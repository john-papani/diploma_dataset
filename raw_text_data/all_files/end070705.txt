ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΞΕ΄

Πέμπτη 5 Ιουλίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
Επικύρωση Πρακτικών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 6 Ιουλίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Ανάπτυξης σχετικά με τη λήψη μέτρων για την αποφυγή μπλάκ άουτ, την πρόσληψη μόνιμου προσωπικού στη Δ.Ε.Η. κ.λπ., σελ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την κατασκευή του αυτοκινητοδρόμου Πάτρας-Πύργου-Τσακώνας, σελ.
γ) Προς τον Υπουργό Δημόσιας Τάξης σχετικά με την καταστροφή του δάσους της Πάρνηθας από την πρόσφατη πυρκαγιά κ.λπ., σελ.
δ) Προς τον Υπουργό Πολιτισμού σχετικά με την ολοκλήρωση των διαδικασιών απαλλοτρίωσης και έναρξης των έργων κατασκευής του Αθλητισμού Κέντρου Κορυδαλλού στα Λατομεία Σχιστού κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί των άρθρων, των τροπολογιών και του συνόλου του σχεδίου νόμου του Υπουργείου Επικρατείας: «Συγκέντρωση και αδιειοδότηση Επιχειρήσεων Μέσων Ενημέρωσης και άλλες διατάξεις», σελ.
2. Κατάθεση Εκθέσεων Διαρκών Επιτροπών:
α. Η Διαρκής Επιτροπή Κοινωνικών Υποθέσεων καταθέτει την ‘Εκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης: «Σύσταση Πανελληνίου Συλλόγου Φυσικοθεραπευτών και άλλες διατάξεις», σελ.
β. Η Διαρκής Επιτροπή Οικονομικών Υποθέσεων καταθέτει την ‘Εκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων ‘Εργων: «Κύρωση Σύμβασης Παραχώρησης του ‘Εργου της «ΜΕΛΕΤΗ-ΚΑΤΑΣΚΕΥΗ – ΧΡΗΜΑΤΟΔΟΤΗΣΗ – ΛΕΙΤΟΥΡΓΙΑ – ΣΥΝΤΗΡΗΣΗ ΚΑΙ ΕΚΜΕΤΑΛΛΕΥΣΗ ΤΟΥ ΑΥΤΟΚΙΝΗΤΟΔΡΟΜΟΥ ΚΕΝΤΡΙΚΗΣ ΕΛΛΑΔΟΣ (Ε65) και ρύθμιση συναφών θεμάτων», σελ.
3. Κατάθεση σχεδίων νόμων:
α. Οι Υπουργοί Μεταφορών και Επικοινωνιών, Οικονομίας και Οικονομικών, Εξωτερικών, Εθνικής Αμύνης, Ανάπτυξης και Εμπορικής Ναυτιλίας κατέθεσαν σχέδιο νόμου: «Κύρωση της Συμφωνίας Συνεργασίας μεταξύ της Ευρωπαϊκής Κοινότητας και των κρατών-μελών της, αφενός, και της Δημοκρατίας της Κορέας, αφετέρου, για ένα μη στρατιωτικό Παγκόσμιο Δορυφορικό Σύστημα Πλοήγησης (GNSS)”, σελ.
β. Οι Υπουργοί Εμπορικής Ναυτιλίας, Οικονομίας και Οικονομικών, Εξωτερικών, Απασχόλησης και Κοινωνικής Προστασίας, Δικαιοσύνης και Δημόσιας Τάξης, κατέθεσαν σχέδιο νόμου: «Κύρωση της Συμφωνίας για τις Θαλάσσιες Μεταφορές μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου του Μπαχρέιν», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΛΑΒΑΝΟΣ Α., σελ.
ΒΡΕΤΤΟΣ Κ., σελ.
ΝΕΡΑΝΤΖΗΣ Α., σελ.
ΝΙΚΟΛΑΙΔΟΥ Β., σελ.
ΞΑΝΘΟΠΟΥΛΟΣ Θ., σελ.
ΟΡΦΑΝΟΣ Γ., σελ.
ΠΟΛΥΔΩΡΑΣ Β., σελ.
ΤΖΕΚΗΣ Α., σελ.

Β. Επί του σχεδίου νόμου του Υπουργείου Επικρατείας:
ΑΓΓΕΛΗΣ Α., σελ.
ΑΡΑΠΟΓΛΟΥ Χ., σελ.
ΒΑΡΒΙΤΣΙΩΤΗΣ Μ., σελ.
ΒΕΡΓΙΝΗΣ Ξ., σελ.
ΓΕΙΤΟΝΑΣ Κ., σελ.
ΘΑΛΑΣΣΙΝΟΣ Θ., σελ.
ΚΑΚΛΑΜΑΝΗΣ Α., σελ.
ΚΑΛΟΓΗΡΟΥ Χ., σελ.
ΚΑΝΕΛΛΗ Λ., σελ.
ΚΑΡΑΜΑΡΙΟΣ Α., σελ.
ΚΑΡΧΙΜΑΚΗΣ Μ., σελ.
ΚΑΣΤΑΝΙΔΗΣ Χ., σελ.
ΚΟΥΒΕΛΗΣ Φ., σελ.
ΚΩΣΤΟΠΟΥΛΟΣ Α., σελ.
ΛΥΚΟΥΡΕΝΤΖΟΣ Α., σελ.
ΜΑΓΚΡΙΩΤΗΣ Ι., σελ.
ΠΑΠΑΔΗΜΗΤΡΙΟΥ Ε., σελ.
ΠΑΠΑΚΩΣΤΑ Α., σελ.
ΡΟΥΣΟΠΟΥΛΟΣ Θ., σελ.
ΣΓΟΥΡΙΔΗΣ Π., σελ.
ΣΤΡΑΤΑΚΗΣ Ε., σελ.
ΤΑΣΟΥΛΑΣ Κ., σελ.
ΤΖΑΜΤΖΗΣ Ι., σελ.
ΧΑΙΤΙΔΗΣ Ε., σελ.
ΧΥΤΗΡΗΣ Τ., σελ.


      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΞΕ΄
      Πέμπτη 5 Ιουλίου 2007
      Αθήνα, σήμερα στις 5 Ιουλίου 2007, ημέρα Πέμπτη και ώρα 10.42΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Βέρα Νικολαΐδου, Βουλευτή Β΄ Πειραιώς , τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε δημοσίευμα στο οποίο καταγγέλλονται απαράδεκτες συνθήκες νοσηλείας στο ψυχιατρικό τμήμα του Κωσταντοπούλειου νοσοκομείου (Αγία ΄Ολγα).
2) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία η Πανελλήνια Ομοσπονδία Δημοσίων Νοσοκομείων ζητεί τη λήψη μέτρων για την εύρυθμη λειτουργία του νοσοκομείου Κρεστένων Ηλείας.
3) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία Επιτροπή Ελλήνων Πολιτών ζητεί την αναθεώρηση των βιβλίων της Πρωτοβάθμιας και Δευτεροβάθμιας Εκπαίδευσης.
4) Ο Βουλευτής Β΄ Θεσσαλονίκης κ. ΔΗΜΗΤΡΙΟΣ ΓΑΛΑΜΑΤΗΣ κατέθεσε δημοσίευμα εφημερίδας στο οποίο καταγγέλλεται ο αποκλεισμός Λουτροπόλεων της β. Ελλάδος, από την πρόταση σχεδίου τουριστικής ανάπτυξης του Υ.ΠΕ.ΧΩ.Δ.Ε..
5) Οι Βουλευτές Β΄ Αθηνών, Λασιθίου και Β΄ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΛΗΣ ΚΑΡΧΙΜΑΚΗΣ και ΓΡΗΓΟΡΙΟΣ ΝΙΩΤΗΣ αντίστοιχα, κατέθεσαν αναφορά με την οποία η Ομοσπονδία Εργαζομένων Ε.ΥΔ.Α.Π. – Ο.Μ.Ε. Ε.ΥΔ.Α.Π. ζητεί τη λήψη μέτρων για τη σωστή διαχείριση του νερού.
6) Οι Βουλευτές Β΄ Αθηνών, Λασιθίου και Β΄ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΛΗΣ ΚΑΡΧΙΜΑΚΗΣ και ΓΡΗΓΟΡΙΟΣ ΝΙΩΤΗΣ αντίστοιχα, κατέθεσαν αναφορά με την οποία ο Σύνδεσμος Ελλήνων Ιδιωτών Πυρηνικών Ιατρών καταγγέλλει μονοπωλιακές πρακτικές που επιβαρύνουν υπερβολικά την αύξηση του κόστους των ραδιοφαρμάκων.
7) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η ΄Ενωση Λειτουργών Τεχνικής και Επαγγελματικής Εκπαίδευσης Νομού Πιερίας ζητεί να συνεχισθεί η στέγαση του 2ου ΤΕΕ/ΕΠΑΛ Κατερίνης στο κτίριο, όπου στεγάζεται έως και σήμερα.
8) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία το Επιμελητήριο Πιερίας ζητεί να συμπεριληφθεί ο Νομός Πιερίας στις αποφάσεις για παροχή εγγυήσεων του ελληνικού δημοσίου.
9) Ο Βουλευτής Ευβοίας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Σύλλογος Εργαζομένων στο Συνήγορο του Πολίτη ζητεί την προώθηση ρυθμίσεων που αφορούν στη μισθολογική εξέλιξη των μελών του.
10) Ο Βουλευτής Ευβοίας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία η Πανελλήνια ΄Ενωση Πλοιοκτητών Μέσης Αλιείας ζητεί την επίλυση προβλημάτων που προκύπτουν από τη χρήση του συστήματος VMS στα αλιευτικά σκάφη.
11) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία επιβάτες της σιδηροδρομικής γραμμής Αθηνών – Χαλκίδας ζητούν τη λήψη μέτρων για την εύρυθμη λειτουργία της γραμμής.
12) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Συνεταιρισμός Επεξεργασίας και Πώλησης Φρούτων ΟΣΣΗΣ ΣΥΝ.ΠΕ  Λαγκαδά ζητεί την αποζημίωση των παραγωγών της περιοχής του, που οι καλλιέργειές τους επλήγησαν από  δυσμενείς καιρικές συνθήκες.
13) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Πανελλήνιος Σύνδεσμος Τυφλών ζητεί την άμεση δημοσιοποίηση της Σχολής Τυφλών Βορείου Ελλάδος «Ο ΗΛΙΟΣ».
14) Ο Βουλευτής Β΄Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία η Ομοσπονδία Βιοτεχνικών Σωματείων Θεσσαλονίκης ζητεί τη λήψη μέτρων για τη στήριξη και ανάδειξη του αναπτυξιακού ρόλου των Μ.Μ.Ε.
15) Οι Βουλευτές Λέσβου και Β΄ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία η Ομοσπονδία Αγροτικών Συλλόγων Φωκίδας ζητεί να αποζημιωθούν οι αγρότες της περιοχής της, που οι καλλιέργειές τους επλήγησαν από ακαρπία.
16) Οι Βουλευτές Β΄ Θεσσαλονίκης και Λέσβου κύριοι ΑΓΓΕΛΟΣ ΤΖΕΚΗΣ και ΣΤΑΥΡΟΣ ΣΚΟΠΕΛΙΤΗΣ αντίστοιχα, κατέθεσαν αναφορά με την οποία ο Αγροτικός Συνεταιρισμός Επεξεργασίας και Πωλήσεως Γεωργικών Προϊόντων Λουτρού Αμφιλοχίας ζητεί να ενταχθεί στις κατ’ εξαίρεση αποζημιώσεις από τον ΕΛ.Γ.Α., η ελαιοκαλλιέργεια της περιοχής Λουτρού.
17) Οι Βουλευτές Α΄ και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα κατέθεσαν αναφορά με την οποία το Συνδικάτο Εργατοϋπαλλήλων Μετάλλου Πειραιά – Αττικής και Νήσων καταγγέλλει επεισόδιο εναντίον αντιπροσωπείας του, κατά τη διάρκεια απεργιακής κινητοποίησης των μελών του.
18) Οι Βουλευτές Αχαΐας και Β΄ Πειραιώς κ. ΠΑΝΑΓΙΩΤΗΣ ΚΟΣΙΩΝΗΣ και κ. ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία ο Πολιτιστικός Σύλλογος των απανταχού Κερασοβιτών Ευρυτανίας «Το Καραούλι» ζητεί τη συνέχιση της λειτουργίας του Αγροτικού Ιατρείου Κερασοχωρίου Ευρυτανίας.
19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη μη σωστή τοποθέτηση των σημάτων κυκλοφορίας σε δρόμους της Πάτρας.
20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε αίτημα οικιστικής ανάπτυξης στην Κοινότητα Κ. Σουδενά του Δήμου Καλαβρύτων Αχαΐας.
21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη ιδιαίτερης αντιμετώπισης των μαθησιακών αναγκών των παιδιών με σύνδρομο Down.
22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην απόρριψη αιτήματος επιχειρηματία για τη δημιουργία μονάδας παραγωγής φθηνής ενέργειας.
23) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε αναφορά με την οποία ο Πανελλήνιος Σύνδεσμος Τυφλών διαμαρτύρεται για την αναβολή της δημοσιοποίησης της Σχολής Τυφλών Βορείου Ελλάδος «Ο ΗΛΙΟΣ».
24) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Δήμος Μηθύμνης Χανίων ζητεί την επαναλειτουργία του Αστυνομικού Σταθμού Δραπανιά.
25) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Τοπικός Οργανισμός Εγγείων Βελτιώσεων  Μαντουδίου Εύβοιας ζητεί την άμεση ηλεκτροδότηση των αντλιοστασίων του κάμπου Μαντουδίου.
26) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Έπαρχος Μήλου ζητεί τη δρομολόγηση συμβατικού πλοίου, κατά τους θερινούς μήνες, για την εξυπηρέτηση των νησιών των Δυτικών Κυκλάδων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στις με αριθμό 8481 και 8483/25.5.07 ερωτήσεις των Βουλευτών κυρίων Βασιλείου Κεγκέρογλου και Εμμανουήλ Στρατάκη δόθηκε με το υπ’ αριθμ. 312-313/20.6.07 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση των με αριθ. πρωτ. 8481/25-05-2007 και 8483/25-05-2007 εγγράφων σας, με τα οποία μας διαβιβάσθηκαν ερωτήσεις των Βουλευτών κ.κ. Β. Κεγκέρογλου και Μ. Στρατάκη αντίστοιχα, που κατατέθηκαν στην Βουλή των Ελλήνων, σας γνωρίζουμε τα ακόλουθα:
      1. Στην παράγραφο 1 του άρθρου 22 του ν. 3409/2005 «Καταδύσεις αναψυχής και άλλες διατάξεις», ορίζεται ότι διατίθενται σε πλοία ιατροί που διορίζονται σε θέσεις ιατρών υπηρεσίας υπαίθρου (αγροτικών), οι οποίες συνιστώνται σε κέντρα υγείας και περιφερειακά ιατρεία νησιωτικών και παράκτιων περιοχών.
      Οι διατιθέμενοι ιατροί, παρέχουν υπηρεσίες πρωτοβάθμιας φροντίδας υγείας στους επιβάτες και στα πληρώματα των πλοίων, δεν έχουν την ιδιότητα του ναυτικού και δεν συμβάλλονται εργασιακά με τον πλοιοκτήτη του πλοίου.
      2. Τα πλοία εφοδιάζονται με φάρμακα και λοιπό υγειονομικό υλικό σύμφωνα με το π.δ. 376/1995 «Ελάχιστες προδιαγραφές ασφάλειας και υγείας για την προώθηση βελτιωμένης ιατρικής περίθαλψης στα πλοία, σύμφωνα με την Οδηγία 92/29/ΕΟΚ του Συμβουλίου της 31ης Μαρτίου 1992» (Α' 206) και από την αρμόδια Υπηρεσία του ΥΕΝ διενεργούνται έλεγχοι προς διαπίστωση της πληρότητας των φαρμακείων των πλοίων.
      Πέραν τούτου, με διάταξη. νόμου η οποία ψηφίσθηκε πρόσφατα από την Βουλή των Ελήνων, με μέριμνα και δαπάνη των πλοιοκτητών διατίθενται στους γιατρούς:
      α) ατομικές καμπίνες με συνεχόμενο χώρο υγιεινής για την ενδιαίτησή τους και τους παρέχεται σίτιση καθ' όλη τη διάρκεια του πλου - δρομολογίου του πλοίου,
      β) τα απαραίτητα μέσα και φαρμακευτικό υλικό, όπως καθορίζονται από τις ισχύουσες διατάξεις συμπληρωμένα με τον επιπλέον φαρμακευτικό και ιατροτεχνολογικό εξοπλισμό των ιατρείων του πλοίου, που προβλέπεται στην εκδιδόμενη κατ' εξουσιοδότηση κοινή απόφαση των Υπουργών Υγείας και Κοινωνικής Αλληλεγγύης και Εμπορικής Ναυτιλίας.
      3. Η ύπαρξη των ιατρών στα πλοία σύμφωνα με τις σχετικές ισχύουσες διατάξεις, αποτελεί κοινωνική προσφορά που συμβάλλει αποφασιστικά και ουσιαστικά στη βελτίωση του επιπέδoυ των παρεχόμενων υπηρεσιών θαλασσίων ενδομεταφορών από τα πλοία, χωρίς να αναιρείται ο κυρίαρχος σκοπός της δραστηριοποίησής της που είναι η παροχή υπηρεσιών μεταφοράς και σύνδεσης της ηπειρωτικής με τη νησιωτική χώρα.
      Ο Υπουργός
      ΜΑΝΩΛΗΣ Κ.ΚΕΦΑΛΟΓΙΑΝΝΗΣ»
      2. «Στην με αριθμό 8581/30.5.07 ερώτηση, των Βουλευτών κυρίων Στυλιανού Ματζαπετάκη και Ιωάννη Σκουλά δόθηκε με το υπ΄αριθμ. 1060796/1095/20.6.07 έγγραφο από τον Υφυπουργό Οικνομίας και Οικονομικών η ακόλουθη απάντηση:
      «Σε απάντηση της με αριθ. 8581/30.5.07 ερώτησης, που κατέθεσαν οι Βουλευτές κ.κ. Στ.Ματζαπετάκης και Γιάννης Σκουλάς σχετικά με το ανωτέρω θέμα σας γνωρίζουμε τα εξής:
      Για την επιδίωξη της είσπραξης των ληξιπρόθεσμων χρεών προς το Δημόσιο γίνονται ενέργειες και λαμβάνονται τα μέτρα που ορίζονται στις διατάξεις του Κώδικα Είσπραξης Δημοσίων Εσόδων και τις συναφείς με αυτόν διατάξεις.
      Έχουν δοθεί επανειλημμένα οδηγίες στους προϊσταμένους των αρμοδίων Δ.Ο.Υ. να δίδουν ιδιαίτερη βαρύτητα στην παρακολούθηση της πορείας είσπραξης των εσόδων με τη λήψη όλων των προβλεπομένων μέτρων σε βάρος των οφειλετών που έχουν ληξιπρόθεσμα χρέη, αλλά ταυτόχρονα να χορηγούνται σε όλους τους οφειλέτες που δεν είναι σε θέση να πληρώσουν άμεσα τις οφειλές τους, διευκολύνσεις τμηματικής καταβολής, σε μηνιαίες δόσεις, σύμφωνα με τα κριτήρια και τους συντελεστές βαρύτητας που ορίζονται στις διατάξεις των άρθρων 19-21 ν.2648/1998.
      Ιδιαίτερη παρακολούθηση γίνεται για τους μεγάλους οφειλέτες του Δημοσίου, τόσο ως προς τη λήψη των μέτρων, όσο και ως προς τη συμμόρφωσή τους στις διευκολύνσεις τμηματικής καταβολής που τους χορηγούνται
      Πρέπει όμως να σημειωθεί, ότι η επιτυχία ως προς την είσπραξη των ληξιπροθέσμων χρεών συγκεκριμένου οφειλέτη δεν εξαρτάται μόνο από τη λήψη όλων των προβλεπομένων μέτρων σε βάρος του, αλλά κυρίως από την φερεγγυότητά του (εισοδήματα και ύπαρξη περιουσιακών στοιχείων που να καλύπτουν την οφειλή). Σε διαφορετική περίπτωση η είσπραξη της οφειλής δεν είναι δυνατόν να πραγματοποιηθεί στο σύνολό της ή σε μέρος αυτής.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      3. Στην με αριθμό 8946/6.6.07 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 1060795/1138/20.6.07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.8946/6.6.07 ερώτησης που κατέθεσαν οι Βουλευτές κ.κ.Α.Τζέκης και Γ.Χουρμουζιάδης, σχετικά με το ανωτέρω θέμα σας γνωρίζουμε τα εξής:
      Α. Βασική προτεραιότητα του Υπουργείου Οικονομίας και Οικονομικών είναι τόσο η διενέργεια φορολογικών ελέγχων προς όλες γενικά τις κατευθύνσεις χωρίς διακρίσεις και εξαιρέσεις, για την καταπολέμηση των φαινομένων φοροδιαφυγής, οπουδήποτε αυτά εκδηλώνονται, όσο και η αντικειμενικοποίηση του τρόπου διενέργειας των ελέγχων και των ελεγκτικών εν γένει διαδικασιών.
      Με βάση τα προαναφερόμενα, διενεργήθηκε έλεγχος στον αγροτικό συνεταιρισμό Ορμύλιας Χαλκιδικής «Η Ελευθερία» και διαπιστώθηκε η μη απόδοση παρακρατούμενων φόρων το ύψος των οποίων επισύρει τόσο τις πρόσθετες διοικητικές κυρώσεις του άρθρου 14 του ν.2523/97 όπως ισχύει, για τη διασφάλιση των συμφερόντων του Δημοσίου, όσο και την ποινική δίωξη των παραβατών σύμφωνα με τα ειδικότερα οριζόμενα στις επιμέρους σχετικές διατάξεις.
      Β. Σε ό,τι αφορά στα βεβαιωμένα και ληξιπρόθεσμα χρέη προς το Δημόσιο, με τις διατάξεις των άρθρων 13-21 Ν.2648/98 όπως ισχύουν, παρέχεται η δυνατότητα στους οφειλέτες ληξιπροθέσμων χρεών να ζητήσουν διευκόλυνση τμηματικής καταβολής αυτών σε μηνιαίες δόσεις ύστερα από έκδοση σχετικής απόφασης του αρμόδιου οργάνου. Ο αριθμός των μηνιαίων δόσεων μπορεί να φτάσει μέχρι και τις 48 κατά περίπτωση, ενώ η συνέπεια στην πρώτη χορηγηθείσα διευκόλυνση έχει ως αποτέλεσμα τον περιορισμό των προσαυξήσεων εκπρόθεσμης καταβολής κατά 30%.
      	Η σχετική αίτηση υποβάλλεται στην αρμόδια Δ.Ο.Υ όπου είναι βεβαιωμένες οι οφειλές.
      Η συμμόρφωση στη διευκόλυνση έχει ως άμεσο αποτέλεσμα και την αναστολή των μέτρων αναγκαστικής είσπραξης.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      4. Στις με αριθμό 7290 και 7289/26-4-07 ερωτήσεις των Βουλευτών κυρίων Ιωάννη Δραγασάκη και Φώτη Κουβέλη δόθηκε με το υπ’ αριθμ. 1048943/3032/Β0010/17-5-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στις πιο πάνω σχετικές ερωτήσεις και Αιτήσεις Κατάθεσης Εγγράφων που κατατέθηκαν στη Βουλή από τους βουλευτές κ.κ. Γιάννη Δραγασάκη και Φώτη Κουβέλη αναφορικά με οικοδομικές εργασίες και εκμισθώσεις χώρων του ΕΑΚΝ στην παραλία του Αγ. Κοσμά σας γνωρίζουμε τα εξής:
      Όπως μας ενημέρωσε η Κτηματική Υπηρεσία Πειραιά με το υπ’ αριθμ. 2312/10-5-2007 έγγραφό της μετά από σχετική αλληλογραφία με το Εθνικό Αθλητικό Κέντρο Νεότητας Αγ. Κοσμά διεξήχθη ο διαγωνισμός για το κυλικείο το οποίο εξυπηρετεί αθλούμενους - υπαλλήλους ενώ δεν έχει υπογραφεί ακόμη η σχετική σύμβαση.
      Από το χώρο των 2.700 τ.μ. δεν θα παραχωρηθεί τμήμα της παραλίας η οποία θα παραμείνει κοινόxρηστη και προσβάσιμη από όλους και επιπλέον θα αξιοποιηθεί για τις αθλητικές δραστηριότητες του ΕΑΚΝ Αγ. Κοσμά.
      Όσον αφορά τις συμβάσεις εκμίσθωσης που έχουν συναφθεί αρμόδιο να απαντήσει είναι το Υπουργείο Πολιτισμού στο οποίο απευθύνονται οι ανωτέρω ερωτήσεις.
      Σημειώνουμε τέλος, ότι σύμφωνα με την τεχνική έκθεση που συνέταξε η Κτηματική Υπηρεσία μετά από αυτοψία που διενήργησε στην περιοχή, διαπιστώθηκαν κατασκευές στους Κοινόχρηστους χώρους για τις οποίες δόθηκε εντολή να ελεγχθούν για τη νομιμότητά τους.
      Συνημμένα σας διαβιβάζουμε, σε φωτοαντίγραφο, τα σχετικά με την υπόθεση έγγραφα.
      Ο Υφυπουργός
      ΠΕΤΡΟΣ ΔΟΥΚΑΣ»
      (Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
      5. Στην με αριθμό 5501/13-3-07 ερώτηση του Βουλευτή  κ. Νικολάου Νικολόπουλου δόθηκε με το υπ’ αριθμ. Β-782/4-4-07 έγγραφο από τον Υπουργό  Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 5501/13-3-2007, που κατέθεσε στη Βουλή ο Βουλευτής κ. Νίκος Νικολόπουλος, σας πληροφορούμε τα παρακάτω :
      1. Σύμφωνα με την κοινοτική οδηγία 96/96/ΕΚ, όπως αυτή ισχύει και έχει ενσωματωθεί στο εθνικό μας δίκαιο με κοινή υπουργική απόφαση, τα πετρελαιοκίνητα οχήματα, η πλειοψηφία των οποίων είναι Δημόσιας Χρήσης φορτηγά με μικτό βάρος άνω των 3,5 τόνων και λεωφορεία, υπόκεινται σε ετήσιο περιοδικό τεχνικό έλεγχο από τα Κέντρα Τεχνικού Ελέγχου Οχημάτων των Νομαρχιακών Αυτοδιοικήσεων της χώρας στον οποίο περιλαμβάνεται και έλεγχος καυσαερίων κατά τον οποίο διενεργείται και μέτρηση της αιθάλης. Για τα οχήματα αυτά ο ανωτέρω έλεγχος διενεργείται σε ετήσια βάση.
      Επίσης με το Ν. 2052/1992 (Α΄ 94) «Μέτρα για την αντιμετώπιση του νέφους και πολεοδομικές ρυθμίσεις», καθιερώθηκε ο υποχρεωτικός εφοδιασμός όλων των κυκλοφορούντων οχημάτων με Κάρτα Ελέγχου Καυσαερίων (ΚΕΚ), με την οποία πιστοποιούνται οι τιμές των εκπεμπόμενων από το όχημα ρύπων. Η ισχύς της ΚΕΚ για τα φορτηγά με μικτό βάρος άνω των 3,5 τόνων και τα λεωφορεία είναι εξαμηνιαία.
      Στο πλαίσιο των δράσεων που αναλαμβάνει το Υπουργείο Μεταφορών και Επικοινωνιών για τη μείωση των εκπομπών αερίων ρύπων από την οδική κυκλοφορία διενεργούνται σε 14 Νομαρχιακές Αυτοδιοικήσεις της χώρας από άρτια εξοπλισμένες Κινητές Μονάδες Ελέγχου Πεδίου (ΚΜΕΠ), σε καθημερινή βάση, έλεγχοι των εκπεμπόμενων ρύπων των κυκλοφορούντων οχημάτων. Αυτοί οι έλεγχοι πεδίου συνίστανται τόσο στη διαπίστωση εφοδιασμού των οχημάτων με ΚΕΚ, εφόσον αυτά είναι υποχρεωμένα, όσο και στη μέτρηση των εκπεμπόμενων ρύπων. Σε περίπτωση διαπίστωσης παραβάσεων οι κινητές μονάδες επιβάλλουν κυρώσεις.
      2. Η ανανέωση του στόλου των λεωφορείων του Αστικού ΚΤΕΛ Πάτρας, είχε καθυστερήσει για διάφορους λόγους, κυριότερος από τους οποίους ήταν το χρέος του φορέα έναντι του Δημοσίου, που δεν του επέτρεπε, μέχρι σήμερα, να μετατραπεί σε Α.Ε. και να αξιοποιήσει τις ευνοϊκές ρυθμίσεις του ν. 2963/2001 (Α' 268).
      Το Υπ.Μ.Ε. με τη δοθείσα παράταση της κυκλοφορίας των λεωφορείων του υπόψη ΚΤΕΛ μέχρι 30-6-2007, φρόντισε, αφενός, για τη διασφάλιση της εύρυθμης λειτουργίας της αστικής συγκοινωνίας και την απρόσκοπτη εξυπηρέτηση του επιβατικού κοινού στην πόλη της Πάτρας και, αφετέρου, έδωσε τα απαιτούμενα χρονικά περιθώρια ώστε να εξευρεθεί η αρμόζουσα λύση, για τη ρύθμιση του χρέους του ΚΤΕΛ, προκειμένου αυτό να προσαρμοσθεί στις απαιτήσεις του νόμου.
      Με τις διατάξεις του άρθρου 26 του ν. 3534/2007 (Α΄ 40) "Σύσταση Αρχής για την κατανομή του διαθέσιμου χρόνου χρήσης στους ελληνικούς αερολιμένες και άλλες διατάξεις", που ψηφίστηκε πρόσφατα στη Βουλή, το προαναφερόμενο πρόβλημα αντιμετωπίζεται θετικά και οδηγείται πλέον στην οριστική επίλυσή του, γεγονός που θα επιτρέψει στους μετόχους του ΚΤΕΛ αυτού να προβούν, κατά προτεραιότητα, στην αντικατάσταση των παλαιών λεωφορείων με καινούργια μέχρι την 30-6-2007, προθεσμία πέραν της οποίας τα οχήματα που έχουν συμπληρώσει το όριο ηλικίας (23) ετών θα αποσύρονται οριστικά από την εκτέλεση συγκοινωνίας.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      6. Στην με αριθμό 7330/26-4-07 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. Δ5/ΗΛ/Α/Φ6/69/10586/21-5-07 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ' αριθ. 7330/26-04-2007 ερώτησης που κατατέθηκε στη Βουλή από τον ως άνω Βουλευτή, και όσον αφορά τις αρμοδιότητες του Υπουργείου Ανάπτυξης, σας γνωρίζουμε ότι οι πραγματογνώμονες για την υπόθεση της πτώσης των πυλώνων στην Κεφαλονιά έχουν διοριστεί από τις δικαστικές αρχές και κατά συνέπεια η πληρωμή τους δεν θα γίνει από τη ΔΕΗ ΑΕ.
      Ο Υπουργός
      Δ. ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    7. Στην με αριθμό 6079/23-3-07 ερώτηση του Βουλευτή κ. Αναστάσιου Χωρέμη δόθηκε με το υπ’ αριθμ. 2867/13-4-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 6079/23-03-2007 ερώτηση, που κατατέθηκε στη Βουλή από το Βουλευτή κ. Τ. Χωρέμη, σχετικά με τη μετάθεση της προϊσταμένης του Τμήματος Κοινωνικής Επιθεώρησης Αγρινίου, σας πληροφορούμε τα εξής:
      1. Η επιλογή των προϊσταμένων τμημάτων του Σώματος Επιθεώρησης Εργασίας (Σ.ΕΠ.Ε.) γίνεται πανελλαδικά και όχι σε επίπεδο Περιφέρειας ή Νομού. Ο υπαλληλικός κώδικας (Ν.2683/99, άρθρο 85, παρ.3, ο οποίος ίσχυε κατά την ημερομηνία της κρίσης) παρέχει τη δυνατότητα στον υπό κρίση υπάλληλο να δηλώσει εξαίρεση από την κρίση, εφόσον συνεκτιμώντας ο ίδιος τις ατομικές του επιθυμίες και ανάγκες, τα κενά που υπάρχουν στις διάφορες υπηρεσίες για τοποθέτηση προϊσταμένων, το ενδεχόμενο να υπάρχουν αιτήματα και από άλλους κρινόμενους για την ίδια θέση κ.λπ. θέλει οπωσδήποτε να αποκλείσει το ενδεχόμενο μετακίνησής του. Εφόσον, όμως, δεν έχει γίνει δήλωση εξαίρεσης τίθεται μετά την προαγωγή του στη διάθεση της Διοίκησης για τοποθέτηση σύμφωνα με τις υπηρεσιακές ανάγκες. Η εν λόγω υπάλληλος δεν υπέβαλλε αίτηση εξαίρεσης επομένως τέθηκε στην διάθεση της υπηρεσίας γνωρίζοντας και αποδεχόμενη το ενδεχόμενο να τοποθετηθεί με βάση τις υπηρεσιακές ανάγκες και εκτός της περιοχής Αγρινίου.
      2. Η τοποθέτηση της κας Γκαραγκούνη-Αλάφη Μάρθας στο τμήμα Κοινωνικής Επιθεώρησης Αχαίας κρίθηκε αναγκαία και επιβεβλημένη καθώς οι εκεί υπηρετούντες υπάλληλοι δεν είχαν τις προϋποθέσεις για να κριθούν προϊστάμενοι στο Τμήμα αυτό και να καλύψουν τη θέση του προϊσταμένου. Παράλληλα, οι επιχειρήσεις που δραστηριοποιούνται στο Νομό Αχαίας (περίπου 9.054 μεγάλες βιομηχανικές μονάδες), δεν μπορούν να συγκριθούν με τις αντίστοιχες της περιοχής αρμοδιότητας του Τμήματος Κοινωνικής Επιθεώρησης Αγρινίου, (περίπου 2.354), ούτε σε αριθμό, ούτε σε απασχολούμενο εργατικό δυναμικό που ανέρχεται σε 17.290 και 8.239 άτομα αντίστοιχα. Κατά συνέπεια, κρίθηκε αναγκαία η τοποθέτηση έμπειρου υπαλλήλου της κατηγορίας Π.Ε. με αυξημένα προσόντα και διοικητικές ικανότητες και δεν μπορεί σε καμία περίπτωση να θεωρηθεί υποβάθμιση.
      3. Επιπροσθέτως η κα Γκαραγκούνη-Αλάφη Μάρθα υπηρέτησε για δώδεκα (12) έτη ως πρoϊσταμένη στο Τμήμα Κοινωνικής Επιθεώρησης Αγρινίου. Η μετακίνηση των υπαλλήλων και δη των προϊσταμένων τμημάτων κατά τακτά χρονικά διαστήματα και περιόδους απορρέει από την ανάγκη διασφάλισης της ανεξαρτησίας του λειτουργήματος του Επιθεωρητή, ώστε να μη δίδεται η εντύπωση της σύνδεσής του επί μακρόν με συγκεκριμένο τόπο. Η ιδιαίτερη φύση της εργασίας του Επιθεωρητή Εργασίας επιβάλλει την παροχή εχεγγύων αντικειμενικότητας προς διασφάλιση της εύρυθμης και βάσει των αρχών της χρηστής διοίκησης λειτουργίας των υπηρεσιών.
      4. Όσον αφορά την ύπαρξη τριών (3) τέκνων (γεννηθέντων τα έτη 1980 και 1982) ο Υπαλληλικός Κώδικας Ν.2683/99, άρθρο 67 παρ.3, ο οποίος ίσχυε κατά την ημερομηνία της κρίσης, προσδίδει συντελεστές βαρύτητας (μόρια) στον υπάλληλο για τα τέκνα του εφόσον είναι ανήλικα ή σπουδάζουν σε σχολή Γ' βάθμιας εκπαίδευσης και δεν έχουν συμπληρώσει το 25ο έτος της ηλικίας τους. Κατά τις τοποθετήσεις των προϊσταμένων που επιλέγησαν κατά την πρώτη εφαρμογή του Ν.3260/2004 συνεκτιμήθηκαν τα αντικειμενικά κριτήρια που καθιερώνονται με τις διατάξεις του Π.Δ. 226/2002. Η εν λόγω υπάλληλος διέθετε κατά το χρόνο της κρίσης συνολικά 142 μόρια ενώ ο κος Τόλης Παντελής ο οποίος και τοποθετήθηκε στο τμήμα Κοινωνικής Επιθεώρησης Αγρινίου, 155,5 μόρια.
      5. Το στοιχείο της ύπαρξης των τριών (3) τέκνων το επικαλέσθηκε η κα Αλάφη Μάρθα στην αίτηση αναστολής εκτέλεσης της αριθμ. 95971/29-09-06 Απόφασης του Γενικού Γραμματέα του Υπουργείου Απασχόλησης και Κοινωνικής Προστασίας με την οποία τοποθετείται ως προϊσταμένη στο τμήμα Κοινωνικής Επιθεώρησης Αχαίας η οποία απερρίφθη από το Διοικητικό Εφετείο Αθηνών με την αριθμ. 489/2006 Απόφασή του.
      Ομοίως απερρίφθη και η από 22-02-07 αίτηση ανάκλησης της ανωτέρω Απόφασης με την οποία η κυρία Αλάφη επικαλέστηκε ως νέο στοιχείο την ύπαρξη των τριών (3) τέκνων.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
    8. Στην με αριθμό 5820/19-3-07 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. Φ900α/5426/9062/13-4-07 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 5820/19-03-2007 ερώτησης, που κατέθεσε στη Βουλή των Ελλήνων, ο Βουλευτής κ. Μιχάλης Β. Μπεκίρης, με θέμα την μεταφορά του ΚΕΤΧ στον Άραξο, σας γνωρίζουμε τα ακόλουθα:
      Το ΥΠΕΘΑ, στο πλαίσιο της αναδιοργάνωσης του Στρατού Ξηράς και της προσπάθειας εξεύρεσης λύσεων για τη βελτίωση των συνθηκών διαβίωσης των στελεχών, κατανοώντας παράλληλα τις ανάγκες των τοπικών κοινωνιών να διαθέτει χώρους για κοινωφελείς χρήσεις, σχεδιάζει την αξιοποίηση των εκτάσεων των στρατοπέδων «ΜΟΥΖΑΚΗ» (ΚΕΤΧ) και «ΜΑΝΟΥΣΟΓΙΑΝΝΑΚΗ» (Ρηγανόκαμπος), σε συνεργασία με το Δήμο Πατρέων, εντός των διοικητικών ορίων του οποίου βρίσκονται τα εν λόγω ακίνητα.
      Το πρόγραμμα αξιοποίησης προβλέπει τη διατήρηση του χαρακτήρα και της δομής του ΚΕΤΧ, όπως λειτουργεί μέχρι σήμερα και τη μεταφορά αυτού σε εγκαταστάσεις του στρατοπέδου «ΜΑΝΟΥΣΟΓΙΑΝΝΑΚΗ», στην περιοχή του Ρηγανόκαμπου.
      Είναι πάντως προφανές ότι οι μετασταθμεύσεις ή άλλου τύπου μεταβολές στη δομή και λειτουργία στρατιωτικών μονάδων γίνονται πρωτίστως με στρατιωτικά κριτήρια και δε μπορούν να επηρεάζονται από αιτήματα τοπικών ή άλλων φορέων. Επί των ημερών της σημερινής πολιτικής ηγεσίας του, το ΥΠΕΘΑ έχει επιδείξει ένα ιδιαιτέρως κοινωνικό πρόσωπο ικανοποιώντας, όπου είναι δυνατόν τα αιτήματα των τοπικών κοινωνιών.
      Το συγκεκριμένο όμως αίτημα δεν είναι δυνατόν να ικανοποιηθεί λόγω του σχεδιασμού που αναφέρθηκε παραπάνω.
      Ο Υφυπουργός
      ΙΩΑΝΝΗΣ Δ. ΛΑΜΠΡΟΠΟΥΛΟΣ»
      9. Στην με αριθμό 8511/29-5-07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 7464Β/20-6-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της παραπάνω σχετικής ερώτησης και σε ό,τι αφορά τις αρμοδιότητες του ΥΠΕΧΩΔΕ , σας γνωρίζουμε τα εξής:
      Τα φάρμακα που οδηγούνται προς τελική διάθεση, κατά κανόνα εμπίπτουν στην κατηγορία των επικίνδυνων αποβλήτων.
      Στην χώρα μας υπάρχει σχετική νομοθεσία ( ΚΥΑ 13588/(725), ΦΕΚ 383/Β/28.3.06 για τη «Διαχείριση των επικίνδυνων αποβλήτων» , ΚΥΑ 24944/1159, ΦΕΚ 791/Β/30.6.06 «Έγκριση γενικών Τεχνικών Προδιαγραφών για τη διαχείριση των επικίνδυνων αποβλήτων», ΚΥΑ 8668,ΦΕΚ 287/Β/2.3.07 «Έγκριση Εθνικού Σχεδιασμού διαχείρισης επικίνδυνων αποβλήτων») η οποία καλύπτει όλες τις ενέργειες που άπτονται της διαχείρισης των επικίνδυνων αποβλήτων.
      Σύμφωνα με τη νομοθεσία που προαναφέρθηκε, υπεύθυνος για τη διαχείριση τέτοιας μορφής αποβλήτων είναι ο παραγωγός και κάτοχός τους, ο οποίος οφείλει να μεριμνήσει για την τελική τους διάθεση κατά τρόπο ώστε να μην προκαλούνται δυσμενείς επιπτώσεις στο περιβάλλον ή/και την δημόσια υγεία. Κατά συνέπεια θα πρέπει τόσο οι φαρμακοβιομηχανίες όσο και οι εταιρείες εισαγωγής φαρμάκων της χώρας, να μεριμνήσουν -σύμφωνα με σχετικές υποδείξεις που τους έγιναν από το ΥΠΕΧΩΔΕ- για τη δημιουργία συστήματος συλλογής φαρμάκων τα οποία είναι ακατάλληλα προς χρήση καθώς επίσης και την εξεύρεση τρόπου ασφαλούς τελικής τους διάθεσης δημιουργώντας τις απαραίτητες υποδομές ασφαλούς τελικής διάθεσης κατά μόνας ή κατά κλάδο (μετά από σχετικές για το σκοπό αυτό εγκρίσεις από τις κατά το νόμο αρμόδιες υπηρεσίες).
      Ο Υφυπουργός
      ΣΤΑΥΡΟΣ ΚΑΛΟΓΙΑΝΝΗΣ»
	10. Στην με αριθμό 7459/2-5-07 ερώτηση των Βουλευτών κυρίων Παναγιώτου Κοσιώνη και Λιάνας Κανέλλη δόθηκε με το υπ’ αριθμ. ΥΠΠΟ/ΓΡ.ΥΠΚΕ/510/21-5-07 έγγραφο από τον Υπουργό Πολιτισμού η ακόλουθη απάντηση:
	«Σε απάντηση της με αριθμ. Πρωτοκόλλου 7459/2.5.07 ερώτησης των Βουλευτών κ.κ. Παναγιώτη Κοσιώνη και Λιάνας Κανέλλη, σας πληροφορούμε ότι:
      Κατά το μήνα Μάρτιο του 2005, η νεοσύστατη τότε (και έκτοτε αρμόδια για το θέμα) 26η ΕΒΑ προχώρησε στις προγραμματισμένες για το κτίριο εργασίες, οι οποίες ολοκληρώθηκαν τον Απρίλιο του 2005. Οι εργασίες αυτές αφορούσαν την καθαίρεση και απομάκρυνση από τον χώρο του κτιρίου των υλικών της κατεστραμμένης στέγης, δηλαδή των ξύλινων φερόντων στοιχείων, των λοιπών φθαρμένων υλικών της παλαιάς επικεραμώσεως, καθώς και των σαθρών και επικίνδυνων ανώτερων τμημάτων των κατακόρυφων φερόντων περιμετρικών στοιχείων. Η κατάρρευση της παλαιάς στέγης του κτιρίου είχε προηγηθεί λόγω της φυσικής φθοράς του μεγάλου ανοίγματος ξύλινων ζευκτών της και με αφορμή τα κατά καιρούς έντονα καιρικά φαινόμενα ολοκληρώθηκε η κατάρρευσή της. Η περαιτέρω παραμονή των υλικών της κατάρρευσης στις φέρουσες παρειές του κτιρίου θα επιβάρυνε την ευστάθεια των σωζόμενων κατακόρυφων τμημάτων του, με κίνδυνο αφ' ενός την ολική καταστροφή του και αφ' ετέρου την πιθανή πρόκληση βλάβης στους πλησίον διερχόμενους.
      Εν συνεχεία και με σκοπό την τεκμηρίωση των στοιχείων της Μελέτης Αποκατάστασης του μνημείου, διενεργήθηκαν κατά το 2006 από την 26η ΕΒΑ διερευνητικές τομές τόσο στα δάπεδα και την υποθεμελίωση όσο και στα λοιπά αρχιτεκτονικά στοιχεία των όψεων του κτίσματος. Η συλλογή των ως άνω στοιχείων έχει σαν σκοπό την ολοκλήρωση της «Μελέτης Αποκατάστασης του Καποδιστριακού Σχολείου Μεθώνης και μετατροπής του σε χώρο πολλαπλών πολιτιστικών εκδηλώσεων». Για την προώθηση της εκπόνησης της Μελέτης ώστε εν συνεχεία το έργο να μπορεί να προταθεί προς ένταξη στην επόμενη Προγραμματική Περίοδο, έχει αποσταλεί από την αρμόδια υπηρεσία του Υπουργείου Πολιτισμού σχετικό τεχνικό Δελτίο στα πλαίσια του Ε.Π. Πολιτισμός του Υπουργείου Πολιτισμού (Μέτρο: Μελέτες ωρίμανσης και προετοιμασίας) και αναμένεται η ένταξή του. Το προεκτιμώμενο κόστος της αποκατάστασης του μνημείου ανέρχεται στο ποσό των 400.000,00 ευρώ.
      Οι παραπάνω ενέργειες της αρμόδιας Εφορείας του Υπουργείου Πολιτισμού, έχουν στόχο την εξασφάλιση της απαιτούμενης χρηματοδότησης μέσω και της εν συνεχεία πρότασης ένταξης του έργου αποκατάστασης στην επόμενη Προγραμματική Περίοδο, ώστε μετά την αποκατάστασή του να αποδοθεί το μνημείο στην αρμόζουσα για την ιστορία του χρήση και να αποτελέσει ένα ν σημαντικό πολιτιστικό πόλο στη σύγχρονη ζωή της πόλης της Μεθώνης.
      Όσον αφορά το Κάστρο της Μεθώνης αυτό μαζί με τα τρία άλλα αντίστοιχα μεγάλα Κάστρα της περιοχής Πυλίας (Πύλου, Παλαιοναβαρίνου και Κορώνης) αποτελούν από το 1998 το αντικείμενο της συνεχούς μέχρι σήμερα δραστηριότητας της συσταθείσας τότε Επιτροπής Πυλίας υπό τον έλεγχο του Ταμείου Διαχείρισης Πιστώσεων για την Εκτέλεση Αρχαιολογικών Έργων. Η Επιτροπή Πυλίας με το επιστημονικό προσωπικό της βρίσκεται σε άμεση συνεργασία με την αρμόδια υπηρεσία του Υπουργείου Πολιτισμού και έχει επίσης υποβάλλει σχετικό Τεχνικό Δελτίο στα πλαίσια του Ε.Π. Πολιτισμός του Υπουργείου Πολιτισμού. (Μέτρο: Μελέτες ωρίμανσης και προετοιμασίας) όπου ένα τμήμα των προτάσεων του Τ.Δ. αφορούν το Κάστρο της Μεθώνης.
Ο Υπουργός
ΓΕΩΡΓΙΟΣ ΒΟΥΛΓΑΡΑΚΗΣ»
	11. Στην με αριθμό 7558/4-5-07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 251/24-5-07 έγγραφο από τον Υπουργό Εμπορικής Ναυτιλίας η ακόλουθη απάντηση:
	«Σε απάντηση του με αριθ. πρωτ. 7558/04-05-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Ι. Σκουλά, που κατατέθηκε στην Βουλή των Ελλήνων, σας γνωρίζουμε τα ακόλουθα:
    1. Τα επιβατηγά πλοία, συμπεριλαμβανομένων και αυτών της ακτοπλοίας, ελέγχονται σύμφωνα με την ισχύουσα εθνική και κοινοτική νομοθεσία, σε τακτική ετήσια βάση, προκειμένου να εκδοθούν τα αντίστοιχα πιστοποιητικά ασφαλείας και να διαπιστωθεί η συμμόρφωσή τους με τους προβλεπόμενους κανόνες ασφαλείας κατά τις τακτικές και έκτακτες επιθεωρήσεις.
    Ειδικότερα, για τα επιβατηγά πλοία της ακτοπλοίας ηλικίας άνω των 30 ετών, τα οποία δεν εμπίπτουν στο πεδίο εφαρμογής του π.δ. 124/2006, εφαρμόζονται πρόσθετοι έλεγχοι σύμφωνα με την υπουργική απόφαση 4113.154/2001/22-10-2001, οι οποίοι περιλαμβάνουν επιπρόσθετη επιθεώρηση, διενεργούμενη έξι (06) μήνες μετά την ετήσια επιθεώρησή τους.
    Επιπλέον των ανωτέρω, από την αρμόδια Υπηρεσία του ΥΕΝ οργανώνονται κλιμάκια εκτάκτων ελέγχων των επιβατηγών πλοίων, τα οποία διενεργούν έκτακτες ενδιάμεσες επιθεωρήσεις, προκειμένου να διαμορφώνεται επικαιροποιημένη εικόνα της κατάστασης των πλοίων.
    2. Με την αριθ. 3323.1/01/05/26-05-2005 (Β' 718) κοινή απόφαση των Υπουργών Εμπορικής Ναυτιλίας και Αιγαίου και Νησιωτικής Πολιτικής «Ανώτατες Επιτρεπόμενες Τιμές Καθαρών Ναύλων Οικονομικής ή Ενιαίας Θέσης Επιβατών, Οχημάτων και Εμπορευμάτων, πλην Ταχυδρομικών Αποστολών, Πλοίων Ακτοπλοίας κατά Σύνδεση και κατηγορία Πλοίου» καθορίσθηκαν οι ανώτατες επιτρεπόμενες τιμές καθαρών ναύλων.
    3. Με σκοπό την εξασφάλιση της επαρκούς ακτοπλοϊκής εξυπηρέτησης της νησιωτικής χώρας στο πλαίσιο του ελεύθερου και υγιούς ανταγωνισμού και με γνώμονα την καλύτερη εξυπηρέτηση του επιβατικού κοινού, το ΥΕΝ εξέτασε κριτήρια και προϋποθέσεις για την περαιτέρω απελευθέρωση των ναύλων επιβατών και οχημάτων. Μεταξύ των κριτηρίων και προϋποθέσεων που τελικά υιοθετήθηκαν είναι ο όγκος των διακινούμενων επιβατών και ο αριθμός των δραστηριοποιούμενων ανεξάρτητων εταιρειών, στοιχεία που στο πλαίσιο του υγιούς και θεμιτού ανταγωνισμού δύνανται να εξασφαλίσουν επαρκή ακτοπλοϊκή εξυπηρέτηση των νησιών.
     Κατόπιν των ανωτέρω, εξεδόθησαν οι αριθ. 3323.1/01/06/03-05-2006 (Β' 556), 3323.1/04/06/30-06-2006 (Β' 913) και 3323.1/06/06/11-08-2006 (Β' 1332) κοινές υπουργικές αποφάσεις, οι οποίες τροποποιούν την αριθ. 3323.1/01/05/26-05-2005 (Β' 718) κοινή υπουργική απόφαση και στις οποίες ουσιαστικά δεν υφίσταται ανώτατη επιτρεπόμενη τιμολόγηση για τις θέσεις επιβατών και τις κατηγορίες οχημάτων που διακινούνται με πλοία της ακτοπλοίας σε συγκεκριμένες μόνον συνδέσεις. Οι ως άνω αποφάσεις αναστέλλονται μερικώς ή ολικώς, εφόσον υπάρχουν ενδείξεις εναρμονισμένης πρακτικής σε συγκεκριμένες δρομολογιακές γραμμές από υπόχρεες για την εφαρμογή τους πλοιοκτήτριες εταιρείες ή πλοιοκτήτες. Στην περίπτωση αυτή, για τις συγκεκριμένες δρομολογιακές γραμμές ισχύει η ανώτατη επιτρεπόμενη τιμή ναύλου που καθορίζεται με την αριθ. 3323.1/01/05/26-05-2005 (Β' 718) κοινή απόφαση. Η αναστολή ισχύει, μέχρι την έκδοση οριστικής απαλλακτικής απόφασης από την Επιτροπή Ανταγωνισμού, στην οποία παράλληλα παραπέμπεται άμεσα οποιαδήποτε τέτοια περίπτωση .
   Στις συνδέσεις που δεν περιλαμβάνονται στις ως άνω κοινές αποφάσεις, εξακολουθεί να ισχύει ανώτατη επιτρεπόμενη τιμή ναύλου που καθορίζεται στην αριθ. 3323.1/01/05/26-05-2005 (Β' 718) κοινή απόφαση.
   Στο πλαίσιο αυτό, οι πλοιοκτήτριες εταιρείες προσαρμόζουν την τιμολογιακή πολιτική τους με βάση τις συνθήκες ανταγωνισμού που επικρατούν στην εκάστοτε αγορά.
    4. Ο εκάστοτε καθαρός ναύλος από το θέρος του 2006 που τέθηκαν σε ισχύ οι ανωτέρω αποφάσεις για τις συνδέσεις στις οποίες δεν υφίσταται ανώτατη επιτρεπόμενη τιμολόγηση, αυξομειώνεται σε σχέση με τον καθαρό ναύλο που ίσχυε με την αριθ. 3323.1/01/05/26-05-2005 (Β' 718) κοινή απόφαση.
    Ενδεικτικά, στις δρομολογιακές γραμμές «Πειραιά - Κω» και «Πειραιά - Πάρου» κατά τον τρέχοντα μήνα παρατηρήθηκε από εταιρεία αύξηση της τιμής του καθαρού ναύλου σε σχέση με την τιμή Μαίου του 2006, ενώ από άλλη εταιρεία παρατηρήθηκε μείωση του καθαρού ναύλου σε σχέση με την αντίστοιχη τιμή Μαίου του 2006. Επίσης, σε συγκεκριμένους προορισμούς όπως στα νησιά του Βορείου Αιγαίου (Χίο- Μυτιλήνη) και την Κρήτη, οι τιμές των καθαρών ναύλων σε σχέση με τον καθαρό ναύλο θέρους του 2006 έχουν παραμείνει σταθερές από τις πλοιοκτήτριες εταιρείες.
    5. Στο πλαίσιο της βασικής προτεραιότητας που έχει τεθεί από το ΥΕΝ για την αναβάθμιση του επιπέδου της ποιότητας των υπηρεσιών προς τους επιβάτες ενδεικτικά αναφέρονται:
    α) η τοποθέτηση για πρώτη φορά ιατρών σε ακτοπλοϊκά πλοία προκειμένου να παρέχουν υπηρεσίες πρωτοβάθμιας φροντίδας υγείας στους επιβάτες και τα πληρώματα,
    β) η κατάρτιση σχεδίου νομικού πλαισίου για την ενίσχυση των δικαιωμάτων των επιβατών στις θαλάσσιες μεταφορές, το οποίο τέθηκε σε δημόσια διαβούλευση. Σκοπός του νέου ρυθμιστικού πλαισίου είναι η αναβάθμιση της θέσης των χρηστών υπηρεσιών θαλάσσιας μεταφοράς και η διασφάλιση σε αυτούς ενός ελάχιστου επιπέδου προστασίας, με οφέλη και για τον τουρισμό της χώρας,
 γ) ο προγραμματισμός της ακτοπλοϊκής εξυπηρέτησης των νησιών της χώρας για την περίοδο αιχμής του θέρους 2007 με σκοπό την πλήρη και ομαλή σύνδεση των νησιών μεταξύ τους και με την ηπειρωτική Ελλάδα, προς όφελος των κατοίκων των νησιών και του τουρισμού και 
 δ) διαρκής παρακολούθηση από τις Λιμενικές Αρχές της χώρας της σωστής εκτέλεσης των δρομολογίων των ακτοπλοϊκών πλοίων και της υποχρέωσης των ακτοπλοϊκών εταιρειών να ενημερώνουν για αυτά τους επιβάτες, καθώς και η επιβολή των προβλεπομένων κυρώσεων όπου απαιτείται.
 Ο Υπουργός
 ΜΑΝΩΛΗΣ Κ. ΚΕΦΑΛΟΓΙΑΝΝΗΣ»)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 6 Ιουλίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφος 2 και 3, 130 παράγραφος 2 και 3 του Κανονισμού της Βουλής).
      1. Η με αριθμό 699/43/2-7-2007 επίκαιρη ερώτηση του τέως Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τον Πρωθυπουργό σχετικά με την κυβερνητική πολιτική για την αντιμετώπιση της οικολογικής καταστροφής μετά τις πρόσφατες  πυρκαγιές κ.λπ..
      2. Η με αριθμό 713/3-7-2007 επίκαιρη ερώτηση του Βουλευτή του Κομμουνιστικού Κόμματος Ελλάδος, κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των αγροτών της Αγιάς Λάρισας, μετά τις ζημιές που υπέστησαν στο φυτικό και ζωικό κεφάλαιο από τις πρόσφατες πυρκαγιές.
      3. Η με αριθμό 714/44/3-7-2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς, κ. Αλέξανδρου Αλαβάνου προς τον Πρωθυπουργό, σχετικά με τις πρόσφατες πυρκαγιές, τη λήψη μέτρων για την προστασία των δασών και του περιβάλλοντος κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130, παράγραφος 2 και 3 του Κανονισμού της Βουλής)
      1. Η με αριθμό 716/3-7-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος  κ. Μιχαήλ Χρυσοχοϊδη  προς τον Υπουργό Εμπορικής Ναυτιλίας,  σχετικά με τις διαδικασίες εξέτασης των δυσλεκτικών σπουδαστών  στις Ακαδημίες Εμπορικού Ναυτικού (ΑΕΝ).
      2. Η με αριθμό 712/3-7-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων από τις Υγειονομικές Μονάδες για ασφαλή εσωτερική διαχείριση των επικίνδυνων ιατρικών αποβλήτων κ.λπ..
      3.  Η με αριθμό 715/3-7-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς, κ. Αθανασίου Λεβέντη προς τους Υπουργούς Εσωτερικών, Δημόσιας Διοίκησης και Αποκέντρωσης και Αγροτικής Ανάπτυξης και Τροφίμων, σχετικά με τη λήψη μέτρων και την προστασία των κατοίκων της Αττικής από τη χρήση εντομοκτόνων για ψεκασμούς σε κατοικημένες περιοχές.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 710/2-7-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Ρόβλια προς τον Υπουργό Μεταφορών και Επικοινωνιών, σχετικά με τη λήψη μέτρων για την άμεση επισκευή των λεωφορείων της Ε.ΘΕ.Λ., την ενίσχυση των δρομολογίων κ.λπ., διαγράφεται, λόγω κωλύματος του ερωτώντος. 
      Δεύτερη είναι η με αριθμό 706/2-7-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Ανάπτυξης και Εσωτερικών, Δημόσιας Διοίκησης και Αποκέντρωσης, σχετικά με τη λήψη μέτρων για την αποφυγή μπλακ άουτ, την πρόσληψη μόνιμου προσωπικού στη Δ.Ε.Η. κ.λπ..
      Το περιεχόμενος της επίκαιρης ερώτησης του κ. Τζέκη έχει ως εξής:
      «Η πυρκαγιά που ξέσπασε στο Κ.Υ.Τ. Ωραιοκάστρου της Θεσσαλονίκης, προκάλεσε την διακοπή της ηλεκτροδότησης σε πολλές περιοχές (Θεσσαλονίκη, Μακεδονία, Θράκη), δημιουργώντας σοβαρά προβλήματα.
      Το συγκεκριμένο γεγονός αλλά και άλλα προβλήματα και περιστατικά είναι αποτέλεσμα της πολιτικής ιδιωτικοποίησης και απαξίωσης της μεγαλύτερης δημόσιας επιχείρησης (κατασκευή νέων Κ.Υ.Τ., γιγάντωση της ανάθεσης δραστηριοτήτων σε εργολάβους, έλλειψη προσωπικού, κακή συντήρηση δικτύου κ.α.), η οποία εντάσσεται στις γενικότερες επιλογές της Ε.Ε. για απελευθέρωση και του τομέα της ηλεκτρικής ενέργειας, πολιτική που ακολουθεί η Κυβέρνηση της Νέας Δημοκρατίας, συνεχίζοντας την πρακτική των προηγούμενων κυβερνήσεων, προς όφελος των μεγαλομετόχων της Δ.Ε.Η. και των επιχειρηματικών ομίλων που δραστηριοποιούνται στην παραγωγή ηλεκτρικής ενέργειας. Αποδείχθηκε για μια ακόμη φορά ότι η Νέα Δημοκρατία για να αυξηθούν τα κέρδη των κεφαλαιοκρατών, θυσιάζει τις ανάγκες της λαϊκής οικογένειας (αύξηση τιμών, ποιότητα, ενεργειακή επάρκεια κ.α.)
      Επιβεβαιώθηκε η θέση του Κ.Κ.Ε. ότι πρέπει άμεσα να σταματήσει η ιδιωτικοποίηση της Δ.Ε.Η.. Η ηλεκτρική ενέργεια να αποτελεί λαϊκή περιουσία που μπορεί στα πλαίσια της λαϊκής οικονομίας να αναπτυχθεί προς όφελος των εργαζομένων και των λαϊκών στρωμάτων.
      Ερωτώνται οι κύριοι Υπουργοί:
      1. Τι μέτρα θα πάρει η Κυβέρνηση ώστε να μην ξανασυμβεί μπλακ άουτ στην περιοχή.
      2. Πότε θα γίνουν οι απαραίτητες προσλήψεις μόνιμου προσωπικού και τι μέτρα θα παρθούν για την απομάκρυνση των εργολάβων από τις δραστηριότητες και τους διάφορους τομείς της Δ.Ε.Η.».
      Στην επίκαιρη ερώτηση του κ. Τζέκη θα απαντήσει ο Υφυπουργός Ανάπτυξης, κ. Αναστάσιος Νεράντζης.
      Ορίστε, κύριε Υφυπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ευχαριστώ, κύριε Πρόεδρε. 
      Ανέκαθεν η Δ.Ε.Η. συντηρεί ανελλιπώς τον εξοπλισμό της, εκσυγχρονίζει αυτόν μαζί με τα συστήματα προστασίας και θα έλεγα ότι τα παρακολουθεί στενά, προβαίνει στις αναγκαίες επισκευές, συντηρήσεις, κάνει δε και νέες εγκαταστάσεις, προκειμένου να υπάρχει μια απρόσκοπτη παροχή ηλεκτρικού ρεύματος και στη βιομηχανία και στα νοικοκυριά. 
      Ο κύριος συνάδελφος μας ρωτάει για τα όσα συνέβησαν στο Ωραιόκαστρο και μάλιστα έχει συγκεκριμένα ερωτήματα και επ’ αυτών απαντώ. Στην περιοχή της Μακεδονίας και Θράκης, εκεί υπάγεται το Ωραιόκαστρο, ανεξάρτητα από το συμβάν αυτό το οποίο έλαβε χώρα, έχει προγραμματιστεί ή βρίσκονται σε εξέλιξη η κατασκευή δύο υποσταθμών, του Παύλου Μελά και του Φοίνικα, δύο Κ.Υ.Τ., ενός στο Λαγκαδά και άλλου στη Νέα Σάντα, ενώ εξάλλου υπάρχει η διασύνδεση Ελλάδας-Τουρκίας, εκτελούνται δε και άλλα μικρότερα έργα. 
      Το δεύτερο σκέλος της ερωτήσεώς σας αφορά τις προσλήψεις. Όπως ξέρετε, για τις προσλήψεις υπήρξε μία καθυστέρηση. Την καθυστέρηση αυτή δεν τη χρεώνεται η Δ.Ε.Η., έπρεπε να εγκρίνει το Α.Σ.Ε.Π.. Τελικά το Α.Σ.Ε.Π. ενέκρινε. Βρίσκεται εν εξελίξει διαγωνισμός, ο οποίος αφορά την πρόσληψη δύο χιλιάδων τριάντα πέντε ατόμων, εκ των οποίων το συντριπτικά μεγαλύτερο μέρος αφορά τεχνικές ειδικότητες. Οι αιτήσεις είναι πάρα πολλές και καταλαβαίνετε ότι θα είναι μακρός ο χρόνος της επιλογής των προσώπων που τελικά θα κληθούν να στελεχώσουν αυτές τις θέσεις. Μάλιστα, υπάρχει πρόβλεψη ένα σημαντικό κομμάτι να πάει στις περιοχές που δοκιμάζονται από έλλειψη προσωπικού, όπως είναι οι μονάδες στη Φλώρινα και στην Πτολεμαΐδα. Με την πρόσληψη, λοιπόν, αυτών των δύο χιλιάδων τριάντα πέντε ατόμων πιστεύεται βασίμως ότι θα ανακουφιστεί η Δ.Ε.Η. από πλευράς λειτουργικής, δηλαδή θα καλυφθούν τα κενά εκείνα που θα της επιτρέψουν να λειτουργεί ακόμα πιο εύρυθμα απ’ ό,τι μέχρι τώρα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Το λόγο έχει ο κ. Τζέκης. 
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
      Ακούσαμε τον κύριο Υπουργό. Έδωσε βέβαια κάποιες απαντήσεις, αλλά για το συγκεκριμένο πρόβλημα γιατί έγινε αυτό στο Ωραιόκαστρο δεν ακούσαμε και δεν άκουσε και ο ελληνικός λαός. Είναι τυχαίο γεγονός; 
      Εμείς, κύριε Πρόεδρε, πήγαμε στο Ωραιόκαστρο και σε άλλες υπηρεσίες της Δ.Ε.Η., συζητήσαμε με τους αρμόδιους, με τους τεχνικούς. Ξέρετε τι μας είπαν, κύριε Πρόεδρε; Ότι λόγω αστοχίας του υλικού είχαμε το συγκεκριμένο περιστατικό. Στα απλά ελληνικά, για να μας καταλαβαίνει και ο λαός, αστοχία υλικού σημαίνει ακατάλληλο υλικό, όπως μας είπαν οι τεχνικοί,  και αυτό έχει την εξήγησή του, ότι δηλαδή, η προμήθεια αυτών των μηχανημάτων έγινε με μειοδοτικό διαγωνισμό και όταν βέβαια βάζεις μπροστά το κέρδος της Δ.Ε.Η., τη μείωση του κόστους για να έχει αύξηση κερδών, τότε κάνεις σκόντο και στην ποιότητα των υλικών. Δηλαδή, είναι συγκεκριμένο γεγονός. 
      Ένα άλλο συγκεκριμένο γεγονός είναι ότι στο Κ.Υ.Τ. Ωραιοκάστρου, μια τεράστια σε αξία περιουσία, όχι μόνο χρηματική αλλά και ενεργειακή, δεν υπάρχει κανένα μέτρο ασφάλειας. Πρώτα και κύρια, δεν φυλάσσεται από κανέναν. Ένας εργαζόμενος μπροστά στο ταμπλό για να ελέγχει. Δηλαδή, το πρώτο βήμα πυρόσβεσης, ανύπαρκτο. Και αυτά βέβαια, μας καταγγέλλουν οι ίδιοι οι εργαζόμενοι. Από εκεί και μετά, είναι τεράστια η έλλειψη προσωπικού, ιδίως τεχνικού προσωπικού και εμείς δεν αναφερόμαστε μόνο τώρα επί των ημερών σας. 
      Αυτή η έλλειψη τεχνικού προσωπικού παρατηρείται εδώ και πολλά χρόνια. Και αυτό γιατί παράλληλα προχωράνε οι εργολαβίες σε πολλές δραστηριότητες της Δ.Ε.Η. και μάλιστα με εργαζόμενους που δεν γνωρίζουμε τι ειδικότητες έχουν. Εδώ και πολλά χρόνια γίνονται περικοπές στη Δ.Ε.Η. για επενδύσεις, στη μεταφορά, στη συντήρηση, στη διανομή. Αυτό έχει εξήγηση. Μπροστά στην ιδιωτικοποίηση για να ωφεληθούν οι μεγαλομέτοχοι και οι ενεργειακοί ιδιωτικοί όμιλοι που συνδέονται με πολυεθνικές εταιρείες που θέλουν να μπουν μέσα στο ενεργειακό κύκλωμα θυσιάζετε τα συμφέροντα του λαού και της χώρας προς όφελος της κερδοφορίας. 
      Όσον αφορά το Κ.Υ.Τ. Ασσήρου αυτή η υπόθεση είναι δέκα χρόνια. Από την αρχή οι αρμόδιοι φορείς της περιοχής και εμείς είχαμε υποδείξει μια άλλη περιοχή μακριά από τον οικισμό Ασσήρου. Τώρα είναι πλησίον του οικισμού. 
      Άρα επιβεβαιώνεται η σωστή πολιτική του κόμματός μας ότι πρέπει να σταματήσει άμεσα η ιδιωτικοποίηση, ότι η ηλεκτρική ενέργεια είναι κοινωνικό αγαθό, λαϊκή περιουσία και πρέπει η Δ.Ε.Η. να αναπτυχθεί προς όφελος του εργαζόμενου λαού και της χώρας μέσα από μια διαφορετική λαϊκή διακυβέρνηση και όχι από την Κυβέρνηση η οποία έχει ως κύριο στόχο την εξυπηρέτηση των ιδιωτικών συμφερόντων.  
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Δεν ρωτάει ο συνάδελφος πώς και γιατί έγινε το συμβάν στο Ωραιόκαστρο γι’ αυτό και δεν πήρε απάντηση. Άλλα πράγματα ρωτάει, άλλα έθεσε εδώ.
      Πράγματι η κρατούσα μέχρι σήμερα άποψη λέει ότι το συμβάν οφείλεται σε αστοχία υλικού. Το θέμα ερευνάται. Αστοχία υλικού δεν θα πει αυτό που λέτε εσείς, ακαταλληλότητα υλικού. Γιατί, αν ήταν εξ υπαρχής ακατάλληλο το υλικό αυτό, θα συνέβαινε κάτι τέτοιο πολύ πιο μπροστά. Αστοχία υλικού σημαίνει ότι, από κάποια στιγμή και πέρα, λόγω κοπώσεως ή λόγω άλλων παραγόντων, έπαψε το υλικό να επιτελεί τον, κατά λειτουργία, προορισμό του.
      Δεύτερον, μιλήσατε για πυρασφάλεια που δεν υπήρχε κ.λπ.. Με υποχρεώνετε εκτός του περιεχομένου της ερωτήσεώς σας να σας πω ότι, κατά την έκρηξη λειτούργησαν ειδικές προστασίες του Κ.Υ.Τ. και ετέθησαν εκτός όλοι οι διακόπτες του Κ.Υ.Τ., δηλαδή των διπλών γραμμών προς τους σταθμούς Αγίου Δημητρίου, Αμυνταίου κ.λπ..
      Όσον αφορά τους γνωστούς εξορκισμούς σας ότι όλα οφείλονται στην απελευθέρωση και στην ιδιωτική πρωτοβουλία, σας υπενθυμίζω ότι παρόμοια γεγονότα (τα οποία οφείλονται σε αστοχία υλικού) συνέβαιναν ακόμα και σε χώρες που είχαν κρατικές τις αντίστοιχες Δ.Ε.Η., όπως γινόταν, επί σειρά ετών, στην, πάλαι ποτέ, κραταιά Σοβιετική Ένωση. Άρα, μη θεωρείτε ότι τα πάντα οφείλονται στην απελευθέρωση και στην ιδιωτικοποίηση.
      ΑΓΓΕΛΟΣ ΤΖΕΚΗΣ: Έχετε τέτοια παραδείγματα; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Εμείς είμαστε υπέρ της απελευθερώσεως. Είναι γραμμή την οποία έχουμε ενστερνισθεί. Εσείς έχετε τις αντιρρήσεις σας και τις σεβόμαστε. Αλλά να ξέρετε ότι πλέον το ποτάμι, όπως λένε κάποιοι άλλοι, δεν γυρίζει πίσω. Η απελευθέρωση συνετελέσθη και το σύστημα έδειξε την αντοχή του και σας αποστομώνει. Εσείς όμως ούτε βλέπετε, ούτε ακούτε.
      ΑΓΓΕΛΟΣ ΤΖΕΚΗΣ: Απαξιώσατε συνειδητά τη Δ.Ε.Η.. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Έφθασε το φορτίο μέχρι 10.000 MW και εν τούτοις δεν συνέβη μπλακ-άουτ, ενώ το 2004 μόλις άγγιξε τα 9.000 MW συνέβη μπλακ-άουτ. Κανείς λοιπόν δεν μπορεί να αποτρέψει τα τυχαία περιστατικά, αλλά όλοι αναγνωρίζουν την αντοχή του συστήματος, η οποία οφείλεται στα μέτρα που έλαβε η Κυβέρνηση.
      ΑΓΓΕΛΟΣ ΤΖΕΚΗΣ: Τυχαίο περιστατικό αυτό της Δ.Ε.Η., τυχαίο περιστατικό το κάψιμο των δασών.
      ΠΡΟΕΔΡΕΥΩΝ (Σωτήρης Χατζηγάκης): Τρίτη είναι η με αριθμό 708/2.7.2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Περιβάλλοντος, Χωροταξίας και Δημοσίων Έργων σχετικά με την κατασκευή του αυτοκινητοδρόμου Πάτρας-Πύργου-Τσακώνας. 
      Το περιεχόμενο της επίκαιρης ερώτησης του κ. Αλαβάνου έχει ως εξής:
      «Προκειμένου για την κατασκευή του αυτοκινητόδρομου Πάτρα-Πύργος-Τσακώνα, από το Υ.ΠΕ.ΧΩ.Δ.Ε. εκδόθηκε η υπ’  αριθμόν ΑΠ145861/22.11.2005 Προκαταρκτική Περιβαλλοντική Εκτίμηση και Αξιολόγηση και εν συνεχεία η υπ’ αριθμόν 100163/30.5.2006 Κ.Υ.Α. των Υπουργών ΠΕ.ΧΩ.Δ.Ε., Αγροτικής Ανάπτυξης και Πολιτισμού περί εγκρίσεως περιβαλλοντικών όρων για το αναφερόμενο έργο. Με βάση την ανωτέρω απόφαση γίνεται αποδεκτή η διέλευση του αυτοκινητόδρομου μέσα από το οικοσύστημα της λιμνοθάλασσας Καϊάφα. Πρόκειται για περιοχή που έχει συμπεριληφθεί στον Ευρωπαϊκό κατάλογο Natura  2000 με την ονομασία «GR2330005: Θίνες και παραλιακό δάσος Ζαχάρως, λίμνη Καϊάφα».
      Αναφέρεται σε μια παράκτια ζώνη όπου υφίσταται σύμπλεγμα οικοσυστημάτων, χερσαίων και λιμναίου, όπως το πευκοδάσος Στροφιλιάς, οι Θίνες, η λίμνη Καϊάφα, οι Ιαματικές πηγές και τα Σπήλαια καθώς και αρχαιολογικός χώρος βόρεια της λίμνης. Το σπάνιο αυτό σύμπλεγμα των οικοσυστημάτων είναι ιδιαίτερα ευαίσθητο. Η χωροθέτηση εντός των ορίων του, ενός τέτοιου αυτοκινητόδρομου συνεπάγεται τη διάσπαση του οικοσυστήματος, την καταστροφή της βιοποικιλότητας και τον αποκλεισμό της επικοινωνίας της λίμνης με την αλλοίωση του τοπίου που είναι μοναδικού φυσικού κάλλους.
      Λαμβάνοντας υπ’ όψιν τα ανωτέρω,
ερωτάται ο κύριος Υπουργός:
      1. Επειδή οι κάτοικοι της περιοχής ζητούν την αλλαγή χωροθέτησης του έργου με τη μεταφορά του αυτοκινητόδρομου ανατολικότερα, ώστε να προστατευθεί το οικοσύστημα του Καϊάφα, να αποφευχθεί η καταστροφή των παρόδων οικισμών μετά τη Ζαχάρω, αλλά και να περιοριστεί η οικονομική επιβάρυνση του δημοσίου από τις απαλλοτριώσεις, το Υπουργείο έχει μελετήσει τη δυνατότητα διέλευσης του αυτοκινητόδρομου από εναλλακτικές οδούς προκειμένου να προστατεύσει το οικοσύστημα του Καϊάφα; Αν ναι, τι εμποδίζει την αλλαγή χωροθέτησης; Το κόστος; Κάτι άλλο; 
      2. Αν οι υφιστάμενες μελέτες δεν έχουν εξετάσει εμπεριστατωμένα εναλλακτικές δυνατότητες χωροθέτησης του αυτοκινητόδρομου, προτίθεται να ζητήσει τη διενέργεια τέτοιων μελετών;»
      Στην επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλαβάνου θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Θεμιστοκλής Ξανθόπουλος.
      Ορίστε, κύριε Υπουργέ, έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Ευχαριστώ και τον Πρόεδρο που έκανε την ερώτηση. Είναι μια πλήρης από πλευράς τεκμηρίωσης ερώτηση, γι’ αυτό και σήμερα θα δώσω κι εγώ μια όσο μπορώ πληρέστερη απάντηση, ξεκινώντας από το εξής. 
      Πράγματι, στην περιοχή Καϊάφα κυρίως τα πράγματα είναι περιβαλλοντικά εξαιρετικά ευαίσθητα και δύσκολα. Πρώτο μέλημά μας ήταν να δούμε αν υπάρχουν εναλλακτικές λύσεις και εξετάστηκαν λεπτομερώς δύο εναλλακτικές λύσεις.
      Η πρώτη είναι η λεγόμενη «ανατολική ορεινή χάραξη». Περνάμε πολύ ψηλότερα, με μια μεγάλη σήραγγα από το βουνό μήκους περίπου τρεισήμισι χιλιομέτρων. Η λύση αυτή διερευνήθηκε και γεωλογικά πλήρως τα τελευταία δύο- τρία χρόνια και απεδείχθη ότι είχε μερικά εξαιρετικά επικίνδυνα χαρακτηριστικά αλλά και περιβαλλοντικά μειονεκτήματα. 
      Η σήραγγα αυτή, όπως φαίνεται από την γεωλογική έκθεση, που θα καταθέσω, περνάει μέσα από καρστικοποιημένο, δηλαδή διαρρηγμένο ασβεστόλιθο, με ζώνες ρηγμάτων οι οποίες έχουν ενδεχομένως και σπηλαιώσεις και πέραν του ότι είναι έργο εξαιρετικά δύσκολο –αλλά δεν υπάρχει θέμα κόστους, αφού το κόστος θα το αντιμετωπίζαμε ούτως ή άλλως, ήταν μέσα στο πρόγραμμα- είναι πιθανότατο να επιφέρει και διαταραχές στους υπόγειους ορίζοντες που τροφοδοτούν τον Καϊάφα, με μεγάλες επιπτώσεις στη λίμνη Καϊάφα. 
      Πέραν αυτού, για να προσεγγίσουμε τη σήραγγα αυτή έπρεπε, ως γνωστόν, να γίνουν τα έργα πρόσβασης και διαφυγής από τη σήραγγα, που οδηγούσαν σε επιχώματα ύψους δεκατεσσάρων μέτρων, που τραυμάτιζαν πάρα πολύ την περιοχή από πλευράς και οπτικής αλλά και, αν θέλετε, και περιβαλλοντικής. 
      Κατά τους περιβαλλοντολόγους και με τη δική μας συναίνεση, αυτή η λύση έπρεπε να απορριφθεί ως επικίνδυνη αλλά και ως περιβαλλοντικά αδόκιμη.
      Η δεύτερη λύση που εξετάστηκε είναι ανατολική, πάλι, στις παρυφές του όρους, εκεί που –αν τα ξέρετε, γιατί εγώ έχω γυρίσει την περιοχή- υπάρχει ένα βαλτώδες έδαφος κ.λπ.. Και η λύση αυτή οδηγούσε σε μια κατασκευή, πρακτικώς, μιας περίπου συνεχούς γέφυρας, σε εδάφη όμως τα οποία και ασταθή ήταν και κυρίως θα διατάρασσαν επίσης επικίνδυνα τον υπόγειο υδροφορέα, δηλαδή τις καταβάσεις των κατακρημνισμάτων της βροχής προς τον υπόγειο υδροφορέα.
      Κατά τους ειδικούς γεωλόγους και περιβαλλοντολόγους αυτή η λύση ήταν επίσης σαφώς απορριπτέα. Και θα μου πείτε: Και τι έγινε; Θα πάμε στη λύση Καϊάφα;
      Σας περιγράφω τώρα συνοπτικά τη λύση που ακολουθήσαμε. Πράγματι ακολουθούμε την υπάρχουσα εθνική οδό, η οποία υπάρχει ούτως ή άλλως. Η όποια ζημιά έχει γίνει εδώ και πάρα πολλά χρόνια. 
      Επιπλέον, αυτή η λύση –η υπάρχουσα λύση- έχει το πλεονέκτημα, με διαπλάτυνση, –θα σας αναφέρω στη συνέχεια το πώς είναι αυτή η διαπλάτυνση- ότι ουσιαστικά –κι αυτό έχει μεγάλη σημασία και περιβαλλοντική- πάει δίπλα στο σιδηρόδρομο, που επίσης δημιουργεί μια τομή, αλλά υπάρχει. 
      Άρα έχουμε μια όχληση με κοινές διαβάσεις και όχι δύο οχλήσεις, δύο τομές στην  περιοχή. 
      Τρίτον, επειδή ακριβώς υπάρχει πρόβλημα επικοινωνίας στον χώρο –όπως είπατε πολύ σωστά- επιτύχαμε με την μηκοτομή μια υπογειοποίηση σ’ ένα μήκος τριακοσίων περίπου μέτρων, η οποία θα σκεπαστεί για να υπάρχει πλήρης επικοινωνία των ανάντη με τα κατάντη. Η δε τελική ζημιά στο περιβάλλον, επειδή είχε γίνει και μια αποψίλωση τότε από τη Δ.Ε.Η., είναι πενήντα δέντρα μετρημένα –και μπορώ να σας δείξω στο χάρτη- η οποία ζημιά είναι η λιγότερο δυνατή. 
      Εγώ θλίβομαι, διότι υπάρχει και αυτή η ζημιά, αλλά θα παρακαλέσω να γίνει κατανοητό ότι είναι πολύ μικρότερη από την οποιαδήποτε άλλη λύση που θα μπορούσαμε να ακολουθήσουμε.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ορίστε, κύριε Πρόεδρε, έχετε το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, ευχαριστώ τον Υπουργό. Με τεκμηριωμένο τρόπο προσπάθησε να απαντήσει σε αυτό το ζήτημα, αλλά νομίζω ότι μερικά στοιχεία από αυτά που ανέφερε δεν στέκουν.
      Το πρώτο που θέλω να πω είναι ότι όταν πήγα στην Λίμνη Καϊάφα πριν από λίγες ημέρες, έμεινα με το στόμα ανοικτό. Μιλάμε και για τη Λίμνη Καϊάφα αλλά και για όλες τις άλλες τοποθεσίες, τη Στροφιλιά, το Πευκοδάσος, τις Φρήνες, τις Ιαματικές Πηγές, τα Σπήλαια, τον Αρχαιολογικό Χώρο, που είναι μοναδικά. Έμεινα με το στόμα ανοικτό. Και σκέφτομαι, εντάξει τα μισά οι καταπατητές, τα άλλα μισά τα τεχνικά έργα με τον τρόπο που γίνονται; 
      Εμείς θέλουμε να γίνει ο δρόμος Πάτρα-Πύργος-Τσακώνα. Έχουμε αγωνιστεί χρόνια να γίνει η Ιονία Οδός, αλλά σε τέτοιες περιπτώσεις θα πρέπει να ψάξουμε να βρούμε λύσεις. 
      Είπατε, κύριε Υπουργέ, για πενήντα δέντρα. Ήμουν εκεί, τον πέρασα αυτό τον δρόμο. Μιλάμε για τριπλασιασμό και τετραπλασιασμό του πλάτους του και μιλάμε για εκατοντάδες δέντρα, για καταστροφή ενός ολόκληρου δάσους! Μου είπαν μάλιστα εκεί οι κάτοικοι «κοιτάξτε, κύριε Πρόεδρε, είπαν ότι θα κοπούν πενήντα δέντρα». Μιλάμε για εκατοντάδες δέντρα, για να μην πω για χιλιάδες δέντρα και για μια καταστροφή ενός πευκοδάσους!
      Δεύτερον, είπατε για τριακόσια πενήντα μέτρα υπογειοποίηση. Ασφαλώς η καυτή ζώνη είναι γύρω από τη Λίμνη Καϊάφα, αλλά δεν είναι μόνο αυτό. Επεκτείνεται κάτω προς τη Μεσσηνία, περνά από τους οικισμούς Άνω Καλού Νερού, Κοπανακίου, Δωρίου, Κόκλας, Κάτω Μάλθης, Καλλιρρόης. Είναι σε μια μεγάλη έκταση. 
      Τρίτον, έχετε μια αντίθεση. Υποτίθεται πως όντως τέτοια έργα, παρ’ ό,τι γίνονται με τις Σ.Δ.Ι.Τ., με τις οποίες εμείς διαφωνούμε, συμβάλλουν στην περιφερειακή ανάπτυξη. Έχετε μια αντίθεση σαφή από το Νομαρχιακό Συμβούλιο της Μεσσηνίας, το οποίο έχει κάνει και προτάσεις. 
      Εγώ σας θέτω το εξής ερώτημα, κύριε Υπουργέ: Είστε διατεθειμένος να έλθετε σε επαφή, πρώτον, με την Τοπική Αυτοδιοίκηση σ’ αυτά τα μέρη. Δεύτερον, να συνεχίσετε να εξετάζετε εναλλακτική λύση. Νομίζω ότι θα είναι ένα έγκλημα να καταστρέψουμε αυτό το οικοσύστημα και αυτούς του οικισμούς. 
      Ξαναρωτώ: Είστε έτοιμος να έλθετε σε επαφή με την Τοπική Αυτοδιοίκηση, Νομαρχιακά Συμβούλια Μεσσηνίας-Ηλείας και να εξετάσετε εναλλακτικές λύσεις, που ασφαλώς πάνε προς ανατολικά;
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρόεδρε.
      Ορίστε, κύριε Υπουργέ, έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Επιτρέψτε μου να σας δώσω και δυο άλλα στοιχεία που, αν θέλετε, θα διασκεδάσουν κάπως την εύλογη ανησυχία σας. Ο δρόμος σήμερα έχει πλάτος έντεκα μέτρα. Έχουμε φροντίσει για περιβαλλοντικούς λόγους να κάνουμε μια διαπλάτυνση μόνο στα δεκαεπτάμισι μέτρα. Είναι ο στενότερος αυτοκινητόδρομος που έχουμε κάνει στην περιοχή εκείνη. Άρα, υπάρχει μια διαφορά επτάμισι μέτρα, συν κάποιες μικρές διευρύνσεις για τους παράλληλους δρόμους κυκλοφορίας. 
      Η ζώνη αυτή είναι εξαιρετικά περιορισμένη. Και πράγματι –δεν τα μέτρησα εγώ, τα μέτρησαν οι, αν θέλετε, προς απαλλοτρίωση ενδιαφερόμενοι- είναι όσο σας είπα. Μπορεί να κάνω λάθος, θα μου το συγχωρήσετε. Πάντως, είναι πάρα πολύ μικρή η ζώνη κατάληψης. Αυτό είναι γεγονός. Αν οι κάτοικοι δεν το γνωρίζουν, θα έχουν δίκιο να ανησυχούν.
      Δεύτερον, επίσης σημαντικό, είναι ότι στη μετέπειτα περιοχή –πράγματι στη Ζαχάρω, ορθά επισημαίνετε- έπρεπε να εγκαταλείψουμε την υπάρχουσα εθνική οδό. Την εγκαταλείψαμε. Κατεβήκαμε πολύ νοτιότερα προς τη θάλασσα και έτσι πιστεύω ότι και οι κάτοικοι της περιοχής ικανοποιήθηκαν, διότι ακολουθούμε πρακτικώς και πάλι μια χάραξη, η οποία ούτε κτίσματα θίγει ούτε τους εμποδίζει την ανάπτυξη, που δικαίως διεκδικούν στην οικιστική περιοχή τους. 
      Αλλά και στη συνέχεια, στους οικισμούς Κακόβατος, Νεοχώρι, Ταξιάρχες κ.λπ. ή από Ζαχάρω έως Γιαννιτσοχώρι και μετά, γίνονται όλες οι δυνατές παρεμβάσεις, ώστε πράγματι να ελαχιστοποιήσουμε τις οποιεσδήποτε υπάρχουσες περιβαλλοντικές επιπτώσεις. 
      Αλλά δέχομαι ευχαρίστως αυτό που είπατε, να δούμε την Τοπική Αυτοδιοίκηση και εγώ ο ίδιος προσωπικά, να το ξανακουβεντιάσουμε το θέμα. Στη φάση αυτή βέβαια, η υπόθεση αυτή πηγαίνει στη Βουλή για κύρωση, αυτό όμως δεν εμπλέκει τη μία διαδικασία με την άλλη, διότι αν πράγματι βρεθεί κάτι καλύτερο και εφικτό, υπάρχουν προβλέψεις στη σύμβαση, ώστε να μπορεί να γίνει. 
      Συνεπώς θα το εξετάσουμε το θέμα και μάλιστα, με όλη την απαραίτητη τεκμηρίωση, παρακαλώντας τους ντόπιους να κάνουν και τη δική τους επιστημονική τεκμηρίωση με ειδικούς, ώστε να υπάρχει ένας ουσιαστικός διάλογος πιο επιστημονικός. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Επίκαιρες ερωτήσεις δεύτερου κύκλου:
      Ακολουθεί η πρώτη με αριθμό 709/2.7.2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Βρεττού προς τους Υπουργούς Εσωτερικών, Δημόσιας Διοίκησης και Αποκέντρωσης και Δημόσιας Τάξης, σχετικά με την καταστροφή του δάσους της Πάρνηθας από την πρόσφατη πυρκαγιά κ.λπ..
      Το περιεχόμενο της επίκαιρης ερώτησης του κ. Βρεττού έχει ως εξής:
      «Το ελατοδάσος της Πάρνηθας, το στολίδι της Ελλάδας, ο πνεύμονας της Αττικής, δεν υπάρχει πια, κάηκε σχεδόν ολόκληρο μέσα σε μια ημέρα.
      Οι κάτοικοι του Λεκανοπεδίου κλαίνε για τη μεγάλη απώλεια.
      Για μας που βρισκόμαστε στις υπώρειες της Πάρνηθας, όπου οι παππούδες και οι γονείς μας ζούσαν από την υλοτόμηση των ξερών ξύλων, τη ρητινοσυλλογή και τη νομή αιγοπροβάτων, για μας που η Πάρνηθα είναι η εξοχή, ο περίπατος, η αναψυχή, η ζωή και η αναπνοή, ο χαμός του δάσους έχει πάρει διαστάσεις τραγωδίας. Θρηνούμε γι’ αυτό που χάσαμε και φοβόμαστε πολύ για τις συνέπειες που θα ακολουθήσουν, την αλλαγή του κλίματος, τις πλημμύρες, τη μείωση του υδροφόρου ορίζοντα.
      Ο κόσμος μέσα και έξω από τη χώρα έκπληκτος αναρωτιέται, πώς ένα δάσος που αναπτύχθηκε και συντηρήθηκε επί τόσους αιώνες, χάθηκε ξαφνικά, χωρίς να προλάβει η κρατική μηχανή να αντιδράσει έγκαιρα.
      Πρέπει να δώσετε απαντήσεις σε πολλά ερωτηματικά που απασχολούν την κοινή γνώμη, όπως:
      Ερωτώνται οι κύριοι Υπουργοί:
      1. Γιατί ενώ γνωρίζατε από το προηγούμενο απόγευμα για τη φωτιά στα Δερβενοχώρια και είχατε ειδοποιηθεί για τον κίνδυνο επικείμενης καταστροφής της Πάρνηθας από τον αρμόδιο δασάρχη δεν αντιδράσατε άμεσα, δεν συγκαλέσατε σύσκεψη έγκαιρα πριν την καταστροφή του Εθνικού Δρυμού Πάρνηθας και δεν θέσατε προτεραιότητα τη σωτηρία του;
      2. Μετά τις επιλογές σας, που οδήγησαν στην καταστροφή του δρυμού, θα αναλάβει κάποιος τις πολιτικές και επιχειρησιακές ευθύνες και θα ζητήσει επιτέλους κάποιος συγγνώμη για το κακό που βρήκε τη χώρα μας και ιδιαίτερα την περιοχή της Αττικής και, το πιο σημαντικό, τι άμεσα μέτρα θα πάρετε για την προστασία της περιοχής από τις πλημμύρες και τις δυσμενείς περιβαλλοντικές αλλαγές που αναμένονται;»
      Στην επίκαιρη ερώτηση του κ. Βρεττού θα απαντήσει ο Υπουργός Δημοσίας Τάξης, κ. Βύρων Πολύδωρας.
      Κύριε Υπουργέ, έχετε το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ευχαριστώ, κύριε Πρόεδρε.
      Νομίζω ότι πρέπει να ευχαριστήσω το συνάδελφο κ. Βρεττό για την κατάθεση και διατύπωση αυτής της επίκαιρης ερώτησης, γιατί μου δίνεται η ευκαιρία να απαντήσω και να δώσω διευκρινήσεις. Παραδείγματος χάριν, νομίζω θα ενδιέφερε την κοινή γνώμη να σημειώσουμε ότι από την πρώτη καταμέτρηση της καταστροφής ή της ζημιάς, έχουμε τα εξής στοιχεία. Τα περισσότερα θα προκύψουν από την έκθεση της αεροφωτογράφησης. 
      Ο συνολικός δασικός όγκος της Πάρνηθας, βοιωτικής και αττικής, περιλαμβανομένων και των Δερβενοχωρίων, είναι τριακόσιες χιλιάδες στρέμματα. Από αυτόν το συνολικό όγκο είχαμε μια βλάβη καταστροφής γύρω στα είκοσι πέντε χιλιάδες στρέμματα. Από το συνολικό όγκο των τριακοσίων χιλιάδων στρεμμάτων δάσους, χαρακτηρισμένος δρυμός είναι τα τριάντα οκτώ χιλιάδες στρέμματα. Από αυτά τα τριάντα οκτώ χιλιάδες στρέμματα κατά μία πρώτη εκτίμηση, που θα γίνει ακριβέστερη –μπορεί να είναι συν-πλην κάτι- έχουν καεί δέκα χιλιάδες στρέμματα.
      Συνεπώς μπορούμε να πούμε, παρά την τεράστια ζημιά, καταστροφή, για την οποία εκφράζουμε τη βαθιά μας θλίψη, ότι δεν είναι απόλυτη η καταστροφή, δεν είναι έτσι όπως τη διατυπώνει ο συνάδελφος. 
      Τώρα, όσον αφορά το πώς συνέβη αυτό, σας ζητώ να εκτιμήσουμε ή να σεβαστούμε την έννοια της θεομηνίας. Στις 27 και 28 είχαμε ρεκόρ θερμοκρασίας στον τόπο μας και στην περιοχή. 
      Δηλαδή είχαμε 41,4 υπό σκιάν στις 27 και 28 του μηνός. Είχαμε ανέμους με ταχύτητα 6 και 7 Μποφόρ, θερμικά κύματα. Αυτά προκάλεσαν την καταστροφή στην οποία καταστροφή έδωσε η πολιτεία τη μάχη της και με το σχέδιο το επικαιροποιημένο και με την πρόνοια και προπαρασκευή και με συσκέψεις, όπως ερωτά και ο συνάδελφος και τελικά με πολύ συντονισμένη δράση.
      Δεν μπορούσε να αποφευχθεί το ποσοστό της καταστροφής από τη δύναμη της ανωτέρας βίας, θα έλεγα.  
      Σημειώνω ακόμα ότι εμείς, ως δυνάμεις καταστολής, σε τελευταία ανάλυση πράξαμε το καθήκον μας και για όσους ξέρουν και θα πρέπει να ξέρει και ο κ. Βρεττός, η νύχτα 28 προς 29 του μηνός ήταν η νύχτα της αυταπάρνησης και αυτοθυσίας των πυροσβεστών. Το ίδιο και οι δύο προηγούμενες μέρες. Αλλά θέλω να σημειώσω ότι «καρτερέθηκε», σταματήσαμε τη φωτιά ακριβώς στην κατωφέρεια για τους Θρακομακεδόνες για το Ζεφύρι και τη Φυλή. Ήταν μια μάχη πολύ σημαντική, της αυταπάρνησης, την οποία θεωρώ υποχρέωσή μου ύστερα από την ερώτηση του συναδέλφου να τη σημειώσω. Όπως επίσης θέλω να σημειώσω ότι είχαμε την ατυχία να μην έχουμε μήκος ημέρας στις 28 του μηνός για να έχουμε περισσότερες επιχειρήσεις εναερίων μέσων. Επεχείρησαν από τις 17.40΄ μέχρι το σκότος και έτσι δεν είχαμε περισσότερο χρόνο για χρήση εναέριων μέσων. Τα επίγεια τμήματα έδρασαν με αυταπάρνηση και αποτελεσματικότητα κυρίως το βράδυ της 28ης προς την 29η και εκμεταλλεύομαι τη στιγμή να ευχαριστήσω και τους πυροσβέστες και τους εθελοντές και τους εποχικούς και τις μονάδες που διέθεσε η Τοπική Αυτοδιοίκηση, οι οποίες ήσαν παρούσες και με υδροφόρα και εθελοντικά τμήματα. Αυτά σαν πρώτη απάντηση. Τα άλλα στη δευτερολογία μου.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο συνάδελφος κ. Βρεττός.
      ΚΩΝΣΤΑΝΤΙΝΟΣ ΒΡΕΤΤΟΣ: Ήταν αναμενόμενη η απάντηση του κυρίου Υπουργού, κύριε Πρόεδρε. Τα συμβάντα που έγιναν τα απέδωσε κυρίως στη θεομηνία και δεν ανέλαβε για άλλη μια φορά τις ευθύνες της Κυβέρνησης για το μεγάλο αυτό κακό που μας βρήκε. 
      Κύριε Πρόεδρε, τη φωτιά της Πάρνηθας την περιβάλλει ένα μεγάλο «γιατί». Γιατί, κύριε Υπουργέ, δεν κάνατε συσκέψεις πριν από την καταστροφή, -η φωτιά ήταν δίπλα- και κάνατε μετά για επικοινωνιακούς λόγους για να δείξετε ότι ενδιαφέρεστε; Γιατί δεν βάλατε προτεραιότητα την κατάσβεση της φωτιάς στην Πάρνηθα, που είναι ο μεγάλος εθνικός δρυμός της πατρίδας μας; Γιατί δεν στείλατε έγκαιρα μηχανήματα εκεί που υπήρχε ανάγκη, στο χώρο των Δερβενοχωρίων και μπορούσαμε τότε να ανακόψουμε με μηχανήματα και πυροσβεστικά εκεί τη φωτιά; Γιατί αφήσατε να διαφύγει η φωτιά μέσα από την επικίνδυνη ζώνη της Φυλής όπου μπορούσατε να στείλετε επίγειες δυνάμεις  και μπορούσατε να την ανακόψετε; Γιατί στη συνέχεια δεν ανακόψατε τη φωτιά στους περιφερειακούς της Πάρνηθας και στον κεντρικό περιφερειακό για να μη φύγει για τον πυρήνα της Πάρνηθας; Γιατί προστατέψατε μόνο το καζίνο της Πάρνηθας και αφήσατε να καεί το δάσος; Αυτά τα είδαμε με τα δικά μας μάτια. Γιατί αεροπλάνα γύρισαν πίσω, επειδή υπήρχε  έλλειψη συντήρησης; Γιατί, κύριε Υπουργέ, δεν αναλάβατε αμέσως τις ευθύνες σας; 
      Όλα αυτά τα μεγάλα γιατί, κύριε Πρόεδρε, δυστυχώς έχουν μια απλή απάντηση. Και αυτή είναι η εξής: Είναι ότι αυτή η Κυβέρνηση δεν μπορεί. Όπως δεν μπόρεσε να λύσει τα τόσα μεγάλα και σοβαρά προβλήματα της καθημερινότητας αλλά αντίθετα τα επιβάρυνε, έτσι και εδώ δεν μπόρεσε. Αυτή είναι η θλιβερή απάντηση στο μεγάλο ερώτημα γιατί.
    Γιατί, κύριε Υπουργέ, αφήσατε αυτό το δάσος να καεί και κάψατε τη ζωή και την αναπνοή της πρωτεύουσας; Είστε υπεύθυνοι γι’ αυτό. Δεν ξέρω αν το έχετε καταλάβει. Μάλλον δεν το έχετε ακόμη καταλάβει, γιατί η απάντηση που δίνετε αυτό δείχνει. Γιατί ακόμα είστε Υπουργός, αυτό δεν μπορώ να το καταλάβω. Γιατί μου δίνετε εσείς απάντηση και όχι κάποιος άλλος που να μη νιώθει υπεύθυνος; Εγώ, αν ήμουν στην θέση σας, θα παραιτούμην, κύριε Υπουργέ, έστω και αν δεν ένιωθα υπεύθυνος. Αυτή η μεγάλη ζημιά, αυτή η καταστροφή «δείχνει» παραίτηση, έστω και αν δεν νιώθετε υπεύθυνος. 
    Κύριε Πρόεδρε, και μόνο η απάντηση που  έδωσε ο κύριος Υπουργός, αυτή η φράση που είπε: «την πατήσαμε», δείχνει το μέγεθος της ανικανότητας της κυβερνητικής μηχανής. Όμως, κύριε Υπουργέ, δεν την πατήσατε μόνο εσείς, την πάτησε ο ελληνικός λαός που σας στήριξε, που σας ψήφισε και περίμενε πολλά από σας. Ένας λαός που ελπίζω ότι σύντομα αυτήν την καμένη, τη μαύρη γη που παραδίδετε, θα την πρασινίσει το γρηγορότερο δυνατόν! 
    ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όταν, κύριε Πρόεδρε, ο ερωτών συνάδελφος ή και ο Αρχηγός της Αξιωματικής Αντιπολίτευσης πιάνονται από μία λέξη απομονωμένη δική μου, όπως «την πατήσαμε» ή μια άλλη λέξη που δεν την είπα αλλά εγράφη στις εφημερίδες από off the record συζήτηση ότι, «τι μπορεί να κάνει ένας δημοσιονομικός προϋπολογισμός αυτών των δυνατοτήτων για τις μεγάλες απαιτήσεις της πρόληψης», απλά προδίδουν την ένδεια των επιχειρημάτων. Δεν έχετε επιχειρήματα. Εγώ σας μιλάω με ευθύτητα και υπευθυνότητα. Ήταν θεομηνία, ήταν τριακόσιες πενήντα εστίες το διήμερο. 
    ΚΩΝΣΤΑΝΤΙΝΟΣ ΒΡΕΤΤΟΣ: Πείτε κάτι άλλο, αφήστε τη θεομηνία …
    (Κωδωνοκρουσίες)
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Σας παρακαλώ! Οι τριακόσιες πενήντα εστίες έχουν απαίτηση για διάταξη των δυνάμεων. Και σας θυμίζω: Πόρο, Καραούλι, Μαγνησία, Διακοφτό …
    ΚΩΝΣΤΑΝΤΙΝΟΣ ΒΡΕΤΤΟΣ: Για την Πάρνηθα μιλάω εγώ!
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ! 
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Αυτές οι εστίες και το καιρικό φαινόμενο είναι αντικειμενικά δεδομένα. Και δεν μπορείτε να ισχυρίζεστε ότι με συσκέψεις θα εσώζετο η υπόθεση. Κάναμε και συσκέψεις και είχαμε σοβαρότατο προγραμματισμό με περισσότερα περίπολα και υδροφόρες στην Πάρνηθα και το γνωρίζετε, καθώς και περισσότερα πυροφυλάκεια. 
    ΚΩΝΣΤΑΝΤΙΝΟΣ ΒΡΕΤΤΟΣ: Το γνωρίζω, δυστυχώς!
    (Κωδωνοκρουσίες)
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ!
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Σας παρακαλώ!
    Όπως πρέπει να γνωρίζετε ότι το 1998 κάηκαν στην Πάρνηθα τριάντα εννέα χιλιάδες στρέμματα και δεν είδα το δάκρυ σας ούτε την παραίτησή σας! 
    ΚΩΝΣΤΑΝΤΙΝΟΣ ΒΡΕΤΤΟΣ: Πού ήταν ο δρυμός; Το έλατο κάηκε τώρα.
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ακούτε τι σας λέω; Το ίδιο σώμα είναι. 
    ΚΩΝΣΤΑΝΤΙΝΟΣ ΒΡΕΤΤΟΣ: Το έλατο κάηκε τώρα.
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Βρεττέ! Παρακαλώ!
    (Κωδωνοκρουσίες)
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Σας παρακαλώ, μην ψεύδεστε! 
    Ήμουν στους Θρακομακεδόνες τότε, όταν έβλεπα τη φωτιά στο δρυμό πάνω από το βράχο του μοναστηριού. Και είσαστε και από το Μενίδι!
    Απαιτείται μία συνεννόηση, μια σοβαρότητα, μια αίσθηση ευθύνης. Δεν βγαίνει με τα λογοπαίγνια. 
    Το «την πατήσαμε» αφορούσε τον κακό σχεδιασμό, αέρα, ενότητας της χλωρίδας, «πέρασε η φωτιά» και την «κακοδαιμονική» ύπαρξη των πυλώνων στο ίδιο σημείο το επίμαχο. Και εμείς παλέψαμε. Και δώσαμε τη μάχη με αυταπάρνηση και αυτοθυσία. Γι’ αυτό ευχαριστώ το Πυροσβεστικό Σώμα. Εσείς, τι παριστάνετε; Ξέρετε τι είσαστε; Παριστάνετε τους οδηγούς του πίσω καθίσματος που λέμε στα Αγγλοσαξωνικά. Κάθεται στο πίσω κάθισμα και λέει «στρίψε εκεί, πρόσεξε εκεί, κάνε αυτό» … Και μάλιστα, όχι την ώρα της δράσεως αλλά κατόπιν εορτής και εκ του ασφαλούς. 
    ΚΩΝΣΤΑΝΤΙΝΟΣ ΒΡΕΤΤΟΣ: Κατόπιν εορτής πήγατε εσείς. 
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Βρεττέ! 
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Θέλω να σας πω ότι η αντιπολίτευση απαιτεί έναν ελάχιστο βαθμό υπευθυνότητας. Περιόδευσα εγώ με τον τότε Αρχηγό της αξιωματικής αντιπολίτευσης Κώστα Καραμανλή, και στις πυρκαγιές της Αττικής και στις πυρκαγιές της Αγίας Άννας στα Γιάννενα και στις πυρκαγιές του Πηλίου. 
      Δεν είπαμε ποτέ τις ακραίες διατυπώσεις που διατυπώνετε εσείς. Δεν επιτρέπεται να κάνουμε σκύλευση πάνω στα αποκαΐδια. 
      ΚΩΝΣΤΑΝΤΙΝΟΣ ΒΡΕΤΤΟΣ: Όσο χρόνο και να του δώσετε του κυρίου Υπουργού, κύριε  Πρόεδρε, δεν πρόκειται να δικαιολογήσει τίποτα.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ, κύριε  Βρεττέ.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Να συνεννοηθούμε για το πώς θα ενώσουμε δημιουργικά τις δυνάμεις μας, προκειμένου να προστατεύσουμε το περιβάλλον και όχι να αντιδικούμε.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε  Υπουργέ.
      ΑΓΓΕΛΟΣ ΤΖΕΚΗΣ: Το ομόφωνο πόρισμα της Βουλής του 1993 να εφαρμοσθεί.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ τους πρακτικογράφους να μη γράφουν καμμία διακοπή.
      ΑΓΓΕΛΟΣ ΤΖΕΚΗΣ: …
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ, κύριε  συνάδελφε. Το κάνετε συστηματικά.
      ΑΓΓΕΛΟΣ ΤΖΕΚΗΣ: …
      ΠΡΟΕΔΡΕΥΩΝ (Σωτήρης Χατζηγάκης): Κύριε  Τζέκη, σας παρακαλώ πάρα πολύ. Εδώ είναι Βουλή, δεν είναι θέαμα.
      ΑΓΓΕΛΟΣ ΤΖΕΚΗΣ: …
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ, διακόπτετε και παίρνετε το λόγο χωρίς να έχετε το δικαίωμα. Σας παρακαλώ, κύριε Τζέκη, μην το κάνετε. Το κάνετε συστηματικά.
      Θα συζητήσουμε τη δεύτερη με αριθμό 711/2-7-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τους Υπουργούς Πολιτισμού και Περιβάλλοντος, Χωροταξίας και Δημοσίων Έργων, σχετικά με την ολοκλήρωση των διαδικασιών απαλλοτρίωσης και έναρξης των έργων κατασκευής του Αθλητικού Κέντρου Κορυδαλλού στα Λατομεία Σχιστού κ.λπ..
      Το περιεχόμενο της επίκαιρης ερώτησης της συναδέλφου κ. Βέρας Νικολαϊδου έχει ως εξής:
      «Οι συνεχείς καθυστερήσεις και αναβολές στην ολοκλήρωση των διαδικασιών απαλλοτρίωσης και έναρξης των έργων για την κατασκευή του Αθλητικού Κέντρου Κορυδαλλού στα Λατομεία Σχιστού, καθώς και των άλλων υποδομών που προβλέπονται στο ν. 2742/99 αναδεικνύουν ότι οι πολιτικές του «εφικτού» των κυβερνήσεων της Νέας Δημοκρατίας και του ΠΑ.ΣΟ.Κ., δεν δίνουν λύσεις στα σοβαρά τοπικολαϊκά προβλήματα, αλλά τα διαιωνίζουν και τα αξιοποιούν μικροκομματικά.
      Έτσι, ενώ έχουν περάσει σχεδόν δέκα χρόνια από τη χωροθέτηση της περιοχής των Λατομείων για την κατασκευή αθλητικού κέντρου, για τις ανάγκες των ερασιτεχνικών αθλητικών σωματείων και της νεολαίας, το μόνο έργο που εκτελέστηκε, παρά τις έντονες αντιδράσεις των κατοίκων, είναι το Κ.Υ.Τ. της Δ.Ε.Η., ενώ για το αθλητικό κέντρο: α) δεν έχουν ολοκληρωθεί οι απαλλοτριώσεις (από τα εκατόν δεκαπέντε στρέμματα έχουν αποζημιωθεί τα πενήντα και εκκρεμούν αποζημιώσεις 9.000.000 ευρώ) και β) δεν έχει υπογραφεί η σύμβαση με το μειοδότη του διαγωνισμού της 18 Σεπτεμβρίου 2006 για το πρώτο μέρος των έργων στα πενήντα στρέμματα (κλειστό γυμναστήριο, γήπεδο ποδοσφαίρου) λόγω ανεπαρκών πιστώσεων, με κίνδυνο νέας καθυστέρησης.
      Ερωτώνται οι κύριοι Υπουργοί: τι μέτρα προτίθεται να πάρει η Κυβέρνηση για την άμεση ολοκλήρωση των διαδικασιών απαλλοτρίωσης και την υπογραφή της σύμβασης με το μειοδότη του διαγωνισμού της 18ης Σεπτεμβρίου 2006, καθώς επίσης και για τη δημοπράτηση όλων των υπολοίπων υποδομών που προβλέπονται στο ν. 2742/99».
      Στην επίκαιρη ερώτηση της κ. Βέρας Νικολαΐδου θα απαντήσει ο Υφυπουργός Πολιτισμού κ. Γεώργιος Ορφανός.
      Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, είναι ιδιαίτερα ενδιαφέρουσα η ερώτηση αυτή στη Βουλή, η οποία βέβαια θα θέσει την εικόνα της διαφοράς που υπάρχει από τη θεωρία στην πράξη. Επειδή στην ερώτηση γίνεται και σχολιασμός εκ παραλλήλου για Νέα Δημοκρατία και ΠΑ.ΣΟ.Κ. ως προς το ρόλο των κυβερνήσεων, σύντομα θα περιγράψω ακριβώς τι συμβαίνει στον Κορυδαλλό.
      Το 1999, έχουμε δύο νόμους, το ν. 2730 και το ν. 2742. Τα λατομεία Σχιστού-Κορυδαλλού, στο μεγάλο μέρος τους, περιλαμβάνονται εντός των ζωνών προστασίας του ορεινού όγκου του Αιγάλεω με το άρθρο 21 του ν. 2742 και εντός αυτού οριοθετούνται χώροι αθλητισμού, αναψυχής, οργανωμένου πρασίνου για πολιτιστικές εκδηλώσεις.
      Ο ν. 2730/99 χαρακτηρίζει την περιοχή ως πόλο υπερτοπικής σημασίας, στον οποίο χωροθετούνται συμπληρωματικές αθλητικές εγκαταστάσεις των Ολυμπιακών Αγώνων. Αυτά για το 1999.
      Η επόμενη επαφή με το αντικείμενο είναι το 2003. Τέσσερα χρόνια αργότερα, όταν έχουν φθάσει πλέον ante portas οι Ολυμπιακοί Αγώνες, ξαφνικά διαπιστώνουμε ότι δεν έχουμε στήριξη στο ενεργειακό. Και η τότε κυβέρνηση εξ ανάγκης κινητοποιείται. Η επόμενη παρέμβαση είναι με το ν. 3207 για τους όρους δομήσεως στο συγκεκριμένο αθλητικό κέντρο και για τους όρους δομήσεως που αφορούν το κέντρο διανομής της Δ.Ε.Η..
      Κηρύσσεται αναγκαστική απαλλοτρίωση το Νοέμβριο του 2003. Σκεφθείτε, έχουμε Ολυμπιακούς Αγώνες τον Αύγουστο του 2004 και η αναγκαστική απαλλοτρίωση γίνεται στα τέλη του 2003!
      Και το Πρόγραμμα Δημοσίων Επενδύσεων, στο οποίο προβλέπεται κάποια χρηματοδότηση είναι 31-12-2003, τη μέρα που έκλεινε η χρονιά. Και θέλω στο σημείο αυτό να κρατήσετε τους αριθμούς. Είναι 3.521.644 ευρώ για τις αποζημιώσεις των απαλλοτριωμένων ακινήτων και για την πρώτη φάση κατασκευής του αθλητικού έργου 4.500.000. Σύνολο 8.000.000, για να κάνουμε όλη αυτήν τη διαδικασία.
      Για να δούμε τι γίνεται μετά τις 8 Μαρτίου του 2004. Έχουν ολοκληρωθεί όλες οι μελέτες της πρώτης φάσης των αθλητικών έργων και μάλιστα η Γενική Γραμματεία είχε και τεχνικό σύμβουλο, ώστε να είναι συμβατά προς το περιβάλλον και να μην υπάρχουν προβλήματα στην περιοχή. Δόθηκε χρηματοδότηση στο Δήμο Κορυδαλλού για τη διενέργεια και έγιναν οι απαραίτητες γεωτεχνικές έρευνες για τη θεμελίωση των εγκαταστάσεων. Ολοκληρώθηκε η δικαστική διαδικασία μέχρι το εφετείο, για τον προσδιορισμό της οριστικής μονάδας απαλλοτρίωσης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Έγιναν οι απαραίτητες ενέργειες, ώστε στο Πρόγραμμα Δημοσίων Επενδύσεων του Υπουργείου να αυξηθεί ο προϋπολογισμός των δαπανών για την απαλλοτρίωση –και εδώ θέλω την προσοχή όλων των συναδέλφων, για να δείτε τις προσεγγίσεις που γίνονταν- από 3.500.000 σε 19.500.000. Δηλαδή, ήταν έξι φορές επάνω το τελικό κόστος από εκείνο το οποίο είχε προϋπολογίσει, είχε βάλει στο πρόγραμμα και αυτό σημαίνει προετοιμασία για Ολυμπιακούς Αγώνες, πόσο έχουμε προσεγγίσει τα πραγματικά στοιχεία. Και αυξήθηκε και ο προϋπολογισμός των έργων της πρώτης φάσης από 4.500.000 σε 9.400.000. Ερχόμαστε δηλαδή στα πραγματικά αντικείμενα.
      Τώρα, ας δούμε τι χρήματα δόθηκαν, γιατί δεν ήταν μόνο αυτά που αυξήθηκαν. Εξασφαλίστηκε από το Πρόγραμμα Δημοσίων Επενδύσεων χρηματοδότηση 9.343.905, δηλαδή μεγαλύτερο από το άθροισμα που προέβλεπε η κυβέρνηση  -η προηγούμενη κυβέρνηση του ΠΑ.ΣΟ.Κ.- για να τελειώσουν και τα έργα και το Δεκέμβρη του 2005 κατατέθηκε στο Ταμείο Παρακαταθηκών. 
      Έχοντας μπροστά μας το εξής συγκεκριμένο στοιχείο, δηλαδή ότι με τα χρήματα αυτά μπορούσαμε να πάρουμε λίγο μικρότερη από τη μισή έκταση, κάναμε δύο παράλληλες κινήσεις. Η μια ήταν η εξής: Σε συνεργασία με το δήμο, επιλέξαμε ποια θα είναι τα κομμάτια που θα απαλλοτριωθούν σε πρώτη φάση, ώστε να μπορεί να υπάρχει μια συνολική μελέτη που θα δώσει ένα κομμάτι από τα έργα το οποίο μπορεί να παραδοθεί. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, έχετε και δευτερολογία.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, να δώσω μια πρώτη φάση και τελειώνω σε μισό λεπτό.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, συνεχίστε. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Επίσης, σ’ αυτήν τη φάση, φροντίσαμε το καλοκαίρι του 2006 να περάσουμε νομοθέτηση η οποία προέβλεπε ότι μπορείς να κάνεις παρακατάθεση του υπολοίπου του ποσού, εφόσον οι πολίτες συγκατατεθούν σ’ αυτήν τη διαδικασία. 
      Εμείς, λοιπόν, έχουμε κάνει παρακατάθεση και το δεύτερο κομμάτι –άλλα 9.500.000- και έχουν κληθεί οι ιδιοκτήτες να υπογράψουν τη δήλωση ότι αποδέχονται αυτά που προβλέπει ο νόμος -γιατί προβλέπει συναίνεση- ώστε το κομμάτι «Απαλλοτρίωση-19.500» να ολοκληρωθεί.
      Όσον αφορά τώρα το συγκεκριμένο έργο, θα σας απαντήσω στην επόμενη φάση.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η κ. Βέρα Νικολαϊδου.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Πολύ θετικό, κύριε Υπουργέ. Πραγματικά, μελετήσατε όλο το ιστορικό των Λατομείων του Κορυδαλλού. Υποθέτω, όμως, ότι το ξέρατε και όταν το Δεκέμβρη του 2005 σε ανοιχτή εκδήλωση στον Κορυδαλλό, τόσο εσείς όσο και ο κ. Σιούφας, δεσμευθήκατε δημόσια ότι θα ξεκινήσουν τα αθλητικά έργα –και τότε δεν περιοριζόσασταν μόνο στο ένα αθλητικό κέντρο, αλλά και σε δύο γήπεδα και ένα πολλαπλών χρήσεων- και ότι αυτά θα ήταν έτοιμα το Μάρτιο του 2006. Αυτά τα υποσχεθήκατε εσείς.
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Τα έργα;
      ΒΕΡΑ ΝΙΚΟΛΑΪΔΟΥ: Τα έργα, ναι. Τα υποσχεθήκατε δημόσια. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Το Μάρτη του 2006…
      ΒΕΡΑ ΝΙΚΟΛΑΪΔΟΥ: Εγώ έχω ενημερωθεί από τον τοπικό Τύπο και δεν τα διαψεύδει κανείς. 
      Από την άλλη…
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Το Δεκέμβρη του 2005 έγινε η συζήτηση. Θα ήταν τα έργα έτοιμα σε τρεις μήνες; 
      ΒΕΡΑ ΝΙΚΟΛΑΪΔΟΥ: Κύριε Υπουργέ, εγώ δεν σας διέκοψα και σας άκουσα με πολλή προσοχή και είναι σίγουρο ότι ξέρατε το ιστορικό που πριν από λίγο αναφέρατε, κάνοντας δημόσια και τις δεσμεύσεις τού τι θα πραγματοποιήσετε. 
      Από την άλλη, για το χώρο υπάρχει μια νομοθεσία, η οποία υπάρχει από το 1999 και την οποία αναφέρατε. Δεν μας απασχολεί τώρα τι έγινε με την προηγούμενη κυβέρνηση. Άλλωστε πιστεύω πως έχει κριθεί αρκετές φορές και γι’ αυτό ακριβώς λέμε ότι οι ευθύνες ανήκουν εξίσου και στους δύο. 
      Εμείς εξετάζουμε εδώ τι κάνατε εσείς, μετά τις υποσχέσεις που δώσατε και μετά, αν θέλετε, την πρώτη απαλλοτρίωση που έγινε το 2004 για τα εξήντα πέντε στρέμματα και που ουσιαστικά πληρώθηκε μόνο ο χώρος της Δ.Ε.Η., παρά τις αντιδράσεις των κατοίκων. Ίσως όμως να βιαζόσασταν και εσείς τότε προεκλογικά για να προχωρήσει το έργο της υψηλής τάσης.
      Δεν μου απαντήσατε, όμως, στις δύο ερωτήσεις. Λέτε ότι θα απαντήσετε στη δευτερολογία σας. Είναι γνωστό ότι μετά, όταν καταθέσαμε την ερώτηση, επιτέλους υπογράψατε τη σύμβαση της δημοπρασίας, που έγινε πριν από ένα χρόνο, τον Αύγουστο του 2006 και το πιο πιθανό είναι ότι θα ξεκινήσει το έργο, παρ’ ότι από τις οικονομικές υπηρεσίες του Υπουργείου σας λένε ότι δεν υπάρχουν τα 9.000.000 ευρώ. 
      Από την άλλη, όμως, για τα υπόλοιπα έργα στο χώρο που δεν έχει απαλλοτριωθεί, δεν σημαίνει ότι απαλλάσσεστε. Υπάρχει νομοθεσία, η οποία συνεχίζεται και ισχύει, εκτός και εάν την καταργήσατε. Ο χώρος είναι υπερτοπικού χαρακτήρα και εκεί πρέπει να γίνουν έργα πολιτισμού, αθλητισμού, πρασίνου, για τα οποία δεν κάνετε κουβέντα. Πότε, λοιπόν, θα προχωρήσετε και σε αυτά; 
      Το ένα είναι αυτό που εκκρεμεί με τη δημοπρασία και που θα μου απαντήσετε τώρα ότι το έχετε υπογράψει. Όμως δεν είπατε κουβέντα για το πότε θα προχωρήσετε στα επόμενα. Αυτό αφορά το Δήμο Κορυδαλλού και τους κατοίκους του, ένα δήμο με περισσότερους από εκατό χιλιάδες κατοίκους. Ο δήμαρχος αναγκάστηκε να στείλει και ανοικτή επιστολή στον Πρωθυπουργό, την οποία καταθέτω για τα Πρακτικά –σίγουρα σας είναι και αυτή γνωστή- για όλα αυτά τα προβλήματα. 
      (Στο σημείο αυτό η Βουλευτής κ. Βέρα Νικολαΐδου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υφυπουργέ, έχετε το λόγο. 
      ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, είναι φανερό και από την απάντηση ότι η Κυβέρνηση αυτά που ανέλαβε τα προχώρησε. Έχουμε πληρώσει ήδη εξίμισι φορές επάνω από εκείνα που είχαν προϋπολογιστεί. Πρέπει να γίνει κατανοητό ότι η οποιαδήποτε προσέγγιση πρέπει να έχει και την πραγματικότητα μπροστά της. Όταν έχουν προϋπολογίσει κάποιοι 3.500.000 και εμείς πληρώνουμε 19.500.000, αν αυτό δεν φαίνεται ως διαφορά, τότε δεν υπάρχει διαφορά. Όλα τα βάζουμε στην ίδια ευθεία. 
      Όμως, να πούμε και το εξής: Για το συγκεκριμένο έργο το οποίο δημοπρατήθηκε και το οποίο είναι κομμάτι του συνολικού έργου, τα 9.500.000 υπάρχουν. Περιμένουμε την έγκριση του αναθεωρημένου Προγράμματος Δημοσίων Επενδύσεων που θα έχει τις πιστώσεις του 2007, για να μπορέσει να τρέξει το έργο. 
      Εμείς, κυρία συνάδελφε, δεν υπογράφουμε έργα για τα οποία δεν έχουμε χρήματα. Δεν το κάνουμε ποτέ. Υπογράφουμε να ξεκινήσουν τα έργα όταν υπάρχουν τα χρήματα. Και αυτή είναι μια ποιοτική διαφορά, την οποία γνωρίζουν πάρα πολύ καλά οι κύριο συνάδελφοι. Τη γνωρίζουν οι δήμαρχοι. 
      Όσον αφορά το δεύτερο κομμάτι -τα 9,4 εκατομμύρια ευρώ- είναι εγκεκριμένο. Οι μελέτες αυτήν τη στιγμή έχουν ολοκληρωθεί. Η επόμενη φάση δημοπράτησης είναι μπροστά μας. Άρα η εικόνα μιας Κυβέρνησης που ενδιαφέρεται πραγματικά για τον Κορυδαλλό είναι μπροστά σας. Ενδιαφέρεται σε βάθος. Ενδιαφέρεται γι’ αυτά που υποσχέθηκαν άλλοι και δεν έκαναν τίποτα να τα πραγματοποιήσουν, γιατί πιστεύει ότι οι πολίτες της περιφέρειας ή οι ενδοπεριφερειακές ανισότητες πρέπει να καλυφθούν. Σε αυτήν την κατεύθυνση κινούμαστε με το δυναμικότερο τρόπο. Γι’ αυτό, λοιπόν, πιστεύουμε ότι ο Κορυδαλλός θα αποκτήσει αυτά που του αναλογούν. 
      Όσον αφορά τις απαλλοτριώσεις που είπατε, δύο απαλλοτριώσεις έχουν γίνει. Η μια αφορά τη Δ.Ε.Η., στο ξεκίνημα, πριν από τους Ολυμπιακούς Αγώνες. Ανάγκα και θεοί πείθονται! Η δεύτερη που έγινε το Νοέμβρη του 2005 ολοκληρώθηκε τώρα με όλα τα χρήματα. 
      Άρα έχουμε κλείσει εξαπλάσιο έργο από εκείνο που προβλεπόταν. Θα ολοκληρώσουμε πολλαπλάσιο απ’ αυτό που προβλέπει η σύμβαση. Θα δοθεί στους πολίτες, γιατί τους αναλογεί ένας κεντρικός ρόλος, το κομμάτι του αθλητισμού. Από την άλλη πλευρά αισιοδοξούμε ότι και ο δήμος θα κάνει αυτά που προβλέπονται σε προγραμματική σύμβαση από τη δική του πλευρά για την καλύτερη λειτουργία του. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ. 
      Κυρίες και κύριοι συνάδελφοι, η τρίτη με αριθμό 707/2-7-2007 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Αγροτικής Ανάπτυξης και Τροφίμων και Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την προστασία των δασών και του περιβάλλοντος κ.λπ., διαγράφεται, λόγω κωλύματος του κυρίου Υπουργού. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Επικρατείας: «Συγκέντρωση και αδειοδότηση Επιχειρήσεων Μέσων Ενημέρωσης και άλλες διατάξεις».
      Στη σημερινή συνεδρίαση θα συζητηθούν τα άρθρα 13 έως 21 του νομοσχεδίου, καθώς και οι τροπολογίες ως μία ενότητα. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, μπορώ να πάρω το λόγο; 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ πολύ, κύριε Πρόεδρε. 
      Θα ήθελα να κάνω μια μικρή βελτίωση νομοτεχνικού περιεχομένου. 
      Στο τέλος της περιπτώσεως α’ της παραγράφου 2 του άρθρου 17 διαγράφεται η τελεία (.) και εντός παρενθέσεως αναγράφεται η λέξη «Π.Ο.Σ.Π.Ε.Ρ.Τ.» και τίθεται τελεία. Ουσιαστικά, δηλαδή, επισημαίνει ξεκάθαρα την πιο αντιπροσωπευτική συνδικαλιστική οργάνωση της «Ε.Ρ.Τ. Α.Ε.», όπως αναφέρεται ήδη στην προαναφερθείσα περίπτωση. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει τώρα ο εισηγητής της Πλειοψηφίας κ. Ανδρέας Λυκουρέντζος.
      ΑΝΔΡΕΑΣ ΛΥΚΟΥΡΕΝΤΖΟΣ: Ευχαριστώ πολύ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, στα άρθρα, που θα συζητήσουμε σήμερα, μια σειρά ρυθμίσεων αποσκοπεί κυρίως στο να εντάξει το ελληνικό επικοινωνιακό τοπίο στη νέα εποχή, στην ψηφιακή εποχή. Αποσκοπεί στο να προετοιμάσει τη χώρα, ώστε να είναι έτοιμη μετά το καταληκτικό χρονοδιάγραμμα, το οποίο ορίζει η Ευρωπαϊκή Ένωση για τη μετάβαση στην ψηφιακή εποχή, να διαθέτει τις υποδομές, να διαθέτει τον τεχνολογικό εξοπλισμό, να διαθέτει επαρκές θεσμικό πλαίσιο, ώστε οι επενδυτικές πρωτοβουλίες να μπορούν να εκδηλωθούν μέσα σε ένα κεκανονισμένο νομοθετικά πλαίσιο, όπου θα υπάρχει η πρόνοια και η μέριμνα των τεχνολογικών υποδομών, αλλά κυρίως θα υπάρχει η προετοιμασία της χώρας να μπορεί να ανταποκριθεί σε ένα εξαιρετικά ανταγωνιστικό περιβάλλον.
      Πριν όμως αναφερθώ εκτενέστερα στα άρθρα αυτά, θέλω κύριε Υπουργέ, κυρίες και κύριοι συνάδελφοι, να κάνω ορισμένα σχόλια,  διότι έχει διατυπωθεί έντονη -και θα μπορούσα να πω και άδικη- κριτική στην κυβερνητική Πλειοψηφία, στους Βουλευτές της Πλειοψηφίας που στηρίζουμε το παρόν νομοσχέδιο.
      Ακούγεται από ορισμένους τοπικούς ραδιοφωνικούς και τηλεοπτικούς σταθμούς –ευτυχώς αυτοί, από τους οποίους ακούγεται, αποτελούν μια μικρή μειοψηφία- ότι θα αποκλειστούν από τις εκπομπές τους οι Βουλευτές της κυβερνητικής Πλειοψηφίας, οι οποίοι χθες με την ψήφο μας στηρίξαμε το νομοσχέδιο επί της αρχής. Θέλω να εκπέμψω το εξής μήνυμα προς όσους θεωρούν ότι, κατέχοντας δημόσια περιουσία, όπως είναι οι συχνότητες, μπορούν να απειλούν και να εκβιάζουν τους λειτουργούς του δημοσίου βίου: Με αυτές τις ακραίες συμπεριφορές δεν είναι σε θέση να υπερασπιστούν το οποιοδήποτε -δίκαιο ή άδικο- αίτημά τους και δεν μπορούν να μετατρέπουν τη δημόσια περιουσία που κατέχουν σε όπλο εναντίον της δημοκρατίας. Ευτυχώς αυτές οι ακραίες συμπεριφορές είναι περιορισμένες, δεν εκπροσωπούν το σύνολο των κατεχόντων τοπικά μέσα επικοινωνίας και θεωρώ ότι –εκφράζοντας τα αισθήματα όλων των πτερύγων της Βουλής- αποκρούονται από το ελληνικό Κοινοβούλιο. 
      Σε ό,τι αφορά την κριτική επί της ουσίας: 
      Οι νομοτεχνικές βελτιώσεις, τις οποίες επέφερε ο Υπουργός με τις συνεχείς παρεμβάσεις του επί του αρχικού κειμένου του νομοσχεδίου, έχουν επιλύσει όλα τα αιτήματα, τα οποία με υπεύθυνο και τεκμηριωμένο τρόπο τέθηκαν από τους κατόχους των τοπικών μέσων επικοινωνίας. Αντιμετωπίστηκε δραστικά το θέμα του προσωπικού, το οποίο πρέπει να απασχολούν οι τοπικοί σταθμοί. Αντιμετωπίστηκε η διάρκεια του χρόνου, εντός του οποίου πρέπει να έχουν εκπληρώσει το στόχο του προσωπικού. Διευκρινίσαμε τι σημαίνει άδεια τοπικού τηλεοπτικού και ραδιοφωνικού σταθμού στο νέο τοπίο, στο νέο χάρτη των συχνοτήτων: Ότι καταργούνται τα στενά διοικητικά γεωγραφικά όρια και ότι διευρύνεται η δυνατότητα της εκπομπής με βάση το νέο χάρτη των συχνοτήτων, άρα με κεντρικό ζήτημα, με πυρήνα της επιλογής, τη γεωγραφική έκταση, την οποία καταλαμβάνει μια συχνότητα. 
      Θέλω να σημειώσω, κυρίες και κύριοι συνάδελφοι, ότι όποιος διαβάσει το νομοσχέδιο, όποιος κατανοήσει τις διατάξεις του, όποιος ασχοληθεί με τις λεπτομέρειές του, θα αντιληφθεί ότι υλοποιείται, πραγματώνεται η βούληση όλων να συνεχίσουν να λειτουργούν τα τοπικά μέσα επικοινωνίας, να συνεχίσουν να εκπέμπουν, να υπηρετούν την πολυφωνία, τον πλουραλισμό, την έκφραση της τοπικής κοινωνίας, αλλά υπό μια σοβαρή προϋπόθεση: ότι μπαίνει τάξη με τους κανόνες, οι οποίοι ορίζονται. Η ασυδοσία, η αυθαιρεσία, ο ετσιθελισμός, η κατοχή δημόσιας περιουσίας γιατί έτσι εξυπηρετεί τα συμφέροντα συγκεκριμένων, οι οποίοι αυτοαποκαλούνται επιχειρηματίες, δεν έχουν θέση στο μέλλον. Και δεν έχουν θέση, όχι γιατί το θέλει μόνο η σημερινή Πλειοψηφία, αλλά διότι το επιβάλλει η νέα εποχή. Θέλουμε σε ένα εξαιρετικά ανταγωνιστικό περιβάλλον να υπάρχουν υγιείς επιχειρήσεις που επενδύουν στο χώρο της επικοινωνίας, ικανές να επιβιώνουν, να συντηρούν εργαζομένους, να προοδεύουν, να επιτυγχάνουν νέες επενδύσεις, να δημιουργούν νέες θέσεις εργασίας. 
      Τώρα, σε ό,τι αφορά την ψηφιακή εποχή και τα ευρυζωνικά δίκτυα: 
      Τα άρθρα από το 12 και μετά, ορίζουν τις προϋποθέσεις και τις δυνατότητες που αποκτά η Ελλάδα, για να μπορέσει να σταθεί ισότιμα στο νέο, όπως προανέφερα, ανταγωνιστικό περιβάλλον της επικοινωνίας με τη θεαματική, τη σημαντική αλλαγή των τεχνολογικών δυνατοτήτων. 
      Όλοι γνωρίζουμε ότι στην τεχνολογία αυτό που σήμερα είναι επίτευγμα σε έξι μήνες έχει ξεπεραστεί. Τα πάντα αλλάζουν στη ζωή μας. Η τεχνολογία αλλάζει την καθημερινή μας ζωή, αλλάζει την επικοινωνία, προσφέρει νέες υπηρεσίες, νέα προϊόντα, τα οποία σπεύδουν οι καταναλωτές να υιοθετήσουν, να αγοράσουν και να καταναλώσουν. Έτσι λοιπόν η εποχή του γνωστού κινητού τηλεφώνου πολύ σύντομα θα είναι ξεπερασμένη. Θα έχουμε όλοι στα χέρια μας μια ηλεκτρονική συσκευή, στην οποία θα έχουμε τηλέφωνο, υπολογιστή, ραδιόφωνο, τηλεόραση υψηλής ευκρίνειας, internet, διασύνδεση με τα δίκτυα. Σ’ αυτό ακριβώς φιλοδοξεί να ανταποκριθεί το νομοσχέδιο: στο να προφθάσουμε την εποχή που έρχεται, στο να μην είναι η Ελλάδα ουραγός μεταξύ των εταίρων στην Ευρωπαϊκή Ένωση, να μπορέσουμε να ενσωματώσουμε εγκαίρως τις κοινοτικές οδηγίες και τα παραρτήματά τους. Όλα αυτά όμως πρέπει να γίνουν πράξη, να μην μένει η Ελλάδα πίσω, να μην υστερούμε. Αφού γνωρίζουμε, πρέπει να σπεύσουμε να κατακτήσουμε αυτό που μας ανήκει, αυτό που ανήκει στη νέα γενιά της πατρίδας.
      Κύριε Πρόεδρε, θα αναφερθώ στο άρθρο 17 διότι θεωρώ ότι από όλες τις επικριτικές διατυπώσεις, η πλέον άδικη είναι αυτή που απευθύνεται στην Κυβέρνηση και στους Βουλευτές της Πλειοψηφίας, ότι δηλαδή θέλουμε να αναιρέσουμε το δημόσιο χαρακτήρα της Ε.Ρ.Τ.. Άκουσα με προσοχή την κριτική εκλεκτών, πεπειραμένων συναδέλφων, οι οποίοι γνωρίζουν στο συγκεκριμένο αντικείμενο και λεπτομέρειες και πολύ περισσότερα από εμάς και η δική τους εμπειρία είναι χρήσιμη, όταν μεταφέρεται στο Κοινοβούλιο. Εδώ όμως ομιλεί το ίδιο το άρθρο. Ορίζει ότι την απόλυτη πλειοψηφία της νέας θυγατρικής εταιρείας την κατέχει το ελληνικό δημόσιο. Και για τούτο, εξηγείται η μεταβίβαση του 15% του ανταποδοτικού τέλους, για να διατηρείται ο δημόσιος χαρακτήρας, διότι νομιμοποιείται η Κυβέρνηση, μέσω της γενικής συνέλευσης της Ε.Ρ.Τ., να μεταβιβάσει το ανταποδοτικό τέλος, διότι διατηρείται αναλλοίωτος ο δημόσιος χαρακτήρας. Δεν μπορεί λοιπόν, όταν περιγράφονται με αυστηρό τρόπο στο νομοσχέδιο με αυτές τις διατάξεις, αυτές οι επιλογές υπέρ του δημόσιου χαρακτήρα της δημόσιας τηλεόρασης, να δεχόμαστε αυτή την άδικη κριτική. Και τούτο, διότι είναι φιλοδοξία όλων να επιτύχει η δημόσια τηλεόραση. Δεν θέλουμε να την εξαιρέσουμε από το επικοινωνιακό τοπίο. Είμαστε υπερήφανοι για τις επιτυχίες της και λυπούμαστε όποτε και όπου εκδηλώνεται κομματισμός. Κι ευτυχώς δεν εκδηλώνεται από την Πλειοψηφία, δεν εκδηλώνεται από την Κυβέρνηση.
      Χθες έδωσα στοιχεία για το τι συμβαίνει στην Ε.Ρ.Τ.. Όλοι γνωρίζουμε τι συμβαίνει, αλλά δεν ασχολούμεθα με τις εκφάνσεις και τις εκφράσεις του κομματισμού στην Ε.Ρ.Τ.. Θέλουμε να επιτύχει στο επάγγελμά του ο δημοσιογράφος, ο λειτουργός της Ε.Ρ.Τ.. Και γι’ αυτό δεν διστάζουμε να εκφράζουμε και τον έπαινό μας. Ποιος δεν αξιολογεί την εκπομπή «Πρώτη Γραμμή» ότι είναι μια εκπομπή αντικειμενική, με αξιοπρέπεια, με ήθος; Μπορούμε να εκφραστούμε όλοι ελεύθερα. 
      Δεν γνωρίζουμε που ανήκουν οι δημοσιογράφοι τους και ούτε και μας ενδιαφέρει να γνωρίζουμε και κατ’ επέκταση και σε πολλές άλλες εκπομπές που έχει η τηλεόραση. 
      Όμως, δεν μπορεί οι εκπρόσωποι των εργαζομένων, τους οποίους ο Υπουργός προηγουμένως με τη νέα μεταβολή την οποία έκανε στο νομοσχέδιο,  τους αναγνωρίζει να εκφράζουν τα δικαιώματα και τα συμφέροντα των εργαζομένων σε όλα τα επίπεδα οργάνωσης της δημόσιας τηλεόρασης, να μας αδικούν κατ’ αυτόν τον τρόπο. 
      Το κείμενο το οποίο μοίρασαν στην Επιτροπή της Δημόσιας Διοίκησης, που συζητούσαμε το νομοσχέδιο, δεν αναφέρει λέξη για τον προηγούμενο ν. 2644/98, όπου εκεί θα μπορούσε η θυγατρική να έχει δώσει το 99% του μετοχικού της κεφαλαίου στους ιδιώτες. Γιατί αυτή η διαστρέβλωση; 
      Όπως, επίσης, δεν μπορεί να μεταδίδεται από τη δημόσια τηλεόραση και ραδιοφωνία σποτ, το οποίο λέει ότι απεργούν οι εργαζόμενοι στην ΕΡΤ, γιατί ιδρύεται θυγατρική εταιρεία με τη συμμετοχή ιδιωτικών κεφαλαίων και μεταβιβάζεται το 15% του ανταποδοτικού τέλους. Παραλείπουν να αναφέρουν ότι η πλειοψηφία των μετοχών διατηρείται στο ελληνικό δημόσιο. 
      Επειδή ό,τι λέει ο καθένας πρέπει να είναι ακριβές και συγκεκριμένο, γι’ αυτόν ακριβώς το λόγο διαμαρτύρομαι για την άδικη μεταχείριση την οποία επιφυλάσσουν οι εκπρόσωποι των εργαζομένων στην Κυβέρνηση και στην κυβερνητική πλειοψηφία. 
      Κυρίες και κύριοι συνάδελφοι, θεωρώ ότι με όσα ανέφερα, με όσα συμπεριλαμβάνει το νομοσχέδιο, πρέπει να υπερψηφίσουμε τα άρθρα από το 12 μέχρι το 21, τα οποία συζητούμε σήμερα. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Χυτήρης έχει το λόγο. 
      Σήμερα αποφασίσατε να ανέβετε στην Έδρα, κύριε συνάδελφε.
      ΤΗΛΕΜΑΧΟΣ ΧΥΤΗΡΗΣ: Είμαι πολύ καλύτερα σήμερα, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Χαιρόμαστε γι’ αυτό!
    	ΤΗΛΕΜΑΧΟΣ ΧΥΤΗΡΗΣ: Ευχαριστώ για το ενδιαφέρον σας, κύριε Πρόεδρε.
      Κυρίες και κύριοι συνάδελφοι, μιλάμε για το τελευταίο μέρος του περίφημου νομοσχεδίου, στο οποίο θα έδινα σήμερα έναν επιπλέον τίτλο ακριβώς για το τελευταίο μέρος. Ο τίτλος είναι: Ένα νομοσχέδιο «υποτίθεται». Γιατί; Γιατί υποτίθεται ότι κάνει ρυθμίσεις για την ψηφιακή τηλεόραση. Και οι ρυθμίσεις όλες αυτές ξέρετε που βασίζονται; Βασίζονται στις  υπουργικές αποφάσεις, οι οποίες πρόκειται να εκδοθούν όταν εκδοθούν. 
      Όταν στις άλλες χώρες η ψηφιακή τηλεόραση έχει προχωρήσει πολύ, στη Μεγάλη Βρετανία ήδη τα 4/5 των νοικοκυριών έχουν ψηφιακή τηλεόραση, εμείς εδώ είμαστε στην αρχή ακόμα και στο παρόν νομοσχέδιο το οποίο έχει ογδόντα επτά σελίδες και 21 άρθρα, για την ψηφιακή τηλεόραση αναφέρονται μόλις οκτώ σελίδες και δύο άρθρα. 
      Θα έλεγα, λοιπόν, ότι το νομοσχέδιο αυτό από τη στιγμή που στηρίζεται σε υπουργικές αποφάσεις που θα εκδοθούν για ποιες άδειες και πότε θα δοθούν στη ψηφιακή τηλεόραση από τον Υπουργό, είναι ένα νομοσχέδιο στο οποίο ο ίδιος ο Υπουργός είναι τυλιγμένος σε φύλλο χαρτί επίσημο. Αλλά ο Υπουργός βεβαίως –και το ξέρει πολύ καλά-  δεν θα είναι πάντα Υπουργός, το επόμενο διάστημα. 
      Το άλλο που θέλω να πω και να τονίσω έχει μεγάλη σημασία για μας και είναι η θυγατρική, η οποία υποτίθεται ότι γίνεται για την ψηφιακή.
       Όλες αυτές τις μέρες καταγγείλαμε τη θυγατρική της ΕΡΤ, η οποία είναι «δούρειος ίππος» για να μπουν οι ιδιώτες μέσα. Μπορεί να έχει 51% η ΕΡΤ, το 49% όμως είναι των ιδιωτών και οι ιδιώτες όταν μπαίνουν μέσα στην τηλεόραση, μπαίνουν για να μείνουν, δεν μπαίνουν για να φύγουν. 
      Στην Ευρώπη υπάρχει ψηφιακή τηλεόραση, ανάλογο όμως τέτοιο προηγούμενο θυγατρικής των δημοσίων τηλεοράσεων της Ευρώπης δεν έχουμε. 
      Σας πληροφορώ και κάτι άλλο, το οποίο έγινε πομπωδώς και το γνωρίζουμε όλοι μας:
       Ο ίδιος ο Πρωθυπουργός πήγε στην τηλεόραση, στην ΕΡΤ και εγκαινίασε την ψηφιακή τηλεόραση. 
      Τώρα, εκ των υστέρων, κάνουμε μια θυγατρική. Βάζουμε τους ιδιώτες από την πίσω πόρτα για να κάνουμε υποτίθεται την ψηφιακή τηλεόραση.
      Από το 2004 που ανέλαβε τη διακυβέρνηση της χώρας η Νέα Δημοκρατία είχε σαν στόχο η Ε.Ρ.Τ. να είναι ανταγωνιστική. Ξέρετε, ο στόχος αυτός της ανταγωνιστικότητας αλλοιώνει το χαρακτήρα της δημόσιας τηλεόρασης. Και προετοίμαζε όλο αυτό το διάστημα η δημόσια τηλεόραση να γίνει ιδιωτική με τη συμμετοχή ιδιωτών.
      Δεν θέλω να μιλήσω για το βίο και την πολιτεία των χρόνων αυτών της Ε.Ρ.Τ., αυτής καθ’ αυτής. Θέλω να πω για τη θυγατρική της Ε.Ρ.Τ. που γίνεται, ότι ο ίδιος ο Υπουργός, με προφάσεις εν αμαρτίας λέει συνεχώς ότι υπήρχε πριν μια θυγατρική. Μια άσχετη, όμως, θυγατρική, για τη συνδρομητική τηλεόραση, η οποία δεν ανέφερε μέσα για ιδιώτες. Μας λέει εδώ ότι μέχρι και 99% οι ιδιώτες θα ήταν. Μπα! Πού το λέει αυτό; Δεν υπάρχει κάτι τέτοιο.
      Επιπλέον, δεν δινόταν το 15% του ανταποδοτικού τέλους -δηλαδή αυτού που πληρώνει ο ελληνικός λαός στη δημόσια τηλεόραση για να έχει τα δημόσια προγράμματά της- όπως γίνεται τώρα σ’ αυτή τη θυγατρική εταιρεία; Πράγμα το οποίο εμείς επιμένουμε ότι είναι αντισυνταγματικό και να είστε σίγουροι ότι θα γίνουν προσφυγές από τους πολίτες.
      Επίσης, θέλω να τονίσω ιδιαιτέρως ότι το περίφημο άρθρο 17, που μιλάει για τη θυγατρική, ήδη μυρίζει. Και τι εννοώ λέγοντας ότι μυρίζει; Μυρίζει ότι πρέπει να είναι ήδη γνωστοί, κατά την άποψή μας, και ήδη πρέπει να συμμετέχουν και στο θεωρητικό μέρος, το προκαταρκτικό μέρος, οι ιδιώτες οι οποίοι αύριο θα είναι μέσα στη θυγατρική. Δεν γίνεται δηλαδή μια θυγατρική και αύριο, μεθαύριο καλούμε τους ιδιώτες και λέμε «όποιος θέλει ας έλθει στη θυγατρική αυτή». Πρέπει να είναι συγκεκριμένοι. Εμείς έτσι διαβάζουμε το άρθρο αυτό, ότι οι ιδιώτες ήδη πρέπει να είναι γνωστοί.
      Καταγγέλλουμε το γεγονός κυρίως της αλλαγής του δημόσιου χαρακτήρα της τηλεόρασης και επιμένουμε σ’ αυτό, διότι πιστεύουμε απολύτως στη δημόσια τηλεόραση και στο ρόλο που έχει να παίξει σ’ αυτό το τοπίο και σήμερα και αύριο στην ψηφιακή τηλεόραση. Είναι ένας ρόλος ιδιαίτερος, τον οποίο πρέπει να απασχολεί όχι τον καθένα εξ’ ημών, αλλά τον κάθε Έλληνα πολίτη. Η δημόσια τηλεόραση του ανήκει. Ανήκει στους Έλληνες πολίτες. Επομένως, δεν μπορεί η Κυβέρνηση αυτό που ανήκει στον Ελληνικό λαό και το πληρώνει ο Ελληνικός λαός να το παίρνει και να το δίνει σε ιδιώτες. 
      Στην καταγγελία όχι μόνο επιμένουμε, αλλά έχει σαν συμπέρασμα και κάτι άλλο: ότι ερχόμενοι στην κυβέρνηση το άρθρο αυτό εμείς θα το καταργήσουμε. Τη δημόσια τηλεόραση θα τη στηρίζουμε μέχρι το τέλος και θα τη στηρίξουμε ξανά, διότι πιστεύουμε, όπως είπα και επαναλαμβάνω συνεχώς, στο ρόλο της, ο οποίος είναι τελείως διάφορος από το ρόλο της ιδιωτικής τηλεόρασης. Η ιδιωτική τηλεόραση είναι μια εμπορική τηλεόραση και πουλάει ένα εμπορικό προϊόν και έχει εισπράξεις από τις διαφημίσεις, από αλλού. Άλλοι είναι οι κανόνες που μπαίνουν στην ιδιωτική τηλεόραση, άλλοι είναι οι στόχοι που έχει η ιδιωτική τηλεόραση, άλλη είναι η δημόσια τηλεόραση και άλλα τα προγράμματα που θα έπρεπε να έχει η δημόσια τηλεόραση. Διότι το τελευταίο διάστημα καταγγέλλεται ότι τα προγράμματα της δημόσιας τηλεόρασης, βάσει του ανταγωνισμού που διέπει την ηγεσία αυτής της τηλεόρασης, έχουν πέσει όσον αφορά την ποιότητά τους -σε πολλά προγράμματα το βλέπουμε αυτό- πέρα βέβαια από την προπαγάνδα την κυβερνητική που γίνεται μέσω της τηλεόρασης. Δεν είναι ανάγκη να σας το πω εγώ, θα το δείτε από μόνοι σας. Λίγο προσεκτικοί να είστε και θα καταλάβετε γιατί μιλάω.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Εμείς, λοιπόν -και θέλω να τελειώσω με αυτό- θα επαναλάβω ότι αυτό το οποίο γίνεται με το άρθρο 17, την εισβολή από την πίσω πόρτα, που δεν είναι πίσω πόρτα, αλλά είναι μπροστά πόρτα, στη δημόσια τηλεόραση των ιδιωτών, θα το καταργήσουμε αύριο ερχόμενοι στην κυβέρνηση. 
      Περιττό να επαναλάβω ότι  καταψηφίζουμε στο σύνολό του το νομοσχέδιο αυτό και προφανώς τα άρθρα τα οποία συζητούμε σήμερα.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, παρ’ ότι θεωρώ εξαιρετικά απρεπές καμμία φορά να αφιερώνουμε διάφορες τελετές της Βουλής ή διάφορες κουβέντες σε ζητήματα της τρέχουσας επικαιρότητας, με πολύ μεγάλη θλίψη θα κάνω σήμερα ένα παραλληλισμό. Ειδικά σε ό,τι αφορά στην είσοδο των ιδιωτών στην κρατική τηλεόραση και στον τρόπο με οποίο χθες σας μίλαγα για αεροδρόμιο, σήμερα λέω να σας μιλήσω για κατάρρευση κτιρίων.  Όταν θα μπουν ιδιώτες στην ψηφιακή τηλεόραση, στην τεχνολογία, θα γίνει «Ρικομέξ» -και κυριολεκτώ- για τα εργασιακά δικαιώματα, για τον τρόπο λειτουργίας μιας τηλεόρασης, η οποία οφείλει να υπερασπίζεται το δημόσιο χαρακτήρα της και συμβαίνει και αλλαχού εντός των προτύπων της αστικής λειτουργίας κομμάτων και συστημάτων στη λεγόμενη Ενωμένη Ευρώπη. 
      Το λέω για να με ακούσουν οι άνθρωποι που έχουν κάνει τηλεόραση, οι τηλεθεατές του θεάματος της «Ρικομέξ» επί μήνες με ζωντανή μετάδοση, για να με ακούσει και η Ζωή, για να με ακούσει και ο Γιάννης που ήταν έξι χρονών και έγινε δεκατέσσερα με τον πατέρα του πλακωμένο και ο συνάδελφος Βασιλόπουλος που χθες στην τηλεόραση, αφού ήταν ο ρεπόρτερ που παρακολουθούσε τη γυναίκα του και περίμενε οκτώ χρόνια να πάει το μαχαίρι στο κόκαλο και του γύρισε στα μούτρα, έπρεπε με ευπρέπεια να στέκεται και να λέει δελτίο ειδήσεων για τη «Ρικομέξ» και για το ότι βγήκαν όλοι αθώοι.
      ΑΝΑΣΤΑΣΙΟΣ ΚΑΡΑΜΑΡΙΟΣ: Θυμάστε όταν έφερα το θέμα στην Επιτροπή τι λέγατε;
      ΛΙΑΝΑ ΚΑΝΕΛΛΗ: Λυπάμαι πάρα πολύ που υποχρεώνομαι να το χρησιμοποιήσω αυτό. Δεν με νοιάζει οποιαδήποτε συκοφαντία για οποιαδήποτε χρήση ή θέαμα αυτού του πράγματος. Θέαμα γίναμε όλοι ως κοινωνία και με τον τρόπο που καλύφθηκε η «Ρικομέξ». Και βέβαια το έλεγα αυτό. 
      Στο άρθρο 20, παράγραφος 3, κύριε Υπουργέ -ειλικρινά σας το λέω- στις τροποποιούμενες διατάξεις, βλέπουμε κάτι που συμβαίνει αυτές τις ημέρες και σας δείχνει πώς θα πάμε στα άρθρα –μπορώ να σας μιλήσω για ένα-ένα τα άρθρα από το 13 μέχρι το 21, τα είπαμε και στην επιτροπή. Κατά τη μετάδοση μηνυμάτων κοινωνικού περιεχομένου από τους νομίμως λειτουργούντες τηλεοπτικούς σταθμούς, επιτρέπεται η μετάδοση χορηγιών, χωρίς να προσμετρώνται στον επιτρεπόμενο διαφημιστικό χρόνο. Έλεος, αναφωνώ. Ποιο χάος τακτοποιούμε τώρα; Για κοινωνικά μηνύματα μόνο με χορηγό, εξαιρουμένου του διαφημιστικού χρόνου, εξαιρουμένου του αγγελιοσήμου. 
      Οι περισσότεροι από εσάς μπορεί να μην ξέρετε τι είναι το αγγελιόσημο και δεν είστε υποχρεωμένοι να ξέρετε. Αυτές τις ημέρες το βλέπετε. Έχει κοινωνικά μηνύματα και για το κάπνισμα και για τις ακτές και για χίλια δύο πράγματα και είναι πρώτα ο χορηγός και στο τέλος με υπογραφή το Υπουργείο Υγείας και Πρόνοιας. Εντάξει! 
      Ήρθε ο Υπουργός χθες και δήλωσε. Και μάλιστα μίλησε εκτός του συζητούμενου χθες άρθρου. Αναφέρθηκε στο νόμο του 1998 που προέβλεπε μέχρι 99% να μπουν ιδιώτες, κύριοι συνάδελφοι του ΠΑ.ΣΟ.Κ., στην κρατική τηλεόραση. Όποιος έχει λίγο μνήμη και θυμάται, θυμάται και τη δημόσια συζήτηση που γινόταν τότε και τα παζάρια που γίνονταν για το εάν ένα από τα τρία κανάλια της τηλεόρασης θα πήγαινε σε ιδιώτη, επειδή δεν χωρούσαν όλα τα συμφέροντα των ιδιωτών στους υπαρκτούς ραδιοτηλεοπτικούς σταθμούς.
    Και έρχεται σήμερα η Κυβέρνηση, εξυγιαίνει τα πράγματα, πρέπει να πάμε στο 49%. Μα, θα πάμε με το 49% επιδοτούμενο; Εγώ έκατσα σπίτι μου και προσπάθησα να κάνω χθες από το Γενικό Λογιστήριο του Κράτους μία πρώτη πρόσθεση απώλειας εσόδων, με βάση αυτά που λέει το Γενικό Λογιστήριο του Κράτους, τα οποία είναι κατά προσέγγιση -δεν μπορεί- εκτός από τις αμοιβές του Ραδιοτηλεοπτικού Συμβουλίου στο άρθρο 19, που είναι και το μόνο που σας λέμε από τώρα «ΝΑΙ». Σας το είπα και πριν, ναι, επιμένουμε. Χρειάζονται και άλλα πράγματα για το Ραδιοτηλεοπτικό Συμβούλιο. Και στο 2 που έχουμε πει «παρών» και που ξέρετε ότι θα καταψηφίσουμε, όπως έχουμε δηλώσει όλα τα υπόλοιπα άρθρα, έρχομαι και σας  λέω μίνιμουμ απώλεια, από την εκχώρηση του 15% σε ιδιώτες, περίπου 44.000.000 ευρώ. Μίνιμουμ. Πάρτε και το νοίκι των σταθμών. Πέντε είναι; Θέλετε να τους κάνετε έξι; Θέλετε να πληρώνουν και από δυόμισι; Πολλαπλασιάστε το δυόμισι ετησίως, ως νοίκι, βγάλτε το σαράντα τέσσερα και κάντε ένα άθροισμα. Περιουσία των Ελλήνων είναι αυτή. Τι δουλειά έχουν οι ιδιώτες, γιατί τους χρειάζεστε;
     Εδώ υπάρχει μια μεγάλη αλήθεια. Υπάρχει μια αλήθεια συστηματικής συκοφάντησης της κρατικής τηλεόρασης τριάντα χρόνια. Υπήρξε ανέκαθεν η εξαιρετικά εύκολη αντιπολίτευση. Δεν σημαίνει ότι κάνει τη δουλειά της σωστά, κι εννοώ σε ό,τι αφορά  την πολιτική κάλυψη όλων των ιδεών. Κάθε άλλο, παρά αυτό. Δεν σημαίνει ότι έκανε αυτά που θα μπορούσε. Ακόμη και στο επίπεδο της εκπαιδευτικής τηλεόρασης και της πολιτισμικής τηλεόρασης μπήκε στο επίπεδο του ανταγωνισμού, λειτουργεί με ιδιωτικοοικονομικά κριτήρια, αναγκάστηκε να πέσει, ενδεχομένως, ως ποιότητα, για να τα βγάλει πέρα στη διαδικασία της αγοράς. Αυτά είναι βασικές θεμελιώδεις ιδεολογικές διαφορές ενός κόμματος που πιστεύει σε άλλου τύπου οικονομία και σε άλλου τύπου λειτουργία των πολιτών και των εργαζομένων και όχι σ’ αυτή που έχουμε σήμερα. 
    Όμως, επί του πρακτέου προσπαθείτε να τακτοποιήσετε πράγματα, τα οποία η ίδια η Ευρωπαϊκή Ένωση δεν έχει καν τακτοποιήσει, όπως η ψηφιακή τεχνολογία. Διευκρινιστικά σας ρωτάω: Η Ε.Ρ.Τ. θα μπορεί να δίνει ή να νοικιάζει ψηφιακές συχνότητες στο μέλλον; Ένας κάτοχος ιδιωτικού τηλεοπτικού σταθμού, ο οποίος θα έχει πάρει τις άδειες, θα μπει στην εξαετία, θα εκπέμψει ψηφιακά -που αύριο το πρωί άλλοι μπορούν, άλλοι δεν μπορούν, άλλοι έχουν και συμφέροντα κινητής τηλεφωνίας, άλλοι έχουν και συμφέροντα σε άλλους τομείς των τηλεπικοινωνιών, άλλων τους είναι ευκολότερο και πιο προσοδοφόρο, εύκολο και στη διαφήμιση να εκπέμψουν από την επομένη του νόμου κιόλας παρακαλώ- αν αποκτήσει μία, δυο, τρεις, τέσσερις ψηφιακές, θα τις υπενοικιάζει; Θα κάνει το ίδιο και η ΝΕΤ; Η Ε.Ρ.Τ. θα το κάνει; Και «καπάκι» σ’ αυτό που θα κάνει, θα έχουμε και τη θυγατρική; Δεν ξέρουμε πώς λειτουργούν οι θυγατρικές; Δεν τις είδαμε στον Ο.Τ.Ε.; 
    Και με την ευκαιρία -αδράχνω την ευκαιρία- ειλικρινά θα απαντήσω απ’ αυτό το Βήμα. Γιατί ένα παραμυθάκι κατασυκοφάντησης του κόμματος κρατάει πάρα πολύ. Απουσίαζε στην αγορά της «Γερμανός» ο συνάδελφος του Κ.Κ.Ε. για σοβαρότατο προσωπικό λόγο. Ήταν γνωστό και δηλωμένο. Και επιμένετε να συκοφαντείτε το Κομμουνιστικό Κόμμα ότι έπαιξε παιχνίδι. Για να καλύψετε τι; Τη στάση των συνδικαλιστών της Π.Α.Σ.Κ.Ε. στον Ο.Τ.Ε.; Ως πότε θα το συνεχίζετε αυτό το παιχνίδι; Κάθε φορά... 
    ΜΙΧΑΛΗΣ ΚΑΡΧΙΜΑΚΗΣ: Σιγά μη σε πιστέψουμε. 
    ΛΙΑΝΑ ΚΑΝΕΛΛΗ: Μπορείς να με πιστέψεις ή να μη με πιστέψεις, αγαπητέ συνάδελφε και δικαιούμαι τον ενικό στο επίπεδο αυτό. Και είναι ανήθικο να λες ότι δεν με πιστεύεις, όταν είναι δηλωμένο και γνωστό και όταν ξέρεις ότι ακόμη και η παρουσία του, δεν θα εμπόδιζε τα σχέδιά σας, τα από κοινού. Δεν εμπόδισε ο ένας τον άλλο τα δύο μεγάλα κόμματα, ούτε στη μετεξέλιξη του Ο.Τ.Ε. ούτε στη μετεξέλιξη της Δ.Ε.Η. ούτε στην Ε.Υ.Δ.Α.Π., ούτε πουθενά αλλού. Το ίδιο κάνετε και τώρα. Το ίδιο ακριβώς και τώρα κάνετε. 
    ΜΙΧΑΛΗΣ ΚΑΡΧΙΜΑΚΗΣ: Ο καλύτερος υπερασπιστής της Δεξιάς είσαι. 
    ΠΡΟΕΔΡΕΥΩΝ (Ιωάννης Τραγάκης): Παρακαλώ, μη διακόπτετε, κύριε συνάδελφε. 
    ΛΙΑΝΑ ΚΑΝΕΛΛΗ: Μένοντας, λοιπόν, στα άρθρα, όπως πήραν και οι άλλοι λίγο περισσότερο χρόνο, δεν κατάλαβα γιατί ενοχλήθηκε συνάδελφος δηλώσας ότι άφησε την Πυροσβεστική με τα καλύτερα υλικά του πλανήτη. Αν εσείς δεν ντρέπεστε να κάνετε δηλώσεις, ότι αφήσατε την Πυροσβεστική με τα καλύτερα υλικά του πλανήτη και περιμένετε να σας πιστέψουν, μπορείτε να με διακόψετε όσες φορές θέλετε και να πείτε ό,τι θέλετε. 
    ΜΙΧΑΛΗΣ ΚΑΡΧΙΜΑΚΗΣ: Είσαι κοινοβουλευτικός εκπρόσωπος της Δεξιάς. 
    ΛΙΑΝΑ ΚΑΝΕΛΛΗ: Ό,τι θέλετε, κύριε Καρχιμάκη. Εσείς και ο κ. Χρυσοχοϊδης τα δηλώσατε αυτά. Αφού την αφήσατε με τα καλύτερα υλικά, τότε πάρτε και τα νομοσχέδια που κάνατε για την Πάρνηθα, για την Πεντέλη και για τα δάση. Αλλά ο έχων τη μύγα, μυγιάζεται. Στην Κυβέρνηση απευθύνομαι. Σε αυτά που κάνει η Κυβέρνηση απευθύνομαι τώρα. 
Και λέω ότι το μοντέλο της θυγατρικής θα είναι ίδιο με το μοντέλο του Ο.Τ.Ε. και θα καταπιεί, όπως κατάπιε η «COSMOTE» τον Ο.Τ.Ε. επί του πρακτέου, η θυγατρική την ΕΡΤ, παρά το 49%. Έτσι ξεκίνησε και ο Ο.Τ.Ε.. Στρατηγικοί επενδυτές, μικρά ποσοστά, πάμε στη Νέα Υόρκη, βαράμε τα κουδουνάκια. Δεν πήγαινε το Κ.Κ.Ε. στη Νέα Υόρκη να βαράει τα κουδουνάκια για τις μετοχές. Εσείς πηγαίνατε μέχρι σήμερα. Το ίδιο θα συμβεί και με την κρατική τηλεόραση. 
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε, κυρία συνάδελφε.
    ΛΙΑΝΑ ΚΑΝΕΛΛΗ: Δεν τελείωσα, κύριε Πρόεδρε. Σας παρακαλώ πολύ. Ήσασταν εξαιρετικά ανεκτικός σε όλους τους προλαλήσαντες. Ο ένας ήταν συν τρία λεπτά και ο άλλος συν τέσσερα λεπτά. Εγώ είμαι μόλις και μετά βίας, παρά την διακοπή, στο συν δυο. Δώστε μου ένα λεπτό μόνο παραπάνω. 
    ΠΡΟΕΔΡΕΥΩΝ (Ιωάννης Τραγάκης): Έχετε ένα λεπτό. 
    ΛΙΑΝΑ ΚΑΝΕΛΛΗ: Στην πραγματικότητα αυτό που μας απασχολεί είναι ότι στα άρθρα που συζητάμε σήμερα υπάρχουν δυο ζητήματα μείζονος σημασίας. Εάν προχωρήσουμε σε συγχωνεύσεις, σε σχέση με αυτά που συζητήσαμε χθές, θα υπάρξει σαφέστατη απώλεια θέσεων εργασίας και ισχυροποίηση με την είσοδο κάποιων ιδιωτών. Δεν ξέρω, η πιάτσα λέει ότι οι Έλληνες του Λονδίνου έχουν τόσα πολλά λεφτά και τόσα μετρητά που δεν ξέρουν πια πού να τα επενδύσουν και έρχονται εδώ και ως προσφορότερη αγορά βρίσκουν την αγορά των Μέσων Μαζικής Ενημέρωσης. Λέτε ότι αυτοί έρχονται εδώ για να τα χάσουν, για να τα παίξουν, για να τα βάλουν σε καμία επικοινωνιακή ρουλέτα; Κάθε άλλο παρά αυτό. Δεν φθάνει που θα έρθουν εδώ, τους διευκολύνουμε τώρα δια της Ε.Ρ.Τ. να μη συγκρουστούν ούτε καν στα πλαίσια του ανταγωνισμού; Να βρουν έτοιμες περιουσίες, έτοιμα ακίνητα, έτοιμους και εκπαιδευμένους εργαζόμενους;
    Σας θυμίζω, κύριε Υπουργέ, ότι προσφάτως χίλιοι πεντακόσιοι συμβασιούχοι μονιμοποιήθηκαν στην Ε.Ρ.Τ., ως όφειλε να συμβεί. Συγκεντρώθηκε και η γιγάντια πείρα. Όλοι αυτοί οι άνθρωποι δεν μπορεί να χρησιμοποιηθούν σε μια εταιρεία που ήδη καλύπτει το ζήτημα της ψηφιακής, εκπέμπει ψηφιακά και θα χρειαστούμε καινούργια έξοδα, καινούργια συγκρότηση για να φτιάξουμε μια εταιρεία θυγατρική; Αυτά πάντως, ως πρώτη συζήτηση, που θα υπάρξει και δευτερολογία και φαντάζομαι ότι θα τοποθετηθείτε, χρειάζονται διευκρινίσεις, ειλικρινά σας το λέω, και κυρίως για το θέμα του αγγελιοσήμου και των χορηγιών. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
    Ο κ. Κουβέλης έχει το λόγο.
    ΦΩΤΗΣ ΚΟΥΒΕΛΗΣ: Κύριε Πρόεδρε, στην ενότητα των άρθρων που συζητάμε επιλέγω και πάλι να αναφερθώ στο άρθρο 17 που αφορά στη δυνατότητα ίδρυσης θυγατρικής εταιρείας, της «Ε.Ρ.Τ. Α.Ε.», με ποσοστό 49% σε ιδιώτες. Θα επαναλάβω με την ίδια ένταση ότι ουσιαστικά είναι ένας προπομπός για την αφυδάτωση του δημόσιου χαρακτήρα της δημόσιας τηλεόρασης της «Ε.Ρ.Τ. Α.Ε.» και δεν μπορώ να αντιληφθώ σε τι χρειάζεται η θυγατρική της «Ε.Ρ.Τ. Α.Ε.» προκειμένου να αντιμετωπίσει, όσο και να διεκπεραιώσει τα ζητήματα που αφορούν στο εξαιρετικά ενδιαφέρον μέγεθος της ψηφιακής τηλεόρασης. Περίφημα, χωρίς καμία θυγατρική εταιρεία, μπορεί η υπάρχουσα «Ε.Ρ.Τ. Α.Ε.» να αντιμετωπίσει το ζήτημα της ψηφιακής τηλεόρασης.
    Είναι προφανές, κύριε Πρόεδρε, κυρίες και κύριοι συνάδελφοι, ότι η ίδρυση της θυγατρικής εταιρείας θα σημάνει αμφισβήτηση και των εργασιακών δικαιωμάτων των εργαζομένων στην «Ε.Ρ.Τ. Α.Ε.», διότι η παρουσία του ιδιώτη με ποσοστό 49%, δεν επιτρέπει την εξασφάλιση εκείνου του νομοθετικού πλαισίου που θα στηρίζει τα εργασιακά δικαιώματα των εργαζομένων και σήμερα και αύριο. Όπως, επίσης, η παρουσία του ιδιώτη σε ποσοστό 49% σημαίνει εκ των πραγμάτων ότι με υποχωρημένο το δημόσιο χαρακτήρα θα υπάρχει δυνατότητα και προγράμματα να εκμισθώνονται και προγράμματα να πωλούνται, διότι διαφορετικά δεν θα δικαιολογείται η παρουσία του ιδιώτη και μάλιστα με ένα τόσο μεγάλο ποσοστό 49%. 
    Θα σας έλεγα, μετακινούμενος στη θέση του ιδιώτη για την οικονομία της συζητήσεως, με ποια λογική ο ιδιώτης και μάλιστα με ποσοστό 49%, θα δεχθεί να συμμετέχει σε μια θυγατρική της «Ε.Ρ.Τ. Α.Ε.» με τους περιορισμούς οι οποίοι αναλογούν και αντιστοιχούν στο δημόσιο χαρακτήρα της Ε.Ρ.Τ.; Ηλίου φαεινότερο ότι δεν είναι δυνατόν να υπάρξουν αυτοί οι περιορισμοί για τους συμμετέχοντες ιδιώτες και μάλιστα με το εξαιρετικά μεγάλο ποσοστό 49%. 
      Γνωρίζετε κανέναν ιδιώτη, κυρίες και κύριοι συνάδελφοι, φυσικό ή νομικό πρόσωπο, που θα δεχόταν να μπει σε μια θυγατρική εταιρεία και να είναι υποκείμενος και ελεγχόμενος από τη νομοθεσία και τις δεσμευτικές ρυθμίσεις που αναλογούν και αντιστοιχούν στη δημόσια τηλεόραση; Προφανώς όχι. Κατά συνέπεια, πέρα από τα όσα λέγονται είναι πρόδηλο ότι η ίδρυση της θυγατρικής ανώνυμης εταιρείας ουσιαστικά ρηγματώνει το δημόσιο χαρακτήρα της «Ε.Ρ.Τ. Α.Ε.» και διατυπώνω, επαναλαμβάνω άλλη μια φορά και την αντίθεσή μου και τη διαμαρτυρία μου. Γιατί η σημαντική υπόθεση της ψηφιακής τηλεόρασης να ανατεθεί σε  μια θυγατρική και να μην αντιμετωπιστεί από την υπάρχουσα «Ε.Ρ.Τ. Α.Ε.»; Η οποία, είναι ακριβές αυτό που ακούστηκε, ήδη έχει προχωρήσει σε κάποιες πρώτες ενέργειες και έχει κάνει κάποια πρώτα βήματα. 
      Ήθελα επίσης, αναφορικά με το άρθρο 20, να επισημάνω το εξής. Η σύνδεση, κυρίες και κύριοι συνάδελφοι, των μηνυμάτων κοινωνικού περιεχομένου με χορηγίες και μάλιστα χωρίς προσμέτρηση του διαφημιστικού χρόνου αντιλαμβάνεστε ότι αλλοιώνει το χαρακτήρα του κοινωνικού μηνύματος. Αφού θα έχουμε χορηγίες ιδιωτών, θα έχουμε χορηγίες ανωνύμων εμπορικών εταιρειών. Είναι προφανές ότι το κοινωνικό μήνυμα θα υπόκειται στον ετεροκαθορισμό των χορηγών εταιρειών. Τα κοινωνικά μηνύματα, πρέπει να έχουν την αυτοτέλειά τους, να μην συναρτώνται και να μην εξαρτώνται από το οποιοδήποτε ιδιωτικό συμφέρον θέλει να επενδύσει πάνω στα κοινωνικά μηνύματα διότι είναι προφανές και σας το λέω εξαιρετικά καλόπιστα, ότι ο οποιοσδήποτε χορηγός θα προσαρμόζει το λεγόμενο κοινωνικό μήνυμα στις δικές του οικονομικές ανάγκες και διεκδικήσεις. Ή έχουμε την αυτοτέλεια ενός κοινωνικού μηνύματος ή δεν την έχουμε, διότι η ενδιάμεση λύση που επιδιώκετε, επαναλαμβάνω ότι θα οδηγήσει στην αλλαγή και πολλές φορές στη διαστρέβλωση του περιεχομένου του  κοινωνικού μηνύματος. 
      Μη με θεωρήσετε υπερβολικό, αλλά έτσι είναι. Υπάρχει μία διεθνής εμπειρία, υπάρχει αν θέλετε και η ευρωπαϊκή εν μέρει εμπειρία, η οποία λέει ότι η παρουσία χορηγών στην υπόθεση των κοινωνικών μηνυμάτων αλλοιώνει τον χαρακτήρα και την κρουστικότητα που πρέπει να έχει ένα κοινωνικό μήνυμα. Αυτά είναι ζητήματα που νομίζω ότι όλους πρέπει να μας απασχολούν και τούτο ανεξάρτητα από το σε ποια πλευρά του Κοινοβουλίου καθόμαστε. 
      Κύριε Πρόεδρε, είναι θετικό το γεγονός ότι ενισχύεται το Εθνικό Συμβούλιο Ραδιοτηλεόρασης και δεν θα μπορούσα να έχω αντίθετο λόγο σε μία ρύθμιση η οποία πράγματι επιδιώκει να ενισχύσει το Εθνικό Συμβούλιο Ραδιοτηλεόρασης ενόψει και των νέων καθηκόντων που θα έχει σε σχέση με ρυθμίσεις που αναφέρονται στο συζητούμενο σχέδιο νόμου. 
      Με τις σκέψεις αυτές έχω ολοκληρώσει, δηλώνοντας για άλλη μια φορά ότι καταψηφίζω τα άρθρα εκτός από το άρθρο 19, το οποίο αφορά στην αναδιοργάνωση του Εθνικού Συμβουλίου Ραδιοτηλεόρασης. 
      Κύριε Υπουργέ, με την ευκαιρία που συζητάμε το άρθρο 19 για την αναδιοργάνωση του Εθνικού Συμβουλίου Ραδιοτηλεόρασης πρέπει να σας πω ότι έγινα αποδέκτης ενός υπομνήματος του επιστημονικού προσωπικού που εργάζεται εκεί. Με το υπόμνημα αυτό διατυπώνονται απόλυτα δικαιολογημένα παράπονα, αιτιάσεις όσο και υποβάλλονται αιτήματα αναφορικά με τη μισθολογική τους αντιμετώπιση. 
      Επειδή θεωρώ ότι είναι εξαιρετικά δίκαια τα αιτήματα του επιστημονικού προσωπικού που εργάζεται και εργάζεται, θα έλεγα, φιλοτίμως στο Εθνικό Συμβούλιο Ραδιοτηλεόρασης, σας ζητώ να το αντιμετωπίσετε το θέμα κατά το μέτρο της δικής σας αρμοδιότητας. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει η συνάδελφος κ. Καλογήρου. 
      ΧΡΙΣΤΙΑΝΑ ΚΑΛΟΓΗΡΟΥ: Σε σχέση με τα άρθρα που συζητούμε μία και μοναδική παρατήρηση, ότι με τα άρθρα αυτά προσαρμόζεται το επικοινωνιακό τοπίο στη σύγχρονη ψηφιακή εποχή, την οποία πρέπει να ακολουθήσουμε. 
      Ακολούθως, κύριε Πρόεδρε, θα ήθελα να αναφερθώ στην τροπολογία την οποία έχω καταθέσει, την υπ’ αριθμόν 1086 τροπολογία, που κατέθεσα με αίσθημα αυξημένης ευθύνης απέναντι στους πολίτες των νησιωτικών περιοχών και αφορά ειδική ρύθμιση, ειδική θεσμική πρόβλεψη για τους σταθμούς των νησιωτικών περιοχών. Ο στόχος της τροπολογίας την οποία έχω καταθέσει, κύριε Πρόεδρε, είναι να διασφαλιστεί το δικαίωμα στους πολίτες των νησιών μας σε εξειδικευμένη ενημέρωση, σε παρακολούθηση προγραμμάτων, που σχετίζονται με την τοπική πολιτιστική κληρονομιά και να μπορούν να παρακολουθούν πέραν των προγραμμάτων πανελλήνιας εμβέλειας και αυτά που τους αφορούν και που έχουν σχέση με τον τόπο και με τα νησιά μας.
      Η αιτιολογική βάση στην οποία βασίζεται η τροπολογία, έχει να κάνει με τον μορφολογικό χαρακτήρα και τις ιδιαιτερότητες των νησιών μας, με την κατακερμάτιση του κοινωνικού, που όλα αυτά οδηγούν στο να υπάρχουν και να προκύπτουν αυξημένες δαπάνες και αυξημένα λειτουργικά έξοδα, προκειμένου να μπορέσουν να λειτουργήσουν σταθμοί περιφερειακής εμβέλειας στα νησιά μας. Θεωρώ ότι είναι αυτονόητο και απολύτως κατανοητό, το ότι δεν είναι το ίδιο να λειτουργεί ένας περιφερειακός σταθμός στην ηπειρωτική Ελλάδα, όπου οι μεταβάσεις είναι εύκολες και άμεσες και το ίδιο να λειτουργεί ένας περιφερειακός σταθμός σε νησιωτικές περιοχές. 
      Στις νησιωτικές περιοχές χρειάζεται πολύ περισσότερο προσωπικό και μάλιστα προσωπικό μερικής απασχόλησης, διότι δεν χρειάζεται πλήρους απασχόλησης προσωπικό για ένα μικρό νησί, το οποίο θα πρέπει να καλυφθεί και από την πλευρά της δημοσιογραφικής κάλυψης αλλά και από την πλευρά της τεχνικής υποστήριξης και επίσης χρειάζονται και πολύ περισσότερες υποδομές, διότι οι υποδομές είναι κατακερματισμένες σε κάθε νησί. Έτσι, λοιπόν, κατέθεσα την τροπολογία, με την οποία προτείνω -και ζητώ από τον Υπουργό να το εξετάσει- τη δυνατότητα να δίνονται άδειες τοπικής εμβέλειας στις νησιωτικές περιοχές, σε περίπτωση που αποβεί άκαρπος ο διαγωνισμός για περιφερειακής εμβέλειας σταθμό. 
      Θα ήθελα με την αγόρευσή μου αυτή, να κάνω και μία επιπλέον πρόταση, κύριε Υπουργέ, αντιλαμβανόμενη πλήρως το ότι υπάρχει μια δυσκολία, στο να δεχθείτε την τροπολογία. Θα μπορούσε πιθανώς στο τέλος της τροπολογίας να προστεθεί μία πρόταση, η οποία να ορίζει ότι, σε περίπτωση που συμβεί να μη μπορέσει να προχωρήσει ο διαγωνισμός για περιφερειακό σταθμό στα νησιά, τότε με υπουργική απόφαση, να ρυθμίζεται ο τρόπος με τον οποίο δεν θα μείνουν οι νησιώτες χωρίς ενημέρωση τοπικού επιπέδου, χωρίς την ενημέρωση την οποία δικαιούνται.
      Θα ήθελα στο σημείο αυτό να επισημάνω ότι πραγματικά για τα απομακρυσμένα νησιά μας, είναι πάρα πολύ σημαντική η τοπική ενημέρωση. Οι νησιώτες, κύριε Υπουργέ, παρακολουθούν τα τοπικά κανάλια, ενημερώνονται από αυτά με ειδικά προγράμματα τα οποία αφορούν τον τόπο και ειδικά θέματα που έχουν να κάνουν με την αγροτική παραγωγή, με τις ιδιαιτερότητες του κάθε νησιού και είναι κάτι το οποίο έρχεται και δίνει και ενημέρωση αλλά και πρόσθετη ψυχαγωγία στους νησιώτες. Δεν θα πρέπει μ' αυτό το νομοσχέδιο, να μην προβλέψουμε και αυτήν τη δυνατότητα για τις απομακρυσμένες νησιωτικές περιοχές.
      Ολοκληρώνοντας την επιχειρηματολογία μου, κύριε Υπουργέ, θα ήθελα να ζητήσω με ανοιχτό πνεύμα –άλλωστε το ανοιχτό πνεύμα σας χαρακτηρίζει, όπως χαρακτηρίζει και όλη την Κυβέρνησή μας- να δείτε τη συγκεκριμένη πρόταση και να δώσουμε αυτήν τη δυνατότητα στους νησιώτες. Θεωρώ ότι οι ακρίτες μας, αυτοί που φυλάνε Θερμοπύλες, τη δικαιούνται.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Το λόγο έχει ο συνάδελφος κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητείται με πολύ μεγάλη καθυστέρηση ένα σχέδιο νόμου, με το οποίο επιδιώκεται να προσαρμοστεί το ελληνικό δίκαιο σε οδηγίες της Ευρωπαϊκής Ένωσης. 
      Αλλά, όμως, πρέπει να σας πω ότι υπάρχει ένας σημαντικός ετεροχρονισμός. Πέρα από αυτό πρέπει να πω ότι δεν έχετε καταφέρει, ιδιαίτερα μετά τους Ολυμπιακούς Αγώνες, να καλύψετε ευρύτατες ακριτικές ορεινές περιοχές με τα υπάρχοντα ραδιοτηλεοπτικά μέσα. Πολλές περιοχές της νότιας και της ορεινής Κρήτης δεν έχουν σήμα μετά τους Ολυμπιακούς Αγώνες. Παρά τις επανειλημμένες ερωτήσεις μας δεν αντιμετωπίζετε το πρόβλημα. Και, βέβαια, οι άνθρωποι σ’ αυτές τις περιοχές, πληρώνουν αυτά που πρέπει να πληρώνουν στην Ε.Ρ.Τ., χωρίς καμμία ανταπόδοση. 
      Παρά το ότι βρήκατε μια υποδομή τεράστιας σημασίας, που μπορεί να αξιοποιηθεί, δεν την αξιοποιείτε. Αναφέρομαι στους δύο «τρανσπόρτερς» αναμεταδότες του HELLAS SAT, του ελληνικού δορυφόρου, οι οποίοι θα μπορούσαν μέσα από την πλατφόρμα της κρατικής ραδιοτηλεόρασης, να αντιμετωπίσουν τα προβλήματα αυτής της μορφής. Όμως, δεν κάνετε καμμία κίνηση προς αυτήν την κατεύθυνση. Επαναπαύεστε σ’ άλλα πράγματα.
      Ως εισηγητής του νομοσχεδίου για τις ηλεκτρονικές επικοινωνίες, έλεγα στη Βουλή στο τέλος του 2005 και που τώρα είναι νόμος του κράτους, ο 3341, ότι εκείνο το νομοσχέδιο ήταν ελλειμματικό, διότι δεν συμπεριελάμβανε ρυθμίσεις, που αφορούν τα συστήματα υπό όρους πρόσβασης και λοιπές ευκολίες σε ραδιοφωνικές και τηλεοπτικές υπηρεσίες. Τότε διερωτώμουν, ποια σκοπιμότητα εξυπηρετούσατε. Σήμερα αποδεικνύεται με τόσο μεγάλη καθυστέρηση και μετά από άλλους δεκαοκτώ με είκοσι μήνες που φέρατε κάποιες προσθήκες που αφορούν τις οδηγίες των ηλεκτρονικών επικοινωνιών, ότι προσπαθείτε να προσαρμόσετε κάποια πράγματα. Όμως, δεν τα προσαρμόζετε στο ευρωπαϊκό δίκαιο με τον τρόπο που πρέπει. Αυτό είναι ένα ζήτημα, που θα το βρούμε μπροστά μας. Το επισημαίνω, γιατί η Ευρώπη τρέχει. Εσείς δεσμεύεστε στα αντίστοιχα συμβούλια. Θα σας θυμίσω, αυτά που είχατε πει στο Συμβούλιο Υπουργών της 5ης Δεκεμβρίου 2005 σε σχέση με τις ψηφιακές τεχνολογίες και για τις προσπάθειες που πρέπει να καταβληθούν από όλες τις πλευρές, προκειμένου το αργότερο μέχρι το 2012 να έχουμε προσαρμοστεί και να έχουμε μετατρέψει την αναλογική τεχνολογία σε ψηφιακή. 
      Προς αυτήν την κατεύθυνση, όμως, δεν κάνετε τίποτα. Αντίθετα, παραβιάζετε τις οδηγίες της Ευρωπαϊκής Ένωσης, που προβλέπουν συγκεκριμένα πράγματα. Αυτό αναφέρεται ιδιαίτερα στο άρθρο 14, όπου εσείς προσπαθείτε να εναρμονίσετε το ελληνικό δίκαιο στο ευρωπαϊκό, αλλά με διακρίσεις. Αυτές οι διακρίσεις διαμορφώνουν σήμερα το μέγα πρόβλημα. Γι’ αυτό βλέπουμε και τις αντιδράσεις των εργαζομένων στην Ε.Ρ.Τ..
      Πρέπει, όμως, να ξέρετε, κύριε Υπουργέ, ότι μ’ αυτόν τον τρόπο, δεν μπορείτε να αντιμετωπίσετε τις εξελίξεις σωστά, διότι στα ζητήματα των ηλεκτρονικών εκπομπών και της νέας τεχνολογίας, πρέπει να έχουν όλοι πρόσβαση. Εσείς αυτό το περιορίζετε. Και μάλιστα το περιορίζετε κατά ένα τρόπο, που θα μπορούσε να πει κάποιος ότι είναι εντελώς χαριστικός. Αυτό πρέπει να σταματήσει. Το έχουν καταλάβει οι εργαζόμενοι στην Ε.Ρ.Τ. και αρχίζει να το αντιλαμβάνεται και το σύνολο του ελληνικού λαού, δηλαδή, ότι μέσα από τέτοιες διαδικασίες, θέλετε να υπηρετήσετε συγκεκριμένες σκοπιμότητες και συγκεκριμένα συμφέροντα. 
      Επίσης, η διαμαρτυρία της Ένωσης Περιφερειακών Καναλιών Ελλάδας, αποδεικνύει ότι αυτά τα οποία λέω έχουν βάση. Οι άνθρωποι αντιλαμβάνονται ότι τίθενται στο περιθώριο, όταν δίδονται οι άδειες με τον τρόπο που δίδονται και κυρίως όταν αποκλείονται τα περιφερειακά μέσα ενημέρωσης από τις ψηφιακές τεχνολογίες. Ενώ μπορούν να υπάρξουν δυνατότητες –οι νέες τεχνολογίες το επιτρέπουν και το ξέρετε- ακόμη και περιφερειακά κανάλια να αποκτήσουν εθνική εμβέλεια, εντούτοις δεν το κάνετε. 
      Και δεν το κάνετε, γιατί δεν θέλετε να λειτουργήσετε σωστά, δεν θέλετε να λειτουργήσετε προς την κατεύθυνση που υπαγορεύουν οι οδηγίες της Ευρωπαϊκής Ένωσης. Και κυρίως το κάνετε, γιατί θέλετε να εξυπηρετήσετε συγκεκριμένα συμφέροντα. 
      Εμείς, όπως είπε και ο εισηγητής μας, καταψηφίζουμε το νομοσχέδιο. Θεωρούμε, όμως, ότι είναι απαράδεκτο, πέρα και έξω από αυτήν την εξυπηρέτηση, που παρέχετε σε συγκεκριμένα μεγάλα συμφέροντα στη χώρα, που έχουν σχέση με τα μέσα επικοινωνίας. Θεωρούμε ότι είναι απαράδεκτο να νομοθετείτε για την ίδρυση θυγατρικής εταιρείας, της οποίας το 49% δίδεται σε ιδιώτες. Αυτό είναι εκ των ων ουκ άνευ. Και πραγματικά θα έπρεπε να το αλλάξετε, διότι δείχνει ποιες είναι οι προθέσεις σας. Δεν θέλετε μόνο να δώσετε τα πάντα στον ελεύθερο ανταγωνισμό, που σε ένα βαθμό αυτό θα πρέπει να γίνει, αν θέλουμε να προχωρήσουμε μπροστά, αλλά θέλετε ακόμα και να εκχωρήσετε αυτά τα δικαιώματα -που πληρώνουν οι Έλληνες πολίτες σε κρατικούς φορείς- μ’ αυτήν τη διαδικασία σε ιδιώτες. 
      Θεωρώ, ότι αυτό είναι απαράδεκτο. Και πραγματικά όχι μόνο καταψηφίζουμε το νομοσχέδιο σ’ αυτό το θέμα, αλλά σας ζητούμε να αποσύρετε αυτά τα άρθρα, διότι είναι ντροπή και δείχνουν ποιες είναι οι προθέσεις της Κυβέρνησης. Και επειδή οι εκλογές έρχονται –εξάλλου γι’ αυτό προσπαθείτε να πιέσετε και μ’ αυτό το νομοσχέδιο τα μέσα να σας υπηρετήσουν με τον καλύτερο κατ’ εσάς τρόπο, βέβαια εις βάρος της πληροφόρησης, της σωστής ενημέρωσης και του υγιούς ανταγωνισμού. Θέλουμε να σας πούμε, πως ό,τι και να κάνετε προς αυτήν την κατεύθυνση, δεν θα πετύχετε τίποτε. Οι πάντες έχουν αντιληφθεί τι, ακριβώς, συμβαίνει στην πράξη με το συγκεκριμένο νομοσχέδιο, ποιους στόχους θέλει να εξυπηρετήσει και γι’ αυτό εμείς σας ζητούμε να το αποσύρετε. Ζητούμε πέρα από την καταψήφιση, να δείτε αυτά, τουλάχιστον, τα πολύ σημαντικά ζητήματα, που βέβαια όταν θα έλθουμε, θα τα αλλάξουμε, αλλά που όμως μπορεί στο ενδιάμεσο, να δημιουργήσουν προβλήματα αξεπέραστα και θα πρέπει να τα αποτρέψουμε με κάθε τρόπο. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Ο συνάδελφος κ. Καραμάριος έχει το λόγο.
      ΑΝΑΣΤΑΣΙΟΣ ΚΑΡΑΜΑΡΙΟΣ:  Κύριε Πρόεδρε, σ’ ό,τι αφορά την ενότητα των άρθρων 17 έως 21 του νομοσχεδίου και ειδικότερα για τα άρθρα 18 και 19 δεν έχω να προσθέσω τίποτε, διότι η θεσμοθέτηση αυτών των διατάξεων είναι επιβεβλημένη μετά από την ίδρυση όχι μόνο της θυγατρικής εταιρείας αλλά όλων αυτών, που περιλαμβάνονται στο υπό ψήφιση νομοσχέδιο. 
      Σ’ ό,τι αφορά το άρθρο 17, βεβαίως λησμονούν οι κύριοι συνάδελφοι της Αντιπολίτευσης ότι ήδη αυτή η εταιρεία έχει ιδρυθεί με δικό τους νόμο, της Αντιπολίτευσης, του ΠΑ.ΣΟ.Κ. . Και δεν υπάρχει αμφιβολία ότι η εξειδίκευση νέων διατάξεων μετά την ανάπτυξη πλέον της τεχνολογίας και την αναγκαία προσαρμογή των σημερινών δεδομένων, επέβαλε, πράγματι, την τροποποίηση αυτής της διατάξεως του άρθρου 13, που ισχύει του προηγούμενου νόμου με το άρθρο 18 του παρόντος νόμου. 
      Ειδικότερα, όμως, θα ήθελα να παρακαλέσω τον κύριο Υπουργό, επειδή η θυγατρική εταιρεία ασφαλώς και πρέπει να έχει κεφάλαιο και το κεφάλαιο αυτό βεβαίως και παραπέμπεται στο άρθρο 14, παράγραφος 3 του ν. 3344, θα πρέπει να εξειδικευτεί η περίπτωση του κεφαλαίου, ποιο θα είναι, διότι η μεταβίβαση αορίστως πραγμάτων ή κινητής και ακίνητης περιουσίας από την υπάρχουσα εταιρεία της «Ε.Ρ.Τ. Α.Ε.»,  είναι δυνατόν να προκαλέσει κάποια νομικά εμπόδια στο μέλλον. Βεβαίως και για ό,τι αφορά τη διοίκηση της ανώνυμης εταιρείας φυσικά και παραπέμπεται στην προηγούμενη διάταξη του νόμου του άρθρου 13, η οποία καθορίζεται από το διοικητικό συμβούλιο της Ε.Ρ.Τ.. 
      Εκείνο που θα ήθελα εγώ να υπομνήσω στους κυρίους συναδέλφους, είναι ότι στον ισχυρισμό τους ότι στο άρθρο 20, για τη μετάδοση των μηνυμάτων –ένα θέμα το οποίο απασχόλησε την κ. Κανέλλη όσο και τον κ. Κουβέλη- λησμονούν ότι η μετάδοση μηνυμάτων κοινωνικού περιεχομένου δεν γίνεται από τους χορηγούς. Οι χορηγοί παίρνουν τα μηνύματα διαφόρων οργανώσεων και τους παρακαλούν να τα μεταδώσουν. Και αντιλαμβάνεστε ότι η μετάδοση αυτού του μηνύματος δεν γίνεται επ’ ωφελεία του χορηγού αλλά επ’ ωφελεία εκείνου του συνόλου, που ζητάει τη μετάδοση του μηνύματος. 
      Θα δώσω ένα παράδειγμα. Πριν από είκοσι μέρες γίνονταν οι Παγκόσμιοι Αγώνες Ιστιοσανίδας στην Κάρπαθο, κι εκεί προκειμένου να μεταδώσει ο Δήμος Καρπάθου μηνύματα στον κόσμο, για να λάβει μέρος στις εκδηλώσεις αυτές, παρεκάλεσε, με αίτησή του, το Εθνικό Συμβούλιο Ραδιοτηλεόρασης, να επιτρέψει την κατ’ εξαίρεση μετάδοση των περιεχομένων αυτών των κοινωνικών μηνυμάτων από τους χορηγούς, οι οποίοι είχαν αναλάβει την εκτέλεση των αγώνων. Μην κρυβόμαστε τώρα πίσω από το δάχτυλό μας. Για όλους τους αγώνες τόσες οργανώσεις μη κερδοσκοπικού περιεχομένου, που υπάρχουν στην Ελλάδα, μεταδίδουν κάθε φορά μηνύματα. Αυτά τα μηνύματα υποχρεούνται να τα μεταδίδουν δωρεάν και αλίμονο αν ζητάμε να πληρωθεί ο χορηγός ή να πληρώσει αγγελιόσημο γι’ αυτό το μήνυμα, για το οποίο δεν εισπράττει λεφτά. Αυτήν την έννοια έχει το άρθρο 20. Διότι υπάρχει μια αντίφαση, όταν λέμε ότι μ’ αυτόν τον τρόπο προσβάλλουμε το δημόσιο χαρακτήρα του κοινωνικού μηνύματος. Αντίθετα, δεν τον προσβάλλουμε. Διότι  υποχρεώνουμε τον χορηγό, να μεταδώσει αυτό το κοινωνικό μήνυμα δωρεάν, ακριβώς για να επιτελέσει το καθήκον του και το σκοπό, που ειδικότερα περιγράφεται σαφέστατα στο άρθρο 17, όπου γίνεται η θυγατρική εταιρεία κατά τρόπον θεσμικά πολύ πιο ανεπτυγμένο, απ’ ό,τι μέχρι σήμερα ίσχυε με το άρθρο 13 του προηγούμενου νόμου, τον οποίο και τροποποιούμε. 
      Δεν θα ασχοληθώ με το περίφημο εκείνο που σχολίασε η κ. Κανέλλη περί «Ρικομέξ». Διότι θα της έλεγα αυτήν τη στιγμή ότι όταν σαν Πρόεδρος της Επιτροπής Θεσμών και Διαφάνειας –και θα το θυμάται ο κ. Κουβέλης- έφερα ως πρώτο θέμα στην επιτροπή μου το θέμα της «Ρικομέξ», στάθηκαν όλοι αντίθετοι στη συζήτηση αυτού του θέματος, πλην των επιφυλάξεων που είχε ο κ. Κουβέλης. Δηλαδή είχα ζητήσει από τότε, το κράτος να παρέμβει υπέρ των θυμάτων της «Ρικομέξ», με συνηγορία του Υπουργείου τότε της Οικονομίας, πράγμα το οποίο δεν δέχθηκαν να συζητήσουν, με το αιτιολογικό ότι εκκρεμούν στα δικαστήρια οι υποθέσεις, άρα να μην αναμιχθούμε. Απλώς το λέω για την ιστορία, γιατί δεν μπορούμε να εντυπωσιάζουμε εδώ με θέματα, τα οποία έχουν άλλη σχέση με το νομοσχέδιο.
      Κύριε Πρόεδρε, θα παρακαλούσα τον κύριο Υπουργό για το εξής. Δράττομαι της ευκαιρίας, με αφορμή την τροπολογία της συναδέλφου κ. Καλογήρου, και θέλω να σας υπομνήσω, κύριε Υπουργέ, ότι την προστασία ή την παροχή ιδιαιτεροτήτων στις νησιωτικές περιοχές, δεν τις κάνουμε κατά χάριν. Είναι υποχρέωση του Συντάγματος, με το άρθρο 101, στο οποίο, όπως ξέρετε -με την τροποποίηση του Συντάγματος- το έχουμε συμπεριλάβει πλέον σαν όρο, σαν ειδικό άρθρο. 
      Άρα, λοιπόν, προς διευκόλυνσή σας και για να λήξει μια κι έξω το θέμα με την ισχύουσα νομοθεσία, θα ήθελα να παρακαλέσω εσάς και τους συμβούλους σας, να προσέξετε το εξής. Αυτή η τροπολογία, την οποία ζητάει η κ. Καλογήρου, μπορεί εύκολα να μπει εις μεν το άρθρο 8 στο τέλος της παραγράφου 10 α’. Εκεί που λέει «Με όμοιες αποφάσεις μπορεί να αναπροσαρμόζονται τα ανωτέρω ποσά, για την ανανέωση της αδείας λειτουργίας των ραδιοφωνικών σταθμών» να προστεθεί: «και ειδικά για τις νησιωτικές και παραμεθόριες περιοχές». Αυτές οι δυο εκφράσεις να μπουν. 
      Και η ίδια φράση, να μπει στο τέλος πλέον του άρθρου 8. Πριν την φράση «Κατά τα λοιπά, οι σταθμοί…» και μετά το τέλος της λέξης «της σχετικής άδειας» να προστεθεί: «και ειδικά για τις νησιωτικές και παραμεθόριες περιοχές». Θέλω να σας υπομνήσω αυτήν την υποχρέωση που έχετε, να τη δεχθείτε. Λύνεται το θέμα αμέσως. Δεν λέμε τίποτα, διότι με την απόφασή σας που θα εκδώσετε, θα συμπεριλάβετε τις ειδικότερες ρυθμίσεις, τις οποίες είστε υποχρεωμένος, αφού λάβετε υπ’ όψιν σας το εξής, κύριε Υπουργέ. Στα νησιά μας παρεμβάλλονται δεκάδες σταθμοί της γείτονος. Όσον αφορά την προοπτική αυτήν τη στιγμή εμείς να απαγορεύσουμε τα υφιστάμενα τηλεοπτικά και ραδιοφωνικά μέσα που υπάρχουν σ’ όλα τα νησιά της Δωδεκανήσου και του ανατολικού Αιγαίου, θα ήθελα να πω ότι μην ξεχνάτε, πως κάναμε ειδικές ρυθμίσεις για τα νησιά του ανατολικού Αιγαίου και της Θράκης και αλίμονο αν περιορίσετε τις συχνότητες με τέτοιο τρόπο, που να υποχρεωθούν κανάλια να διαγραφούν ή να κλείσουν. 
      Η τροποποίηση, την οποία κάνετε –και είναι προς τιμή σας και σας αξίζει έπαινος- να μειώσετε το απασχολούμενο προσωπικό στους δικούς μας νομούς από τα είκοσι άτομα στα επτά και τέσσερα ή και ανάλογα σε άλλες περιπτώσεις, είναι κάτι που δείχνει ότι αντιλαμβάνεστε τις ιδιαιτερότητες. 
      (Στο σημείο αυτό κτυπά το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Αλίμονο όμως αν σε οργανωμένα αυτήν τη στιγμή ραδιόφωνα, που δεν έχουν να πάθουν τίποτα, περιορίσουμε τις συχνότητες εκεί. Σε όποιο σπίτι πάτε –μπορώ να το πω, δεν υπάρχει λόγος να μην το κάνω- που υπάρχουν άνθρωποι άλλων δογμάτων, θα δείτε ότι μέσα στο σπίτι, παίζουν κανάλια της γείτονος Τουρκίας, διότι οι συχνότητες τις οποίες χρησιμοποιούν είναι πολύ δυνατότερες. 
      Εάν, λοιπόν, περιορίσουμε τέσσερα κανάλια που υπάρχουν στη Ρόδο, ένα ή δύο στην Κω, ένα στην Κάλυμνο, ένα στην ακριτική Πάτμο, πέντε στη Λέσβο ή στη Χίο και περιορίσουμε τις συχνότητες, οι οποίες θα εκδοθούν όπως είπατε με μελέτη η οποία θα γίνει εκ των υστέρων, τότε έχουμε πρόβλημα γι’ αυτό και θέλω να μπουν οι προσθήκες που σας είπα.
      Έτσι λύνεται το θέμα από τα χέρια σας στην Κ.Υ.Α. την οποία θα κάνετε –ή με οποιαδήποτε απόφαση ή προεδρικό διάταγμα- όπου θα συμπεριλάβετε αυτές τις ιδιαιτερότητες, διότι τότε θα έχετε τη νομοθετική εξουσιοδότηση, για να το κάνετε. Διότι εάν δε το μνημονεύσουμε τώρα, δεν θα υπάρχει νομοθετική εξουσιοδότηση. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Το λόγο έχει ο συνάδελφος κ. Τζαμτζής. 
      ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, ψηφίσαμε επί της αρχής το νομοσχέδιο και φυσικά στηρίζουμε το νομοσχέδιο και στα άρθρα, γιατί είναι ένα νομοσχέδιο, το οποίο πραγματικά δίνει προοπτική, δίνει λύσεις σε προβλήματα, που πολλά χρόνια υπήρχαν σ’ όλο αυτό το πεδίο των Μέσων Μαζικής Ενημέρωσης και φυσικά δίνει λύση σ’ ένα θέμα, το οποίο έχει δημιουργήσει πολλά προβλήματα. 
      Θα ήθελα να στηρίξω την υπ’ αριθμόν 1086 τροπολογία, την οποία κατέθεσε η συνάδελφος κ. Καλογήρου και αφορά τη θεσμοθέτηση της δυνατότητας, να δίνονται τηλεοπτικές άδειες τοπικής εμβέλειας κατ’ εξαίρεση για τις νησιωτικές περιοχές, εφόσον αποβεί άκαρπος ο διαγωνισμός για τις τηλεοπτικές άδειες περιφερειακής εμβέλειας. 
      Είναι προφανές ότι η τηλεοπτική κάλυψη των νησιωτικών περιοχών, απαιτεί ιδιαίτερα αυξημένες δαπάνες για τις επιχειρήσεις, προκειμένου να αποκτήσουν τηλεοπτικές άδειες περιφερειακής εμβέλειας. 
      Πρέπει να αναφέρω ότι μέσα σ’ αυτά, είναι οι δαπάνες για το επιπλέον προσωπικό για τους δημοσιογράφους και τεχνικούς, που θα πρέπει να είναι διασπαρμένοι στα νησιά και λόγω των γνωστών δυσκολιών μετάβασης από το ένα νησί στο άλλο, για να καλύπτεται επαρκώς ενημερωτικά και σε επίπεδο υποδομών ένας τηλεοπτικός σταθμός, που φιλοδοξεί να καλύψει την περιφέρεια, παραδείγματος χάριν την περιφέρεια του Αιγαίου. 
      Υπάρχουν επιπλέον λειτουργικές δαπάνες, εγκαταστάσεις στα βασικά τουλάχιστον νησιά με πρόσθετα κόστη σε τηλεπικοινωνιακά τέλη, σε δαπάνες, σε ενοίκια χώρων κ.λπ..
      Επιτρέψτε μου ακόμα να υπενθυμίσω ότι είναι δέσμευση της ελληνικής πολιτείας, να συμβάλει με ειδικές ρυθμίσεις στην προσπάθεια αυτή, για να γεφυρωθεί το κοινωνικό και αναπτυξιακό χάσμα, που υπάρχει ανάμεσα στις νησιωτικές περιοχές και τις υπόλοιπες ηπειρωτικές περιοχές της χώρας. 
      Στηρίζω, λοιπόν, αυτήν την τροπολογία και νομίζω ότι η Βουλή οφείλει να διασφαλίσει το δικαίωμα των πολιτών των νησιών μας, να έχουν πρόσβαση στην ιδιωτική τηλεόραση, όπως όλοι οι Έλληνες πολίτες. 
      Θα ήθελα ακόμα να σταθώ στο άρθρο 17. Έχω ακούσει σχεδόν από όλους τους συναδέλφους που μίλησαν από την Αντιπολίτευση, να αναφέρονται στο δημόσιο χαρακτήρα, στην ανάγκη να υπάρχει δημόσιος χαρακτήρας. Δεν λένε όμως ότι μέσα στο ίδιο το άρθρο αναφέρεται αυτό, ότι δηλαδή η απόλυτη πλειοψηφία του πακέτου των μετοχών της θυγατρικής της «Ε.Ρ.Τ. Α.Ε.» θα ανήκει στην Ε.Ρ.Τ., θα είναι δημόσιου χαρακτήρα και έτσι διασφαλίζεται ο δημόσιος χαρακτήρας στη συγκεκριμένη θυγατρική εταιρεία. 
      Πρέπει, όμως, να σταθώ και να τονίσω τη μεγάλη υποκρισία που υπάρχει και βεβαίως, τη φασιστική νοοτροπία, την οποία επιδεικνύουν ο πρόεδρος της Π,Ο.Σ.Π.Ε.Ρ.Τ., ο οποίος και μέσα στο Κοινοβούλιο, μέσα στην επιτροπή, αναφέρθηκε και είπε ευθέως ότι εάν δεν υλοποιήσετε, εάν δεν δεχτείτε αυτά τα οποία λέμε, εμείς θα καταργήσουμε το νόμο με απεργίες κ.λπ..
      ΧΡΥΣΗ ΑΡΑΠΟΓΛΟΥ: Είναι φασιστικό το δικαίωμα της απεργίας, κύριε Τζαμτζή;
      ΙΟΡΔΑΝΗΣ ΤΖΑΜΤΖΗΣ: Και βλέπουμε αυτές τις μέρες να γίνεται αυτό το πράγμα. 
      ΧΡΥΣΗ ΑΡΑΠΟΓΛΟΥ: Κύριε Πρόεδρε, σας παρακαλώ πολύ. Τι είναι αυτά που ακούμε εδώ μέσα; Φασισμός είναι το δικαίωμα της απεργίας; 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, μην διακόπτετε. Μπορεί να διαφωνείτε. Σε πολλά προηγουμένως διαφωνούσαν άλλοι.
      ΙΟΡΔΑΝΗΣ ΤΖΑΜΤΖΗΣ: Ο πρόεδρος της Π.Ο.Σ.Π.Ε.Ρ.Τ. υλοποιεί αυτήν τη στιγμή  την απειλή του, κάνοντας διακοπές στη λειτουργία της Ε.Ρ.Τ., θέλοντας στην ουσία τι να κάνει; Να σταθεί απέναντι στην πλειοψηφία του ελληνικού λαού, απέναντι στη νόμιμα εκλεγμένη Κυβέρνηση, η οποία ψηφίζει ένα νόμο. 
      Κυρίες και κύριοι συνάδελφοι, πρέπει, επειδή σας ακούω και φωνάζετε, να πάρετε κάποιες απαντήσεις. Εσείς κατά κόρον εδώ μέσα, έχετε μιλήσει για «γαλάζια» παιδιά. Ποια «γαλάζια» παιδιά μέσα στην Ε.Ρ.Τ., όταν το 96% ψηφίζει ΠΑ.ΣΟ.Κ. μέσα στην ΕΡΤ; 4,25% έχει η Νέα Δημοκρατία στους εργαζόμενους της Ε.Ρ.Τ.. 
      Σας έχουμε ακούσει εδώ μέσα να χύνετε κροκοδίλια δάκρυα, να μιλάτε για «γαλάζια» παιδιά. Δεν υπάρχουν «γαλάζια» παιδιά μέσα στην Ε.Ρ.Τ.. Και αυτό είναι το αποτέλεσμα. Βάλατε όλον τον κόσμο, βάλατε «πράσινα» παιδιά μέσα στην Ε.Ρ.Τ. και σήμερα, βεβαίως, ενώ η Βουλή ψηφίζει ένα νόμο, έρχεται το σωματείο και λέει «εγώ το νόμο θα τον καταργήσω». Ποιο είναι το σωματείο; Ποια είναι η δική σας δημοκρατική ευαισθησία να δέχεστε τέτοια στελέχη, τα οποία έρχονται εδώ μέσα και απειλούν ότι θα καταργήσουν το νόμο; 
      ΧΡΥΣΗ ΑΡΑΠΟΓΛΟΥ: Η Βουλή είναι των πολιτών, δεν είναι δική μας. 
      ΙΟΡΔΑΝΗΣ ΤΖΑΜΤΖΗΣ: Ακούστε, κυρία συνάδελφε, μποϊκοτάρετε τα πάντα. Έχετε μια λογική που λέει ότι όλα τα ισοπεδώνουμε. Μποϊκοτάρετε τα πάντα.  Σταματήστε, λοιπόν, αυτήν τη λογική. Προσπαθήσατε και με τα ομόλογα να πλήξετε την Κυβέρνηση. Το θέμα είναι στη δικαιοσύνη. 
      Εγώ θέλω να σας ρωτήσω: Τέσσερις μέρες πέρασαν που ο Πρωθυπουργός κατέθεσε στοιχεία για το διευθυντή του γραφείου του Προέδρου του ΠΑ.ΣΟ.Κ., του κ. Παπανδρέου, τον κ. Παπακωνσταντίνου. Τέσσερις μέρες και δεν τον έχετε αποπέμψει. Είστε συνυπεύθυνοι, λοιπόν. 
      Ο κ. Παπανδρέου έφυγε στην Πορτογαλία. Γιατί; Πήγε να κρυφτεί; Σας έχουμε ακούσει πολλές φορές να λέτε κουβέντες εδώ μέσα. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Έχω στα χέρια μου και μια φωτογραφία. Δημοσιεύτηκε στον «ΕΛΕΥΘΕΡΟ ΤΥΠΟ». Δέστε την. Ο κ. Παπανδρέου με τον κ. Παπακωνσταντίνου σκουπίζουν. Τι σκουπίζουν; Τις ακαθαρσίες σας; Τι σκουπίζουν; Μίζες σκουπίζουν; 
      Όλα αυτά θέλουν απαντήσεις. Και βέβαια για εσάς η περίοδος χάρητος τελείωσε. Έχετε ξεσκεπαστεί. Τα «πράσινα» τρωκτικά αποδεικνύεται ότι έχουν καταληστεύσει το δημόσιο χρήμα. 
      Ακούσαμε, ακόμη, ότι η σύζυγος του κ. Παπακωνσταντίνου δεν έπαιρνε όλες αυτές τις δουλειές. Ήταν –λέει- απουσιολόγος. Θα μου πείτε: «Γιατί φταίει ο κ. Παπανδρέου για όλα αυτά»; 
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, επί του νομοσχεδίου ομιλεί;
      ΙΟΡΔΑΝΗΣ ΤΖΑΜΤΖΗΣ: Θα ήθελα να πω ότι πολλοί μέσα στο κόμμα σας, τον κ. Παπανδρέου δεν τον βλέπετε ως Αρχηγό, αλλά τον βλέπετε ως έναν απλό απουσιολόγο. 
      Κυρίες και κύριοι συνάδελφοι, στηρίζω το νομοσχέδιο, στηρίζω και τα υπόλοιπα άρθρα, τα οποία συζητούμε σήμερα και φυσικά πιστεύω ακράδαντα ότι αυτό το νομοσχέδιο δίνει προοπτική και δίνει λύσεις στα προβλήματα, τα οποία υπήρχαν πολλά χρόνια στα Μέσα Μαζικής Ενημέρωσης. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Τζαμτζή. 
      Το λόγο έχει ο κ. Χαϊτίδης. 
      ΕΥΓΕΝΙΟΣ ΧΑΪΤΙΔΗΣ: Κυρίες και κύριοι συνάδελφοι, δεν υπάρχει αμφιβολία ότι αυτήν τη στιγμή συζητούμε ένα νομοσχέδιο, το οποίο είναι από τα σπουδαιότερα που θα μπορούσαν να συζητηθούν σ’ αυτήν τη Βουλή. Και τούτο, διότι βασικό στοιχείο σωστής, ορθής, εύρυθμης λειτουργίας του δημοκρατικού πολιτεύματος, είναι η ενημέρωση του λαού. Επί τη βάσει της σωστής ενημερώσεως, ο λαός κρίνει και ψηφίζει ποιοι θα τον εκπροσωπούν και ποιοι θα ρυθμίζουν τις τύχες αυτής της χώρας και των Ελλήνων πολιτών. 
      Όλα αυτά περνούν, κυρίως, μέσα από τα τηλεοπτικά και ραδιοφωνικά μέσα ενημέρωσης. Και αυτό το λέω με κάποια στενοχώρια και όχι με ικανοποίηση, διότι δυστυχώς ο κλασικός τρόπος ενημέρωσης δια αναγνώσεως του εγγράφου Τύπου έχει ατονήσει. Εν πάση περιπτώσει, αυτή είναι η πραγματικότητα.
      Σήμερα, η τηλεόραση έχει εισέλθει στη ζωή μας, επηρεάζει και διαμορφώνει τη σκέψη, τη γνώμη και επομένως την απόφαση των Ελλήνων πολιτών, προκειμένου να πάρουν βασικές αποφάσεις και να ψηφίσουν αναλόγως για τη διακυβέρνηση αυτού του τόπου και για άλλα θέματα κοινωνικά, πολιτιστικά, τα οποία απασχολούν τον τόπο.
      Το νομοσχέδιο λοιπόν και τα άρθρα τα οποία συζητάμε σ’ αυτήν την ενότητα είναι ασφαλώς σημαντικά, όπως σημαντικό είναι επαναλαμβάνω και όλο το νομοσχέδιο. Η βασική προϋπόθεση σωστής ενημέρωσης των πολιτών απεδείχθη τόσα χρόνια με την όποια λειτουργία των ιδιωτικών τηλεοπτικών μέσων ενημέρωσης, μ’ αυτήν την προσωρινότητα λειτουργίας των ιδιωτικών τηλεοπτικών μέσων ενημέρωσης από το 1989, είναι η πολυφωνία.
      Θα ήθελα στο σημείο αυτό και κάνοντας μία παρένθεση να πω το εξής: Ας μην ξεχνούμε ότι την ελεύθερη ραδιοφωνία και τηλεόραση την καθιέρωσε με αγώνες και αντιμετωπίζοντας τα Μ.Α.Τ. του Αρκουδέα, η Νέα Δημοκρατία. Και ας το έχουμε αυτό στη μνήμη μας, αποτείοντας, αν θέλετε, ηθικά έναν φόρο τιμής σε αυτούς, που αγωνίστηκαν σε  αυτήν την πολιτική παράταξη, για να έχουμε εμείς την πολυτέλεια σήμερα, να συζητάμε για τις λεπτομέρειες λειτουργίας των πολυάριθμων –και χαίρομαι γι’ αυτό- τηλεοπτικών και ραδιοφωνικών σταθμών. Ας μην ξεχνούμε, λοιπόν, αυτήν την αλήθεια.
      Ήθελα, να πω ότι τόλμησε η σημερινή Κυβέρνηση, να βάλει μία τάξη σ’ αυτό το άναρχο τοπίο, σ’ αυτές τις προσωρινές λύσεις, οι οποίες δίνονταν επί τόσα χρόνια, αλλά συγχρόνως υπήρχε και η υποχρέωσή μας, να προσαρμοστούμε σε σχετικές κοινοτικές οδηγίες, δεδομένου ότι, όπως είναι γνωστό, από το 2012 είμαστε αναγκασμένοι να μετατρέψουμε, να αντικαταστήσουμε την αναλογική εκπομπή με ψηφιακή.
      Όλα αυτά, λοιπόν, αντιμετωπίζονται από το νομοσχέδιο. Εγώ αυτό το οποίο μεταφέρω ως επιθυμία και παράκληση του λαού, είναι να επιτευχθεί η μέγιστη δυνατή πολυφωνία, με τη λειτουργία του μέγιστου δυνατού αριθμού κυρίως των περιφερειακών σταθμών, αυτών που μέχρι προχθές τους ονομάζαμε –και σήμερα ακόμα τους λέμε- «τοπικούς» και τώρα τους ονομάζουμε «περιφερειακούς» για κάποιους άλλους λόγους. 
      Εν πάση περιπτώσει, εννοώ τους σταθμούς οι οποίοι είναι έξω από το κέντρο, το λεκανοπέδιο Αττικής. Και αυτό το λέω όχι γιατί έχω κάτι με τους σταθμούς του κέντρου, αλλά δυστυχώς θα πω κάτι το οποίο το γνωρίζουμε όλοι και το έχουμε ζήσει όλοι. Σας ερωτώ, αγαπητοί συνάδελφοι από την επαρχία, αλλά και εσάς, αγαπητοί συνάδελφοι που εκλέγεστε στο λεκανοπέδιο της Αττικής, το εξής: Μπορείτε να μου πείτε από τα λεγόμενα «μεγάλα τηλεοπτικά μέσα», πόσοι από σας έχετε κληθεί και πόσες φορές έχετε κληθεί και αν έχετε κληθεί ποτέ, να πείτε τη γνώμη σας. Ειδικά μέσα στα τελευταία χρόνια, βλέπουμε συνεχώς τα ίδια πρόσωπα να παρελαύνουν, δίκην μονίμων συνεργατών αυτών των τηλεοπτικών σταθμών. 
      Αυτό είναι ένα θέμα, όχι μόνο πολιτικό, όχι μόνο ηθικό, αλλά είναι άκρως δημοκρατικό, ένα πρόβλημα λειτουργίας της δημοκρατίας, διότι δεν είναι δυνατόν κάτω από αυτές τις συνθήκες, να μιλάμε για πολυφωνία και για ελεύθερη έκφραση όλων των απόψεων, όπως πρέπει να συμβαίνει σε μία ευνομούμενη δημοκρατική χώρα.
      Αυτό, λοιπόν, είναι κάτι που θα παρακαλούσα και την Κυβέρνηση να την απασχολήσει, όπως και το Εθνικό Συμβούλιο Ραδιοτηλεόρασης. Και επειδή μας ακούνε, θα ήθελα να πω ότι το Εθνικό Συμβούλιο Ραδιοτηλεόρασης –και είναι προς τιμήν του- πολλές φορές λαμβάνει μερικές αποφάσεις προς αυτή την κατεύθυνση. Για να λέμε και την καλή μας την κουβέντα εκεί όπου πρέπει. 
      Ήθελα, λοιπόν, να παρακαλέσω, κύριε Υπουργέ, και κατά τη διάρκεια επεξεργασίας, όπως κάνουμε τώρα αυτού του νομοσχεδίου, αλλά και εν συνεχεία κατά την έκδοση των σχετικών διαταγμάτων και αποφάσεων των αρμοδίων υπηρεσιών, Υπουργείων, να ληφθεί πρόνοια, ώστε να λειτουργήσει ο μέγιστος δυνατός αριθμός περιφερειακών σταθμών. Διότι διαφορετικά, θα υπάρχει μια ελεγχόμενη πληροφόρηση και επομένως, μία ελλιπής πληροφόρηση και ίσως και μη αντικειμενική. 
      Επίσης, θα ήθελα να σημειώσω ότι απεδείχθη ότι τα περιφερειακά μέσα ενημέρωσης, είτε είναι τηλεοπτικοί είτε ραδιοφωνικοί σταθμοί είτε εφημερίδες, δίνουν αυτή τη δυνατότητα της πολυφωνίας και δίνουν βήμα για την έκφραση των απόψεων που μπορούν και πρέπει να διατυπώνονται σε μια δημοκρατική κοινωνία. Έτσι, έχουμε υποχρέωση να προστατεύσουμε τη λειτουργία όσο το δυνατόν μεγαλύτερου αριθμού περιφερειακών, εν προκειμένω τηλεοπτικών και ραδιοφωνικών σταθμών. 
      Κάτι στο οποίο θα ήθελα να επιμείνω αφορά το άρθρο 14. Κατ’ αρχάς βέβαια, δεν θα ήθελα να παραλείψω να εξάρω το γεγονός ότι προς αυτή την κατεύθυνση βοήθησε ο κύριος Υπουργός, δεχόμενος δραστική μείωση του απαραίτητου ελάχιστου προσωπικού για τη λειτουργία σταθμών, κάτι το οποίο βοηθάει τους περιφερειακούς σταθμούς να επιβιώσουν οικονομικά, γιατί διαφορετικά δεν μπορούσαν να αντέξουν το βάρος της αρχικής πρόβλεψης για ένα ελάχιστο απαιτούμενο προσωπικό.
      Επίσης, ήθελα να κάνω μια άλλη παρατήρηση και να παρακαλέσω, κύριε Υπουργέ, το εξής. Όπως υπάρχει η πρόβλεψη –και καλώς υπάρχει- για τη λειτουργία τηλεοπτικών σταθμών των κομμάτων, να υπάρχει και η πρόβλεψη, αλλά και να βοηθηθεί η λειτουργία τηλεοπτικού σταθμού της Εκκλησίας της Ελλάδος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μία τέτοια εκπομπή ήδη υπάρχει από τον τηλεοπτικό σταθμό «4Ε» στη Θεσσαλονίκη και στην ευρύτερη περιοχή. Πρόκειται για ένα σταθμό ο οποίος από τις μέρες αυτές άρχισε να εκπέμπει και δορυφορικά σε όλο τον κόσμο. 
      Θα ήθελα, λοιπόν, να παρακαλέσω, κατά τη συνέχιση και κυρίως κατά την εφαρμογή όλων που προβλέπονται από το νομοσχέδιο, να διατηρηθεί η λειτουργία αυτού του τηλεοπτικού σταθμού της Εκκλησίας. 
      Τελειώνοντας, κύριε Πρόεδρε, ήθελα να παρακαλέσω -γιατί δημιουργείται μια υπόνοια για κάτι τέτοιο, αλλά εγώ θέλω να πιστεύω ότι αυτή η υπόνοια δεν ανταποκρίνεται στα πράγματα- να μην κινδυνεύσουν να χάσουν τη συχνότητα στην οποία εκπέμπουν κάποιοι τηλεοπτικοί σταθμοί της περιφέρειας, οι οποίοι σήμερα λειτουργούν νομίμως και επισήμως με αδειοδότηση και με υψηλή οικονομική εισφορά στο δημόσιο, υπέρ κάποιων σταθμών πανελλήνιας εμβέλειας. 
      Θα ήθελα να παρακαλέσω, λοιπόν, να μην υπάρξει κανένα τέτοιο ενδεχόμενο. Διότι είναι γνωστό ότι η αξία και η δυνατότητα των διαφόρων συχνοτήτων δεν είναι ισότιμη. Υπάρχουν συχνότητες οι οποίες, θα έλεγα, ότι είναι προνομιούχες και άλλες συχνότητες οι οποίες έχουν κάποια μειονεκτήματα. 
      Θα παρακαλούσα, λοιπόν, να προστατευθεί αυτή η όποια σήμερα εκπομπή υπάρχει και μάλιστα υπάρχει νομίμως. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Χαϊτίδη.
      Το λόγο έχει ο κ. Βεργίνης.
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε.
      Κύριε Υπουργέ, κύριοι συνάδελφοι, μίλησα προχθές επί της αρχής και εκεί τόνισα όλα τα βασικά χαρακτηριστικά που έχει αυτό το νομοσχέδιο. 
      Κανείς δεν μπορεί να αμφισβητήσει –και απορώ γιατί επιμένει η Αξιωματική Αντιπολίτευση ιδιαιτέρως- την πληρότητα του νομοσχεδίου ως προς το περιεχόμενο, την ακρίβεια ως προς τη διατύπωση και παράλληλα, ότι ρυθμίζει όλα τα θέματα που εκκρεμούσαν. 
      Κανένας δεν μπορεί να αμφισβητήσει τη γραφειοκρατία που επικρατούσε και κανένας δεν μπορεί να αμφισβητήσει την έλλειψη δομής, συνέπειας και συνέχειας που είχε ακόμα και το νομοθετικό πλαίσιο.
      Δεν μπορεί κανείς να αμφισβητήσει ότι αυτό το νομοσχέδιο ξεκαθαρίζει το ραδιοτηλεοπτικό τοπίο για τα επόμενα χρόνια, ότι δημιουργεί, επιτέλους, ένα σταθερό, επαρκές και συνεπές πλαίσιο που διέπει όλα τα θέματα αδειοδότησης επιχειρήσεων των Μέσων Μαζικής Ενημέρωσης. Όπως επίσης δεν  μπορεί κανείς να αμφισβητήσει ότι περιορίζει σημαντικότατα -θα έλεγα- γραφειοκρατικές διαδικασίες στις οποίες υποβάλλονται οι σταθμοί που λειτουργούν ή αυτοί που πρόκειται να αδειοδοτηθούν και να εγκατασταθούν προσεχώς. 
      Επίσης, εκσυγχρονίζει το υφιστάμενο θεσμικό πλαίσιο, λαμβάνοντας υπ’ όψιν όλο το υφιστάμενο και παράλληλα αυτό που λειτουργεί στις χώρες της Ευρωπαϊκής Ένωσης. 
      Δημιουργεί, επομένως, κυρίες και κύριοι συνάδελφοι –και πρέπει να το ομολογήσετε όλοι και να το ομολογήσουμε- μία τάξη και μια ασφάλεια στον κλάδο, προκειμένου να βελτιωθεί η επιχειρηματικότητα, αλλά και η λειτουργία όλων αυτών των ραδιοτηλεοπτικών σταθμών. Παράλληλα, αφαιρώντας αυτή τη γραφειοκρατία να προσελκύσουμε και επενδύσεις όχι μονάχα από μεγάλους επενδυτές –αυτό είναι το ζητούμενο από εσάς, αυτό και από εμάς- αλλά και από μικρούς επενδυτές, ώστε να επενδύσουν σ’ αυτές τις επιχειρήσεις ραδιοφώνου και τηλεοράσεως. 
      Άρα, τι ζητάμε; Ζητάμε ένα θεσμικό πλαίσιο συνεπές και με διάρκεια. Παράλληλα, ζητάμε να μην υπάρχει αυτή η αρχή της διάκρισης. Πράγματι, αυτό το πλαίσιο βασίζεται στην αρχή της μη διάκρισης. Παράλληλα, ενισχύει την ποιοτική παροχή υπηρεσιών στην κοινωνία μας ραδιοφωνικά και τηλεοπτικά. 
      Δυο θέματα τα οποία γεννώνται: Έθεσα και προχθές, κύριε Υπουργέ, το θέμα των περιφερειακών σταθμών. Πραγματικά κυρίως εμείς, οι Βουλευτές της περιφέρειας, κατακλυζόμαστε από τηλεφωνήματα κατά πόσο πράγματι καταργούνται ή δεν καταργούνται –θα έλεγε κανείς- μαζικά. Επίσης, βγαίνουν προς τα έξω, κανάλια προσκείμενα ιδιαίτερα προς την Αξιωματική Αντιπολίτευση και λένε ότι καταργούνται την επομένη αυτού του νομοσχεδίου όλα τα τοπικά περιφερειακά κανάλια. 
      Δεν καταλαβαίνω γιατί όλη αυτή η παραπληροφόρηση. Δεν καταλαβαίνω, αλλά κατανοώ, όταν δεν διαβάζουν το νομοσχέδιο και όταν δεν βλέπουν όχι απλά το περιεχόμενο, αλλά και όλη αυτή τη συνοχή που περιέχεται στα άρθρα του νομοσχεδίου και κυρίως το πνεύμα του νομοθέτη, ότι στόχος και σκοπός του νομοθέτη δεν είναι η κατάργηση, αλλά αντιθέτως η διαφάνεια και επομένως και η παροχή υπηρεσιών προς όλες τις κοινωνίες και ιδιαίτερα προς τις μικρές τοπικές κοινωνίες. 
      Τι πρέπει, όμως, να προσέξουμε εδώ, κύριε Υπουργέ; Όταν πρόκειται να συζητήσετε και να εξειδικευθεί το θέμα της περιφερειακής εμβέλειας, να προσέξουμε πράγματι, ιδιαιτέρως, ποιες θα είναι αυτές οι περιφέρειες και ποιες θα είναι αυτές οι τοπικές κοινωνίες. Άρα, ποιους νομούς και ποιες τοπικές κοινωνίες θα περιλαμβάνουν, έτσι ώστε και η αναλογικότητα στη συμμετοχή αυτών των τοπικών καναλιών που σήμερα λειτουργούν -και που εγώ πιστεύω ότι θα αποτελέσουν ένα μέρος του ευρύτερου περιφερειακού σταθμού- να είναι πράγματι και αντικειμενική και αυτό που αναλογεί σήμερα στις πραγματικές τους διαστάσεις, κύριε Υπουργέ. Εγώ πιστεύω ότι αυτό θα το λάβετε πολύ σοβαρά υπ’ όψιν κατά την εξειδίκευση έκδοσης του προεδρικού διατάγματος. 
      Υπάρχει και μια άλλη περίπτωση. Ορισμένα απ’ αυτά τα τοπικά κανάλια είναι μια πραγματικότητα και πρέπει να τη δούμε μπροστά μας. Ίσως λειτουργούν χωρίς νόμιμη άδεια. Βεβαίως, δεν είμαστε απ’ αυτούς που λέμε οπωσδήποτε να επιβεβαιώσουμε αυτούς οι οποίοι λειτουργούν χωρίς άδεια, αλλά όταν λειτουργούν αυτοί επί δεκαετίες και όταν, συγχρόνως, πληρώνουν τα νόμιμα προβλεπόμενα εκ του νόμου Φ.Π.Α. ή απασχολούν ανθρώπους και άτομα τα οποία εξίσου φορολογούνται, ίσως κι αυτό πρέπει να ληφθεί υπ’ όψιν. Γνωρίζω τη διάταξη την οποία τροποποιήσατε και λάβατε  υπ’ όψιν σας. Πιστεύω ότι εκεί το πνεύμα του νομοθέτη είναι ευρύτερο και ότι θα δοθεί και σ’ αυτό το θέμα μια λύση. 
      Επίσης, αντιλαμβάνομαι πλήρως αυτό που κάνετε, τον προσδιορισμό των ατόμων απασχόλησης στα συγκεκριμένα κανάλια, ραδιοφωνικά ή τηλεοπτικά.
      Είναι βέβαιο, κύριε Υπουργέ, ότι ορθώς καταλήγετε στο να μειώνετε τον αριθμό διότι το κόστος είναι υψηλό. Αλλά παράλληλα όμως θα σας έλεγα να λάβετε σοβαρά υπ’ όψιν την μίσθωση που καλούνται να πληρώσουν αυτά τα τοπικά κανάλια μέσα στο πνεύμα των περιφερειακών σταθμών έτσι ώστε να μπορούν να αντέχουν σ’ αυτό το τίμημα. Συνεπώς και αυτό πρέπει να ληφθεί σοβαρά υπ’ όψιν. 
      Τέλος, θα ήθελα να αναφερθώ στο άρθρο 17. Το άρθρο 17, κύριοι συνάδελφοι της Αξιωματικής Αντιπολίτευσης, εγώ νομίζω ότι δίνει μια διέξοδο και συμπληρωματικότητα. Δίνει τη δυνατότητα να λειτουργήσει μια ανώνυμη εταιρεία, θυγατρική της κυρίας εταιρείας που είναι η Ε.Ρ.Τ., έτσι ώστε να έχουμε μια ευρύτητα περιεχομένου από πλευράς εκπομπών. Και μάλιστα βλέπω ότι οι εκπομπές αυτές δεν θα διακόπτονται επίσης από διαφημίσεις και κυρίως προσανατολίζονται να είναι κοινωνικού περιεχομένου.
      ‘Αρα, λοιπόν, δίνεται μια μεγαλύτερη δυνατότητα και ευρύτητα θα έλεγα στο να έχουμε περισσότερες εκπομπές κυρίως πολιτιστικού και κοινωνικού περιεχομένου. 
      Κύριε Υπουργέ, εγώ θέλω μια φορά ακόμη να σας συγχαρώ γιατί πραγματικά εγκύψατε, όπως απέδειξα  και με τα έγγραφα που κατέθεσα στα Πρακτικά της Βουλής, στο όλο υφιστάμενο θεσμικό πλαίσιο, εντός της χώρας μας, εθνικό θεσμικό πλαίσιο αλλά και κοινοτικό και ευρύτερα διεθνές. Τα λάβατε όλα αυτά υπ’ όψιν σας και δώσατε ένα συνοπτικό θεσμικό πλαίσιο που ξεκαθαρίζει το τοπίο, έχει συνέπεια και θα έχει συνέχεια και κυρίως θα έχει διαφάνεια και λειτουργικότητα. ‘Όλα τα αντίθετα που λέγονται είναι απλά για αντιπολιτευτική πολιτική. Νομίζω ότι πρέπει όλοι να ψηφίσουμε αυτό το νομοσχέδιο, άλλωστε δώσαμε ήδη τη θετική μας ψήφο. 
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ τον κ. Βεργίνη.
      Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Επειδή μιλάμε για τη ρύθμιση και το νόμο πλαίσιο για τα Μέσα Μαζικής Ενημέρωσης, μιλάμε δηλαδή για την επικοινωνία, θα ήθελα να πω στον κύριο Υπουργό πως είναι η στιγμή το πολιτικό σύστημα να επιστρέψει στην πολιτική. Είναι η στιγμή, όπου η επικοινωνία και η ανάγκη της διαχείρισης της κρίσης που περνά το κάθε κόμμα και η κάθε κυβέρνηση κάθε στιγμή να επιδιώκει να την ξεπερνά με θετικές πολιτικές πρωτοβουλίες. Και δεν νομίζω να είναι θετικές οι πολιτικές πρωτοβουλίες ή οι επικοινωνιακές πρωτοβουλίες των τελευταίων ημερών που άνοιξε ο Πρωθυπουργός με την προχθεσινή του δευτερομιλία στη Βουλή. 
      Να ξέρετε πάντοτε ότι ο πρωταγωνιστής του πολιτικού συστήματος, δηλαδή, η εκάστοτε κυβέρνηση και το πολιτικό σύστημα στο σύνολό του βγαίνει χαμένο, οι πολίτες και η κοινωνία, από μια τέτοια αδιέξοδη σύγκρουση. Ελπίζω, λοιπόν, πως θα επιστρέψει γρήγορα στη χώρα μας και στην Αίθουσα του Κοινοβουλίου και όπου αλλού ασκείται δημόσιος διάλογος, η πολιτική. Και φυσικά πάντοτε τον επισπεύδοντα ρόλο τον έχει η εκάστοτε κυβέρνηση. 
      Ειδικότερα τώρα για το συζητούμενο νομοσχέδιο, όπως είπα και στη συζήτηση επί της αρχής, όλο το νομοθέτημα είναι μια μεγάλη αυτοκριτική της Κυβέρνησης θα έλεγα και του πολιτικού συστήματος γενικότερα. Εγώ δεν θα αρνηθώ την ανάληψη της ευθύνης και από τη δική μας παράταξη και από τις δικές μας κυβερνήσεις, γιατί το πρόβλημα είναι διαχρονικό -και θα έλεγα ότι είναι διακομματική και διακυβερνητική η ευθύνη- από την εμφάνισή του διαιωνιζόμενο μέχρι και σήμερα.
      Δυστυχώς στη συγκυρία που συζητείται και ψηφίζεται αυτός ο νόμος αλλά και το περιεχόμενό του δεν δημιουργεί ελπίδες και αισιοδοξία πως θα μπει ένα πλαίσιο ρύθμισης και βεβαίως από την άλλη πλευρά και κάποιοι κανόνες αυτορρύθμισης του τοπίου της επικοινωνίας στη χώρα μας. Και αυτό θα έλεγα δεν είναι γενικότερα αισιόδοξο για την οικονομική, για την πολιτική ζωή της χώρας, για την πορεία της χώρας. 
      Είναι καλό, λοιπόν, και θα ήταν καλύτερο, όλα αυτά τα θέματα να είχαν συζητηθεί στην αρχή της τετραετίας και να μην είχε μπει η πολιτική ζωή σ’ εκείνη την άγονη σύγκριση των «νταβατζήδων» και του «βασικού μετόχου» που δεν άφησε περιθώριο να γίνει μια ουσιαστική συζήτηση πάνω σ’ ένα υπαρκτό πρόβλημα όπου, όπως τόνισα, είναι διαχρονικές οι ευθύνες. Άλλο τώρα αν η κάθε κυβέρνηση ή η κάθε παράταξη ρίχνει τις περισσότερες ευθύνες στην άλλη, αυτό το ξέρετε ότι έχει λιγότερη και μικρότερη σημασία. Η ουσία όμως είναι -και αυτό μας καταλογίζουν οι πολίτες- ότι δυστυχώς δεν έχουμε δώσει ούτε φαίνεται ότι δίνουμε λύση στο πρόβλημα αυτό.
      Το ΠΑ.ΣΟ.Κ. και με το σχέδιο της νέας του διακυβέρνησης έχει μιλήσει και έχει δεσμευτεί για τα θέματα αυτά. Και είναι βέβαιο πως την επομένη των εκλογών ως κυβέρνηση και ως κοινοβουλευτική πλειοψηφία θα ανοίξει ένα διάλογο, όχι για να καταργήσει το σημερινό νομοθέτημα, αλλά για να επανατοποθετήσει πολλές από τις βασικές του αρχές.
      Γιατί όταν ένα νομοθέτημα ψηφίζεται, γεννιέται, δημιουργεί και κάποια δεδομένα και είναι καλό και για τη συνέχεια της πολιτείας να αξιοποιήσει τα θετικά του και να επαναπροσδιορίζει και να επανατοποθετεί τα αρνητικά και τις αδυναμίες. Ένας επαναπροσδιορισμός, όμως, μέσα από μια δημόσια διακομματική διαβούλευση και μια διαβούλευση με την κοινωνία και τους πολίτες. Γιατί όπως και στα θέματα της παιδείας και της εκπαίδευσης, όπως και στα εθνικά θέματα και σ’ άλλα θέματα, δεν μπορεί η πολιτική ζωή της χώρας, δεν μπορεί η χώρα να ταλαιπωρείται με μονομερείς και μονοκομματικές ρυθμίσεις. Σ’ αυτά θα πρέπει να υπάρξει συναίνεση και συνεννόηση, πάντα προς όφελος των συνταγματικών επιταγών, δηλαδή, της αντικειμενικής και πολυφωνικής και πλουραλιστικής ενημέρωσης, του ψυχαγωγικού, πολιτιστικού και ενημερωτικού χαρακτήρα των Μέσων Μαζικής Ενημέρωσης. 
      Βεβαίως κάθε φορά η δημόσια τηλεόραση και ραδιοφωνία έχει έναν άλλο ρόλο στα πλαίσια του Συντάγματος, του δικού της καταστατικού και των προσταγμάτων της πολιτείας και κάθε φορά η ιδιωτική τηλεόραση και η ραδιοφωνία, πάντα στα πλαίσια του Συντάγματος, έχουν το δικό τους ρόλο. Μην ξεχνάμε πως είναι μια ιδιωτική κερδοσκοπική επιχείρηση τόσο η ιδιωτική τηλεόραση, όσο και η ιδιωτική ραδιοφωνία. Ενώ η δημόσια τηλεόραση δεν έχει κερδοσκοπικό χαρακτήρα και στόχευση. Έχει άλλη στόχευση, όπως την προσδιορίζει το Σύνταγμα, ο νόμος αλλά και η κανονισμός λειτουργίας της «Ε.Ρ.Τ. Α.Ε.». Γι’ αυτό ακριβώς και το Σύνταγμα και οι νόμοι επιτρέπουν τη χρηματοδότησή της την πολλαπλή και πολύπλευρη χρηματοδότησή της από τον κρατικό προϋπολογισμό αλλά άμεσα και από τους πολίτες, μέσα από τα τέλη που πληρώνουν έμμεσα από τις διαφημίσεις.
      Γι’ αυτό θα ήθελα να πω ότι το 35% της διαφημιστικής πίτας, την οποία μπορεί να κατέχει ή μπορεί να έχει εξασφαλίσει ένας ιδιωτικός επιχειρηματικός όμιλος στο χώρο των Μέσων Μαζικής Ενημέρωσης, είναι υπερβολικό. 
      Διάβασα προσεκτικά τις διατάξεις, κύριε Υπουργέ. Αν δεν είναι το καθολικό και απόλυτο κριτήριο για να χαρακτηριστεί ότι υπάρχει συγκέντρωση και πλέον αρχίζει να διαμορφώνεται μια κυρίαρχη και δεσπόζουσα θέση απ’ αυτόν τον όμιλο στα θέματα της κοινωνίας και της ενημέρωσης, είναι σίγουρα το πιο κρίσιμο και αποφασιστικό κριτήριο. Είναι πολύ μεγάλο ως ποσοστό. Και θα έλεγα ότι ένας λόγος ή ένα κίνητρο υπάρχει: να έρθουν στην Ελλάδα μεγάλοι επιχειρηματικοί όμιλοι στο χώρο της επικοινωνίας και της ενημέρωσης. Νομίζω ότι δεν θα είναι ό,τι καλύτερο. Όχι ότι θα είναι η καταστροφή, η αρχή και το τέλος της ενημέρωσης, αλλά δεν θα είναι ό,τι καλύτερο σε μια χώρα με την ιδιομορφία που έχει και στα εθνικά της θέματα, στα θέματα ασφάλειας αλλά και σε μια σειρά άλλα θέματα. 
      Όχι ότι είναι αρνητική η παρουσία ξένων ομίλων και ειδικά ευρωπαϊκών, στο χώρο της επικοινωνίας. Όμως, το τονίζω και θέλω να το προσέξετε αυτό, είναι σημαντικό να είναι στα χέρια ελληνικών επιχειρηματικών συμφερόντων, μέσα όμως από μια ρύθμιση που θα διασφαλίζει και τη διαφάνεια στη λειτουργία των Μέσων Μαζικής Ενημέρωσης και φυσικά θα διασφαλίζει και την υγιή οικονομική τους θέση.
      Οι νέες άδειες που προβλέπεται να δοθούν στα κανάλια εθνικής εμβέλειας δεν οδηγούν σ’ αυτόν το δρόμο και σ’ αυτόν το στόχο. Ίσα-ίσα επιδεινώνουν το σημερινό προβληματικό οικονομικό περιβάλλον μέσα στο οποίο λειτουργούν τα ιδιωτικά μέσα ενημέρωσης.
      Ειδικότερα θα έλεγα για τη δημόσια τηλεόραση ότι η θυγατρική, η οποία ούτως ή άλλως κινείται στα όρια της συνταγματικής νομιμότητας, όπως είπε και ο κ. Χυτήρης, είναι βέβαιο πως δεν θα προχωρήσει. Γιατί δεν μπορεί εύκολα να εξηγηθεί και να τεκμηριωθεί πώς θα υπάρχει ένα σταθερό ανταποδοτικό τέλος 15% από την πλευρά του φορολογούμενου πολίτη σε μια εταιρεία που θα έχει κερδοσκοπικό χαρακτήρα.
    Γιατί δεν νομίζω να υπάρχουν ιδιώτες οι οποίοι θα συμμετέχουν με τα κεφάλαιά τους, θα επιλέξουν τις οποιεσδήποτε επί μέρους δραστηριότητες της θυγατρικής αυτής εταιρείας και να έχουν το αίσθημα της δωρεάς και της χορηγίας. Δεν μπαίνω, δηλαδή, σε μία κερδοσκοπική εταιρεία, μπαίνω σε μία εταιρεία που έχει κερδοσκοπικούς στόχους. Αν είναι διαφορετικό, να μας το πείτε και θα διαμορφωθεί διαφορετικά και το νομοθετικό πλαίσιο. Με αυτήν την έννοια αυτά τα δύο είναι ασυμβίβαστα. 
    Θαρρώ, λοιπόν, κύριε Υπουργέ, πως η θυγατέρα της «Ε.Ρ.Τ. Α.Ε.» ήδη είναι στο δρόμο του συνοικεσίου ή των πολλών συνοικεσίων. Δεν φαίνεται, δηλαδή, και τόσο αθώα στα πρώτα βήματά της και αυτό δεν είναι καθόλου καλό και όπως πολύ σωστά είπε ο κ. Χυτήρης, αυτό το ΠΑ.ΣΟ.Κ., ως κυβέρνηση αύριο, θα το ανατρέψει και θα το αλλάξει. 
    Ευχαριστώ πολύ. 
    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα:
    1. Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης; «Σύσταση Πανελληνίου Συλλόγου Φυσικοθεραπευτών και άλλες διατάξεις». 
      2. Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων Έργων: «Κύρωση Σύμβασης Παραχώρησης του Έργου της «ΜΕΛΕΤΗ- ΚΑΤΑΣΚΕΥΗ – ΧΡΗΜΑΤΟΔΟΤΗΣΗ – ΛΕΙΤΟΥΡΓΙΑ – ΣΥΝΤΗΡΗΣΗ ΚΑΙ ΕΚΜΕΤΑΛΛΕΥΣΗ ΤΟΥ ΑΥΤΟΚΙΝΗΤΟΔΡΟΜΟΥ ΚΕΝΤΡΙΚΗΣ ΕΛΛΑΔΟΣ (Ε65) και ρύθμιση συναφών θεμάτων.» 
      Η κ. Παπακώστα έχει το λόγο. 
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, αγαπητοί συνάδελφοι, θα συμφωνήσω απολύτως όσον αφορά την αποστροφή της συζήτησης με τον προλαλήσαντα συνάδελφο ως προς τη διαπίστωση την οποία έκανε ότι η πολιτική πρέπει να επιστρέψει στην πολιτική. Ασφαλέστατα και συμφωνώ, μόνο που θα πω πως αυτό δεν θα πρέπει να το θυμόμαστε επιλεκτικά και ιδίως όταν το κόμμα μας βρίσκεται πιεζόμενο με την πλάτη στον τοίχο –και αναφέρομαι στην Αξιωματική Αντιπολίτευση, στο ΠΑ.ΣΟ.Κ.- αλλά θα πρέπει να αποτελεί μία αρχή και έναν αξιακό κώδικα, τον οποίο απαρεγκλίτως και όχι αναλόγως με τις συνθήκες θερμοκρασίας και πιέσεως ή με τις πολιτικές συγκυρίες θα πρέπει να θυμόμαστε. Αυτό είναι μία πρώτη παρατήρηση. 
      Η δεύτερη παρατήρηση αφορά αυτή καθαυτή την ουσία και το περιεχόμενο του σχεδίου νόμου το οποίο συζητούμε ενώπιον της Εθνικής Αντιπροσωπείας. 
      Πρέπει να σας πω, κυρίες και κύριοι συνάδελφοι, ότι ο εχθρός του καλού ασφαλώς και είναι το καλύτερο. Και πρέπει να σας πω ότι το σχέδιο νόμου αυτό τουλάχιστον βάζει το δάχτυλο «επί τον τύπον των ήλων», που σημαίνει ότι μέχρι σήμερα τουλάχιστον στο χώρο των Μέσων Μαζικής Επικοινωνίας και των επιχειρήσεων, οι οποίες συνακόλουθα τα συναπαρτίζουν, δεν υπήρχε εκείνη η θεσμική παρέμβαση επί πάρα πολλά χρόνια, επί σειρά ετών, η οποία βάρυνε και βαρύνει μέχρι και σήμερα τον πολιτικό κόσμο. Διότι εμείς είμαστε εκείνοι οι οποίοι νομοθετούμε, εμείς είμαστε εκείνοι οι οποίοι λαμβάνουμε τις αποφάσεις. Σύμφωνα με το Σύνταγμα και με τη διάκριση των εξουσιών η νομοθετική εξουσία και βεβαίως η εκτελεστική εξουσία, άρα η κυβέρνηση η οποία έχει και την κυβερνητική πρωτοβουλία και τη νομοθετική πρωτοβουλία και την πολιτική βούληση, είναι εκείνη η οποία οφείλει να θεσμοθετήσει τα ζητήματα αυτά. 
      Η σημερινή Κυβέρνηση, λοιπόν, αυτό το κάνει με δική της πρωτοβουλία και κατόπιν ενός διαλόγου ο οποίος άνοιξε ακριβώς για να μπουν στη δημόσια διαβούλευση αυτά τα ζητήματα, τα οποία συζητούσαμε επί τόσα χρόνια, αλλά ουδείς απετόλμησε θεσμική παρέμβαση.
      Κατά συνέπεια, λοιπόν, δεν αντιλαμβάνομαι σήμερα την πολιτική στάση του ΠΑ.ΣΟ.Κ. όσον αφορά το ζήτημα της καταψήφισης ή των ενστάσεων τις οποίες επί μέρους υποβάλλει. 
      Θεωρώ ότι και τώρα είναι η ευκαιρία να συνοδευτεί αυτό το σχέδιο νόμου όχι, αν θέλετε, ως εκείνο το οποίο οριστικώς και αμετακλήτως -το αποδέχομαι απολύτως αυτό και θα προσχωρήσω στην άποψη και των άλλων κομμάτων της Αντιπολίτευσης- θα λύσει ή λύνει όλα τα ζητήματα, αλλά είναι ένα ισχυρό θεσμικό εφαλτήριο, από το οποίο ξεκινά ο πολιτικός κόσμος με πρωτοβουλία της Κυβέρνησης και του αρμόδιου Υπουργείου να βάζει τα πράγματα στη θέση τους.
      Κατά συνέπεια, λοιπόν, νομίζω ότι θα πρέπει όλοι να συμβάλλουμε προς αυτήν την κατεύθυνση.
       Η δική μου, λοιπόν, συμμετοχή σ’ αυτή τη συζήτηση σήμερα έχει να κάνει με δύο ζητήματα, στην προσπάθεια και της ατομικής μου συνεισφοράς ως κοινοβουλευτικού στο πλαίσιο της συζήτησης για τη συγκέντρωση και την αδειοδότηση των μέσων ενημέρωσης και άλλες διατάξεις.
      Αγαπητοί συνάδελφοι, δεν ανήκω σε εκείνη την πολιτική σχολή, η οποία ισοπεδώνει τα πάντα και ασκεί κριτική στους απέναντι, λέγοντας ότι το δικό μας κόμμα ή η δική μας κυβέρνηση τα κάνει όλα λαμπρά και οι υπόλοιποι τα κάνουν όλα μούσκεμα. Αυτό το λέω, για παράδειγμα, γιατί η πρόταση την οποία θα απευθύνω αυτή τη στιγμή προς την Εθνική Αντιπροσωπεία και, βεβαίως, προς τον καθ’ ύλην αρμόδιο Υπουργό της Κυβέρνησης, αφορά προτεινόμενη πρόταση, τροπολογία-προσθήκη, η οποία έρχεται να πατήσει –να μου επιτρέψετε την έκφραση- πάνω σε νόμο της προηγούμενης κυβέρνησης και συγκεκριμένα έρχεται να αντικαταστήσει την παράγραφο 14 του άρθρου 12 του ν. 2328/1995, όπως αυτός τροποποιήθηκε από την παράγραφο 5 του άρθρου 19 του ν. 2644/1998, όπου τότε η βούληση του νομοθέτη ήταν να απαλείψει στρεβλώσεις με την εφαρμογή του άρθρου αυτού στις συνθήκες της αγοράς.
      Η βούληση, όμως, του νομοθέτη που αφορούσε, αγαπητοί συνάδελφοι, τη διαφημιστική επιβράβευση, η οποία δεν μπορούσε και δεν μπορεί κατ’ ουδένα τρόπο να υπερβαίνει το 9,9% δεν μπορεί να αφορά αποκλειστικά και μόνο τους διαφημιστές. Σύμφωνα, λοιπόν, με το πνεύμα του τότε νομοθέτη, η επιβράβευση αυτή δεν μπορεί ούτε να οδηγεί σε υπερβάσεις πέραν του οριζόμενου ορίου του 9,9% ούτε να είναι μεταβιβάσιμη αξία προς άλλες κατευθύνσεις. 
      Παρά ταύτα -γιατί ο νομοθέτης και διά του νόμου στη συνέχεια καλείται να επιλύσει προβλήματα στην εφαρμογή του ίδιου του νόμου- στην εφαρμογή του άρθρου βλέπουμε καταστρατήγηση, με αποτέλεσμα να νοθεύεται η υγιής λειτουργία της αγοράς.
      Γι’ αυτό προτείνουμε, λοιπόν, στο πλαίσιο της νομοθετικής πρωτοβουλίας της Κυβέρνησης να υπαχθεί, κύριε Υπουργέ, στο σχέδιο νόμου τροπολογία-προσθήκη, η οποία να απαγορεύει την άμεση ή έμμεση καταβολή της ανωτέρω επιβράβευσης από τους διαφημιστές στους διαφημιζόμενους. Εάν χορηγηθεί παρά ταύτα η επιβράβευση αυτή από το μέσο στο διαφημιστή και είναι ανώτερη από την προβλεπόμενη ή υπάρξει καταβολή της επιβράβευσης αυτής από το διαφημιστή στο διαφημιζόμενο, επιβάλλεται και στο διαφημιστή και στο διαφημιζόμενο αντίστοιχα με πράξη της αρμόδιας δημόσιας οικονομικής υπηρεσίας πρόστιμο ίσο με το πενταπλάσιο του ποσού αυτού, οι μη επιτρεπόμενες δε επιβραβεύσεις από τις διατάξεις της παραγράφου αυτής, εάν καταβληθούν, θεωρούνται ως αχρεωστίτως καταβληθείσες και επιστρέφονται σε αυτόν που τις κατέβαλλε.
      Ο έλεγχος της Δ.Ο.Υ. για την εφαρμογή της παραγράφου αυτής, μπορεί να επεκτείνεται στις επιχειρήσεις που μεσολαβούν για την πραγματοποίηση της διαφήμισης-καταχώρησης, καθώς και στις επιχειρήσεις που αφορά άμεσα η διαφήμιση-καταχώρηση.
      Νομίζω πως αυτό θα πρέπει να γίνει αποδεκτό από την Κυβέρνηση που έχει τη νομοθετική πρωτοβουλία, αλλά και από τα υπόλοιπα κόμματα, διότι θεωρώ ότι λύνει ένα θέμα στρεβλώσεων στη βούληση του νομοθέτη, η οποία καταστρατηγεί την εφαρμογή του άρθρου στην πράξη και δημιουργεί στρεβλώσεις στον υγιή ανταγωνισμό της αγοράς.
      Θέλω, όμως, να κάνω και μία δεύτερη παρατήρηση, τελειώνοντας αυτό το πρώτο κομμάτι της δικής μου νομοθετικής συνεισφοράς στη νομοθετική και νομοτεχνική επεξεργασία του σχεδίου νόμου για την αδειοδότηση των Μέσων Μαζικής Επικοινωνίας, που έχει να κάνει με ένα θέμα άκρως ευαίσθητο.
      Κύριε Πρόεδρε, αγαπητοί συνάδελφοι, κύριε Υπουργέ, είχα την ευκαιρία να συζητήσω με την Ομοσπονδία Κωφών της Ελλάδος. Εδώ υπάρχει μία πρόταση. Η μετάδοση δελτίων ειδήσεων ημερησίως στη νοηματική γλώσσα θα πρέπει να είναι διάρκειας τουλάχιστον επτά λεπτών της ώρας, μεταξύ των ωρών 17.00΄ έως και 23.00΄, με ταυτόχρονη αναγραφή υποτίτλων και να είναι υποχρεωτική για τους ενημερωτικούς σταθμούς.
      Επίσης, θεωρώ ως αναγκαία και ικανή συνθήκη τη διατύπωση στο σχέδιο νόμου πως οι παρουσιαστές της ελληνικής νοηματικής γλώσσας επιλέγονται από τους τηλεοπτικούς σταθμούς μετά από πρόταση της Ομοσπονδίας Κωφών Ελλάδος. Αυτό για να είναι οι καθ’ ύλην αρμόδιοι, γιατί οι καθ’ ύλην αρμόδιοι είναι εκείνοι οι οποίοι βιώνουν το πρόβλημα και είναι εκείνοι οι οποίοι…
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Έχει γίνει ήδη από χθες δεκτό.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Χαίρομαι που ακούω από τον κύριο Υπουργό ότι γίνεται δεκτό το αίτημα αυτό.
      Κλείνοντας, λοιπόν, αυτή μου την παρέμβαση στην Εθνική Αντιπροσωπεία, θέλω να πω πως θα πρέπει, αγαπητοί συνάδελφοι, πέρα από τις πολιτικές συγκυρίες, πέρα από τις πολιτικές ανάγκες, να συνειδητοποιήσουμε όλοι μας πως στην Εθνική Αντιπροσωπεία χρειάζεται η συναίνεση, η συνεννόηση, αφού προηγηθεί διάλογος, όταν η γραμμή πλεύσης και όταν το σκάφος βαδίζει στη σωστή κατεύθυνση.
      Θεωρώ, κύριε Υπουργέ, ότι το νομοσχέδιο θα μπορούσε να είναι πολύ πιο τολμηρό, αλλά νομίζω ότι και με τις αντιδράσεις της Αντιπολίτευσης, διακρίνω αυτήν την ώρα, μπορώ να αντιληφθώ, ως ένα βαθμό, ενδεχομένως, μια νομοθετική αναστολή. Όμως, η Κυβέρνηση επειδή έχει την κυβερνητική και τη νομοθετική πρωτοβουλία και επειδή έχει τη λαϊκή εντολή, μπορούσε με πολύ πιο τολμηρά βήματα να προχωρήσει σ’ ένα σχέδιο νόμου, το οποίο θα έλυνε με ρηξικέλευθο τρόπο, το άναρχο μέχρι τώρα τοπίο των Μέσων Μαζικής Ενημέρωσης και νομίζω πως θα έχουμε πεδίον πολιτικής δόξης λαμπρό να μπορέσουμε να προχωρήσουμε σε επιπλέον βήματα πολύ σύντομα, ώστε να καλύψουμε αυτές τις ανάγκες που είναι απαραίτητες στην αγορά των Μέσων Μαζικής Ενημέρωσης. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Παπακώστα.
      Η συνάδελφος κ. Χρυσή Αράπογλου έχει το λόγο.
      ΧΡΥΣΗ ΑΡΑΠΟΓΛΟΥ: Ευχαριστώ, κύριε Πρόεδρε.
      Θα ξεκινήσω και εγώ με το περιβόητο άρθρο 17 και θα ήθελα να ρωτήσω τον Υπουργό και να απαντήσει στην ομιλία του με πάρα πολύ συγκεκριμένο, απλό και κατανοητό τρόπο, περί τίνος ακριβώς πρόκειται. Δεν αρκεί να διαπληκτιζόμαστε για το 49 ή 51, για το τι ίσχυε και τι ισχύει, αλλά τι ακριβώς είναι αυτό. Διότι αυτό που αναγράφεται στην παράγραφο 1 του άρθρου 17, ως αντικείμενο της θυγατρικής εταιρείας της Ε.Ρ.Τ., είναι μία αυτονόητη διατύπωση. Δηλαδή ότι η εταιρεία αυτή μπορεί ενδεικτικά να αναπτύξει υπηρεσίες για παροχή προγράμματος, μέσω ευρυζωνικών δικτύων -όλος ο κόσμος εκεί βαδίζει, δεν θα μπορούσε να κάνει τίποτα άλλο, είτε κάνει θυγατρική είτε όχι η Ε.Ρ.Τ.- καθώς και η παροχή προς το κοινό τηλεοπτικών και ραδιοφωνικών υπηρεσιών ποιότητας, προβολή της χώρας κ.λπ.. Πάρα πολύ ωραία όλα αυτά. Περί τίνος ακριβώς πρόκειται; Διαχειρίζεται την πλατφόρμα την ψηφιακή; Δηλαδή βάζουμε μέσα και τους ιδιώτες και μετά αρχίζουμε την επινοικίαση όλοι μαζί; Γιατί δεν το κάνουμε αυτό σαφές και κατανοητό, για να γνωρίζουμε αυτήν τη στιγμή εδώ, τι ακριβώς νομοθετούμε. Και ο καθένας από τους συναδέλφους -και οι συμφωνούντες συνάδελφοι από τη Νέα Δημοκρατία- να κατανοήσουν ακριβώς τι νομοθετούν.
      Πηγαίνω τώρα στα επί μέρους που αφορούν σ’ αυτό το άρθρο. Τι θα μεταβιβαστεί στη θυγατρική; Δεν μπορεί αυτό εδώ το οποίο δεν κατανοούμε ούτε ως σκοπό ίδρυσης και μάλιστα σε μία τεχνολογία, η οποία αναπτύσσεται τώρα, να το παραπέμπουμε σε όλες του τις διαστάσεις και τις λεπτομέρειες στην απόφαση του Διοικητικού Συμβουλίου της Ε.Ρ.Τ., -που καθορίζεται, ορίζεται από τον Υπουργό, το Διοικητικό Συμβούλιο- και στην απόφαση του Υπουργού. Είναι η γνωστή έκφραση «του έχοντος αρμοδιότητες Τύπου κ.λπ.». Είναι το καινούργιο διοικητικό εφεύρημα της Κυβέρνησης της Νέας Δημοκρατίας.
      Τι θα μεταβιβαστεί, κύριε Υπουργέ; Θα μεταβιβαστούν κινητά και ακίνητα στοιχεία και ποια; Θα μεταβιβαστούν οι παραγωγές της Ε.Ρ.Τ. όλων αυτών των δεκαετιών και αν ναι, τι γίνεται με τα συγγενικά δικαιώματα; Πώς είναι δυνατόν να μην αναφέρεται απολύτως τίποτα για τα συγγενικά δικαιώματα; Δηλαδή όλη η δουλειά την οποία έχουμε κάνει στην Ε.Ρ.Τ., μπορεί να μεταφερθεί σε μία θυγατρική στην οποία συμμετέχουν ιδιώτες; Και σας ρωτώ εγώ: Τα πνευματικά δικαιώματα των δημοσιογράφων των δικών μας πού ανήκουν; 
      Τίποτα απ’ όλα αυτά δεν αναφέρεται. Θα σας αναφέρω και αυτό που λέει η Π.Ο.Σ.Π.Ε.Ρ.Τ.. Δεν αναφέρεται καν ότι στο Διοικητικό Συμβούλιο θα συμμετέχουν εκπρόσωποι των εργαζομένων. Και τι γίνεται με το προσωπικό της Ε.Ρ.Τ.; Να σας κάνω μια απλή ερώτηση. Θα υπάρχει η δυνατότητα μετάταξης; Θα προσληφθεί καινούργιο προσωπικό; Θα δουλεύουν από κοινού; Τι γίνεται, δηλαδή, με τις εργασιακές σχέσεις για τις οποίες ανησυχούν και οι ενώσεις συντακτών; Η Ένωση Συντακτών Ημερησίων Εφημερίδων Μακεδονίας-Θράκης έχει εκδώσει ανακοίνωση επ’ αυτού, όπου τα αναφέρει συγκεκριμένα και ανησυχεί για τα εργασιακά δικαιώματα των δημοσιογράφων και των υπολοίπων υπαλλήλων, τα οποία για άλλη μια φορά  θα βρίσκονται στον αέρα.
      Πώς θα συγκροτείται το διοικητικό συμβούλιο της θυγατρικής εταιρείας; Εφόσον θα συμμετέχουν ιδιώτες, δεν θα συμμετέχουν εκπρόσωποι των ιδιωτών; Σε τι ποσοστά θα συμβαίνουν όλα αυτά; Και εν τέλει, αυτό το 15% μήπως θα είναι και το συνολικό κεφάλαιο της θυγατρικής εταιρείας; Μπορείτε να μας το εξηγήσετε; Αυτό είναι ένα λεπτό σημείο. Δηλαδή, θα μεταβιβαστεί μέχρι το 15% των τελών, αλλά δεν μας λέτε ποιο θα είναι το συνολικό κεφάλαιο. 
      Και εν πάση περιπτώσει, επανέρχομαι -πέρα από τις λεπτομέρειες- στο βασικό ερώτημα, ποια είναι η σκοπιμότητα, η θεμιτή, η προσχηματική, ό,τι θέλετε, -αλλά αναλύστε το μας λεπτομερώς- για την ίδρυση αυτής της θυγατρικής μ’ αυτήν τη θολή μορφή, που στην ουσία είναι ότι ο δημόσιος ψηφιακός χώρος παίρνει συνεργάτες, τους οποίους δεν χρειάζεται. Και αυτό πρέπει να γίνει κατανοητό στη Βουλή και φυσικά σε όσους μας ακούνε, οι οποίοι πληρώνουν όχι το 15%, αλλά το 100%. 
      Κύριε Πρόεδρε, δεν μου αρέσει καθόλου να σχολιάζω -και φυσικά ούτε το δικαίωμα έχω, αλλά ούτε και το συνηθίζω-  τις τοποθετήσεις συναδέλφων, αλλά δεν είναι δυνατόν να υπάρχει συνάδελφος, που από του Βήματος της Βουλής να προσδιορίζει ως φασισμό το δικαίωμα στην απεργία της Π.Ο.Σ.Π.Ε.Ρ.Τ. και των εργαζομένων της Ε.Ρ.Τ.. Απορώ πώς δεν ανεκλήθη στην τάξη όταν αναφέρθηκε  μ’ αυτόν τον προσδιορισμό στο συνταγματικό δικαίωμα της απεργίας. Δεν μπορεί ο καθένας εδώ μέσα να λέει ό,τι θέλει. Και αυτό ισχύει για όλους μας, φαντάζομαι. 
      Έρχομαι στο επόμενο άρθρο, που αναφέρεται στο Ε.Σ.Ρ. Θέλω να κάνω μια παρατήρηση, κύριε Υπουργέ. Εφόσον κάνετε αυτήν τη βελτίωση των συνθηκών –βεβαίως προσυπογράφω αυτά που είπε ο κ. Κουβέλης για τα εργασιακά δικαιώματα των εργαζομένων στο Εθνικό Συμβούλιο Ραδιοτηλεόρασης- θέλω να προσθέσω ότι, επιτέλους, πρέπει κάποτε να λειτουργήσει και αποκεντρωμένα το Ε.Σ.Ρ.. Είναι γνωστό ότι το Εθνικό Συμβούλιο Ραδιοτηλεόρασης δεν μπορεί να ελέγξει τους ραδιοτηλεοπτικούς σταθμούς της περιφέρειας. Δεν κατανοώ αυτό που είχε αποφασισθεί στο παρελθόν για την ίδρυση ενός γραφείου, τουλάχιστον στη Θεσσαλονίκη. 
      Εγώ θα σας πρότεινα να προβλέψετε με τροπολογία, έστω και  τώρα την τελευταία στιγμή, μέσα στο νόμο, να ιδρυθούν αποκεντρωμένα γραφεία του Εθνικού Συμβουλίου Ραδιοτηλεόρασης σε όλες τις ραδιοτηλεοπτικές περιφέρειες τις οποίες, με τα προεδρικά διατάγματα και τις υπουργικές αποφάσεις, τις εκθέσεις του Μετσοβίου κ.λπ., θα έχετε. Δεν μπορεί να λειτουργεί το Εθνικό Συμβούλιο Ραδιοτηλεόρασης, η ανεξάρτητη αρχή, ως ο αποκλειστικός ελεγκτής όλου αυτού του ραδιοτηλεοπτικού τοπίου, του σημερινού ή του αυριανού, με το σημερινό νομοσχέδιο που ψηφίζουμε, μ’ αυτήν τη δομή την οποία έχει, μόνο στην Αθήνα.
      Τέλος, κύριε Πρόεδρε, είναι και κάτι που το ανέφερα και εχθές, για τη διάσταση της περιφέρειας. Δεν μπορεί η χώρα να παλεύει στην Ευρώπη, ώστε η διάσταση της νησιωτικότητας να μπαίνει σε όλα τα νομοθετήματα και τις αποφάσεις των οργάνων της Ευρωπαϊκής Ένωσης και στο ελληνικό Κοινοβούλιο να ψηφίζουμε νόμους καθημερινά, οι οποίοι αγνοούν, παραγνωρίζουν, δεν παίρνουν υπόψη τους τη διάσταση και της νησιωτικότητας –και προσυπογράφω όλα όσα λέει η κ. Καλογήρου- και γενικότερα και ευρύτερα τη διάσταση της περιφέρειας, που αυτή θα πρέπει να διαπερνά και να είναι μια από τις πρώτες προϋποθέσεις για την έναρξη συζήτησης, δημοσίου διαλόγου και -φυσικά εδώ μέσα- της διαβούλευσης της Βουλής των Ελλήνων. 
      Δεν είναι δυνατόν, δηλαδή –αυτό θέλω να πω, για να γίνει κατανοητό- με νόμο να απαγορεύουμε την ύπαρξη του τοπικού. Μια δημοκρατία και μια δομή διοίκησης κρίνεται στην επάρκειά της και στην ποιότητά της, όταν μπορεί να κρίνει το καλό από το κακό, αφήνοντάς τα να ανθίσουν, αφήνοντας δηλαδή τις προϋποθέσεις για να ανθίσει κάτι. 
      Με λίγα λόγια, θα σας πω το εξής: Γιατί πρέπει σε πέντε καποδιστριακούς δήμους του Νομού Έβρου, οι οποίοι έχουν μια ιδιαίτερη κινητικότητα και μια ιδιαίτερη αγάπη για τον τόπο τους και θέλουν να χτίσουν κάτι διαφορετικό και ποιοτικό, να τους το απαγορεύουμε εκ των προτέρων, ως προϋπόθεση και γιατί πρέπει να επιτρέπουμε και να πριμοδοτούμε μόνο τους περιφερειακούς σταθμούς, τους οποίους ενισχύουμε στη μοριοδότηση, όταν συμβάλλονται με εθνικής εμβέλειας σταθμούς; Καταλαβαίνετε τι μπορεί να σημαίνει αυτό; 
      Γι’ άλλη μια φορά επιμένω: Η διάσταση της περιφέρειας, η διάσταση της νησιωτικότητας. 
      Τέλος, για τους κωφούς, αυτό το οποίο είπε η κ. Παπακώστα, είναι κάτι το οποίο με ανακοίνωσή τους έχουν κοινοποιήσει σε όλους μας. Είναι πολύ σημαντικό γι’ αυτούς τους συμπολίτες μας και πιστεύω ότι θα γίνει δεκτό από τον Υπουργό.
      Σας ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Αράπογλου.
      Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, δεν θέλω να κάνω και εγώ αναφορές σε ομιλίες συναδέλφων. Άκουσα, όμως, πολλούς συναδέλφους της Νέας Δημοκρατίας και σήμερα να «ξύνονται στην γκλίτσα» των προχθεσινών δηλώσεων του κυρίου Πρωθυπουργού.
      Πιστεύω ότι πρέπει να αντιληφθείτε, κυρίες και κύριοι συνάδελφοι, ότι απάδει στο θεσμικό ρόλο του Πρωθυπουργού η εκτόξευση, δίκην φωτοβολίδων, ανεύθυνα μάλιστα καταγγελιών από το Βήμα της Βουλής. Αυτός ο φθηνός αντιπερισπασμός δεν προσφέρει τίποτα στην πολιτική ζωή και απαξιώνει και τον ίδιο τον Πρωθυπουργό. Και πρέπει επιτέλους να το καταλάβετε.
      Δεν θα προσδιορίσετε τοπίο λασπομαχίας εν όψει των προσεχών εκλογών. Θα αντιπαρατεθούμε -και το ΠΑ.ΣΟ.Κ. θα το επιβάλει- πάνω σε προγράμματα, σε θέσεις, σε καθαρό τοπίο, έτσι ώστε οι πολίτες, πλήρως ενημερωμένοι και με νηφαλιότητα, να πάνε στις κάλπες. Εμείς έχουμε εμπιστοσύνη στην ευθυκρισία τους. Καταλάβετέ το. Δεν προσφέρει στο δημόσιο βίο η τακτική σας.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ να επανέλθουμε στο νομοσχέδιο, κύριε συνάδελφε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Επανέρχομαι, κύριε Πρόεδρε, στο νομοσχέδιο. 
      Κατ’ αρχήν, να πω και μια καλή κουβέντα για το νομοσχέδιο επειδή χθες δεν μίλησα. Κύριε Υπουργέ,  πραγματικά θεωρώ ότι η τροποποίηση της σχετικής διάταξης –αναφέρομαι στην παράγραφο 13ε΄ του άρθρου 6- που αυξάνει τη διάρκεια των δελτίων ειδήσεων στη νοηματική γλώσσα και επιβάλλει να προτείνονται οι μεταφραστές από τις ενώσεις των κωφών, πιστεύω ότι είναι μια πολύ θετική απόφαση του Κοινοβουλίου. Πράγματι ανταποκριθήκατε εσείς και στα αιτήματα των κωφών, αλλά και στις προτάσεις  συναδέλφων. Νομίζω ότι είχατε καταθέσει, κύριε Κακλαμάνη τροπολογία, ο κ. Χυτήρης, ο εισηγητής μας, εγώ και άλλοι συνάδελφοι είχαμε κάνει σχετικές προτάσεις και θεωρώ θετική αυτήν την απόφαση για το Κοινοβούλιο. Γιατί όταν μιλάμε για ισότιμη συμμετοχή και ενσωμάτωση των αναπήρων στη κοινωνία, θα πρέπει συνεχώς να τους δίνουμε και νέες δυνατότητες, με πρώτη φυσικά εκείνη της ενημέρωσης.
      Όσον αφορά το νομοσχέδιο και τα άρθρα, κύριε Πρόεδρε, θα πάρω λίγο χρόνο, γιατί είχα την ευκαιρία, αναφορικά με τις βασικές ρυθμίσεις του νομοσχεδίου να αναφερθώ σ΄αυτές στην ομιλία μου επί της αρχής.
      Επανέρχομαι, κύριε Υπουργέ, στο άρθρο 17. Δεν μας πείσατε για την πρόθεσή σας αναφορικά με τη δημιουργία αυτής της θυγατρικής Α.Ε. και το ρόλο που θα παίξει όσον αφορά μάλιστα την ενίσχυση της δημόσιας τηλεόρασης, όπως ισχυρίζεστε.
      Σε όλες τις χώρες της Ευρώπης, το ξέρετε καλύτερον εμού, οι δημόσιες τηλεοράσεις δίνουν το στίγμα, δίνουν τον τόνο, δίνουν την κατεύθυνση της τηλεόρασης. Να το πω με άλλα λόγια, κύριε Υπουργέ. Για μένα, η δημόσια τηλεόραση αποτελεί εγγύηση για την εφαρμογή των συνταγματικών επιταγών όσον αφορά την τηλεόραση και το ραδιόφωνο. Θέλω να θυμίσω στους Έλληνες πολίτες ότι, κατά το Σύνταγμα, η τηλεόραση έχει κοινωνική αποστολή, ιδιαίτερα για την πολιτιστική ανάπτυξη της χώρας. Είναι κοινωνικός ο ρόλος της τηλεόρασης και γι’ αυτό επιβάλλει το Σύνταγμα έλεγχο για την ποιοτική στάθμη προγραμμάτων, την εξασφάλιση της πολυφωνίας και της αντικειμενικής και με ίσους όρους πληροφόρησης και μετάδοσης των ειδήσεων και, κυρίως, για το σεβασμό της αξιοπρέπειας του ανθρώπου και την προστασία των παιδιών και των νέων γενικότερα. 
      Ισχυρίζεστε ότι ο στόχος σας είναι, αυτό έλεγε και ο κ. Παναγόπουλος στην επιτροπή, ο Πρόεδρος της Ε.Ρ.Τ., που έχετε ορίσει, δηλαδή η μεγαλύτερη επιρροή  της δημόσιας τηλεόρασης εν όψει μάλιστα των εξελίξεων στην τηλεόραση, εν όψει των νέων μορφών της τηλεόρασης. Και είπα και προχθές και το επαναλαμβάνω: «Η φωνή, φωνή Ιακώβ, οι  δε χείρες, χείρες Ησαύ». Πώς επιχειρείτε να το πετύχετε αυτό; Μας λέτε, με τη δημιουργία μιας ανώνυμης εταιρείας, στην οποία δίνετε ευρύ ρόλο και μάλιστα λόγω και εν όψει εξελίξεων στην τηλεόραση, δίνετε δυναμικά ευρύ ρόλο. Δίνετε ακόμη προίκα από τα λεφτά του ελληνικού λαού -ενώ θα μετέχουν ιδιώτες- και όσον αφορά την περιουσία και όσον αφορά τα ανταποδοτικά τέλη.
      Διερωτήθηκα και προχθές και δεν πήρα απάντηση, κύριε  Υπουργέ. Πάτε δήθεν να εγκλωβίσετε τους ιδιώτες όσον αφορά τις νέες μορφές τηλεόρασης, τις νέες τεχνολογίες, μέσα στη δημόσια τηλεόραση; Και αν υποθέσω ότι αυτή ήταν η σκέψη σας, είναι αφελής. Στο τέλος, η δημόσια τηλεόραση θα αλωθεί από τους ιδιώτες. 
      Ήξερα για εξόδους κινδύνου, κύριε  Υπουργέ, που γενικά υπάρχουν παντού. Εσείς δημιουργείτε «είσοδο κινδύνου» για τη δημόσια τηλεόραση. Ουσιαστικά, όπως είπα, είναι η Α.Ε. δούρειος ίππος. Γιατί χρειάζονται οι ιδιώτες; Προίκα της δίνετε; Ευελιξία της δίνετε; Γιατί χρειάζεται να μπουν μέσα οι ιδιώτες; Όπως είπα και προηγουμένως, όποιος πιστεύει ότι θα τους εγκλωβίσει, είναι αφελής. Θα έχουν οι ίδιοι δεσπόζουσα θέση στην ιδιωτική τηλεόραση και μέσα από αυτήν τη δεσπόζουσα θέση, και τη συμμετοχή τους στη νέα ανώνυμη εταιρεία της Ε.Ρ.Τ., ουσιαστικά θα έχουν το πάνω χέρι. Αντί να δίνει τον τόνο η δημόσια τηλεόραση, να δίνει το στίγμα όπως είπα προηγουμένως και όπως ισχυρίζεσθε ότι επιδιώκετε και εσείς, ουσιαστικά θα τον δίνει η ιδιωτική τηλεόραση, της οποίας ο ρόλος προσδιορίζεται από το Σύνταγμα, αλλά εν πάση περιπτώσει είναι εμπορική τηλεόραση. Δεν μπορεί κανένας να το αμφισβητήσει.
      Ας αφήσουμε τα πράγματα στη σωστή κατεύθυνση. Ας αφήσουμε τη δημόσια τηλεόραση ανεπηρέαστη. Ας την ενισχύσουμε, κύριε  Υπουργέ, στη νέα αυτή μεταβατική περίοδο. Πάμε στην ψηφιακή, περνάμε σε νέες μορφές τηλεόρασης, στη mobile κ.λπ.. Ας μείνει ενισχυμένη και ελεύθερη από εμπορικές αγκυλώσεις, να παίξει ρόλο που πραγματικά χρειάζεται και επιβάλλεται να παίξει στη σημερινή κοινωνία.
      Σε όλες τις σύγχρονες κοινωνίες, θα έλεγα, κύριε Υπουργέ, ότι υπάρχει αυτή η ανάγκη. Είδαμε ότι στην εποχή της υψηλής τεχνολογίας, στην εποχή της παγκοσμιοποίησης που ζούμε, υπάρχουν δούλοι στον κόσμο. Έχουμε δουλεία, ξαναγυρίζουμε σε καθεστώτα δουλείας στον 21ο αιώνα. Κινείται, δηλαδή, στην εποχή της παγκοσμιοποίησης, η ανθρωπότητα με το βήμα του κάβουρα, πηγαίνει ανάποδα, πηγαίνει πίσω. Ας έχουμε τουλάχιστον ισχυρή τη δημόσια τηλεόραση στην Ελλάδα, για να μεταφέρει τα δικά μας πολιτιστικά πρότυπα, να αναπτύσσει πολιτιστικά τη χώρα. Να προστατεύει τη νεολαία μας, να προστατεύει και να προβάλλει σε κάθε περίπτωση το αξιακό σύστημα, το ελληνικό αξιακό σύστημα, βάσει του πολιτισμού μας.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε  Γείτονα.
      Ο κ. Θαλασσινός έχει το λόγο.
      ΘΑΛΑΣΣΙΝΟΣ ΘΑΛΑΣΣΙΝΟΣ: Κύριε  Υπουργέ, κυρίες και κύριοι συνάδελφοι, η επικοινωνία έχει διαδραματίσει βασικό ρόλο σε όλες τις ιστορικές περιόδους. Το περιεχόμενό της, αλλά και ο τρόπος με τον οποίο συντελείται, αλλάζει από εποχή σε εποχή και ανάλογα με τις συνθήκες. Αλλάζει παράλληλα και ο ρόλος της ως μέσου διαμόρφωσης της κοινής γνώμης. Στη σύγχρονη εποχή, ο ρόλος της επικοινωνίας είναι εξαιρετικά σημαντικός. Εντάσσεται σε κάθε σχεδιασμό για την επίτευξη οιουδήποτε στόχου σε οποιοδήποτε περιβάλλον.
      Κυρίες και κύριοι συνάδελφοι, είναι γεγονός, ευρύτατα αποδεκτό, ότι διανύουμε τον αιώνα της επικοινωνίας. Και καθοριστικό ρόλο σ’ αυτήν την πραγματικότητα διαδραματίζει η εξέλιξη της τεχνολογίας. Η τεχνολογία είναι εκείνη που καθορίζει τις εξελίξεις, αλλά και τον τρόπο λειτουργίας των ΜΜΕ. Ιδιαίτερα στην εποχή που διανύουμε η ψηφιακή τεχνολογία δημιουργεί νέες προκλήσεις. Παράλληλα, όμως, υπάρχει και μία πολιτική πρόκληση. Ο νομοθέτης πρέπει να μεριμνήσει για τη δημιουργία θεσμικού πλαισίου, που να ανταποκρίνεται στη δεδομένη πραγματικότητα και να καλύπτει, στον καλύτερο δυνατό βαθμό, τις πρακτικά απεριόριστες δυνατότητες της ψηφιακής εποχής.
Αυτές τις συνθήκες λαμβάνει υπ’ όψιν του το σχέδιο νόμου: «Συγκέντρωση και αδειοδότηση Επιχειρήσεων Μέσων Μαζικής Ενημέρωσης και άλλες διατάξεις», που συζητάμε σήμερα και κυρίως η ενότητα των συγκεκριμένων διατάξεων 13 μέχρι 21.
      Κυρίες και κύριοι συνάδελφοι, όλοι αναγνωρίζουμε ότι η ανάγκη ρύθμισης του τοπίου των Μέσων Μαζικής Ενημέρωσης είναι επιτακτική, είναι επιβεβλημένη. Λάθη και παραλείψεις του παρελθόντος, η συνακόλουθη θέσπιση πληθώρας νομοθετικών ρυθμίσεων και σε ορισμένες περιπτώσεις η έλλειψη -σκόπιμη ή μη, δεν θα το εξετάσω- πολιτικής βούλησης για την εξυγίανση του χώρου, οδήγησαν σ’ ένα καθεστώς σύγχυσης την τηλεόραση και το ραδιόφωνο στην Ελλάδα. Όλοι αναγνωρίζουμε την ανάγκη για τη θέσπιση ενός σύγχρονου θεσμικού πλαισίου, σύμφωνου με τη συνταγματική επιταγή του άρθρου 14, παράγραφος 9 και εναρμονισμένου με το Κοινοτικό Δίκαιο, τη νομολογία του Ευρωπαϊκού Δικαστηρίου και την επιχειρηματολογία της επιτροπής. Την ανάγκη αυτή κάνει πράξη με το παρόν νομοσχέδιο η Κυβέρνηση της Νέας Δημοκρατίας, γιατί επιτέλους πρέπει να δοθούν λύσεις σε χρονίζοντα προβλήματα. Και αυτή η Κυβέρνηση δεν φοβάται τα προβλήματα αυτά, τα κοιτά κατάματα και προχωρά με όραμα και πρόγραμμα.
      Κυρίες και κύριοι συνάδελφοι, πιστεύω ότι με το παρόν νομοσχέδιο μπαίνει τάξη σε πάρα πολλά ζητήματα, και σε τελική ανάλυση, προάγεται η πολυφωνία στην ενημέρωση, η με ίσους όρους μετάδοση πληροφοριών και ειδήσεων, ανεβαίνει η ποιοτική στάθμη των προγραμμάτων, όπως και προάγεται η διαφάνεια και ο υγιής ανταγωνισμός στο χώρο των Μέσων Μαζικής Ενημέρωσης. Με το παρόν νομοσχέδιο τίθενται οι βάσεις για την εξυγίανση του τοπίου των Μέσων Μαζικής Ενημέρωσης και μεταξύ άλλων, αυτό γίνεται με την καθιέρωση συγκεκριμένου ελάχιστου καταβεβλημένου κεφαλαίου για κάθε μέσο, ανάλογα με τον πληθυσμό της περιφέρειας ή την γεωγραφική περιοχή κάλυψης, αν θέλετε, με το συνεχή έλεγχο για τη διαφάνεια του ιδιοκτησιακού καθεστώτος, με την καθιέρωση συγκεκριμένου ετήσιου μέσου όρου προσωπικού πλήρους απασχόλησης σε θέσεις δημοσιογράφων και τεχνικών, που κατέχουν την άδεια του επαγγέλματος -και είναι σημαντική βελτίωση αυτή, η οποία μειώνει και τον αριθμό των απασχολούμενων, για τους τοπικούς σταθμούς κυρίως- με την καθιέρωση συγκεκριμένων και σαφών κριτηρίων αξιολόγησης για την αδειοδότηση των τηλεοπτικών και ραδιοφωνικών σταθμών -όπως το κριτήριο της παλαιότητας, η αρνητική βαθμολόγηση, η συγχώνευση, η οικονομική βιωσιμότητα, το απασχολούμενο προσωπικό, η προγραμματική πληρότητα- και με το συνεχή έλεγχο όλων των στοιχείων της άδειας που χορηγείται.
      Γνωρίζουμε όλοι ότι ο ρόλος των Μέσων Μαζικής Ενημέρωσης είναι θεμελιώδους σημασίας για την ποιότητα της δημοκρατίας μας. Με τις ρυθμίσεις που εισάγει το νομοσχέδιο, δημιουργούνται για πρώτη φορά οι προϋποθέσεις, ώστε να διασφαλιστεί η πολυφωνία, να υπάρξει υγιής ανταγωνισμός, να λειτουργούν νόμιμα οι τηλεοπτικοί και ραδιοφωνικοί σταθμοί, να δημιουργηθούν κίνητρα για την αύξηση της επιχειρηματικότητας και των επενδύσεων στο χώρο των Μέσων Μαζικής Ενημέρωσης, να διασφαλιστεί η οικονομική τους ευρωστία και να αναβαθμιστεί η ποιότητα του περιεχομένου του προγράμματος. 
      Όμως, κύριε Υπουργέ, κυρίες και κύριοι συνάδελφοι, θέλω να σταθώ στην τροπολογία την οποία κατέθεσε η συνάδελφος κ. Καλογήρου, η οποία αφορά τις νησιωτικές περιοχές. Θεωρώ ότι η συγκεκριμένη τροπολογία ανταποκρίνεται πλήρως στις ιδιαίτερες συνθήκες -γεωγραφικές, κοινωνικές και άλλες- που υπάρχουν σήμερα στα νησιά μας. Είναι γεγονός αναμφισβήτητο ότι μία επιχείρηση περιφερειακού τηλεοπτικού σταθμού, προκειμένου να αδειοδοτηθεί, λόγω ακριβώς αυτών των ιδιαιτεροτήτων και κυρίως λόγω της πολυνησίας των νησιωτικών περιοχών, έχει να αντιμετωπίσει μία σειρά προβλημάτων, όπως αυτά αναφέρονται ειδικότερα στη συγκεκριμένη τροπολογία -και ειδικότερα στην αιτιολογική έκθεση- και επομένως, για να ξεπεραστούν αυτά, πρέπει η επιχείρηση αυτή, η όποια επιχείρηση, να δαπανήσει πολύ μεγαλύτερα ποσά απ’ ό,τι μια επιχείρηση σε ανάλογη περιοχή της ηπειρωτικής χώρας βεβαίως, πέραν όλων των άλλων δυσκολιών που έχει να αντιμετωπίσει. 
      Αυτές οι ιδιαιτερότητες των νησιών συγκροτούν και την έννοια της νησιωτικότητας κατά βάση, κύριε Υπουργέ, η οποία προστατεύεται σήμερα με την ερμηνευτική δήλωση στο άρθρο 101 και τώρα, με τη Συνταγματική Αναθεώρηση, εντάσσεται πλέον στο συνταγματικό κείμενο. Πιστεύω ότι θα τη λάβετε υπ’ όψιν σας, ώστε οι νησιώτες να μη στερηθούν το δικαίωμα της τηλεοπτικής ενημέρωσης και της ψυχαγωγίας. 
Κι αυτό, διότι θεωρώ ότι είναι πάρα πολύ δύσκολο να λειτουργήσουν οι  περιφερειακοί σταθμοί με άνεση. 
    Τελειώνω με την παρατήρηση ότι το παρόν σχέδιο νόμου ανταποκρίνεται θετικά στις σύγχρονες προκλήσεις, καλύπτει με πληρότητα τα ζητήματα και δημιουργεί τις προϋποθέσεις για την εξυγίανση ενός κρίσιμου και σημαντικού χώρου, όπως είναι ο χώρος των Μέσων Μαζικής Ενημέρωσης. 
    Γι’ αυτόν το λόγο ψηφίζω το νομοσχέδιο επί της αρχής και επί των άρθρων.
    ΠΡΟΕΔΡΕΥΩΝ (Σωτήρης Χατζηγάκης): Ο κ. Κακλαμάνης έχει το λόγο.
    ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, ερχόμενος νωρίς το πρωί στη Βουλή, άκουσα σ’ ένα ραδιοφωνικό σταθμό το μήνυμα μιας ακροάτριας, η οποία έλεγε ότι οι αξιοπρεπείς άνθρωποι δεν ασχολούνται με την πολιτική. Εάν επρόκειτο για το μήνυμα ενός πολίτη ή έστω μερικών ακόμη, θα μπορούσε και θα έπρεπε φυσικά να μας απασχολήσει. Φοβάμαι, όμως, ότι αυτό το μήνυμα εκφράζει ευρύτατα στρώματα. Και καθώς το δηλητήριο λειτουργεί ως ένα είδος μιθριδατισμού, φοβάμαι ότι δεν είναι μόνο οι απλοί άνθρωποι, οι απλοί πολίτες που, έστω παραπληροφορούμενοι ή ενοχλούμενοι για κάποια πράγματα ή για κάποια φαινόμενα τα οποία παρακολουθούν, εκφράζουν αυτήν την άποψη και δικαίως. 
    (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
    Φοβάμαι, όμως, ότι και μέσα στους θεσμούς, μέσα στο ίδιο το πολιτικό μας σύστημα, έχει εισχωρήσει αυτό το σαράκι της έλλειψης αυτοεκτίμησης και της αυτοαπαξίωσης και προσώπων και κατ’ επέκταση θεσμών. 
    Συζητάμε αυτές τις ημέρες το νομοσχέδιο αυτό. Πολλές φορές έχω τη δυνατότητα σ’ αυτήν την Αίθουσα να μιλήσω γι’ αυτό το θέμα, ενώ δεν την έχω εκεί που υπάρχουν τα ακροατήρια. Όμως, αυτό δεν θα περιορίσει ούτε θα εξασθενίσει την πρόθεσή μου και την άποψή μου σε κάθε ευκαιρία να το τονίζω, δηλαδή ότι μ’ αυτό το νομοσχέδιο, συζητάμε πάλι για το ρόλο των μεγάλων οικονομικών συμφερόντων, που δεν ελέγχουν μόνο τα Μέσα Μαζικής Ενημέρωσης, αλλά με την τεράστια δύναμη που έχουν στα χέρια τους, εμμέσως ελέγχουν την ίδια την οικονομική ζωή της χώρας. Ελέγχουν εμμέσως το πολιτικό σύστημα, τις αποφάσεις του Νομοθετικού Σώματος, αφού μπορούν να συναλλαγούν αποτελεσματικά ή να εκβιάσουν επίσης αποτελεσματικά από τινός χρόνου και μετά τη λαϊκή ετυμηγορία και την οποιαδήποτε κυβέρνηση της χώρας.
    Είναι βέβαιο ότι και ατομικώς και συλλογικώς, ακόμη και κόμματα ολόκληρα αδυνατούν να αντισταθούν και να αντιδράσουν αποτελεσματικά, εάν στοχοποιηθούν -αυτό αφορά πρόσωπα και κόμματα ενδεχομένως- απ’ αυτά τα συγκεκριμένα συμφέροντα. 
      Και το ερώτημα που μπορεί να μας θέσει ένας άλλος πολίτης μέσω ενός άλλου μηνύματος, αν δεν λογοκριθεί αυτό από τον παραλήπτη του στον οποιονδήποτε ραδιοφωνικό σταθμό, μπορεί να είναι: «Έπειτα από τόσα χρόνια λειτουργίας της δημοκρατίας, έπειτα από τόσους νόμους, διαχρονικά, διακομματικά, διακυβερνητικά, ποιο είναι το αποτέλεσμα σήμερα σε ό,τι αφορά τη λειτουργία των θεσμών, σε ό,τι αφορά το πολιτικό μας σύστημα;» Έχουμε Βουλή που να νομοθετεί χωρίς τον κίνδυνο ο οποιοσδήποτε Βουλευτής, ιδιαίτερα του εκάστοτε πλειοψηφούντος κόμματος, που θα διαφοροποιηθεί και στον ελάχιστο βαθμό -αν δεν διαφοροποιηθεί απλώς για το θόρυβο και το θεαθήναι, αλλά διότι έχει πρόβλημα συνειδήσεως- και θα πει απ’ αυτήν τη θέση «τα σύκα σύκα και τη σκάφη σκάφη», να βρεθεί ουσιαστικά στο περιθώριο και της κομματικής του, αλλά και της πολιτικής ζωής γενικότερα; Πολλοί Βουλευτές της επαρχίας, συγγνώμη κύριοι συνάδελφοι, ήθελα να πω της περιφέρειας…
      ΑΠΟΣΤΟΛΟΣ ΚΩΣΤΟΠΟΥΛΟΣ: Καλά το είπατε. Της ξεχασμένης Ελλάδας.
      ΑΠΟΣΤΟΛΟΣ ΚΑΚΛΑΜΑΝΗΣ: Πολλοί Βουλευτές έρχονται εδώ συνήθως μετά τις εκλογές, αφού προσπαθήσουν, μεταξύ Σκύλλας και Χάρυβδης, να αντισταθούν σε εκβιασμούς, σε «προστάτες» και σε χρηματοδότες τάχα, προσέρχονται για να αντιμετωπίσουν τους εκβιασμούς. Αλλά μήπως και οι πολιτικοί, οι Βουλευτές του κέντρου, έχουν καλύτερη μοίρα; Απλώς εδώ, στο κέντρο, οι πλείστοι των επιχειρηματιών αυτών ασχολούνται με μεγάλες δουλειές. Οι μικροί στην περιφέρεια αρκούνται σ’ αυτό που μπορούν.
      Κυρίες και κύριοι συνάδελφοι, υποστήριζα πάντοτε ότι η λύση αυτού του προβλήματος είναι η έμφαση, η επιμονή στην ποιότητα των προγραμμάτων, όπως αυτά καθορίζονται από το Σύνταγμα. Οι όποιες διατάξεις, οι όποιες ρυθμίσεις  εναπόκεινται στη συνέχεια ουσιαστικά στην αυθαίρετη διάθεση του όποιου υποχρέου αυτής της κατηγορίας, δεν έχουν κανένα αποτέλεσμα. 
      Λέτε εδώ, κύριε Υπουργέ, ότι αυτός που θα πάρει μια άδεια, ο καινούργιος, θα πρέπει να έρθει στην περιφέρεια και να δηλώσει υπευθύνως ότι θα προσλάβει τον τάδε αριθμό προσωπικού. Και σας λέω εγώ ότι δεν θα το προσλάβει. Τι θα ακολουθήσει; Γνωρίζετε πάρα πολύ καλά –μη μου πείτε τις διαδικασίες, τι θα κάνει το ραδιοτηλεοπτικό συμβούλιο, δηλαδή πώς θα γίνει, μη μου πείτε τίποτα- ότι θα προστρέξουν πλείστοι όσοι στον οποιονδήποτε Υπουργό οποιασδήποτε κυβέρνησης, που θα δώσει αναστολή, θα υπάρξει παράταση και ούτω καθεξής. 
      Άλλωστε, το χάος αυτό πώς δημιουργήθηκε; Δημιουργήθηκε, κυρίες και κύριοι συνάδελφοι, αφ’ ης στιγμής, λήγοντος του έτους 1986, το κόμμα το οποίο βρίσκεται σήμερα στην εξουσία, απεφάσισε να σταθεί –και καλά έκανε ως προς αυτό το σημείο- στην τάση που υπήρχε πλέον ανεπτυγμένη -και σωστά- δηλαδή να πάψει το κρατικό μονοπώλιο στη ραδιοφωνία. Δεν αρκέστηκε σ’ αυτό, αλλά ενεργώντας αντιπολιτευτικά, ξεσήκωσε τους τρεις Δημάρχους των μεγάλων πόλεων -Αθήνας, Πειραιά και Θεσσαλονίκης- ενώ εγνώριζε ότι έρχεται ο νόμος, ο οποίος έγινε στη συνέχεια, ο ν. 1730, όπου εκεί θα νομοθετηθεί η τοπική ραδιοφωνία. Κι έχει σημασία το «τοπική», διότι και τώρα με τις ρυθμίσεις που κάνετε, φεύγετε από τον τοπικό χαρακτήρα, που βοηθάει τον πολιτισμό τοπικά, που βοηθάει τις τοπικές κοινωνίες, που, αν θέλετε, βοηθάει και την οικονομική ζωή κάθε νομού, κάθε περιφέρειας. Συμβάλλετε έτσι και βοηθάτε στο να υπάρξουν οι μεγάλες συγκεντρώσεις, οι μεγάλοι όμιλοι. 
      Το τονίζω για άλλη μια φορά. Αυτοί οι μεγάλοι όμιλοι κάποια στιγμή θα βρεθούν υπό τον έλεγχο όχι Ελλήνων επιχειρηματιών, όχι αυτών έστω των επιχειρηματιών για τους οποίους μπορεί κανείς να  πει όσα κρίνει ότι αξίζει να τους πει. Δεν μπορώ να δεχθώ ότι ένας από αυτούς σε μια εθνική κρίση –το τονίζω για άλλη μια φορά- σε μια περιοχή που κάθε γενιά εδώ, στην Ανατολική Μεσόγειο, στη Βαλκανική, ζει και έναν πόλεμο, θα υπονομεύσει την εθνική προσπάθεια. Ασφαλώς δεν θα υπονομεύσει την εθνική προσπάθεια. 
      Όμως, γιατί ένας ξένος όμιλος αγνώστων αφεντών και συμφερόντων θα πρέπει να συμβάλει είτε ενημερωτικά είτε ψυχαγωγικά είτε επιμορφωτικά στο ακμαίο φρόνημα ενός λαού; Για ποιο λόγο να το κάνει, αν αυτό δεν τον συμφέρει είτε οικονομικά ή –αυτό είναι το πλέον επικίνδυνο- για άλλους λόγους, τους οποίους πολύ καλά καταλαβαίνετε; 
      Κυρίες και κύριοι συνάδελφοι, όταν έγινε ο ν. 1730, εκδόθηκε στη συνέχεια ένα διάταγμα –το γνωρίζετε, κύριε Υπουργέ- που απαγόρευε τη δικτύωση πέραν του 10%, ακριβώς για να μην έχουμε αυτό το φαινόμενο που έχουμε τώρα, όπου οι πλείστοι ραδιοφωνικοί σταθμοί στην επαρχία, εντάσσονται ουσιαστικά σ’ έναν από τους λεγόμενους «σταθμούς των Αθηνών».
       Αυτό θα γίνει τώρα και με το νομοσχέδιό σας για την τηλεόραση. Και το αντιλαμβάνεστε. Δεν ξέρω γιατί το κάνετε. Το ότι φέρνετε εδώ προεκλογικά το νομοσχέδιο, δημιουργεί εύλογες υποψίες για το ότι τελικά, ενώ φωνάζατε για τα συμφέροντα, τους εθνικούς προμηθευτές, τους νταβατζήδες κ.λπ., τα έχετε βρει.
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Βλέπουμε άλλωστε αυτές τις ημέρες στα λεγόμενα δελτία ειδήσεων κάποιων σταθμών, μια στροφή εκατόν ογδόντα μοιρών, που μόνο τα τηλεφωνήματα των αγανακτισμένων τηλεθεατών τους κάνουν να «κρατήσουν τα μπόσικα». 
      Εγώ, λοιπόν, νοιώθω ντροπή ως Βουλευτής, γιατί δεν…
      ΠΡΟΕΔΡΕΥΩΝ (Ιωάννης Τραγάκης): Ωραία. Ολοκληρώστε, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Αφήστε με να τελειώσω, σας παρακαλώ. Τελειώνω τώρα. 
      Νοιώθω ντροπή ως Βουλευτής, ως μέλος του Κοινοβουλίου, για την αδυναμία του πολιτικού μας συστήματος να σταθεί όρθιο. Εδώ έχουμε έναν κρατικό φορέα και κάνετε το μεγάλο λάθος να διακινδυνεύετε αυτό το ανταποδοτικό τέλος, από το οποίο εξαρτάται η ελληνική τηλεόραση. Διότι σας λέγω ότι η Ευρωπαϊκή Επιτροπή, το πρώτο που θα κάνει, είναι να πει: «Δημόσιο τέλος θα πηγαίνει προς όφελος ιδιώτη; Δώστε και στους άλλους.». Αυτό θα σας πει. 
      Δεν αντιλαμβάνομαι δε γιατί  έχετε ανάγκη ενός ιδιώτη, μιας ιδιωτικής συμβολής. Και σας το είπε και ο εκπρόσωπος της Π.Ο.Σ.Π.Ε.Ρ.Τ.. Και καλώς απεργούν, διότι δεν έχει μείνει τίποτε άλλο στους εργαζόμενους, εκτός αν τους συνιστούμε να φορέσουν κουκούλες, όπως τους βλέπουμε σήμερα να σπάνε τράπεζες και να μην ασχολείται κανείς με το ποιοι είναι κάτω από τις κουκούλες αυτές! 
      Καλώς κάνει η Π.Ο.Σ.Π.Ε.Ρ.Τ. και απεργεί. Σήμερα ο τρόπος μετάδοσης είναι αναλογικός, με τα μέσα της Ε.Ρ.Τ.. Ο τρόπος αυτός αλλάζει, γίνεται ψηφιακός. Δεν αντιλαμβάνομαι για ποιο λόγο να ξοδέψουμε διπλάσια, να δίνουμε 45.000.000 σε μια επιχείρηση μ’ έναν ιδιώτη. Για ποιο λόγο; Τα κινητά και τα ακίνητα της Ε.Ρ.Τ., το προσωπικό της Ε.Ρ.Τ.…
      ΠΡΟΕΔΡΕΥΩΝ (Ιωάννης Τραγάκης): Ωραία, κύριε Πρόεδρε, ολοκληρώστε παρακαλώ. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν το καταλαβαίνω αυτό. Θα μου πείτε, για παράδειγμα, ότι τώρα είναι δώδεκα παρά πέντε λεπτά. Δεν ξέρω, σας λέω και πάλι αυτό που σας είπα και στην επιτροπή: ο Θεός και η ψυχή τους! 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Κωστόπουλε, έχετε το λόγο. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Ευχαριστώ, κύριε Πρόεδρε. 
      Παρακολούθησα την αγωνία του τέως Προέδρου της Βουλής, του κ. Κακλαμάνη, για το μήνυμα που άκουσε το πρωί, ότι οι αξιοπρεπείς άνθρωποι δεν ασχολούνται με την πολιτική. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Ποιος το είπε αυτό; 
      ΑΠΟΣΤΟΛΟΣ ΚΑΚΛΑΜΑΝΗΣ: Μία ακροάτρια σ’ ένα ραδιοφωνικό σταθμό. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε τέως Πρόεδρε της Βουλής, εγώ λυπάμαι ειλικρινά που ακούγονται τέτοια μηνύματα, αλλά θέτω στο κέντρο αυτού του προβλήματος, όχι μόνο απλώς το πολιτικό σύστημα που δεν μπορεί να σταθεί όρθιο, αλλά πολύ περισσότερο τον άνθρωπο πολιτικό που διαμορφώνει αυτό το πολιτικό σύστημα. Και βλέπω ότι έχουμε και εμείς κάποιες ευθύνες. Μας αναλογούν κάποιες ευθύνες.
      ΑΠΟΣΤΟΛΟΣ ΚΑΚΛΑΜΑΝΗΣ: Σας το είπα, διαχρονικά, διακομματικά, διακυβερνητικά. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Και θέλω πραγματικά να ενισχύσω την άποψη ότι και εμείς έχουμε τις ευθύνες μας, διότι όταν βρισκόμαστε στα τηλεοπτικά παράθυρα και δεχόμαστε την ανακριτική, την εισαγγελική δημοσιογραφική ανάκριση, μ’  ένα ύφος και με έναν τρόπο που δεν προσιδιάζει, που δεν ταιριάζει στον πολιτικό πολιτισμό που θέλουμε να καλλιεργήσουμε, τότε θα πρέπει να αναρωτηθούμε: «Το πολιτικό σύστημα φταίει; Ο πολιτικός φταίει; Δεν διαπαιδαγωγεί αυτή η συμπεριφορά και το κοινωνικό σύνολο»; Πιστεύω ότι δηλητηριάζει το κοινωνικό σύνολο αυτή η συμπεριφορά, αλλά σ' αυτό προστρέχουμε και εμείς, σ' αυτό συμβάλλουμε και εμείς, όταν την ίδια ώρα ανεχόμαστε αυτό το ύφος δημοσιογραφικής ανάκρισης. 
      ΑΠΟΣΤΟΛΟΣ ΚΑΚΛΑΜΑΝΗΣ: Όσοι το ανέχονται. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Όσοι το ανέχονται. Ευχαριστώ, κύριε Πρόεδρε.
      Κύριε Πρόεδρε, με το νομοσχέδιο που συζητάμε και ψηφίζουμε σήμερα, διαμορφώνεται ένας νέος χάρτης ραδιοτηλεοπτικών συχνοτήτων στην επικράτεια. Ρυθμίζονται θέματα που έχουν σχέση με την ευταξία στο άναρχο, ομολογουμένως, ραδιοτηλεοπτικό τοπίο, που κυριαρχεί εδώ και περίπου δεκαοχτώ χρόνια, δηλαδή αφ’ ης στιγμής υπήρξε η ελεύθερη ραδιοφωνία και τηλεόραση. Δυστυχώς, είναι και αυτό ένα πρόβλημα, το οποίο το πολιτικό μας σύστημα δεν μπόρεσε να αντιμετωπίσει στο βαθμό της αξιοπιστίας που θα έπρεπε να το είχε αντιμετωπίσει.
      Κύριοι συνάδελφοι του ΠΑ.ΣΟ.Κ., θα ήθελα πραγματικά να ρωτήσω: Αυτό επιδιώξατε χθες με την ονομαστική ψηφοφορία; Να αποσυρθεί το νομοσχέδιο; Να μη γίνει μια προσπάθεια, ένα βήμα προς την ευταξία ή μήπως θέλουμε να διατηρήσουμε αυτό το άναρχο ραδιοτηλεοπτικό τοπίο, το οποίο, πιστεύω ότι όλοι συμφωνούμε, υπάρχει; Μήπως θα έπρεπε να το φτιάξουμε καλύτερο; Αλλά για να το φτιάξουμε καλύτερο, θα ήταν προτιμότερο να μη ζητάμε να φύγει. Ίσως να το συγκρίνατε με τον κρίσιμο χρόνο που έρχεται, επειδή είναι η τελευταία κοινοβουλευτική περίοδος και πάμε σε εκλογές το 2008. Γι’ αυτό είπατε ότι φέρνουμε τώρα. Αλλά εγώ θα έλεγα ότι ήταν καιρός να κατατεθούν συγκεκριμένες προτάσεις για βελτίωση. Και πράγματι έχει ανάγκη και από ορισμένες βελτιωτικές προτάσεις που πρέπει να ακουστούν από όλες τις πτέρυγες της Βουλής. 
      Αναμφίβολα, κύριε Πρόεδρε, κύριε Υπουργέ, με το νομοσχέδιο εισάγονται επιτέλους προγράμματα ψηφιακής τεχνολογίας στην υπηρεσία των ραδιοτηλεοπτικών σταθμών. Έχω καταγράψει ότι στην Ελλάδα όλα αυτά γίνονται με καθυστέρηση περίπου είκοσι χρόνων. Είπε προηγουμένως ο κ. Χυτήρης   -και έχει δίκιο- ότι στην Αγγλία περίπου τα 3/4 των Μέσων Μαζικής Ενημέρωσης, ιδιαίτερα οι ραδιοσταθμοί και οι τηλεοπτικοί σταθμοί, σήμερα λειτουργούν μέσω ψηφιακών προγραμμάτων. 
      Αλλά ως προς αυτό, κάποιος έχει ευθύνες. Και μην τις ρίχνουμε στον ακροατή. Και εδώ οι ευθύνες είναι των πολιτικών και του πολιτικού συστήματος, αλλά ακόμα περισσότερο όσων υπηρετούν το πολιτικό σύστημα, με τον τρόπο που το υπηρετούν. 
      Γιατί φοβόμαστε, όπως είπατε, κύριε Πρόεδρε, εμείς οι εκπρόσωποι της επαρχίας. Έτσι το είπατε στην αρχή και το ανακαλέσατε και το κάνατε «της περιφέρειας». Εγώ θεωρώ ότι η περιφέρεια, η επαρχία είναι η ξεχασμένη Ελλάδα.
      Περαιτέρω, κύριε Υπουργέ, με το νομοσχέδιο αποσκοπείτε στην αποκατάσταση της νομιμότητας και πιστεύω σε ένα πολύ μεγάλο βαθμό, διασφαλίζεται η αντικειμενική ενημέρωση, ο πλουραλισμός, η επικοινωνία, η ψυχαγωγία και πάνω απ’ όλα, γίνεται κτήμα, κοινό για όλους η αντικειμενική πληροφόρηση, που αναμφίβολα, αυτή και μόνο πιστεύω, υπηρετεί την ποιότητα της δημοκρατίας και την αξιοπιστία.
      Αυτό το κοινό αγαθό, δηλαδή η αντικειμενική πληροφόρηση εξασφαλίζεται μέσα και από τα ιδιωτικά κανάλια, είτε είναι τηλεοπτικά είτε είναι ραδιοφωνικά, αρκεί να τηρούνται βεβαίως οι νόμοι, όχι μόνο οι προϋποθέσεις που βάζετε εδώ, αλλά γενικώς οι νόμοι. Διότι πιστεύω ότι η μεγάλη αταξία οφείλεται στο ότι δεν τηρούνται απαρέγκλιτα οι νόμοι προς πάσα κατεύθυνση. Και πιστεύω ότι οι νόμοι της ίδρυσης, οι νόμοι της εγκατάστασης, οι νόμοι της λειτουργίας, οι νόμοι διασφάλισης της αντικειμενικής πληροφόρησης προς όφελος και της δημοκρατίας και του πολίτη, θα πρέπει να τηρούνται ασυμβίβαστα και απαρέγκλιτα προς πάσα κατεύθυνση.
      Προχθές ο κ. Κωνσταντάρας κατέθεσε εδώ με κάποια «μπιπ» ένα Δελτίο Τύπου που εξέδωσε η Ένωση Ιδιοκτητών, το οποίο πραγματικά καθυβρίζει τους εκπροσώπους του Κοινοβουλίου με αυτόν τον απαράδεκτο τρόπο. 
      Πιστεύω ότι αυτό συμβάλλει στον αρνητικό πολιτικό πολιτισμό και ειλικρινά αυτή η υπερβολή καμιά φορά είναι εκείνη που μας βάζει εμπόδια στο να δούμε το καλύτερο από το καλό. 
      Οι μέχρι σήμερα κάτοχοι ραδιοτηλεοπτικών μέσων, κύριε Υπουργέ, ασκούν ομολογουμένως ατομική επιχείρηση με οποιαδήποτε μορφή, είτε είναι νομική, είτε είναι ατομική επιχείρηση. Και την ασκούν αυτήν την επιχείρηση σε μία αγορά, όπου κυριαρχεί η επιχειρηματικότητα, η ανταγωνιστικότητα και η ποιότητα αγαθών και υπηρεσιών.
      Σ’ αυτό το οικονομικό περιβάλλον, περιορισμοί και προϋποθέσεις που περιορίζουν το δικαίωμα του επιχειρείν, που εμποδίζουν τους υγιείς όρους του ανταγωνισμού, δεν μπορούν να μπαίνουν –και μάλιστα με διάταξη νόμου- περιοριστικές, υπαγορευτικές διατάξεις.
      Είδα με ευχαρίστηση ότι τροποποιήσατε τις διατάξεις εκείνες που αφορούν το οικονομικό αντάλλαγμα και είπατε ότι θα πρέπει να καταβάλλουν οι αδειούχοι από 2.600.000, εκατομμύρια ευρώ σε ορισμένες περιοχές για ορισμένους ενημερωτικούς σταθμούς. Καθορίζετε, όμως, το 2% ως ποσοστό και λέτε «2% επί των ακαθαρίστων εσόδων, χωρίς όμως να είναι λιγότερο του ενός εκατομμυρίου». Στα άλλα δύο ποσά, όμως, στα 200.000 και στα 250.000 ευρώ, λέτε «2% επί των ακαθαρίστων εσόδων, χωρίς να είναι λιγότερο των 200.000 και των 250.000 ευρώ». 
      Φοβούμαι ότι εδώ  γίνεται υπέρβαση. Θεωρώ ότι λειτουργεί αρνητικά δυσανάλογα, δηλαδή λειτουργεί σε βάρος των μικρών πολύ επιβαρυντικότερα.
      Θα ήθελα, όμως, κύριε Πρόεδρε και κύριε Υπουργέ, τελειώνοντας να πω τα κριτήρια που αφορούν το απασχολούμενο προσωπικό. Είναι και αυτά αντιστρόφως δυσανάλογα σε βάρος των μικρών ραδιοσταθμών που λειτουργούν στην περιφέρεια. Πάνω από δύο εκατομμύρια κατοίκους –λέτε- για τους ενημερωτικούς σταθμούς, είκοσι άτομα. Για τους μη ενημερωτικούς, πέντε άτομα. Πάνω από ένα εκατομμύριο κατοίκους, δώδεκα άτομα. Μη ενημερωτικούς, πέντε άτομα. Και φθάνουμε στο σημείο, στις μικρότερες από εκατό χιλιάδες, πέντε άτομα. 
      Δηλαδή, αν το δούμε αναλογικά σε ποσοστό επί 1%, επί 2%, επί 3%, στις μικρότερες γεωγραφικές περιφέρειες έχετε περισσότερα άτομα απ’ ό,τι έπρεπε να έχετε στις μεγαλύτερες. 
      Θεωρώ πραγματικά ότι θα πρέπει να καταβληθεί μία προσπάθεια, διότι και αυτοί, όπως σας είπα, έχουν υποβληθεί σε πολλά έξοδα, έχουν επιχειρήσεις σε ένα ελεύθερο, ανταγωνιστικό, επιχειρησιακό περιβάλλον και θα πρέπει να γίνει μία μεταβατική περίοδος προσαρμογής όλων αυτών, σ’ αυτό που λέμε «συγχωνεύσεις», «νέες επιχειρήσεις» και να διευκολυνθούν οι άνθρωποι με ένα συγκεκριμένο μεταβατικό χρόνο που θα τον ορίζετε, διότι αυτήν τη στιγμή, εάν λειτουργήσει άπαξ από τη δημοσίευση και μετά, αντιλαμβάνεστε ότι θα έχουν σοβαρότατες οικονομικές επιπτώσεις. Μπορεί να έχουν δημιουργήσει και δάνεια στις τράπεζες και χρέη στις εφορίες, στο Ι.Κ.Α., παντού.
      Εκτιμώ, λοιπόν, ότι τα περιφερειακά Μέσα Μαζικής Ενημέρωσης που λειτουργούν στους νομούς ή στις ευρύτερες περιφέρειες, υπηρετούν, αναδεικνύουν, και προβάλλουν θέματα τοπικού, αγροτικού, πολιτιστικού, και αναπτυξιακού ενδιαφέροντος, πράγμα το οποίο δυστυχώς έχει εξαφανιστεί από τα Μέσα Μαζικής Ενημέρωσης των μεγάλων αστικών πόλεων, όπως για παράδειγμα στην Αθήνα.
      Αν, λοιπόν, αυτήν την ώρα υπάρχει ένας πολιτικός διάλογος, μία ενημέρωση στον αγρότη, στην περιφέρεια, αυτό γίνεται από τα τοπικά κανάλια, κύριε Υπουργέ και όχι από τα μεγάλα αστικά κέντρα, τα οποία γνωρίζουμε όλοι πώς λειτουργούν και με τι ασχολούνται.
      Τελειώνοντας, κύριε Πρόεδρε, να πω ότι συνταυτίζομαι κι εγώ με τις προτάσεις εκείνες, με τις τροπολογίες που αφορούν στις συχνότητες στις ακριτικές και νησιωτικές περιοχές που πρέπει να τις προσέξουμε ως «κόρη οφθαλμού».
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης):  Ευχαριστώ πολύ, κύριε συνάδελφε.
      Το λόγο έχει ο συνάδελφος κ. Καρχιμάκης.
      ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, κυρίες και κύριοι συνάδελφοι, είναι προφανές ότι από πλευράς ουσιαστικής ρύθμισης στο χώρο των Μέσων Μαζικής Ενημέρωσης, το νομοσχέδιο που σήμερα συζητείται είναι κενό περιεχομένου. Το μεγαλύτερο μέρος του νομοσχεδίου, το δήθεν ρυθμιστικό κομμάτι των αδειοδοτήσεων, αποτελεί κείμενο φιλολογικού και μόνο ενδιαφέροντος, αφού η Κυβέρνηση δεν έχει φυσικά ετοιμάσει τον  προαπαιτούμενο χάρτη συχνοτήτων.
      Καμμία απάντηση για το χάρτη συχνοτήτων. Καμμία χρονική δέσμευση, κανένα φως στο τούνελ του αριθμού των αδειών που θα δοθούν. Θολό τοπίο για πολιτική και προεκλογική εκμετάλλευση από μία Κυβέρνηση που στόχος της είναι η χειραγώγηση. 
      Όσο για τα τοπικά Μέσα Ενημέρωσης, τους τοπικούς τηλεοπτικούς σταθμούς, ήδη από τη συζήτηση της επιτροπής, ξεσηκώσατε σχεδόν καθολική αντίδραση, αποδεικνύοντας ότι το σχέδιο νόμου δεν στοχεύει στην εξυπηρέτηση πραγματικών αναγκών της κοινωνίας, αλλά σε άλλους στόχους. Οδηγείτε στην καταδίκη τις τοπικές πρωτοβουλίες ενημέρωσης, οδηγείτε στην καταδίκη μιας πολιτιστικής και κοινωνικής διεξόδου της περιφέρειας. Η αλαζονεία της Κυβέρνησής σας και η αδιαφορία για όσους βρίσκονται έξω από τα ισχυρά κατεστημένα με τα οποία συνεργάζεστε, είναι πρωτοφανής. 
      Όταν φτάνετε στο σημείο να προτείνετε στους ιδιοκτήτες μικρών τοπικών Μέσων Μαζικής Ενημέρωσης να πάνε οι ίδιοι και να διεκδικήσουν διαφημίσεις από οργανισμούς δημοσίου ενδιαφέροντος, αυτό δείχνει και το μέγεθος της αδιαφορίας και το μέγεθος των σκόπιμων μεθοδεύσεων. Να πάει, δηλαδή, ο μικροεκδότης των χιλίων πεντακοσίων φύλλων να διαπραγματευθεί με τον Ο.Π.Α.Π. ή με τον Ο.Τ.Ε. Δεν είμαστε σοβαροί, όταν λέμε τέτοια πράγματα. 
      Και εδώ ρωτάμε το εξής: Πού είναι η ρυθμιστική ευθύνη της πολιτείας; Έχετε ρυθμιστική ευθύνη, κύριε Υπουργέ, όταν χρηματοδοτείτε φύλλα τα οποία ποζάρουν στις πρωινές τηλεοράσεις και δεν πουλούν ούτε πεντακόσια φύλλα με διαφημίσεις του κ. Τσουπίδη του Ταχυδρομικού Ταμιευτηρίου και δεν μπορείτε να παίξετε ένα ρυθμιστικό ρόλο στα Μέσα Μαζικής Ενημέρωσης της περιφέρειας; Δεν μπορείτε να παίξετε ρυθμιστικό ρόλο σ’ αυτούς τους οργανισμούς κοινής ωφέλειας οι οποίοι διαφημίζουν τα προϊόντα τους ασύστολα και με τρόπο επιλεγμένο; Αυτή είναι η διαφάνεια; 
      Αντιλαμβανόμαστε την έννοια της ρυθμιστικής ευθύνης που λέτε ότι έχετε, γιατί τη συγχέετε διαρκώς με την προσφιλή σας παρεμβατική χειραγώγηση κάθε ανεξάρτητου θεσμού. Και είναι προφανές από την αντίδραση και των Βουλευτών σας, τους οποίους φιμώσατε, ότι όταν η Κυβέρνηση επιβάλει, αλλά οι εκλεγμένοι εκπρόσωποι διαφωνούν, βρωμάει ύποπτη μεθόδευση και εξυπηρέτηση συμφερόντων. 
      Κλείνετε τους τοπικούς ραδιοτηλεοπτικούς σταθμούς για να δώσετε συχνότητα σε ελεγχόμενους «ημετέρους» σας. Θολό το τοπίο και στο θέμα των πολυάριθμων εκτελεστικών υπουργικών αποφάσεων που χρειάζονται για να εξειδικευτούν οι προτεινόμενες ρυθμίσεις. 
      Η Κυβέρνησή σας κρατάει στο χέρι της ένα ακόμα εργαλείο ομηρίας των ιδιοκτητών Μέσων Μαζικής Ενημέρωσης. Γι’ αυτό άλλωστε, το καταθέτει τώρα, εν μέσω της παρατεταμένης προεκλογικής περιόδου. 
      Τι μένει, λοιπόν, απ’ αυτό το νομοσχέδιο; Δύο πράγματα. Προεκλογικό ξεπούλημα της Ε.Ρ.Τ. και μία εκβιαστική κίνηση χειραγώγησης των Μέσων Μαζικής Ενημέρωσης. Αυτοί, δυστυχώς, είναι οι δύο μοναδικοί στόχοι του σχεδίου νόμου. Διότι δεν σας έφτασε η αφαίμαξη της πλειοψηφίας των πολιτών με την πιο βίαιη αναδιανομή του πλούτου της Μεταπολίτευσης, δεν σας έφτασαν τα εκατομμύρια ευρώ που εισπράξατε με έμμεσους φόρους για να προχωρείτε σε φορολογικές και ασφαλιστικές ελαφρύνσεις «ημετέρων» σας μεγαλοεπιχειρηματιών, δεν σας έφτασαν οι «βαλίτσες» με τις μίζες της λεηλασίας των ασφαλισμένων και των συμβασιούχων που τώρα τις πληρώνει το σύνολο των πολιτών. Τώρα θέλετε και το 15% του ανταποδοτικού τέλους, που αναγκαστικά όλοι πληρώνουμε, να πάει στις τσέπες των «ημετέρων» σας που θα αγοράσουν το 49% της θυγατρικής της Ε.Ρ.Τ. που θα ιδρύσετε. 
      Υποχρεώνετε τον ελληνικό λαό να παίζει ρόλο χορηγού των μεθοδεύσεων και των συνεχιζόμενων επιχειρήσεων λεηλασίας του δημοσίου πλούτου. Εξοφλείτε, λοιπόν, την εξυπηρέτηση που προφανώς κρυφά είχατε υποσχεθεί σε «εκλεκτούς», οικονομικά ισχυρούς και παράλληλα, στρώνετε και το χαλί εκβιασμού για τους ήδη υπάρχοντες ιδιοκτήτες Μέσων Μαζικής Ενημέρωσης. Καταφανής η προσπάθειά σας μέσα από ένα θολό σχέδιο νόμου. Απειλή για την ανεξαρτησία των Μέσων Ενημέρωσης, να χειραγωγήσετε τα Μέσα Ενημέρωσης, σε προεκλογικό χρόνο. Τριάμισι χρόνια απραξία και ξαφνικά το «Ευαγγέλιο» της ομηρίας των Μέσων Ενημέρωσης κατατίθεται λίγες μέρες πριν κλείσει -μάλλον για τελευταία φορά- αυτή η Βουλή. 
      Είναι προφανές, γιατί βρίσκεστε εδώ σήμερα. Βρίσκεστε εδώ σήμερα εξαναγκάζοντας και υποχρεώνοντας τους διαφωνούντες Βουλευτές σας να υπερψηφίσουν το αντισυνταγματικό και εκβιαστικό αυτό νομοσχέδιο, χωρίς αυτό να σημαίνει ότι από τη στιγμή που το ψηφίζουν είναι άμοιροι ευθυνών και ας διαφωνούν. 
      Βρίσκεστε εδώ σήμερα, γιατί η Κυβέρνησή σας ξέρει πλέον ότι η αλήθεια είναι εχθρός της. Είστε πανικόβλητοι και μπροστά στην αλήθεια θεσμοθετείτε τη χειραγώγηση των Mέσων Eνημέρωσης, για να συνεχίσετε την εκστρατεία συγκάλυψης των σκανδάλων και της ανικανότητάς σας. 
      Βρίσκεστε εδώ σήμερα, για να μπορείτε αύριο να εξαργυρώνετε τη σιωπή των Μέσων Ενημέρωσης με υποσχέσεις για αδειοδοτήσεις. 
      Βρίσκεστε εδώ σήμερα, για να φιμώσετε την ενημέρωση. Την ενημέρωση που αποκάλυψε το σκάνδαλο των ομολόγων, τους δημοσιογράφους που σας ρωτούν για τις αλήθειες που ο ελληνικός λαός δικαιούται να μάθει, τις αλήθειες για τα κυβερνητικά στελέχη που προμόταραν τα επικίνδυνα ομόλογα έξι μήνες πριν την έκδοσή τους, τα κυβερνητικά στελέχη που διάλεξαν ως θύματα τους ασφαλισμένους και ως θύτες τους εκπροσώπους τεράστιων πολιτικοοικονομικών συμφερόντων, τις αλήθειες για τους πραγματικούς παραλήπτες των βαλιτσών με τις μίζες. Διότι αν ήταν να μείνουν τα λεφτά στους χρηματιστές και στους «Παπαμαρκάκηδες» θα κάθονταν και στους τραπεζικούς λογαριασμούς! Δεν ήταν ανάγκη να μπουν σε βαλίτσες!
      Στις βαλίτσες μπήκαν τα λεφτά, γιατί αυτοί που τα πήραν, προφανώς, λόγω θέσης δεν ήθελαν να φανούν στους δικούς τους τραπεζικούς λογαριασμούς. Γιατί ήταν «μαύρα» λεφτά και γιατί αποδέκτες τους ήταν φορείς και πρόσωπα έξω από τον κύκλο των συμβατικών οικονομικών συναλλαγών. 
      Ο ελληνικός λαός δικαιούται να μάθει τις αλήθειες για τη χειραγώγηση της δικαιοσύνης, τις αλήθειες για τις υποκλοπές, την αστυνομική βία, την κομματικοποίηση του κράτους, το ξεπούλημα του δημόσιου πλούτου, την ανεργία, την  υπερχρέωση των νοικοκυριών, τις απόπειρες νοθείας στη Βουλή για την ψήφιση της αναθέωρησης του άρθρου 24 του Συντάγματος, τη διάλυση του κράτους που βλέπει τα δάση του να καίγονται και τον αρμόδιο Υπουργό να μιλάει για επιτυχία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε.
	Δεν φοβάστε μόνο την αλήθεια. Φοβάστε και την κοινή λογική. Την κοινή λογική που αντιδρά στους προκλητικούς για τη νοημοσύνη των πολιτών ισχυρισμούς σας. Θέλετε μέσα ενημέρωσης που να αναπαράγουν αυτές τις αστείες δηλώσεις που ακούμε από τον Πρωθυπουργό περί αναδάσωσης του δρυμού της Πάρνηθας!
	Για ποια αναδάσωση μιλάτε; Για τα έλατα που δεν αναδασώνονται;
	ΠΡΟΕΔΡΕΥΩΝ (Ιωάννης Τραγάκης): Λοιπόν, ολοκληρώστε, κύριε συνάδελφε. 
	ΜΙΧΑΛΗΣ ΚΑΡΧΙΜΑΚΗΣ: Γιατί δεν μιλάτε για την πυρκαγιά της Ραφήνας; Για τα έντεκα χιλιάδες στρέμματα που ο Πρωθυπουργός έλεγε ότι θα αναδασωθούν και εξαιρέθηκαν τρεις χιλιάδες στρέμματα για να οικοπεδοποιηθούν; 
	Γιατί δεν μιλάτε γι’ αυτά; Για να καλύψετε την ανικανότητά σας; Αντλείτε μονίμως επιχειρήματα από τη σφαίρα του παράλογου. Το ψεύδος και η εικονική πραγματικότητα μόνο σε ένα απόλυτα ελεγχόμενο καθεστώς θα μπορούσε να επιβιώσει.
	ΠΡΟΕΔΡΕΥΩΝ (Ιωάννης Τραγάκης): Ολοκληρώσατε. Ευχαριστώ πολύ. 
	ΜΙΧΑΛΗΣ ΚΑΡΧΙΜΑΚΗΣ: Έχετε χάσει κάθε αίσθηση του πολιτεύματος που οφείλετε να υπηρετείτε, έχετε χάσει κάθε αίσθηση δημοκρατίας και κάθε αίσθηση λογοδοσίας. 
	ΠΡΟΕΔΡΕΥΩΝ (Ιωάννης Τραγάκης): Ωραία, τελειώσατε, κύριε συνάδελφε. Θα κατηγορηθώ για μεροληπτική αντιμετώπισή σας!
	Το λόγο έχει ο συνάδελφος κ. Αγγελής. 
	ΑΝΕΣΤΗΣ ΑΓΓΕΛΗΣ: Ευχαριστώ, κύριε Πρόεδρε. 
	Βέβαια, θα μπορούσε κάποιος να απαντήσει στον αγαπητό κατά τα άλλα συνάδελφο του ΠΑ.ΣΟ.Κ., αναφερόμενος στο κυβερνητικό έργο, στις κυβερνητικές επιτυχίες και βεβαίως, δεν θα έφθανε η ώρα σε καμιά περίπτωση για ν’ να αναφερθούμε στις επιτυχίες της Κυβέρνησης και στην εμπιστοσύνη που έχει ο ελληνικός λαός απέναντι στην Κυβέρνηση Καραμανλή. 
	Ερχόμαστε, όμως, στην ουσία. Δεν γίνεται πολιτική με κραυγές! Δεν γίνεται πολιτική με υπεκφυγές! Ευθέως και με σεβασμό θα αναφερθώ στις φράσεις του τέως Προέδρου της Βουλής κυρίου Κακλαμάνη, ο οποίος ομίλησε για αξιοπρέπεια. Εισήγαγε την έννοια της αξιοπρέπειας, της αυτοεκτίμησης και, βεβαίως, χρησιμοποίησε και άλλη μια φράση, την έννοια της στοχοποίησης. Είναι έννοιες πανανθρώπινες οι δύο πρώτες και, βεβαίως, η στοχοποίηση είναι μια έννοια που προϋπήρχε, υπάρχει και θα υπάρχει. 
	Είναι συνεχής η σύγκρουση και, βεβαίως, όταν αναφερόμαστε μόνο στην έννοια του χρήματος, ως κυρίαρχη έννοια, πάντα θα είμαστε θύματα. 
      Πάντα θα είμαστε θύματα μιας κατάστασης η οποία διαμορφώθηκε στο παρελθόν και υπάρχει σε πολύ μεγάλο βαθμό και σήμερα. Αλλά είμαστε εδώ για να συγκρουστούμε, είμαστε εδώ για να πούμε, τι; Ότι προχωρούμε μπροστά.
      Αγαπητέ, κύριε Κακλαμάνη, πραγματικά οι έννοιες αυτές είναι διαχρονικές, αλλά υπήρχαν και χθες. 
      Έρχομαι στο θέμα: Στα Μέσα Μαζικής Ενημέρωσης: Υπήρχε αναρχία, υπάρχει αναρχία. Και η μεγάλη ερώτηση η οποία τίθεται ευθέως είναι: Γιατί υπήρχε αναρχία, σε αντίθεση βέβαια με αυτά τα οποία ο συνταγματικός νομοθέτης επισημαίνει; Υπήρχαν νόμοι οι οποίοι δεν εφαρμόστηκαν και ιδιαίτερα στην επαρχία. Και πράγματι, σήμερα γίνεται ένα βήμα προς τα εμπρός. Και δεν θα πρέπει να ξεχνάμε ότι ζούμε σε μια εποχή που ακολουθούμε οδηγίες της Ευρωπαϊκής Ένωσης. Ποτέ το Κοινοβούλιο δεν αντιστάθηκε σε μια αρχή, σε μια οδηγία. Ποτέ το Κοινοβούλιο δεν στάθηκε απέναντι σε έναν διεθνή οργανισμό. ‘Αρα, ίσως πρέπει να περάσουμε σε μια νέα εποχή, που ο τοπικός προβληματισμός θα έχει τη δυνατότητα διεμβόλισης πραγμάτων, τα οποία δεν ευνοούν βεβαίως και τη δημοκρατία και την πολυφωνία.
      Όσον αφορά στα μέσα εθνικής εμβέλειας γίνονται σωστά βήματα, κύριε Υπουργέ. Όσον αφορά τώρα στα μέσα τοπικής εμβέλειας νομίζω ότι γίνονται λάθη. Και γίνομαι σαφής. Θα συμφωνήσω απόλυτα και με τους προλαλήσαντες συναδέλφους της Νέας Δημοκρατίας, με την τροπολογία της κ. Καλογήρου, και με την τοποθέτηση του κ. Καραμάριου. Ήταν σαφές. Στις παραμεθόριες περιοχές στις νησιωτικές περιοχές υπάρχουν μέσα ενημέρωσης τα οποία προσφέρουν στις τοπικές κοινωνίες. 
      Στο Νομό Καστοριάς υπάρχουν μέσα ενημέρωσης τα οποία ανταγωνίζονται μέσα τα οποία στην παραμεθόριο και εννοώ τη FYROM. Εννοώ βεβαίως και τη γείτονα Αλβανία, με πολύ μεγάλη προσφορά. Δεν είναι δυνατόν αυτά τα μέσα ενημέρωσης να απασχολούν εργαζόμενους που δεν ανταποκρίνονται στα οικονομικά δεδομένα που έχουν. Σωστά βάλατε τα πληθυσμιακά κριτήρια, αλλά θα πρέπει στους παραμεθόριους νομούς και στις νησιώτικες περιοχές να μπει μια παράγραφος που να κατεβάζει ακόμα περισσότερο τον αριθμό. Δεν είναι δυνατόν ένας ενημερωτικός σταθμός σε μια παραμεθόρια περιοχή να χρειάζεται να απασχολήσει πέντε άτομα. Θα πρέπει να γίνει οπωσδήποτε τρία ή δύο. 
      Εκτός αυτού, θα πρέπει να ληφθεί υπ’ όψιν και το στοιχείο της εμπειρίας. Όταν δεν βρίσκονται δημοσιογράφοι οι οποίοι είναι στις αντίστοιχες ενώσεις, σε απομακρυσμένες περιοχές, ή τεχνικοί, το στοιχείο της εμπειρίας θα πρέπει να λαμβάνεται υπ’ όψιν στην απασχόληση. 
      Εκτός αυτού, θα πρέπει, εκτός των τεχνικών προβλημάτων τα οποία υπάρχουν, των δεσμεύσεων που έχουν, θα πρέπει οπωσδήποτε να αναβαθμιστεί η έννοια της στήριξης της δεοντολογίας, έστω και αν βεβαίως μπορεί το Εθνικό Ραδιοτηλεοπτικό Συμβούλιο να επέμβει. Αυτά θα πρέπει να γίνουν σαφή και σαφέστατα να προσδιορίζονται προς όλες τις κατευθύνσεις.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ, κύριε συνάδελφε.
      Το λόγο έχει, ως προτασσόμενος δευτερολογών ο συνάδελφος κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Αγαπητέ συνάδελφε, κύριε Αγγελή, έχετε δίκιο ότι υπήρχε ένα άναρχο και αυθαίρετο τοπίο στα Μέσα Μαζικής Ενημέρωσης και δη στα ηλεκτρονικά και η ευθύνη είναι διαχρονική. Δυστυχώς, όμως, με το παρόν νομοσχέδιο που θέλετε να ψηφίσουμε, δεν μπαίνει τάξη σ’ αυτό το άναρχο τοπίο. Απλώς νομιμοποιεί αυτό το άναρχο τοπίο. Και το νομιμοποιεί κυρίως, γιατί αποδέχεται ό,τι αιτήματα υπήρχαν από την αυθαίρετη, ελεύθερη ιδιωτική τηλεόραση, η οποία υπάρχει μέχρι σήμερα.
      Όταν την αυθαίρετη δόμηση την εντάσσετε σε σχέδιο πόλεως, είπα και στην πρωτολογία μου, κόβεις αυλές, γκρεμίζεις τοίχους. Αυτό το νομοσχέδιο δεν κάνει τίποτα απ’ όλα αυτά. Ό,τι υπάρχει απλώς το νομιμοποιεί.
      Θα προχωρήσω σε μία συνηγορία. Θέλω να συνηγορήσω στην τροπολογία που υπέβαλε ο πρώην Πρόεδρος της Βουλής κ. Κακλαμάνης για την ενημέρωση των κωφών. Να υπάρχει δηλαδή ταυτόχρονη αναγραφή υπότιτλων.
      ΠΡΟΕΔΡΕΥΩΝ (Ιωάννης Τραγάκης): Έγινε δεκτή.
      ΠΑΝΑΓΙΩΤΗΣ ΣΓΟΥΡΙΔΗΣ: Απλώς συνηγορώ.
      Επίσης θα ήθελα να συνηγορήσω και στην τροπολογία της κ. Χριστίνας Καλογήρου. Στην παράγραφο 2 να μπει. «Ειδικά για τις νησιωτικές και παραμεθόριες περιοχές». Όχι μόνο τις νησιωτικές, αλλά και τις παραμεθόριες περιοχές.
      Έρχομαι σε ένα σχόλιο. Στα δεκαοκτώ χρόνια που έχω θητεύσει σ’ αυτό το Κοινοβούλιο, έχω δει αρκετά. Αλλά πρώτη φορά είδα από του Βήματος της Βουλής συνάδελφος να απευθύνεται στο επερχόμενο Συνέδριο της Νέας Δημοκρατίας. Και αναφέρομαι στον κ. Τζαμτζή. 
      Είδα τον κύριο συνάδελφο να ομιλεί στη Βουλή όχι για τα Μέσα Μαζικής Ενημέρωσης, αλλά να ομιλεί σαν να απευθυνόταν στους συνέδρους της Νέας Δημοκρατίας στο Στάδιο Ειρήνης και Φιλίας. Έβγαλε τη φωτογραφία της εφημερίδας Ελεύθερος Τύπος και είπε για τον κ. Παπανδρέου και τον κ. Παπακωνσταντίνου ότι σκουπίζουν τις μίζες του ΠΑ.ΣΟ.Κ. Αν είναι δυνατόν!
      ΠΡΟΕΔΡΕΥΩΝ (Ιωάννης Τραγάκης): Δηλαδή αυτό σας φάνηκε παράδοξο; Ή να του επιβάλουμε λογοκρισία; Εκατόν είκοσι μέρες δεν ακούτε τι λέγεται στην Αίθουσα αυτή; Τώρα το ακούσατε;
      ΠΑΝΑΓΙΩΤΗΣ ΣΓΟΥΡΙΔΗΣ: Σας πειράζει, κύριε Πρόεδρε, που το λέω;
      ΠΡΟΕΔΡΕΥΩΝ (Ιωάννης Τραγάκης): Όχι, αλλά δεν θέλω να επιβάλετε λογοκρισία…
      ΠΑΝΑΓΙΩΤΗΣ ΣΓΟΥΡΙΔΗΣ: Δεν έχετε δικαίωμα…
      ΠΡΟΕΔΡΕΥΩΝ (Ιωάννης Τραγάκης): Ακούστε να δείτε.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, δεν έχετε δικαίωμα να κάνετε κρίση στον ομιλούντα συνάδελφο. Διαβάστε τον Κανονισμό.
      ΠΡΟΕΔΡΕΥΩΝ (Ιωάννης Τραγάκης): Έχω το δικαίωμα να κάνω κρίση, όταν αναφέρεστε σε συνάδελφο ο οποίος δεν είναι παρών και όταν θέλετε με αυτόν τον τρόπο που ομιλήσατε, να του επιβάλετε λογοκρισία. Έχω το δικαίωμα και θα το κάνω πάντοτε. 
      Συνεχίστε, κύριε συνάδελφε.
      ΠΑΝΑΓΙΩΤΗΣ ΣΓΟΥΡΙΔΗΣ: Δεν επιβάλλω λογοκρισία. Σχόλιο κάνω. Και το σχόλιο δεν απαγορεύεται σε αυτήν την Αίθουσα. Εσείς επιβάλλετε λογοκρισία. Γι’ αυτό, διαβάστε τον Κανονισμό της Βουλής, για να ξέρετε, πώς ο Προεδρεύων παρεμβαίνει σε συζήτηση μέσα στο Κοινοβούλιο.
      ΠΡΟΕΔΡΕΥΩΝ (Ιωάννης Τραγάκης): Τον γνωρίζω εξίσου καλά με εσάς. Ολοκληρώστε, λοιπόν.
      ΠΑΝΑΓΙΩΤΗΣ ΣΓΟΥΡΙΔΗΣ: Επιτρέψτε μου να σας επαναλάβω, να διαβάσετε τον Κανονισμό.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε τώρα.
      ΠΑΝΑΓΙΩΤΗΣ ΣΓΟΥΡΙΔΗΣ: Δεν θα ολοκληρώσω, γιατί με διακόψατε. Θα συνεχίσω.
      Έρχομαι τώρα στα άρθρα του νομοσχεδίου.
      ΠΡΟΕΔΡΕΥΩΝ (Ιωάννης Τραγάκης): Τώρα;
      ΠΑΝΑΓΙΩΤΗΣ ΣΓΟΥΡΙΔΗΣ: Ναι.
      ΠΡΟΕΔΡΕΥΩΝ (Ιωάννης Τραγάκης): Έχετε μόνο ένα λεπτό.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, αν θέλετε να με φιμώσετε… 
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε. Μου υποδείξατε την τήρηση του Κανονισμού.
      ΠΑΝΑΓΙΩΤΗΣ ΣΓΟΥΡΙΔΗΣ: Αν θέλετε να με φιμώσετε, να το κάνετε μετά χαράς. Δείχνετε ότι αυτό θέλετε.
      ΠΡΟΕΔΡΕΥΩΝ (Ιωάννης Τραγάκης): Αφού μου υποδείξατε την τήρηση του Κανονισμού, θα το κρατήσω.
      Συνεχίστε.
      ΠΑΝΑΓΙΩΤΗΣ ΣΓΟΥΡΙΔΗΣ: Θέλετε να μας φιμώσετε.
      ΠΡΟΕΔΡΕΥΩΝ (Ιωάννης Τραγάκης): Συνεχίστε.
      ΠΑΝΑΓΙΩΤΗΣ ΣΓΟΥΡΙΔΗΣ: Δεν έχω πρόβλημα.
      ΠΡΟΕΔΡΕΥΩΝ (Ιωάννης Τραγάκης): Συνεχίστε, είπα.
      ΠΑΝΑΓΙΩΤΗΣ ΣΓΟΥΡΙΔΗΣ: Να συνεχίσω.
      ΑΠΟΣΤΟΛΟΣ ΚΑΚΛΑΜΑΝΗΣ: Ο Προεδρεύων πρέπει να είναι ψύχραιμος σε κάθε περίπτωση.
      ΠΡΟΕΔΡΕΥΩΝ (Ιωάννης Τραγάκης): Είμαι και το ξέρετε.
      ΠΑΝΑΓΙΩΤΗΣ ΣΓΟΥΡΙΔΗΣ: Έρχομαι στα άρθρα, όπως σας είπα.
      Τη μετάβαση από την επίγειο ή αναλογική τηλεόραση στην ψηφιακή τηλεόραση τη ρυθμίζετε με τα άρθρα 14 και 15 και συμπληρωματικά με το άρθρο 16. Δυστυχώς, αυτή η μετάβαση περνά μέσα από επτά κοινές υπουργικές αποφάσεις και ένα προεδρικό διάταγμα. Δίδει το δικαίωμα στους καναλάρχες από τη δημοσίευση του νομοσχεδίου αυτού στην Εφημερίδα της Κυβέρνησης μέχρι να εκδοθεί το προεδρικό διάταγμα, να μεταδίδουν το αναλογικό τους πρόγραμμα ψηφιακά, χωρίς τεχνικά χαρακτηριστικά, χωρίς όρους, χωρίς κριτήρια, χωρίς προδιαγραφές, χωρίς αριθμό αδειών, χωρίς χάρτες συχνοτήτων. Αυτό γίνεται με τα άρθρα 14 και 15.
      Στο άρθρο 17 γίνεται μία ρωγμή στον κρατικό χαρακτήρα της εθνικής τηλεόρασης. Με την ίδρυση της ψηφιακής θυγατρικής εταιρείας κατά βάση εισάγουμε τον ιδιώτη από την πίσω πόρτα. 
Και επιχορηγούμε μάλιστα με το ανταποδοτικό τέλος που πληρώνει ο ελληνικός λαός. Ποιον; Τον ιδιώτη. Δηλαδή, μέχρι το 2012 και μετά, που δεν θα υπάρχει αναλογική τηλεόραση, ουσιαστικά η χώρα δεν θα έχει εθνικό κανάλι. Το εθνικό κανάλι θα είναι συνέταιρος με τον ιδιώτη. Αυτό είναι κάτι το φοβερό. Η μόνη χώρα χωρίς εθνικό κανάλι θα είναι η Ελλάδα. Συγχαρητήριά μας!
	Αλλά υπάρχει και μια ευρηματικότητα στο νομοσχέδιο αυτό και μια πονηριά, όταν είναι να εξυπηρετήσουμε το κεφάλαιο και τους καναλάρχες. Και ποια είναι αυτή; Εφηύρατε το χορηγό στο κοινωνικό μήνυμα, που ουσιαστικά τι κάνει; Δίνει να υπάρχει διαφήμιση, χωρίς να προσμετράται ο διαφημιστικός χρόνος και χωρίς αγγελιόσημο. Οι καναλάρχες κερδίζουν, γιατί θα έχουν περισσότερη διαφήμιση. Οι επιχειρήσεις θα κερδίζουν, διότι θα έχουν φθηνότερη διαφήμιση, δεν θα πληρώνουν το αγγελιόσημο. Λυπάμαι πάρα πολύ γι’ αυτά και δεν ψηφίζω κανένα από τα άρθρα αυτά. 
	Περιμένω μια απάντηση για το κανάλι της Βουλής. 
	ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω προς το Σώμα τα εξής: 
      1. Οι Υπουργοί Μεταφορών και Επικοινωνιών, Οικονομίας και Οικονομικών, Εξωτερικών, Εθνικής Αμύνης, Ανάπτυξης και Εμπορικής Ναυτιλίας κατέθεσαν σχέδιο νόμου: «Κύρωση της Συμφωνίας Συνεργασίας μεταξύ της Ευρωπαϊκής Κοινότητας και των κρατών-μελών της, αφενός, και της Δημοκρατίας της Κορέας, αφετέρου, για ένα μη στρατιωτικό Παγκόσμιο Δορυφορικό Σύστημα Πλοήγησης (GNSS)».
      2. Οι Υπουργοί Εμπορικής Ναυτιλίας, Οικονομίας και Οικονομικών, Εξωτερικών, Απασχόλησης και Κοινωνικής Προστασίας, Δικαιοσύνης και Δημόσιας Τάξης κατέθεσαν σχέδιο νόμου: «Κύρωση της Συμφωνίας για τις Θαλάσσιες Μεταφορές μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου του Μπαχρέιν».
      Παραπέμπονται στις αρμόδιες Διαρκείς Επιτροπές
      Η κ. Παπαδημητρίου έχει το λόγο. 
      ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, σας παρακαλώ το λόγο επί προσωπικού. 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Τζαμτζή, για να μην οξύνουμε την κατάσταση, δεν υπήρξε προσωπικό. Έκανε μία αναφορά ο συνάδελφος προηγουμένως σε ορισμένα από τα λεχθέντα από εσάς, στην προηγούμενη ομιλία σας. Δεν ήταν και τόσο κακό. Ο κύριος συνάδελφος πήρε κάποια απάντηση από το Προεδρείο. Νομίζω ότι δεν υπάρχει προσωπικό θέμα. Μην επιμείνετε. 
      ΙΟΡΔΑΝΗΣ ΤΖΑΜΤΖΗΣ: Σας παρακαλώ, κύριε Πρόεδρε. Να αιτιολογήσω. 
      ΠΡΟΕΔΡΕΥΩΝ (Ιωάννης Τραγάκης): Συγγνώμη, κ. Παπαδημητρίου. 
      Ορίστε, κύριε Τζαμτζή, έχετε το λόγο για ένα λεπτό, για να αιτιολογήσετε σε τι συνίσταται το προσωπικό σας θέμα. 
      ΙΟΡΔΑΝΗΣ ΤΖΑΜΤΖΗΣ: Ευχαριστώ, κύριε Πρόεδρε. 
      Ειλικρινά, θα ήθελα να ρωτήσω τον κ. Σγουρίδη σε τι συνίσταται η προσβολή του Κοινοβουλίου. Στο ότι έδειξα μια φωτογραφία; Δεν είναι πραγματικό γεγονός; Είναι πραγματικό γεγονός. Δεν είναι δυνατόν, όμως, να δεχτούμε φίμωση μέσα στην Αίθουσα του Κοινοβουλίου, στο ναό της δημοκρατίας, για το τι θα πούμε ή το τι θα δείξουμε. Είναι στοιχεία, τα οποία δείχνουμε, καταθέτουμε και φυσικά δεν είναι δυνατόν να δεχτούμε τη φίμωση από κανέναν. 
      Πρακτικές, βέβαια, τέτοιες τις ακολουθούσε πάντοτε το ΠΑ.ΣΟ.Κ..
      ΠΡΟΕΔΡΕΥΩΝ (Ιωάννης Τραγάκης): Το Προεδρείο αναγνωρίζει ότι δεν υπήρξε προσωπικό θέμα. 
      Ορίστε, κυρία Παπαδημητρίου, έχετε το λόγο. 
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, πριν μπω στα άρθρα που αφορούν στο περιφερειακό ραδιόφωνο, θα ήθελα να καθησυχάσω λίγο την αγωνία του κ. Αγγελή και να σπάσω την αντίδρασή του προς τη συμμετοχή των Ελλήνων στα ξένα φόρα και στους ξένους οργανισμούς, γιατί όχι μόνο συμμετέχουμε, αλλά και δεν είμαστε διακοσμητικοί. Και μ’ αυτό που λέω δεν εννοώ ότι υπήρξαν διακοσμητικοί στο παρελθόν. Διότι η ουσία είναι ότι η κοινοβουλευτική διάσταση της δημοκρατίας έχει τώρα κερδίσει έδαφος σε πολύ επίσημο επίπεδο. 
      Χαίρομαι που είναι ο κ. Κακλαμάνης στη Βουλή, διότι ήταν με τη δική του συμμετοχή τον Ιανουάριο του έτους 2000 στην εξαιρετική Συνδιάσκεψη της χιλιετίας που εισήχθη η κοινοβουλευτική διάσταση της δημοκρατίας και από τότε και στον ΟΗΕ, κυκλοφορούν οι απόψεις μας και ενσωματώνονται σημαντικά στις αποφάσεις της εκτελεστικής εξουσίας, όπως εκφράζεται στα συμβούλια Υπουργών. 
      Αξίζει να σημειώσω, ότι η δωδεκαετία για το Κιότο ήταν νίκη των Βουλευτών. Οι κυβερνήσεις ήθελαν δεκαπέντε τα χρόνια. Και επιπλέον θα δείτε στην έκθεση που υποβάλλουμε εντός ολίγων ημερών –σήμερα ψηφίστηκε- για τη μετανάστευση, ότι η ίδρυση Μεταναστευτικού Κέντρου στην Ευρώπη, στην οποία συνδράμει και η Ελληνική Κυβέρνηση δια των αρμοδίων Υπουργών Παυλόπουλου και Μπακογιάννη, είναι απόφαση του Συμβουλίου της Ευρώπης και της δικής μας Επιτροπής, που πάρθηκε στη δική μας Γερουσία. Δηλαδή, για τις συνεργασίες μας έχει ανοίξει ο δρόμος και δεν έχουμε παρά να τις αξιοποιήσουμε και να συνηγορούμε και να αντιστεκόμαστε προς τις εκτελεστικές εξουσίες των κρατών-μελών των συνασπισμών, στους οποίους ανήκουμε, για να δικαιώνουμε και τους εντολείς μας, τον ελληνικό λαό, στο μέτρο που μας αφορά. 
      Πιστεύω ότι αυτό ήταν ένα καταπληκτικό κεκτημένο για το Βουλευτή και προτείνω οι υπηρέτες της εκτελεστικής εξουσίας να θυμούνται πώς λειτούργησαν ως Βουλευτές χθες και προχθές, γιατί τείνουμε όλοι, όταν γινόμαστε Υπουργοί, να στεκόμαστε απέναντι από την άσκηση του κοινοβουλευτικού δικαιώματος του καθενός μας. 
      Ευχαριστώ που μου δώσατε την ευκαιρία να πω κάτι που πιστεύω. Κύριε Ρουσόπουλε, σας ευχαριστώ θερμά για τη συνεργασία με τους Βουλευτές σαν και εμένα που δεν μετέχουμε στην αρμόδια επιτροπή, όπου έγινε η συζήτηση για το νομοσχέδιο που φέρατε στην Ολομέλεια.
      Ευχαριστώ που δεχθήκατε και είδατε με επιείκεια και με δικαιοσύνη τις ανάγκες του περιφερειακού ραδιοφώνου και της περιφερειακής τηλεόρασης. Θεωρώ ότι τελικά είναι πολύ σημαντικές οι παρεμβάσεις, που φέρατε ως αλλαγή στο αρχικό σας κείμενο. Πιστεύω ότι είναι πια ρεαλιστική η αντιμετώπιση εκ μέρους των ραδιοφωνιστών των προβλέψεων για αριθμό εργαζομένων, για τη μόνιμη ή την κατά περίπτωση εργασία και κυρίως που δεχθήκατε να ισχύσουν όλα αυτά, εφόσον η πολιτεία έχει καταθέσει τη δική της συμμετοχή για τη δημιουργία ενός υπόβαθρου λογικού, υπαρκτού, ώστε να δίνουμε πρώτα την εγγύηση και την αξιοπιστία και μετά να ισχύουν όσα αφορούν τις υποχρεώσεις τρίτων.
      Συνεχίζω να πιστεύω ότι τα θέματα του κεφαλαίου που απαιτείται, είναι για πολλούς απαγορευτικά. Θέλω να σας πω ότι συμφωνώ πάρα πολύ –όλοι συμφωνούμε και οι τριακόσιοι- με όσα ήταν στο πίσω μέρος του μυαλού σας, την άκρη των οποίων δεν αρθρώσατε, αλλά όλοι το έχουμε βιώσει και το έχουμε πληρώσει. Ευελπιστώ ότι και οι ίδιοι αντιλαμβάνονται πλέον πως ο ρόλος τους είναι και κοινωνικός, οπότε θα πρέπει να διέπεται και να καθοδηγείται από ένα πλαίσιο δεοντολογίας και αρχών, που τουλάχιστον στο επίπεδο του δικού μου νομού -όπου έκανα ξεκάθαρο ποιες είναι οι δικές τους υποχρεώσεις- εύχομαι και πιστεύω ότι θα δούμε να εξελίσσεται ευνοϊκά.
      Ευχαριστώ πάρα πολύ, κύριε Υπουργέ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Το λόγο έχει ο συνάδελφος κ. Βαρβιτσιώτης.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, στην λήξη αυτής της συζήτησης, η οποία ανέδειξε τα βασικά χαρακτηριστικά αυτού του νομοσχεδίου, δεν νομίζω κανένας ότι έχει αμφιβολία για το ότι με αυτή την πρωτοβουλία της η Κυβέρνηση, ακόμα και σε αυτή την οιονεί προεκλογική περίοδο, λύνει ένα θέμα το οποίο δεν είχαν ούτε το θάρρος ούτε τη διάθεση ούτε τη δύναμη, όλο το προηγούμενο διάστημα, οι προηγούμενες κυβερνήσεις να λύσουν.
      Αυτό φαίνεται ξεκάθαρα. Όταν μπαίνουν όροι και προϋποθέσεις και για πρώτη φορά εισάγεται η έννοια της δεσπόζουσας θέσης, που είναι η κυρίαρχη και για τον επηρεασμό της κοινής γνώμης και για τη συμπεριφορά των Μέσων Μαζικής Ενημέρωσης και στα πλαίσια μίας ελεύθερης οικονομίας είναι ίσως η κυρίαρχη έννοια που θα πρέπει να μας απασχολεί και μπαίνει με τέτοια σαφήνεια και με τέτοιο ορισμό, νομίζω ότι κάνουμε ένα πολύ σημαντικό βήμα.
      Αλλά ακούστηκε, κύριε Πρόεδρε, μεταξύ άλλων ότι με αυτό το νομοσχέδιο δεν προχωράμε και προς την ψηφιακή εποχή. Αλίμονο εάν ισχυριζόμαστε ότι δεν προχωράμε στην ψηφιακή εποχή, όταν είναι το νομοσχέδιο που ενσωματώνει σχεδόν το σύνολο της ευρωπαϊκής νομοθεσίας για την ψηφιακή τηλεόραση, δίνει ιδιαίτερη βαρύτητα στην ευρυζωνικότητα  και δίνει ακόμα και την ευκαιρία σε αυτή την πολύπαθη, αμαρτωλή, κοστοβόρα, δημόσια κρατική τηλεόραση, στην Ελληνική Ραδιοφωνία και Τηλεόραση, τη γνωστή Ε.Ρ.Τ, να μπει στην ψηφιακή εποχή μέσα από ιδιωτικοοικονομικά κριτήρια, διότι αυτό το οποίο συνέβη στην Ε.Ρ.Τ., ξέρετε, είναι τραγελαφικό και δεν αναφέρθηκε κανείς μέχρι τώρα.
      ΑΝΔΡΕΑΣ ΛΥΚΟΥΡΕΝΤΖΟΣ: Αναφερθήκαμε.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Ναι, αναφερθήκατε εσείς, κύριε εισηγητά.
      Μονιμοποιήθηκαν, λοιπόν, μέσα από την διαδικασία του προεδρικού διατάγματος Παυλόπουλου χιλιάδες υπάλληλοι στην Ε.Ρ.Τ.. Και ξέρετε τι λένε στους διαδρόμους της Ε.Ρ.Τ.; Ότι πρώτη φορά βλέπουμε Κυβέρνηση να έρχεται να νομιμοποιεί τις επιλογές και τα ρουσφέτια των προηγούμενων. 
      Αυτά συμβαίνουν. Και σήμερα η Ε.Ρ.Τ. είναι ένας οργανισμός δυσκίνητος, τεράστιος, ο οποίος έχει φέρει αποτελέσματα, λειτουργεί καλύτερα, αλλά δεν σημαίνει ότι αποτελεί το όραμα πάνω στο οποίο θα πρέπει να βαδίσουμε για να δούμε παραπέρα. Και αυτά τα λέω, ιδιαίτερα προς αυτούς που υπερασπίζονται το δημόσιο χαρακτήρα της τηλεόρασης και την αντιμετώπισαν στο παρελθόν, ως χοάνη, ρουσφετολογικών προσλήψεων και μονοκομματικής προβολής.
      Αλλά ας τα αφήσουμε αυτά, γιατί πιστεύω ότι πηγαίνοντας σ’ ένα καινούργιο ραδιοτηλεοπτικό πεδίο, αυτό που πρέπει να δούμε πάνω από όλα, δεν είναι μόνο τα πλαίσια της ενημέρωσης, είναι τα πλαίσια των επιλογών και αυτό που πρέπει να προσφέρουμε παραπάνω, πέρα από τη διαφάνεια, στους Έλληνες πολίτες είναι: επιλογές. Όχι να προσφέρουμε όλοι τα ίδια και να δούμε ποιος θα κάνει καλύτερη προσφορά στο ίδιο αντικείμενο.
      Κύριε Πρόεδρε, έχει αναφερθεί και η συνάδελφος η κ. Παπακώστα σε μία τροπολογία, την οποία έχουμε καταθέσει διάφοροι συνάδελφοι, με την οποία θέλουμε να τροποποιήσουμε κατ’ ελάχιστο το νόμο του 1995, σε ό,τι αφορά τη διάθεση του υπολείμματος του διαφημιστικού χρόνου, ο οποίος αποτελεί σε κάποιες περιπτώσεις πεδίο συναλλαγής ανάμεσα σε διαφημιστικές εταιρείες, διαφημιζόμενους και ραδιοτηλεοπτικούς σταθμούς.
       Με τη διάταξη την οποία προτείνουμε, κύριε Υπουργέ, θέλουμε τη «μαύρη» αγορά να την κάνουμε διάφανη και να τη φέρουμε στο φως της εφορίας. Και να υπάρχει αντίγραφο όλων αυτών των κινήσεων στην εφορία, ώστε να μην υπάρχει το περιθώριο να χρησιμοποιηθεί για άλλους σκοπούς αυτός ο τηλεοπτικός χρόνος και αυτός ο διαφημιστικός χρόνος, ο οποίος συγκεντρώνεταιως υπόλειμμα.
      Θεωρώ ότι νομοτεχνικά αυτή η διάταξη είναι σωστή και στη στόχευσή της νομίζω ότι είναι σωστή, διότι προσθέτει στη διαφάνεια που ήταν και ο λόγος, για τον οποίο θεσπίστηκε ο νόμος του 1995 για τη διαφημιστική προβολή και ζητώ από την Κυβέρνηση και από σας προσωπικά να την κάνετε αποδεκτή. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ολοκληρώθηκε ο κατάλογος των ομιλητών.
      Το λόγο έχει ο κύριος Υπουργός.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κύριε Πρόεδρε.
      Κυρίες και κύριοι συνάδελφοι, θα ξεκινήσω μ’ ένα επιχείρημα, το οποίο αναδεικνύεται από συνάδελφο Βουλευτή της Αξιωματικής Αντιπολίτευσης, που μίλησε νωρίτερα. Είπε ότι πως υπάρχει, ο νόμος απλώς το νομιμοποιεί και στη συνέχεια επιχειρηματολόγησε ότι ο νόμος κλείνει σταθμούς ή πνίγει σταθμούς. Αυτή η αντίφαση εμφανίστηκε στην επιχειρηματολογία πολλών συναδέλφων της Αξιωματικής Αντιπολίτευσης, οι οποίοι φοβούμαι ότι σ’ ένα ποσοστό δεν ανέγνωσαν το νόμο, όχι με τη δική μου ματιά, αλλά ούτε καν τον ανέγνωσαν.
      Θα συνεχίσω απαντώντας στα όσα είπε ο εισηγητής της Αξιωματικής Αντιπολίτευσης κ. Χυτήρης. Είπε «υποτίθεται ...» -χρησιμοποιώ τη δική του φράση- «… ότι ο νόμος αυτός λύνει θέματα ψηφιακής τηλεόρασης, ψηφιακής εποχής». Και για να στηρίξει αυτό το «υποτίθεται», ανέφερε ότι από τις ενενήντα σελίδες του νόμου, μόνο οι οκτώ αναφέρονται στην ψηφιακή εποχή.
      Θα πω ότι ο νόμος αυτός εισάγει όλες τις ευρωπαϊκές οδηγίες για την επίγεια ψηφιακή τηλεόραση και ραδιόφωνο, οδηγίες που έπρεπε να είχαν ενσωματωθεί εδώ και καιρό στο εσωτερικό μας δίκαιο. Θέλετε να μάθετε από πότε; Η πρώτη οδηγία σχετικά με την πρόσβαση σε δίκτυα ηλεκτρονικών επικοινωνιών και συναφείς ευκολίες, καθώς και με τη διασύνδεσή τους -οδηγία για την πρόσβαση- έπρεπε να είχε εισαχθεί στο εσωτερικό δίκαιο, έως στις 24 Ιουλίου του 2003.
       Η δεύτερη οδηγία για την αδειοδότηση δικτύων και υπηρεσιών ηλεκτρονικών επικοινωνιών –οδηγία για την αδειοδότηση- επίσης, έως τις 24 Ιουλίου του 2003. 
      Η τρίτη οδηγία, σχετικά με το κοινό κανονιστικό πλαίσιο για δίκτυα και υπηρεσίες ηλεκτρονικών επικοινωνιών –οδηγία πλαίσιο- επίσης, έως τις 24 Ιουλίου του 2003.
       Η τέταρτη για την καθολική υπηρεσία και τα δικαιώματα των χρηστών, όσον αφορά δίκαιο και υπηρεσίες ηλεκτρονικών επικοινωνιών και αυτή στην ίδια ημερομηνία του 2003. 
      Η Πέμπτη και η τελευταία, σχετικά με τον ανταγωνισμό στις αγορές δικτύων και υπηρεσιών έπρεπε να είχε ενταχθεί –εισαχθεί- στο εσωτερικό μας δίκαιο, έως το 2003.
      Βεβαίως, μπορεί να πει κάποιος συνάδελφος από την Αντιπολίτευση: Τώρα είναι 2007 και εσείς καθυστερήσατε. Έχω αναφέρει ήδη, από την ημέρα της πρώτης συζήτησης στην επιτροπή, τη μακρά συζήτηση, το μακρύ διάλογο που έγινε με σαράντα εννέα φορείς απ’ όλη την Ελλάδα, με όλα τα κόμματα και το πρωτοφανές -θεωρώ θετικό- για τα κοινοβουλευτικά μας θέσμια, τα κόμματα του Κοινοβουλίου να έχουν στα χέρια τους ολόκληρο το νομοσχέδιο πέντε μήνες πριν αυτό εισαχθεί σε συζήτηση στη Βουλή και να έχουν την ευκαιρία να το συζητήσουν με τα επιτελεία τους και να κάνουν τις δικές τους προτάσεις.
      Στο δεύτερο θέμα που αναφέρθηκε ο κ. Χυτήρης, ο εισηγητής της Αξιωματικής Αντιπολίτευσης και είπε ότι δεν γίνεται κάτι καινούργιο, στα ψηφιακά,. με αυτό το νόμο και επικαλέστηκε μία σειρά επιχειρημάτων, δεν θα μείνω στα επιχειρήματα. Θα πω μόνο ότι από τη δημοσίευση του παρόντος νόμου οι νομίμως λειτουργούντες τηλεοπτικοί σταθμοί τόσο πανελλαδικής, όσο και περιφερειακής, θα εκπέμπουν ταυτοχρόνως το αναλογικό τους πρόγραμμα και ψηφιακά. 
      Στο σημείο αυτό θέλω να σημειώσω ότι με το άρθρο 14 παρέχεται η δυνατότητα και στους τηλεοπτικούς σταθμούς των πολιτικών κομμάτων να εκπέμπουν ψηφιακά το αναλογικό τους πρόγραμμα, μέχρι την έκδοση του προεδρικού διατάγματος του άρθρου 13, παράγραφος 5 του σχεδίου νόμου.
      Το τρίτο σημείο αφορά τα ευρυζωνικά δίκτυα, τα οποία δίνουν τη δυνατότητα μετάδοσης νέου προγράμματος, υπό τον όρο, φυσικά, της έγκρισης από το Εθνικό Συμβούλιο Ραδιοτηλεόρασης και αυτό από τη δημοσίευση του νόμου και για ADSL και για WiMAX και για κινητή τηλεφωνία εν γένει. Ανοίγει δηλαδή, νέους ορίζοντες στην αγορά. 
      Το τέταρτο επιχείρημα γιατί αυτός ο νόμος μας εισάγει πραγματικά στην ψηφιακή εποχή, είναι ότι παρέχεται μέσω κινητής τηλεφωνίας η δυνατότητα να εκπέμπουν νέο πρόγραμμα μέσω συχνότητας DVB-H στην κινητή τηλεφωνία. Είναι μια συχνότητα υψηλής ευκρίνειας -δεν έχει έλθει στη χώρα μας- η οποία δίνει τη δυνατότητα να περιλαμβάνονται στην ίδια συχνότητα δεκαέξι νέα προγράμματα. 
      Το πέμπτο σημείο είναι ότι διασφαλίστηκαν αναλογικές και ψηφιακές συχνότητες. Θα κουράσω λέγοντας ότι είχαμε μόνο εκατόν τριάντα έξι από το 1961 και έχουμε περί τις δύο χιλιάδες πεντακόσιες συχνότητες τώρα. 
      Εξασφαλίζει ταυτοχρόνως ο νόμος τη λειτουργία της αμφίδρομης τηλεόρασης, τη διαδραστική τηλεόραση, την επιλογή του τηλεθεατή για το τι θέλει να δει. Να επιλέγει, δηλαδή, από ταινίες έως προγράμματα, που εκείνος επιθυμεί, την ώρα που επιθυμεί να τα δει. Τη μετάδοση πολλών άλλων δεδομένων μέσα από αυτές τις συχνότητες, όπως είναι δεδομένα για την τηλεϊατρική ή για το τηλεμπόριο. Παράλληλα, περισσεύουν συχνότητες στην ελληνική πολιτεία, οι οποίες μπορούν να διατεθούν και για άλλες, πέραν της τηλεϊατρικής και του τηλεμπορίου, υπηρεσίες, όπως υπηρεσίες διαχείρισης μεταφορικών μέσων. Για παράδειγμα, μπορεί η Ε.ΘΕ.Λ., τα λεωφορεία στις μεγάλες αστικές πόλεις να χρησιμοποιούν συχνότητες που είναι αξιόπιστες, γρήγορες, για να μπορούν να ορίζουν τα δρομολόγιά τους και να πληροφορούν το κοινό σε χρόνο ρεαλιστικό, όπως γίνεται και στις άλλες ευρωπαϊκές χώρες. 
      Άλλες υπηρεσίες; Υπηρεσίες που κάνουν πιο ανταγωνιστικό το περιβάλλον. Φανταστείτε μόνο ότι μέσα από μία υπηρεσία θα έχουμε τηλέφωνο, διαδίκτυο και ταυτοχρόνως ψηφιακή εικόνα, ψηφιακή τηλεόραση. Γίνεται πιο φιλικό το περιβάλλον στο χρήστη, γίνεται πιο γρήγορο και γίνεται πιο φθηνό.
      Άκουσα ένα συνάδελφο να λέει: «Γιατί δεν πάτε μέσω του Hellas Sat;». Είναι πρωτοφανής η πρόταση γιατί αντιλαμβάνεται κανείς ότι θα πρέπει να πληρώνει πολλαπλάσιο ποσό, ο οποιοσδήποτε χρήστης, εάν πάει μέσω δορυφόρου σε υπηρεσίες που είναι της επίγειας ψηφιακής, και μάλιστα, χωρίς να χρειάζεται να χρησιμοποιηθούν πια συστήματα κεραιών, στις περισσότερες περιπτώσεις πολύπλοκα ή πολυδαίδαλα, όπως γίνεται στην αναλογική τηλεόραση και πολλές φορές χωρίς να χρειάζεται καν συχνότητα, αλλά μέσα από τις ήδη υπάρχουσες γραμμές τηλεφώνων –ο Ο.Τ.Ε. έχει κάνει πολύ καλή δουλειά σε αυτό- παίρνοντας τεχνολογία από το εξωτερικό και μετατρέποντας τις γραμμές του χαλκού σε γραμμές γρήγορης μετάδοσης δεδομένων.
      Στα υπόλοιπα θέματα τα οποία άκουσα, θα αναφερθώ εν τάχει διότι βλέπω ότι ο χρόνος πιέζει. Θα ήθελα να πω ότι με τις περισσότερες συχνότητες είναι σίγουρα και η αύξηση του εθνικού πόρου, την οποία πρέπει να λάβει κανείς υπόψη του. 
      Να σημειώσω για το χάρτη συχνοτήτων και για τον αριθμό των αδειών πως πιστεύω –το είπαν κάποιοι συνάδελφοι- ότι η άγνοια δεν μπορεί να αποτελεί πρόφαση, ειδικά όταν συζητούμε ένα νομοσχέδιο στη Βουλή, το οποίο αντιλαμβάνομαι ότι έχει τεχνικές γνώσεις, αλλά σε κάθε περίπτωση, όταν ένας συνάδελφος επικρίνει την Κυβέρνηση σήμερα, δεν έχει παρά να διαβάσει ένα νόμο της Κυβέρνησης του ΠΑ.ΣΟ.Κ. χθες, για να διαπιστώσει ότι, ούτε σε αυτούς τους νόμους περιλαμβανόταν χάρτης συχνοτήτων, για πολλούς λόγους -ο τεχνικός λόγος είναι ο σημαντικότερος- αλλά ούτε και σε αυτούς τους νόμους περιλαμβανόταν αριθμός αδειοτηθέντων ή προς αδειοδότηση καναλιών.
      Αν λοιπόν, ασκείτε κριτική στη σημερινή Κυβέρνηση, διαβάστε τους δικούς σας νόμους του χθες, να δείτε ότι ακριβώς το ίδιο συνέβαινε. Και δεν το κατακρίνω, διότι έτσι πρέπει να γίνει. Πρώτα θα εκδοθεί ο χάρτης συχνοτήτων και εν συνεχεία θα δούμε τις τεχνικές δυνατότητες, για να βγουν οι αριθμοί των καναλιών. Το είπε πολύ παραστατικά ο συνάδελφος κ. Τασούλας προχθές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, θα παρακαλούσα να έχω ένα-δύο λεπτά ακόμη και τελειώνω. 
      ΠΡΟΕΔΡΕΥΩΝ (Ιωάννης Τραγάκης): Θα σας δώσω και χρόνο από τη δευτερολογία σας. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ. 
      Σε ό,τι αφορά κάποια πράγματα που ειπώθηκαν για την Ε.Ρ.Τ., είπα πολλά για την Ε.Ρ.Τ.. Είπα και χθες αρκετά. Ο ν.2644, θυμίζω ότι συζητήθηκε κατακαλόκαιρο σε Θερινό Τμήμα και όχι σε Ολομέλεια, με την απουσία των κομμάτων της Αντιπολίτευσης. Δεν έχει παρά να διαβάσει κανένας επιχειρηματολογία, για να διαπιστώσει ποιοι έλεγαν άλλα χθες και λένε άλλα σήμερα.
      Αναφέρθηκαν συνάδελφοι, όμως, στην υπόθεση της θυγατρικής. Εγώ θέλω να πω ότι το άρθρο 17 του νομοσχεδίου για τη θυγατρική της «Ε.Ρ.Τ. Α.Ε.», ήταν αναγκαίο να αναφερθεί στο σκοπό της θυγατρικής. Διότι με το άρθρο 13 του ν. 2644/98, ως σκοπός της θυγατρικής τότε ήταν η παροχή ψηφιακής τηλεόρασης, αλλά ως συνδρομητικής. Εμείς εννοούμε και θεσπίζουμε ψηφιακή τηλεόραση ως ελεύθερης λήψης για όλους τους πολίτες, χωρίς συνδρομή, με την απόλυτη διατήρηση του δημόσιου χαρακτήρα της, αφού σ’ εκείνο το άρθρο δεν υπήρχε πρόβλεψη, όπως το χαρακτήρισε και η Κ.ΕΝ.Ε. πολύ σωστά, για ποσοστό συμμετοχής ιδιωτών, ενώ τώρα το ποσοστό της συμμετοχής των ιδιωτών δεν μπορεί να υπερβεί, σε καμμία περίπτωση, το 49%. 
      Σε ό,τι αφορά μία παρατήρηση που έκανε η συνάδελφος κ. Κανέλλη για το αγγελιόσημο και τα δωρεάν κοινωνικά μηνύματα, ειπώθηκαν διαφορετικές απόψεις για τα δωρεάν κοινωνικά μηνύματα. Είπα και στην επιτροπή ότι η ιδέα την οποία εισάγει αυτό το νομοσχέδιο, είναι πώς θα κάνουμε δυνατό, κοινωνικά μηνύματα, αντί να εκπέμπονται από τις τηλεοράσεις στις δώδεκα, στη μία ή στις δύο τα ξημερώματα και να μην έχουν αποτέλεσμα, να εκπέμπονται σε ώρες υψηλής τηλεθέασης. Βρίσκουμε την ιδέα αυτή και την εισάγουμε στο νομοσχέδιο ως ενδιαφέρουσα και λειτουργική. Τρία λεπτά ημερησίως, όχι παραπάνω, αφού πάρουν έγκριση από το Εθνικό Συμβούλιο Ραδιοτηλεοράσεως, έτσι ώστε κοινωνικά μηνύματα να αποκτούν χορηγούς και έτσι να μπορούν να προβληθούν σε ώρες καλύτερης τηλεθέασης. Δεν αλλοιώνει το κοινωνικό μήνυμα η χορηγία. Ο θεσμός του χορηγού υπάρχει σ’ αυτόν τον τόπο, από αρχαιοτάτων χρόνων. 
      Επίσης, σημειώνω, μόνο για την παρατήρηση που έκανε η κ. Κανέλλη, ότι ούτε αγγελιόσημο υπάρχει στις χορηγίες. Και αυτό δεν είναι από αυτό το νόμο, είναι από νόμο που προβλέπεται από το παρελθόν. 
      Θέλω να καθησυχάσω τους συναδέλφους που αναφέρθηκαν στα περιφερειακά ή τοπικά κανάλια. Η έννοια της περιφερειακής τηλεόρασης εισάγεται, όπως έχει εισαχθεί σε όλες τις άλλες χώρες, διότι η έννοια της τοπικής τηλεόρασης ήταν, είναι και θα είναι, πάντα προβληματική. Η τηλεόραση, η οποία εκπέμπει εντός του πλαισίου ενός νομού, δεν έχει δυνατότητες ανάπτυξης. Τηλεόραση, η οποία μπορεί να εκπέμψει σε περισσότερους νομούς -τρεις, τέσσερις, πέντε, ανάλογα με τους χάρτες συχνοτήτων- έχει δυνατότητες να γίνει ισχυρή τηλεόραση, να γίνει ισχυρή επιχείρηση, να έχει θέσεις εργασίας,  να παρέχει ποιοτική ενημέρωση, ποιοτική ψυχαγωγία. 
      Θυμίζω ότι το νομοσχέδιο υποχρεώνει όσους λάβουν άδεια περιφερειακής τηλεόρασης, να έχουν σε κάθε νομό παράρτημα του καναλιού τους, να έχουν στούντιο, να έχουν εργαζομένους και να προβάλλουν ποσοστό τοπικών ειδήσεων. Καθόλου δεν χάνεται η έννοια της τοπικότητας της τηλεόρασης με την εισαγωγή του όρου «περιφερειακή» και την ενίσχυση, όπως είπα, αυτών των τηλεοράσεων, των περιφερειακών τηλεοράσεων.
      Η περίπτωση των τοπικών τηλεοράσεων είναι μοναδική σε ό,τι αφορά τον τρόπο λειτουργίας στην Ευρώπη και εκτιμώ –νομίζω ότι το εκτιμά και ο καθένας από αυτούς που έχουν ζήσει στην επαρχία- είναι προβληματική πρώτα από όλα για τις ίδιες τηλεοράσεις, για τη λειτουργία τους, για την τήρηση του άρθρου 15 του Συντάγματος. 
      Πριν κλείσω, κύριε Πρόεδρε, θα αναφερθώ στις τροπολογίες. Υπάρχει, όπως γνωρίζετε, τροπολογία που έχω καταθέσει, με γενικό αριθμό 1080 και ειδικό  αριθμό 3. Με αυτήν καθορίζεται αντίτιμο για τη χρήση πάρκου κεραιών από τους ιδιωτικούς ραδιοτηλεοπτικούς σταθμούς, όταν χρησιμοποιούν δημόσια ακίνητα ή ακίνητα της Ε.Ρ.Τ.. Προβλέπεται σ’ αυτήν, ότι από τα τέλη συχνοτήτων των ιδιωτικών ραδιοτηλεοπτικών σταθμών, μέρος αυτών θα περιέρχεται στο Εθνικό Συμβούλιο Ραδιοτηλεόρασης για την αναβάθμισή του. Χρειάζεται να αναβαθμιστεί και τεχνολογικά   το Εθνικό Συμβούλιο Ραδιοτηλεόρασης, για να μπορεί να κάνει τη δουλειά του, παρακολουθώντας ένα μεγάλο αριθμό καναλιών και ραδιοφώνων σε όλη την Ελλάδα. 
    Παραμένουν, επίσης, σε ισχύ οι διατάξεις περί του επιδόματος των υπαλλήλων των Γενικών Γραμματειών Επικοινωνίας και Ενημέρωσης, το οποίο κατά ένα μέρος τροφοδοτείται από τα τέλη συχνοτήτων των ιδιωτικών τηλεοπτικών σταθμών. Προβλέπεται θητεία έως τριών ετών των εντεταλμένων συμβούλων της Ε.Ρ.Τ.. Κατά τα λοιπά, η ρύθμιση αυτή είναι ίδια με την υφιστάμενη ρύθμιση. Μέχρι σήμερα οι εντεταλμένοι σύμβουλοι της Ε.Ρ.Τ. είχαν σύμβαση ορισμένου χρόνου, η οποία δεν μπορούσε να ανανεωθεί και δεν παρείχε σταθερότητα για την επιτέλεση του έργου τους. Πολιτική στελεχών –πιστεύω- με μονοετείς συμβάσεις δεν κάνει καμμία σοβαρή επιχείρηση στον κόσμο, γι’ αυτό και επεκτείνουμε τη σύμβαση στα τρία χρόνια. 
    Θέλω να πω για την τροπολογία που κατέθεσε η συνάδελφος κ. Καλογήρου, την οποία με σθένος και με επιχειρήματα και η ίδια, αλλά και πολλοί άλλοι συνάδελφοι υπερασπίστηκαν, ότι οι νησιωτικές περιοχές, όπως και οι παραμεθόριες περιοχές, δεν θα μείνουν χωρίς τηλεόραση. Αν δεν ευδοκιμήσει ή κριθεί άγονος ο διαγωνισμός, προβλέπεται ήδη από το σχέδιο νόμου -και αυτό δείχνει ότι ο νόμος έχει προβλέψει μία σειρά περιπτώσεων και προβλέπεται στο άρθρο 10 παράγραφος 140- ότι μπορεί να επαναπροκηρυχθεί σε εθνική ή περιφερειακή εμβέλεια και με οποιοδήποτε περιεχόμενο, ενημερωτικό ή μη, θεματικό ή ειδικό περιεχόμενο, η άδεια αυτή.  Κατά συνέπεια, εκτιμώ ότι δεν υφίσταται τέτοιο πρόβλημα. Ήδη αναφέρατε κι εσείς ότι σε πολλά νησιά υπάρχουν τηλεοράσεις. Μπορεί σ’ ένα νησί να υπάρχουν και μία και δύο και τρεις τηλεοράσεις. Ο νόμος προβλέπει την αναφορά που σας έκανα. 
      Θέλω να σημειώσω, επίσης, για τους συναδέλφους των παραμεθορίων περιοχών ότι η ανησυχία τους για τις επικαλύψεις από άλλους τηλεοπτικούς σταθμούς ή άλλους ραδιοφωνικούς σταθμούς γειτονικών χωρών είναι, όχι απλώς ανησυχία, είναι πραγματικότητα, τη γνωρίζουμε όλοι μας. Σημειώνω μόνο ότι με τη νέα τεχνολογία, την ψηφιακή τεχνολογία, θα εκλείψουν αυτά οριστικά. Έως την εισαγωγή της νέας τεχνολογίας, δεν θα εκλείψουν τέτοιους είδους προβλήματα. Βελτιώνονται, τουλάχιστον σε ό,τι αφορά  τον κρατικό φορέα, την ΕΡΤ, με τοποθέτηση νέων πομπών σ’ ένα πρόγραμμα αρκετά μεγάλο, το οποίο έχει εξελιχθεί τα τελευταία χρόνια, όχι μόνο τα τελευταία τρία χρόνια αλλά και από την προηγούμενη κυβέρνηση. Θα εκλείψουν τέτοιου είδους προβλήματα επικαλύψεων με τη νέα ψηφιακή τεχνολογία. 
      Είναι πολύ σημαντική η συμφωνία την οποία υπέγραψε η χώρα μας με όλες τις γειτονικές χώρες, γιατί, όταν στην ψηφιακή εποχή αρχίζουν να χρησιμοποιούνται οι ψηφιακές συχνότητες, δεν νοείται τεχνικά επικάλυψη μιας πάνω στην άλλη, άρα θα έχουμε τότε απόλυτη λύση του προβλήματος. 
      Στην τροπολογία την οποία κατέθεσε ο κ. Απόστολος Κακλαμάνης αναφέρθηκα και χθες ότι επρόκειτο περί τεχνικής αβλεψίας. Έχει γίνει ήδη δεκτό το περιεχόμενό της, άλλωστε η Κυβέρνηση αυτή σε πολιτική πρωτοβουλία την οποία ανακοίνωσε πριν από δεκατέσσερις-δεκαπέντε μήνες και έγινε πράξη πριν από δεκατέσσερις μήνες, ίδρυσε έναν τηλεοπτικό σταθμό τον «prisma+», που απευθύνεται αποκλειστικά στα άτομα με αναπηρία, με συνθήκες προσβασιμότητας προς αυτά. 
      Σε ό,τι αφορά την τροπολογία την οποία υπερασπίστηκαν οι συνάδελφοι κ. Παπακώστα και ο κ. Βαρβιτσιώτης γίνεται δεκτή και προτείνω να τεθεί σε ξεχωριστό άρθρο στο τέλος του νομοσχεδίου, πριν από την τελική διάταξη. Είναι ουσιώδης ενίσχυση αυτού που είχε κάνει ο νόμος της Κυβερνήσεως ΠΑ.ΣΟ.Κ. το 1995, ώστε να αποφεύγονται φαινόμενα που παρατηρήθηκαν στην εφαρμογή νόθευσης της υγιούς λειτουργίας της αγοράς. Πιστεύω ότι συμβάλλει αυτή η προσθήκη και στη δημιουργία συνθηκών διαφάνειας και εξυγίανσης των συναλλαγών στο σύνολο των σχέσεων όλων των μέσων ενημέρωσης με διαφημιστικές εταιρείες, διαφημιστές και διαφημιζομένους. 
      Κλείνω, κύριε Πρόεδρε, λέγοντας ότι τα αποτελέσματα αυτού του νομοσχεδίου είμαι βέβαιος ότι όλοι μας θα τα δούμε στην πράξη. Ορισμένα μάλιστα από αυτά θα τα δούμε σε μία σειρά από νέες υπηρεσίες, τηλεοπτικές και άλλες, τις οποίες θα έχουμε όλοι μας στην τσέπη μας, στο χέρι μας, στο κινητό μας πια και πιστεύω πολύ γρήγορα θα διαπιστώσουμε ότι ήδη η χώρα εισήλθε στην ψηφιακή εποχή. 
      Ευχαριστώ πολύ και ζητώ την ψήφιση τόσο των άρθρων, όσο και των τροπολογιών που αναφέρθηκα.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Κύριε Πρόεδρε, μήπως πρέπει να αναφέρω τον γενικό και τον ειδικό αριθμό της τροπολογίας; 
      ΠΡΟΕΔΡΕΥΩΝ (Ιωάννης Τραγάκης): Τη βρήκαμε, κύριε Υπουργέ, την τροπολογία. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., ο συνάδελφος κ. Καστανίδης. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, μπορούμε να συμπεράνουμε ορισμένα πράγματα στη λήξη της συζητήσεως του νομοσχεδίου αυτού. Στα δύο τελευταία κεφάλαια αναδεικνύονται δύο θεμελιώδεις διαφωνίες μας, που εξηγούν επίσης γιατί η Αξιωματική Αντιπολίτευση καταψηφίζει το νομοσχέδιο. 
      Η πρώτη, για την οποία δεν έκανε καμμία αναφορά ο προλαλήσας Υπουργός Επικρατείας, αφορά τη διαμαρτυρία των τεχνικών της ιδιωτικής τηλεόρασης, διαμαρτυρία δημόσια ότι θα δουν να περιορίζεται το εργασιακό τους δικαίωμα στους περιφερειακούς ραδιοτηλεοπτικούς σταθμούς, διότι οι όροι και οι προϋποθέσεις που θέτει το νομοσχέδιο για την ίδρυση περιφερειακών τηλεοπτικών σταθμών μπορούν να οδηγήσουν τελικά το 1/3, της δύναμής τους, όπως υπολογίζουν, στην ανεργία. 
      Η δεύτερη θεμελιώδης διαφορά αναφέρεται στο άρθρο 17 για την ίδρυση θυγατρικής εταιρείας της «Ε.Ρ.Τ. Α.Ε.». Ο Υπουργός Επικρατείας και λίγο πριν, αλλά και κατά την πρωτολογία του, ενστικτωδώς, επιθυμώντας να καταπολεμήσει τους ισχυρισμούς της Αντιπολίτευσης, αναφέρθηκε στο ν.2644. Αλλά, όταν ανατρέχεις στο παρελθόν θα πρέπει και να ορίζεις με ακρίβεια τι συνέβη στο παρελθόν. Η θυγατρική την οποία προβλέπετε να ιδρύσετε, κύριε Υπουργέ, δεν είναι όμοια με τη θυγατρική που προεβλέπετο από τον ν.2644. Αυτή είναι μια σημαντικότατη διαφορά που μας ωθεί στο να καταψηφίσουμε. Και αποδίδουμε δίκαιο στην Π.Ο.Σ.Π.Ε.Ρ.Τ. που αντιδρά. 
      Ο ν.2644 προέβλεπε γενικώς την ίδρυση θυγατρικής. Ο ισχυρισμός σας ότι εσείς προβλέπετε πως το πλειοψηφικό πακέτο θα ελέγχεται από την Ε.Ρ.Τ. Α.Ε., είναι ισχυρισμός άνευ αντικρίσματος, διότι μπορούν να σας πουν οι νομικοί σας σύμβουλοι ότι δεν θα ήταν δυνατό ποτέ να είναι θυγατρική μια εταιρεία και στην προκειμένη περίπτωση θυγατρική της Ε.Ρ.Τ., εάν η Ε.Ρ.Τ. ήλεγχε το μειοψηφικό πακέτο. Πώς θα ήταν θυγατρική της Ε.Ρ.Τ., εάν παραδείγματος χάριν το μειοψηφικό πακέτο των μετοχών ελέγχονταν στο 10% ή στο 15% από την Ε.Ρ.Τ. και το υπόλοιπο 80% ή 85% από ιδιώτες ή άλλους δημόσιους φορείς;
      Συνεπώς, το επιχείρημα δεν στέκει για λόγους απλής νομικής βάσεως, όπως επισημαίνω. Όταν μιλάμε για θυγατρική της Ε.Ρ.Τ., όπως όριζε ο ν.2644, προφανώς μιλάμε για μια θυγατρική εταιρεία στην οποία πρέπει να έχει το πλειοψηφικό πακέτο η Ε.Ρ.Τ.. 
      Το δεύτερο όμως που αποσιωπήσατε είναι ότι στο ν.2644 δεν προβλεπόταν η υποχρέωση της Ε.Ρ.Τ. να δίδει το 15% του συνόλου των ανταποδοτικών τελών στην συσταθησόμενη θυγατρική εταιρεία. Ενώ τώρα προβλέπεται ότι προικοδοτείται η θυγατρική εταιρεία με το 15% των ανταποδοτικών τελών. Και αυτό θα πρέπει να εξηγηθεί επαρκώς, διότι στο καταστατικό της εταιρείας θα ήταν δυνατό να προβλέπονται πόροι, που πάντως δεν είναι αφαιρούμενοι από τα έσοδα της Ε.Ρ.Τ.. 
      Αναρωτιέται κανείς, γιατί στις ρυθμίσεις του άρθρου 17 δεν περιλαμβάνονται στοιχειώδεις προβλέψεις για το τι θα συνεισφέρουν άλλοι δημόσιοι ή ιδιωτικοί φορείς, που θα συμμετάσχουν στην θυγατρική εταιρεία, εάν συμμετάσχουν, ενώ υπάρχει ρητή αναφορά στην υποχρέωση της «Ε.Ρ.Τ. Α.Ε.».
      Κύριε Υπουργέ, έχω γι αυτό το λόγο την υποχρέωση να επαναλάβω αυτά που σας είπε ο εισηγητής μας. Για λόγους απολύτως καθαρούς και αναγνώσιμους, το ΠΑ.ΣΟ.Κ. καταψηφίζει μεταξύ άλλων και τις διατάξεις του άρθρου 17 και αναλαμβάνει την υποχρέωση να καταργήσει τη σχετική διάταξη με νεότερη νομοθετική πρωτοβουλία, όταν θα γίνει Κυβέρνηση. 
      Όμως, επιθυμώ να σχολιάσω και κάτι άλλο, που έχει ευρύτερη πολιτική σημασία και αξία. Μου έκανε εντύπωση ότι η αυτόματη αντίδραση του Υπουργού Επικρατείας στην κριτική των Βουλευτών του ΠΑ.ΣΟ.Κ. ήταν να αναφερθεί πάλι στο παρελθόν. Ανέτρεξε στο παρελθόν και μάλιστα, χωρίς να είναι ακριβής στις πληροφορίες του, όπως λίγο πριν επεσήμανα. 
      Αυτή η λογική, όμως, αποτελεί γενικό εγχείρημα της Νέας Δημοκρατίας, τις τελευταίες μέρες. Και είναι καταστροφική για το πολιτικό σύστημα. Η Νέα Δημοκρατία και η Κυβέρνησή της, ευρισκόμενη σε δύσκολη θέση λόγω του σκανδάλου των ομολόγων, της τεράστιας και οδυνηρής οικολογικής καταστροφής στην Πάρνηθα και σε άλλους δρυμούς, επεχείρησε να ανακαλέσει υποθέσεις του παρελθόντος, ανόμοιες μεταξύ τους, για να συσκοτίσει την ευθύνη που έχει και τον έλεγχο που ασκείται σε αυτήν, χωρίς να αντιλαμβάνεται όμως ότι με αυτόν τον τρόπο, δηλαδή με την καταστροφική συμψηφιστική λογική, οδηγεί στην απαξίωση και την ταπείνωση του πολιτικού συστήματος. Και μην αναρωτηθεί κανείς: «Ναι, αλλά πώς εμείς θέλετε να δεχόμαστε κριτική για τα ομόλογα, τα δομημένα και σύνθετα;» Για έναν πολύ απλό λόγο. Διότι τις καταγγελίες τις έκανε, όπως γνωρίζετε, συγκεκριμένη τράπεζα στην Επιτροπή Κεφαλαιαγοράς και η ευθύνη της Αντιπολιτεύσεως, με βάση τα γεγονότα, είναι να ελέγχει. Αυτή η καταστροφική συμψηφιστική λογική δίνει τη δυνατότητα, κύριε Υπουργέ, και σε τρίτους που επιθυμούν την απαξίωση του πολιτικού συστήματος να το επιχειρούν ανενόχλητοι.
      Μια κυβέρνηση, η οποία ισχυρίζεται ότι είναι η κυβέρνηση του μέλλοντος –αγαπημένη έκφραση του κ. Αλογοσκούφη- ζητάει να κριθεί το έργο της με βάση κριτήρια του μέλλοντος κι όχι μόνο με κριτήρια του παρελθόντος και με επιστροφή σ’ αυτό. Πρώτη φορά βλέπω Κυβέρνηση να αναζητά εναγωνίως να κρίνεται η συμπεριφορά και το έργο της με βάση το παρελθόν, παρότι διακηρύσσει ότι είναι Κυβέρνηση του μέλλοντος. Αυτή η καταστροφική για το πολιτικό σύστημα, συμψηφιστική λογική, πρέπει να τελειώσει. 
      Χθες, σε μια πολύ σεμνή τελετή στο Ζάππειο για τον καθηγητή Στεφανή, σε μια τελετή συγκινησιακά φορτισμένη, ο καθηγητής είπε το εξής: «Είμαστε αυτό που θυμόμαστε». Συμπληρώνω λέγοντας ότι είμαστε αυτό που η συλλογική μνήμη για τον καθένα από μας θυμάται. Σας διαβεβαιώνω ότι σε αυτή την περίοδο, με την τακτική που ακολουθείτε, η συλλογική μνήμη θα θυμάται πολύ άσχημα γεγονότα για το πολιτικό μας σύστημα.
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, είναι όντως εντυπωσιακής λιτότητος και περιεκτικότητος συνάμα η περιγραφή που έκανε ο κ. Στεφανής -και την ακούσαμε εδώ δια στόματος του κ. Καστανίδη- ότι «είμαστε αυτό που θυμόμαστε». Γι’ αυτό ακριβώς και εμείς, επειδή είμαστε αυτό που θυμόμαστε κι εσείς είστε αυτό που θυμόμαστε για σας, εξακολουθούμε να συγκρίνουμε το παρελθόν του ΠΑ.ΣΟ.Κ. με το παρόν της σημερινής Κυβερνήσεως, για να εξακολουθούμε να είμαστε, για να εξακολουθούμε να υπάρχουμε. 
      Οι εκλογές δεν είναι σαν κι αυτούς τους παραβατικούς οδηγούς που ενίοτε μηδενίζουν τα χιλιόμετρα, για να πουλήσουν το αυτοκίνητο ως καινούργιο. Οι εκλογές δεν μηδενίζουν τα χιλιόμετρα. 
      Οι εκλογές είναι ένα γεγονός όπου ο λαός αποφαίνεται για όλους μας. Το ΠΑ.ΣΟ.Κ. εκλαμβάνει τις εκλογές ως μια διαδικασία μηδενισμού του κοντέρ, για να «πουλήσει» -εντός εισαγωγικών- τον εαυτό του ως καινούργιο. 
      Ε, δεν είστε καινούργιοι. Είστε παμπάλαιοι, με προβλήματα, με συνέπειες και επιπτώσεις για τη χώρα και το χειρότερο είναι ότι είστε παμπάλαιοι και αδιόρθωτοι! Δεν φτάνει που είστε παμπάλαιοι, δεν «κάνετε» και σέρβις για να αλλάξετε αυτή την εικόνα και να συμβάλετε όχι στη δική σας πολιτική ευμάρεια, αλλά να συμβάλετε στη βελτίωση του πολιτικού συστήματος, το οποίο πολιτικό σύστημα για τέσσερα χρόνια μετά το 2004 έχει την αδιαπραγμάτευτη εντολή από τον ελληνικό λαό, στο βαθμό που το εκπροσωπούμε, εμείς μεν να κυβερνήσουμε  σωστά, εσείς δε να ασκήσετε ουσιαστική αντιπολίτευση.
      Δεν ακούσατε αυτή την εντολή. Και όχι μόνο δεν την ακούσατε, αλλά καταφέρεσθε και εναντίον της Νέας Δημοκρατίας που επιχειρεί συγκρίσεις και συγχρόνως επικαλείσθε τον κ. Στεφανή, ο οποίος ορίζει –και ορθώς- ότι είμαστε αυτό που θυμόμαστε.
      Το νομοσχέδιο, κύριε Υπουργέ, βγάζει την τηλεόραση και τη ραδιοφωνία από την εποχή του χαλκού. Το είπατε στη ρύμη του λόγου σας και το αξιοποιώ. Ναι, η εποχή του χαλκού, όχι με την έννοια της Αρχαιολογίας, αλλά με την έννοια του υλικού που είναι φτιαγμένα τα παλιά καλώδια, μέσω των οποίων γινόταν η μετάδοση.
      Επιχειρούμε λοιπόν να φύγουμε από την εποχή του χαλκού με αυτό το νομοσχέδιο. Και φεύγουμε από την εποχή αυτή και αφομοιώνοντας με αυτό το νομοσχέδιο όλη τη διαδρομή που οι άλλες χώρες έκαναν όσο εμείς βρισκόμασταν στην εποχή του χαλκού.
      Θυμίζω για μια ακόμη φορά, αλλά και επειδή είμαστε ό,τι θυμόμαστε, πως ουσιαστικά άδειες ραδιοφωνίας και τηλεοράσεως σ’ αυτή τη χώρα δεν υπάρχουν. Και εξηγούμαι. Άδειες τηλεοράσεως δεν υπάρχουν, γιατί παρά το ότι βγήκαν προκηρύξεις με βάση τον προ δωδεκαετίας νόμο, αυτές οι προκηρύξεις είτε καταργήθηκαν με το ν. 3051/2002 είτε ακυρώθηκαν οι άδειες δικαστικώς, εις δε το χώρο της ραδιοφωνίας, άδειες που υπήρξαν είτε έληξε η χρονική διάρκειά τους είτε και αυτές με δικαστική εμπλοκή και δικαστική περιπέτεια ακυρώθηκαν.
      Σε αυτό το τοπίο της ανυπαρξίας αδειών, σ’ έναν χώρο ο οποίος καλώς ή κακώς ρυθμίζει εν πολλοίς τις πολιτικές εξελίξεις, η Κυβέρνηση επιχειρεί να βάλει τάξη, επιτυγχάνοντας να θέσει τους πρωταγωνιστές και τους επιχειρούντες σε αυτόν τον τομέα στην ίδια αφετηρία, χωρίς αναστατώσεις, χωρίς αδικίες, χωρίς ανατροπές.
      Η μόνη ανατροπή που κάνει αυτό το νομοσχέδιο είναι ότι φέρνει στο προσκήνιο τη νομιμότητα, την ισονομία, την ισηγορία εκεί που υπήρχε έλλειψη νομιμότητας, έλλειψη κανόνων, έλλειψη κριτηρίων, αλλά –τολμώ να πω- και έλλειψη κινήτρων για επενδύσεις. Αυτή είναι η μόνη ανατροπή και είναι η αναμενόμενη ανατροπή από μια Κυβέρνηση, η οποία σέβεται τον εαυτό της και κυρίως, σέβεται τις συνταγματικές επιταγές. 
      Γιατί θυμίζω για μια ακόμη φορά ότι αυτός ο νόμος είναι εκτελεστικός νόμος του Συντάγματος και έρχεται μετά από έξι χρόνια. Επί έξι χρόνια το Σύνταγμα έχει το δίκαιο παράπονο από τους νομοθέτες ότι δεν ορίζουν εκτελεστικό νόμο για το άρθρο 14, για τη μια πλευρά του άρθρου 14, γιατί το άρθρο 14 είχε αξιώσεις για δυο εκτελεστικούς νόμους. Αυτά τώρα, ρυθμίζονται. 
      Όσον αφορά τα επιμέρους θέματα που έχουν να κάνουν με το γεγονός ότι νομιμοποιείται ένα ατίθασο σκηνικό και νομιμοποιείται όχι βίαια και ότι αυτό μπορεί να επιφέρει κόστος σε εργασιακές σχέσεις ή σε εργασιακά δικαιώματα των ανθρώπων που δουλεύουν στον τηλεοπτικό και ραδιοφωνικό Τύπο, θυμίζω –πέραν των όσων είπε ο κ. Βαρβιτσιώτης για την τακτοποίηση των χιλιάδων συμβασιούχων της κρατικής τηλεοράσεως- ότι αυτή η Κυβέρνηση, το Υπουργείο Επικρατείας και το Υπουργείο Απασχόλησης και Κοινωνικής Προστασίας, έκανε για πρώτη φορά μετά από δεκαέξι χρόνια συλλογική σύμβαση για τους τεχνικούς της τηλεοράσεως.
      Απέκτησαν οι τεχνικοί της τηλεοράσεως, οι εργαζόμενοι στην τηλεόραση συλλογική σύμβαση μετά από δεκαέξι χρόνια με αυτήν την Κυβέρνηση. Εάν αυτό δεν είναι δείγμα φιλεργατικής νοοτροπίας και φιλεργατικής πρακτικής –γιατί από νοοτροπίες και προθέσεις υπάρχει μάλλον κορεσμός σ’ αυτήν τη χώρα- τότε τι είναι; 
      Συνοψίζω και καταλήγω, κύριε Πρόεδρε. Το νομοσχέδιο αυτό επιχειρεί και βάζει τάξη σ’ ένα από τα πιο «ατίθασα» και πιο σημαντικά τοπία για το πολιτικό και πολιτιστικό σκηνικό της χώρας. Επιχειρεί να βάλει τάξη μετά από δώδεκα χρόνια απραξίας και φοβίας να ασχοληθούμε. Και το μόνο που μπορεί κάποιος να επικαλεσθεί για να ασκήσει κριτική και να αρνηθεί αυτό το νομοσχέδιο, είναι μία επίκληση κάποιας τελειομανούς, νεφελώδους -που δεν υπάρχει- ουτοπικής, άλλης λύσεως, η οποία όμως άλλη λύση για εμάς δεν εφευρέθηκε από εμάς, για εσάς που κυβερνούσατε πριν από εμάς και δεν την υλοποιήσατε.
      Αλλά καταφεύγω και πάλι στους ορισμούς του κ. Στεφανή ότι είμαστε ό,τι θυμόμαστε και κινδυνεύω να θεωρηθώ ότι προσχωρώ σε απόψεις αξιόλογων Υπουργών του ΠΑ.ΣΟ.Κ. και συνεπώς, για να μην παρεξηγηθώ, σταματώ εδώ.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε  συνάδελφε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Ιωάννης Τραγάκης): Ο κ. Καστανίδης έχει το λόγο για τρία λεπτά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, όταν μιλώ, εκλαμβάνω ότι το σύνολο των συνομιλητών μου βρίσκεται σε πλήρη ετοιμότητα διανοίας, ώστε να κατανοούν τι λέω. Επειδή δεν είναι πάντοτε αυτό βέβαιο, θα επιχειρήσω με ορισμένες απλές υπομνήσεις να σας πω, τι σημαίνει ότι «είμαστε αυτό που θυμόμαστε».
      Κύριοι  συνάδελφοι, σημαίνει ότι ένα κόμμα όπως η Νέα Δημοκρατία που ήλθε στην Κυβέρνηση, με αναντεπταμένη τη σημαία της ηθικής και της διαφάνειας, την ώρα που την κατακεραυνώνουν τα γεγονότα για τα ομόλογα ή άλλα σκάνδαλα, αυτό που οφείλει να κάνει είναι να πει με υπευθυνότητα και τόλμη, «αναλαμβάνω τις ευθύνες και εφαρμόζω υπέρ της διαφάνειας αυτό που έχω υποσχεθεί στον ελληνικό λαό», παραδείγματος χάριν, την ανεξάρτητη αρχή για τον έλεγχο των προμηθειών και έργων. Ή αναλαμβάνει να εφαρμόσει όσα της υποδεικνύει η Αντιπολίτευση, για την κατοχύρωση της διαφάνειας.
      Να τι σημαίνει «είμαστε αυτό που θυμόμαστε». Σημαίνει ότι, αν έχω αναλάβει την ηθική ευθύνη της καταγγελίας του αντιπάλου και ο ελληνικός λαός με εκλέγει γι’ αυτό που υποσχέθηκα, όταν έρχομαι στην Κυβέρνηση και ελέγχομαι για το σκάνδαλο των ομολόγων, δεν με πιάνει η κακομοιριά να κρύβομαι πίσω από τα δάχτυλα και να γυρίζω πίσω στις ημέρες του παρελθόντος, αλλά εφαρμόζω αυτά που υποσχέθηκα. Ειδάλλως, καταστρέφεις το πολιτικό σύστημα, όπως το κάνει αυτές τις μέρες η Νέα Δημοκρατία.
      Αν αυτές τις μέρες έπρεπε κάτι να συζητήσουμε, αυτό θα ήταν ό,τι συμβαίνει, στο πεδίο των κοινωνικών προβλημάτων ή ό,τι συμβαίνει στο χώρο της δικαιοσύνης ή το τί συμβαίνει με τις προσλήψεις στη Βουλή. Και εκεί ακριβώς υπάρχουν θέματα για τα οποία γνωρίζω ότι η Κυβέρνηση θα ήθελε να σιωπήσει. Γι’ αυτό ακριβώς μαγειρεύει να συζητά τα ασήμαντα, τα εκτός του πραγματικού πεδίου της πολιτικής. 
      Ελπίζω τώρα να έχετε κατανοήσει, τι εννοώ λέγοντας ότι καθείς πρέπει να κάνει αυτό για το οποίο ενθυμείται ο ελληνικός λαός ότι τον ψήφισε.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, μου επιτρέπετε; 
      ΠΡΟΕΔΡΕΥΩΝ (Ιωάννης Τραγάκης): Κύριε Τασούλα, θα κάνουμε «πινγκ- πονγκ» τελικά μεταξύ των Κοινοβουλευτικών Εκπροσώπων. 
      Ορίστε, έχετε το λόγο. Εξάλλου, έχετε το δικαίωμα γι’ αυτό.
      ΚΩΝΣΤΑΝΤΙΝΟΣ ΤΑΣΟΥΛΑΣ: Ο κ. Καστανίδης ο οποίος έχει –λόγω κράσεως και όχι λόγω αγένειας- σθεναρά οργίλο ύφος, κάθε φορά που εκλαμβάνει ότι κάποιος δεν τον καταλαβαίνει ή ότι τον αδικεί, το αποδίδει σε πνευματική ανεπάρκεια ή σε έλλειψη πνευματικής εγρηγόρσεως, η οποία δεν είναι κάτι ξένο με αυτή την Αίθουσα, η οποία, βεβαίως, δεν αποτελείται από υπερανθρώπους. Αποτελείται ενίοτε και από ανθρώπους οι οποίοι είναι αμελείς, αφηρημένοι και μπορεί να μην είναι στα υψίπεδα της διανοήσεως του κ. Καστανίδη ανά πάσα στιγμή. 
      Όμως, αυτό είναι συγγνωστό και δεν είναι κάτι το οποίο πρέπει συνεχώς να το επισείει, διότι δείχνει μια ασυνήθη σκληρότητα με τα δεδομένα της εποχής, η οποία θέλει να αντιμετωπίζουμε τους υπολειπομένους με μια κατανόηση και μια επιείκεια. Και βλέπετε ότι η εποχή μας έχει ειδικές πολιτικές που τις συμπεριλαμβάνουμε και σε συνταγματικά κείμενα για τους συμπατριώτες μας και τους συνανθρώπους μας οι οποίοι υπολείπονται. 
      Συνεπώς, δεν είναι σωστό να δείχνει τέτοια σκληρότητα σε όσους εξ ημών δεν μπορούμε να απογειωθούμε στα υψίπεδα της δικής του απροσδιόριστης διανοήσεως. Θα ήθελα λοιπόν λίγο περισσότερη κατανόηση, ειδικά εγώ ο οποίος ομολογώ ότι υστερώ.
      Όμως, επειδή εκτός από το ότι είμαστε ό,τι θυμόμαστε, ο άνθρωπος είναι και το στυλ του. Θα ήθελα να θυμίσω ότι το στυλ της Νέας Δημοκρατίας και των ανθρώπων της έναντι αποτρόπαιων κρουσμάτων που η ίδια η Νέα Δημοκρατία τα κατηγόρησε, τα καταγγέλλει και τα τιμωρεί, δεν είναι ένα στυλ συγκαλύψεως ή στυλ –όπως θα λέγαμε λαϊκά- «να κάνω την πάπια». Είναι διαφορετική η αντιμετώπιση αυτών των κρουσμάτων από τη Νέα Δημοκρατία και διαφορετική από το ΠΑ.ΣΟ.Κ.. Αυτή η σύγκριση αυτών των δυο διαφορετικών μορφών αντιμετωπίσεως πρέπει ανά πάσα στιγμή να έρχεται στο νου μας. 
      Θα ήταν υπερβολική αξίωση να περιμένει κάποιος από μια Κυβέρνηση να καταργήσει, αυτομάτως, την πρόθεση και την πράξη της διαφθοράς. Αυτό το οποίο θα ήταν ανθρωπίνως πιο κατανοητό και αναμενόμενο από μια Κυβέρνηση, είναι να πατάσσει άμεσα τη διαφθορά. Γι’ αυτό, δεν έχει κάποιος να πει τίποτα στη Νέα Δημοκρατία, από όπου και αν προέρχεται η διαφθορά.
      Το ΠΑ.ΣΟ.Κ. κάνει κάτι το οποίο είναι εντελώς ανήκουστο. Αρνείται τη δική του συμμετοχή στη διαφθορά. Και όχι μόνο την αρνείται, αλλά συγκαλύπτει και αυτήν ακόμη και σε επίπεδο που δεν θα είχε πολιτικούς τριγμούς. 
      Ο κόσμος περιμένει να αντιμετωπισθεί η διαφθορά απ’ όλους μας. Και για να πείσεις ότι αντιμετωπίζεις τη διαφθορά, πρέπει να πείσεις ότι είσαι έτοιμος καμμιά φορά να τα βάλεις και με το σύμπαν. Ο Αρχηγός του ΠΑ.ΣΟ.Κ. δεν είναι έτοιμος να τα βάλει όχι με το σύμπαν, αλλά ούτε μ’ έναν υπάλληλό του! 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Τασούλα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, κατανοώ απολύτως τη συζήτηση «περί πάπιας». 
      ΠΡΟΕΔΡΕΥΩΝ (Ιωάννης Τραγάκης): Ο κ. Λυκουρέντζος έχει το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, όταν στο παρελθόν είχα κάνει αναφορά εδώ, στους συμβασιούχους της Ε.Ρ.Τ. οι οποίοι μονιμοποιήθηκαν με το προεδρικό διάταγμα 164, έσπευσαν φίλοι της εκλογικής μου περιφέρειας, εργαζόμενοι στην Ε.Ρ.Τ., να μου πουν: «πώς ξέρετε ότι εμείς είμαστε ΠΑ.ΣΟ.Κ.;». Και τους απήντησα: «απευθυνθείτε στους Βουλευτές του ΠΑ.ΣΟ.Κ. που συνεχώς μας κατηγορούν για διορισμούς γαλάζιων παιδιών». 
      Όμως, με τα αποτελέσματα της Ε.Ρ.Τ. για την ανάδειξη των εκπροσώπων στο Διοικητικό Συμβούλιο φρόντισαν να μας το θυμίσουν και οι ίδιοι ότι είναι ΠΑ.ΣΟ.Κ.. 
      Τώρα, έφυγε ο εκλεκτός Κοινοβουλευτικός Εκπρόσωπος του ΠΑ.ΣΟ.Κ., αλλά εκδηλώνω και εγώ το θράσος ή δεν σεμνύνομαι –παρ’ ότι πρωτοείσακτος όπως συχνά-πυκνά με χαρακτηρίζει- να απαντήσω σε αυτά τα οποία μας διατύπωσε. 
      Για παράδειγμα, είναι βέβαιο ότι η Νέα Δημοκρατία προηγείται στα ζητήματα της αντιμετώπισης της διαφθοράς, της διαπλοκής και θέλει να επιβάλει τη διαφάνεια. 
    Απόδειξη τού αν συζητάμε σήμερα για τα ζητήματα αυτά στην πολιτική ζωή της χώρας αποτελεί επιτυχία της Νέας Δημοκρατίας, από την εποχή που ήταν στα Έδρανα της Αντιπολίτευσης και εξακολουθεί με την ίδια συνέπεια να χειρίζεται αυτά τα ζητήματα. 
    Και γιατί «κακομοιριά»; «Κακομοιριά» είναι όταν έχεις τη γενναιότητα να στείλεις όλους τους εμπλεκόμενους στη δικαιοσύνη; Ή είναι «κακομοιριά» να αθωώνεις εκ των προτέρων εκείνους οι οποίοι φαίνεται ότι είναι οι πρωταγωνιστές σκαστών περιπτώσεων σκανδάλων; Και αυτό έγινε από την παράταξη η οποία βρίσκεται σήμερα στην Αξιωματική Αντιπολίτευση. 
    Εμείς να απαξιώσουμε το πολιτικό σύστημα της χώρας; Γιατί; Το πολιτικό σύστημα της χώρας το υπερασπιζόμαστε όλοι, ο καθένας με το προσωπικό του παράδειγμα. 
    Δεν δέχομαι τις γενικεύσεις. Ούτε το «παντού υπάρχουν ένοχοι», «παντού ευθύνονται –και σε μια συγκεκριμένη παράταξη- όλοι», αλλά ούτε όμως δέχομαι και την καθολική αθώωση των πάντων. Ο καθένας από μας με το προσωπικό του παράδειγμα στηρίζει το πολιτικό σύστημα. Αυτόν κρίνει ο λαός. Και αν μένει κάτι στη συλλογική μνήμη της ελληνικής κοινωνίας, είναι αυτό ακριβώς το  παράδειγμα. 
    Δεν θέλω να αναφερθώ σε διακεκριμένες προσωπικότητες οι οποίες αποτελούν για μένα παράδειγμα στη δημόσια ζωή της χώρας, για να μη θεωρηθεί ότι μεροληπτώ υπέρ της μιας ή της άλλης πλευράς. Όμως, θέλω να θυμίσω ότι υπάρχουν τέτοια παραδείγματα τα οποία αξίζει να παρακολουθούμε και να υιοθετούμε. 
    Τέλος, ποιος ομιλεί για συμψηφισμό; Εμείς; Πότε αρχίσατε αυτό το επιχείρημα περί συμψηφισμού; Όταν η Νέα Δημοκρατία όχι μόνο πήρε την πρωτοβουλία να πάει στη δικαιοσύνη σειρά υποθέσεων, αλλά όταν εσείς αρχίσατε να αισθάνεστε ότι ενοχλείστε. Και γιατί ενοχλείστε; Θέλετε, λέτε, τη διαφάνεια παντού. Γιατί, λοιπόν, δεν συμφωνούμε όλοι, οποιαδήποτε υπόθεση να παραπέμπεται αμέσως στη δικαιοσύνη, χωρίς κανένα δισταγμό, χωρίς καμμία ένσταση και χωρίς καμμία επίθεση εναντίον των αντιπάλων; Να λέτε και να πούμε όλοι μαζί ότι αν υπάρχει συγκεκριμένη περίπτωση, τότε δεν αφορά τα κόμματα, δεν αφορά την Κυβέρνηση, αλλά τη δικαιοσύνη. Και εκεί να τελειώνουν τα πάντα. Και τότε, δίνουμε όλοι μαζί αυτή την εικόνα, αυτό το παράδειγμα το οποίο αναμένει η ελληνική κοινωνία. Δεν μπορεί, λοιπόν, πότε να είστε με την κάθαρση και τη διαφάνεια και πότε να διατυπώνετε ενστάσεις όταν αυτές αφορούν υποθέσεις που εμπλέκονται πρόσωπα της δικής σας παράταξης.
    Απαντώ σ΄ ένα ακόμη επιχείρημα το οποίο αποκαλύπτει μια κραυγαλέα αντίφαση. Συμφωνήσαμε όλοι ότι πρέπει να μειωθεί το προσωπικό των περιφερειακών σταθμών. Όταν, λοιπόν, συμφωνούμε για τη μείωση του προσωπικού, πώς υιοθετείτε μετά το επιχείρημα ότι θα βρεθεί στην ανεργία το 1/3 των τεχνικών; Θα πρέπει να είμαστε επίσης, ακριβείς σε όλα αυτά τα ζητήματα. 
    Κύριε Υπουργέ, θέλω να σημειώσω και εγώ με τη σειρά μου ότι πράγματι η τροπολογία της κ. Καλογήρου θα μπορούσε να δώσει λύσεις πέραν της μέριμνας η οποία διαλαμβάνεται από τα άρθρα τα οποία επικαλεστήκατε, αλλά δυστυχώς ο κίνδυνος να αποκτήσει μια γενίκευση και με άλλες περιοχές, σας εμποδίζει να το αποδεχθείτε. Όμως, αυτό δεν σημαίνει ότι είναι μια τροπολογία που θα έδινε μία λύση στις νησιωτικές περιοχές.
    Τέλος, κύριε Υπουργέ, αισθάνομαι την υποχρέωση να ευχαριστήσω εσάς προσωπικά για την εμπιστοσύνη σας να εισηγηθώ το νομοσχέδιο το οποίο καταθέσατε στη Βουλή, όπως και τον Γραμματέα της Κοινοβουλευτικής μας Ομάδας, επίσης για την εμπιστοσύνη του να μου αναθέσετε αυτή την αποστολή.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Το λόγο έχει ο συνάδελφος κ. Χυτήρης.
    ΤΗΛΕΜΑΧΟΣ ΧΥΤΗΡΗΣ: Κύριε Πρόεδρε, όπως θα καταλάβατε, η Βουλή έχει εκλεκτούς δικηγόρους, νομικούς και ρήτορες. Ο κ. Καστανίδης, ο κ. Τασούλας…
    ΠΡΟΕΔΡΕΥΩΝ (Ιωάννης Τραγάκης): Και ο κ. Λυκουρέντζος, ο οποίος ήταν επίσης πολύ καλός. 
    ΤΗΛΕΜΑΧΟΣ ΧΥΤΗΡΗΣ: Ο κ. Λυκουρέντζος, σωστά. 
    Εμείς, λοιπόν, δεν είμαστε δικηγόροι. Ούτε εσείς ούτε εγώ. Ας μου επιτραπεί, λοιπόν, να πω στον κ. Τασούλα ότι σύμφωνοι: «είμαστε ό,τι θυμόμαστε». Όμως, κύριε Τασούλα, και εσείς έχετε επιλεκτική μνήμη και εγώ. Η συλλογική μνήμη ανήκει στον ελληνικό λαό. Αυτός, λοιπόν, και θυμάται και συγκρίνει και θα αποφασίσει. Στην απόφασή του, λοιπόν, όλο το βάρος. 
    Και τώρα επιστρέφω στο νομοσχέδιο. Κατ’ αρχήν, ήθελα να πω ότι συμφωνώ με μία τροπολογία που παρουσίασε ο κύριος Υπουργός κατά το ένα μέρος, εκεί που μιλάει για το πάρκο κεραιών και επομένως, για το αντίτιμο το οποίο πρέπει να πληρώνεται για τη χρήση από τους ιδιώτες του «πάρκου κεραιών».
Μόνο που το «πάρκο κεραιών» δεν είναι, κατ’ ανάγκη, της Ε.Ρ.Τ.. Είναι του δημοσίου. Υπάγεται δηλαδή στο Υπουργείο Οικονομικών. 
      Επίσης, θέλω να συμφωνήσω για την τροπολογία που παρουσίασε ο κ. Βαρβιτσιώτης και η οποία, πράγματι, στηρίζεται στο ν.2328/1995. Ο καιρός που πέρασε δείχνει μία –θα έλεγα- κακή διαχείριση. Επομένως, αυτή η τροπολογία διευκρινίζει τη διαδικασία και πώς πρέπει να είναι μεταξύ των καναλιών και των διαφημίσεων. Είναι καλή και την εγκρίνω και εγώ από την πλευρά μου, διότι επιτρέπει έτσι να υπάρχει διαφάνεια και όχι διακίνηση μαύρου χρήματος. 
      Όσον αφορά το νομοσχέδιο αυτό καθεαυτό, τα είπαμε πριν από τρεις μέρες. Επιτρέψτε μου να συμπεράνω, καταλήγοντας, ότι και ο κ. Βαρβιτσιώτης στην ομιλία του δέχθηκε την ιδιωτικοποίηση της Ε.Ρ.Τ.. Το είπε πολύ καθαρά, πράγμα που προσπαθεί με ομιχλώδεις εκφράσεις –τάχα- να αποσαφηνίσει. Δεν το περιπλέκει. Εν πάση περιπτώσει, δεν φεύγει από την ιδιωτικοποίηση της Ε.Ρ.Τ. και η ίδια η Κυβέρνηση δια του Υπουργού. 
      Θέλω, λοιπόν, να σας πω ότι καταψηφίζουμε το νομοσχέδιο αυτό. Καταψηφίζουμε μετ’ επιτάσεως, χωρίς καμμιά αμφιβολία, το άρθρο 17. Επαναλαμβάνω ότι θα καταργήσουμε αυτό το άρθρο, ερχόμενοι στην Κυβέρνηση. Επίσης, θα αλλάξουμε αυτό το νομοσχέδιο όσον αφορά τα περιφερειακά και τοπικά μέσα. 
      Εμείς αντιλαμβανόμαστε τον πλουραλισμό διαφορετικά απ’ ό,τι η Κυβέρνηση. Αντιλαμβανόμαστε, επίσης, ότι πρέπει να υπάρχουν κριτήρια για τα τοπικά κανάλια και τα κριτήρια αυτά, να θέλετε να είναι αυστηρά. Όμως, το γενικό κλείσιμο «Έτσι αποφασίζομεν και διατάζομεν» εμείς δεν το δεχόμεθα. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Χυτήρη. 
      Ορίστε, κύριε Υπουργέ. 
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κύριε Πρόεδρε. 
      Αφού μόνο δυο σημεία του νομοσχεδίου θα αλλάξει το ΠΑ.ΣΟ.Κ. όταν και εάν έρθει στην εξουσία, γιατί για τις επόμενες εκλογές αυτό δεν προβλέπεται –τουλάχιστον κατά τις δικές μου εκτιμήσεις- να εικάσω ότι όλα τα υπόλοιπα σημεία του νομοσχεδίου τα εγκρίνει, γιατί τουλάχιστον τα θεωρεί σημαντικά. 
      Κύριε Πρόεδρε, θα ξεκινήσω με μια παρατήρηση, απαντώντας στον κ. Καστανίδη. Παρότι απουσιάζει, τουλάχιστον να υπάρχει η απάντηση στα Πρακτικά. Είπε ότι δεν θα μπορούσε η Ε.Ρ.Τ. να κατέχει μειοψηφία, εάν έκανε θυγατρική εταιρεία. Βεβαίως, προσέθεσε ένα «νομίζω» και αυτό –τουλάχιστον- το «νομίζω» δημιουργεί την αίσθηση ότι δεν είχε διάθεση να επικρίνει νομικά το θέμα που, προφανώς, δεν θυμάται ο ίδιος, γιατί σίγουρα το γνωρίζει. 
      Με το άρθρο 42 ε του ν. 2190 για τις ανώνυμες εταιρείες μπορεί να υπάρξει θυγατρική εταιρεία, έστω και εάν η μητρική εταιρεία δεν κατέχει την πλειοψηφία του μετοχικού της κεφαλαίου. Άρα, δεν είναι ορθός ο ισχυρισμός του κ. Καστανίδη. 
      Δεν θα μπω στη συζήτηση. Ήδη ο κ. Τασούλας έδωσε απαντήσεις στον Κοινοβουλευτικό Εκπρόσωπο του ΠΑ.ΣΟ.Κ. για ζητήματα που αφορούν και την επικαιρότητα. 
      Θα ήθελα, κλείνοντας, για το νόμο αυτό να πω ότι δεν βάζω συνήθως στοιχήματα στη ζωή μου. Ούτε και τώρα θα το κάνω. Όμως, μου αρέσουν οι προκλήσεις. 
      Θα ήθελα, λοιπόν, να προκαλέσω και να προσκαλέσω και τον ιδιαίτερα αγαπητό σε μένα, τουλάχιστον, συνάδελφο κ. Χυτήρη από το ΠΑ.ΣΟ.Κ….
      ΠΡΟΕΔΡΕΥΩΝ (Ιωάννης Τραγάκης): Σε όλους είναι αγαπητός!
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): …και όλους εκείνους τους συναδέλφους που επέκριναν το νομοσχέδιο. 
      Είπαν πολλά, αλλά ας πάρω ένα σημείο το οποίο θεωρώ ότι είναι από τα σημαντικότερα, ότι δεν μας βάζει στην ψηφιακή εποχή. Να πάμε μαζί «χέρι-χέρι» σε λίγο καιρό, σε λίγους μήνες δίπλα στην αίθουσα των δημοσιογράφων, οι οποίοι είναι βέβαιον ότι θα είναι οι πρώτοι που θα κάνουν χρήση όλων αυτών των σημαντικών στοιχείων που εισάγει η νέα τεχνολογία, η τεχνολογία της ψηφιακής εποχής με αυτό το νομοσχέδιο και στη χώρα μας. 
      Να κλείσω ευχαριστώντας τον εισηγητή κ. Λυκουρέντζο για την πολύ καλή εργασία που έκανε, ευχαριστώντας τον Κοινοβουλευτικό μας Εκπρόσωπο κ. Τασούλα για τις εύστοχες παρατηρήσεις του, τους ομιλητές απ’ όλα τα κόμματα για την εποικοδομητική σε κάποιοι ποσοστό κριτική τους, εσάς, κύριε Πρόεδρε, και το Προεδρείο της Βουλής, γενικότερα.
      Μιας και αναφέρομαι στο Προεδρείο της Βουλής, δεν θέλω να φανεί τουλάχιστον στα Πρακτικά, παρ’ ότι και τις δύο φορές που έθεσε το θέμα ο πρώην Αντιπρόεδρος της Βουλής ο κ. Σγουρίδης, δεν περίμενε να ακούσει την απάντησή μου και απεχώρησε, δεν θέλω να φανεί ότι δεν απάντησα στο θέμα του καναλιού της Βουλής.
      Θέλω να σημειώσω λοιπόν ότι το τηλεοπτικό κανάλι της Βουλής, το οποίο ιδρύθηκε επί Προεδρίας Απόστολου Κακλαμάνη και Αντιπροεδρίας του κ. Σγουρίδη, άρα θα μπορούσε αυτό το οποίο απαιτεί από τη σημερινή Κυβέρνηση να το είχε κάνει ο ίδιος τότε, θα εκπέμπει ψηφιακά σε όλη την Ελλάδα μετά την εφαρμογή του νόμου αυτού και θα μπορούν όλοι οι Έλληνες σε όλη την Ελλάδα, όπου έχουν τη δυνατότητα να αγοράσουν τον ψηφιακό δέκτη και την έχουν πολύ σύντομα, γιατί είναι πολύ φθηνοί πια οι ψηφιακοί δέκτες, να παρακολουθούν το κανάλι της Βουλής παντού. Δεν θα έχουν τα προσκόμματα τα οποία μπαίνουν με την αναλογική τεχνολογία, προσκόμματα που χρειάζονται για να ξεπεραστούν πάρα πολλά χρήματα που δεν είναι εύκολο να διατεθούν σήμερα.
      Άρα, λοιπόν, να καθησυχάσω και τον πρώην Αντιπρόεδρο της Βουλής και να διαβεβαιώσω τους συναδέλφους ότι το κανάλι της Βουλής θα μεταδίδεται ψηφιακά σε πολύ σύντομο χρονικό διάστημα.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Κηρύσσεται περαιωμένη η συζήτηση επί της ενότητας των άρθρων 13 έως 21 και των τροπολογιών και θα γίνει η ψήφισή τους χωριστά.
      Ερωτάται το Σώμα: Γίνεται δεκτό το άρθρο 13 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 13 έγινε δεκτό ως έχει, κατά  πλειοψηφία. 
      Ερωτάται το Σώμα: Γίνεται δεκτό το άρθρο 14 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 14 έγινε δεκτό όπως τροποποιήθηκε από τον κύριο Υπουργό κατά  πλειοψηφία. 
      Ερωτάται το Σώμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 15 έγινε δεκτό ως έχει, κατά  πλειοψηφία. 
      Ερωτάται το Σώμα: Γίνεται δεκτό το άρθρο 16 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 16 έγινε δεκτό όπως τροποποιήθηκε από τον κύριο Υπουργό κατά  πλειοψηφία. 
      Ερωτάται το Σώμα: Γίνεται δεκτό το άρθρο 17 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 17 έγινε δεκτό όπως τροποποιήθηκε από τον κύριο Υπουργό κατά  πλειοψηφία. 
      Ερωτάται το Σώμα: Γίνεται δεκτό το άρθρο 18 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 18 έγινε δεκτό όπως τροποποιήθηκε από τον κύριο Υπουργό κατά  πλειοψηφία. 
      Ερωτάται το Σώμα: Γίνεται δεκτό το άρθρο 19 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 19 έγινε δεκτό όπως τροποποιήθηκε από τον κύριο Υπουργό κατά  πλειοψηφία.
      Ερωτάται το Σώμα: Γίνεται δεκτό το άρθρο 20 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 20 έγινε δεκτό όπως τροποποιήθηκε από τον κύριο Υπουργό κατά  πλειοψηφία. 
      Ερωτάται το Σώμα: Γίνεται δεκτή η τροπολογία με γενικό αριθμό 1080 και ειδικό 3;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 1080 και ειδικό 3, έγινε δεκτή κατά πλειοψηφία και θα αποτελέσει το άρθρο 21 του νομοσχεδίου.
      Ερωτάται το Σώμα: Γίνεται δεκτή η τροπολογία με γενικό αριθμό 1090 και ειδικό 8;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 1090 και ειδικό 8, έγινε δεκτή κατά πλειοψηφία και θα αποτελέσει το άρθρο 22 του νομοσχεδίου.
      Ερωτάται το Σώμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το ακροτελεύτιο άρθρο έγινε δεκτό κατά πλειοψηφία.
      Συνεπώς το νομοσχέδιο του Υπουργού Επικρατείας: «Συγκέντρωση και αδειοδότηση Επιχειρήσεων Μέσων Ενημέρωσης και άλλες διατάξεις»  έγινε δεκτό επί της αρχής και επί των άρθρων.
     Κύριες και κύριοι συνάδελφοι, θα ήθελα να παρακαλέσω, επειδή είναι η τελευταία συνεδρίαση νομοθετικής εργασίας της Ολομέλειας της Βουλής, να ψηφίσουμε το σχέδιο νόμου και στο σύνολό του.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΤΗΛΕΜΑΧΟΣ ΧΥΤΗΡΗΣ: Μάλιστα, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Συνεπώς το Σώμα συμφώνησε να ψηφιστεί το σχέδιο νόμου και στο σύνολο.
     Ερωτάται το Σώμα: Γίνεται δεκτό το νομοσχέδιο και στο σύνολο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΤΗΛΕΜΑΧΟΣ ΧΥΤΗΡΗΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Το νομοσχέδιο έγινε δεκτό και στο σύνολο κατά πλειοψηφία.
     Συνεπώς το νομοσχέδιο του Υπουργού Επικρατείας: «Συγκέντρωση και αδειοδότηση Επιχειρήσεων Μέσων Ενημέρωσης και άλλες διατάξεις» έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παρόντος νομοσχεδίου.
     ΟΛΟΙ ΟΙ  ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση.
      Κυρίες και κύριοι συνάδελφοι, έχουν διανεμηθεί τα Πρακτικά της Τρίτης 26 Ιουνίου 2007 και της Τετάρτης 27 Ιουνίου 2007 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της Τρίτης 26 Ιουνίου 2007 και της Τετάρτης 27 Ιουνίου 2007 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.38΄ λύεται η συνεδρίαση για αύριο ημέρα Παρασκευή 6 Ιουλίου 2007 και ώρα 10.30’, με αντικείμενο εργασιών του Σώματος: α) κοινοβουλευτικό έλεγχο: συζήτηση επικαίρων ερωτήσεων και β) συζήτηση της υπ’ αριθμ. 79/36/8-6-2007 επερωτήσεως Βουλευτών του ΠΑ.ΣΟ.Κ. προς τον Υπουργό Αγροτικής Ανάπτυξης και Τροφίμων, σχετικά με κοινοτικές ενισχύσεις και τα δικαιώματα των Ελλήνων αγροτών, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ					ΟΙ ΓΡΑΜΜΑΤΕΙΣ



1


