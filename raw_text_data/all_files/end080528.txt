(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ A΄ 
ΣΥΝΕΔΡΙΑΣΗ ΡΝ΄
 Τετάρτη 28 Μαΐου 2008 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Η. Καρανίκα, σελ.
3. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο Γυμνού Ευβοίας, τα Δημοτικά Σχολεία Αγίου Πέτρου και Καστρίου Αρκαδίας, το 1ο  και 2ο  Δημοτικά Σχολεία Ιτέας Φωκίδας, το 16ο και 30ο Δημοτικά Σχολεία Βόλου, το 2ο Δημοτικό Σχολείο Αμπελοκήπων Θεσσαλονίκης, το 14ο και 6ο Δημοτικά Σχολεία Χανίων, σελ.
4. ΕΙΔΙΚΗ ΗΜΕΡΗΣΙΑ ΔΙΑΤΑΞΗ
Συζήτηση και λήψη απόφασης επί της προτάσεως που κατέθεσε ο Πρόεδρος της Κοινοβουλευτικής Ομάδας του Πανελλήνιου Σοσιαλιστικού Κινήματος κ. Γεώργιος Παπανδρέου και οι 101 Βουλευτές του Κόμματός του, για σύσταση Εξεταστικής Επιτροπής, σχετικά με τη διερεύνηση της υπόθεσης των δομημένων ομολόγων, σελ.
5. Ονοματική ψηφοφορία επί της Ειδικής Ημερήσιας Διάταξης, σελ.
6. Ανακοινώνονται επιστολές με τις οποίες οι Βουλευτές γνωστοποιούν την ψήφο τους, σελ.
7. Επί Διαδικαστικού θέματος, σελ.
8. Επί Προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 29 Μαΐου 2008, σελ.

ΟΜΙΛΗΤΕΣ
Α. Επί της Ειδικής Ημερήσιας Διάταξης:
ΑΛΑΒΑΝΟΣ Α., σελ.
ΒΟΡΙΔΗΣ Μ., σελ.
ΓΕΙΤΟΝΑΣ Κ., σελ.
ΔΡΑΓΑΣΑΚΗΣ Ι., σελ.
ΚΑΚΛΑΜΑΝΗΣ Α., σελ.
ΚΑΝΤΑΡΤΖΗΣ Α., σελ.
ΚΑΡΑΤΖΑΦΕΡΗΣ Γ., σελ.
ΚΟΥΒΕΛΗΣ Φ., σελ.
ΜΑΓΚΡΙΩΤΗΣ Ι., σελ.
ΜΑΡΚΟΓΙΑΝΝΑΚΗΣ Χ., σελ.
ΜΑΡΚΟΠΟΥΛΟΣ Κ., σελ.
ΜΠΟΥΓΑΣ Ι., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΔΗΜΗΤΡΙΟΥ Γ., σελ.
ΠΑΠΑΚΩΣΤΑ-ΣΙΔΗΡΟΠΟΥΛΟΥ Α., σελ.
ΠΑΠΑΝΔΡΕΟΥ Γ., σελ.
ΠΑΠΟΥΤΣΗΣ Χ., σελ.
ΠΕΤΡΑΛΙΑ-ΠΑΛΛΗ Φ., σελ.
ΡΟΝΤΟΥΛΗΣ Α., σελ.
ΣΑΚΟΡΑΦΑ Σ., σελ.
ΣΚΟΥΛΑΣ Ι., σελ.
ΣΚΥΛΛΑΚΟΣ Α., σελ.
ΤΖΑΒΑΡΑΣ  Κ., σελ.
ΧΑΤΖΗΓΑΚΗΣ Σ., σελ.
ΧΡΙΣΤΟΦΙΛΟΠΟΥΛΟΥ Π., σελ.

Β. Επί Διαδικαστικού θέματος:
ΓΕΙΤΟΝΑΣ Κ., σελ.
ΚΟΥΒΕΛΗΣ Φ., σελ.
ΜΑΡΚΟΓΙΑΝΝΑΚΗΣ Χ., σελ.
ΝΕΡΑΝΤΖΗΣ Α., σελ.
ΠΑΠΑΔΗΜΗΤΡΙΟΥ Ε., σελ.
ΠΑΠΟΥΤΣΗΣ Χ., σελ.
ΠΕΤΡΑΛΙΑ-ΠΑΛΛΗ Φ., σελ.
ΣΑΚΟΡΑΦΑ Σ., σελ.
ΣΙΟΥΦΑΣ Δ., σελ.
ΣΟΥΡΛΑΣ Γ., σελ.

Γ. Επί Προσωπικού θέματος:
ΚΑΡΑΤΖΑΦΕΡΗΣ Γ., σελ.
ΧΑΤΖΗΓΑΚΗΣ Σ., σελ.



      ΠΡΑΚΤΙΚΑ ΒΟΥΛΗΣ
      Η’ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΡΝ΄
      Τετάρτη 28 Μαΐου  2008
      Αθήνα, σήμερα στις 28 Μαΐου  ημέρα Τετάρτη  και ώρα 10.35΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 27-05-2008 εξουσιοδότηση του Σώματος επικυρώθηκαν με ευθύνη του Προεδρείου τα πρακτικά της ΡΜΘ΄ συνεδριάσεώς του, της 27ης Μαΐου 2008)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον  κ. Ιωάννη Σκουλά, Βουλευτή Ηρακλείου τα ακόλουθα:
	Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας το οποίο αναφέρεται στη ανάγκη χρηματοδότησης του Δήμου Πατρέων, για την αξιοποίηση των κληροδοτημάτων του.
      2) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας το οποίο αναφέρεται στην ακαταλληλότητα των στολών που χορηγήθηκαν στους συμβασιούχους πυροσβέστες.
      3) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί να ενημερωθεί με ποιές προϋποθέσεις μοριοδοτείται η προϋπηρεσία από το Α.Σ.Ε.Π..
      4) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Σύλλογος Στήριξης Κέντρου Υγείας Θήρας ζητεί την επάνδρωση του Κέντρου Υγείας με μόνιμους γιατρούς και προσωπικό.
      5) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Δρυμαλίας Νομού Κυκλάδων ζητεί να συνεχίσει η καταβολή της εξισωτικής αποζημίωσης στους σμυριδεργάτες της Νάξου.
      6) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Αερολέσχη Σύρου ζητεί την αύξηση της δραστηριότητας του Κρατικού Αεροδρομίου της Σύρου.
      7) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία οι γιατροί του Κέντρου Υγείας Μήλου και του Περιφερειακού Ιατρείου Κιμώλου ζητούν την καταβολή των οφειλομένων χρημάτων για τις δεδουλευμένες εφημερίες τους.
      8) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Εξωμβούργου Τήνου ζητεί τη χορήγηση παρατάσεων στην αγροτική θητεία των γιατρών που υπηρετούν στην περιοχή.
      9) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Ιητών Νομού Κυκλάδων ζητεί την τροποποίηση των δρομολογίων του πλοίου «ΠΡΕΒΕΛΗΣ». 
      10) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Υδρούσας Νομού Κυκλάδων ζητεί την τήρηση των κυκλοφοριακών ρυθμίσεων,στην παραλιακή ζώνη Μπατσίου και Γαυρίου.
      11) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία το Σωματείο Ιδιοκτητών Ταξί Σύρου διαμαρτύρεται για την κατά 5% αναπροσαρμογή του τιμολογίου των ΤΑΞΙ κ.λ.π..
      12) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία οι κάτοικοι της Θηρασίας ζητούν την άμεση τοποθέτηση γιατρού στο Περιφερειακό Ιατρείο του νησιού.
      13) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία η Ένωση Βενζινοπωλών Νομού Χανίων Κρήτης ζητεί την επιβολή ανώτατης τιμής πώλησης καυσίμων σε όλα τα στάδια διακίνησης.
      14) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία η Διοικούσα Επιτροπή του Πανεπιστημίου Πελοποννήσου ζητεί την μονιμοποίηση των συμβασιούχων του Ιδρύματος.
      15) Ο Βουλευτής Α’ Πειραιώς κ. ΘΕΟΔΩΡΟΣ ΔΡΙΤΣΑΣ κατέθεσε αναφορά με την οποία οι κάτοικοι της νήσου Ύδρας καταγγέλλουν την μονοπωλιακή και κερδοσκοπική τακτική της ναυτιλιακής εταιρείας «HELLENIC SEAWAYS». 
      16) Οι Βουλευτές, Β’ Αθηνών κ. ΓΕΩΡΓΙΟΣ ΜΑΥΡΙΚΟΣ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία το Σωματείο Εργαζομένων στο Ξενοδοχείο «METROPOLITAN» καταγγέλλει την απόλυση εργαζομένου στο ξενοδοχείο. 
      17) Οι Βουλευτές, Β’ Αθηνών κ. ΓΕΩΡΓΙΟΣ ΜΑΥΡΙΚΟΣ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία ο Σύλλογος Κατοίκων του  Ηλιακού Χωριού Πεύκης ζητεί να εξασφαλιστεί η ομαλή συντήρηση και λειτουργία των αποχετεύσεων, στον οικισμό αυτό.
      18) Ο Βουλευτής Β’ Αθηνών κ. ΦΩΤΙΟΣ - ΦΑΝΟΥΡΙΟΣ ΚΟΥΒΕΛΗΣ  κατέθεσε αναφορά με την οποία η Ένωση Αστυνομικών Υπαλλήλων Νομού Λέσβου ζητεί την ίδρυση τμήματος Συνοριακής Φύλαξης Λέσβου κ.λ.π..
      19) Οι Βουλευτές, Ευβοίας κ. ΓΕΩΡΓΙΟΣ ΜΑΡΙΝΟΣ και Α’ Αθηνών κ. ΕΥΘΑΛΙΑ (ΛΙΛΑ) ΚΑΦΑΝΤΑΡΗ κατέθεσαν αναφορά με την οποία ο Πολιτιστικός Σύλλογος Ερέτριας «ΚΩΝΣΤΑΝΤΙΝΟΣ ΚΑΝΑΡΗΣ» ζητεί τη λήψη μέτρων για τη διάσωση και αναστήλωση του αρχαίου θεάτρου Ερέτριας.
      20) Οι Βουλευτές, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Β Αθηνών κ. ΙΩΑΝΝΗΣ ΠΡΩΤΟΥΛΗΣ κατέθεσαν αναφορά με την οποία  ο Δήμος Ταύρου Αττικής καταγγέλλει την απόφαση των δικαστηρίων  της Τσεχίας να τεθεί εκτός Νόμου η Κουμουνιστική Ένωση  Νεολαίας Τσεχίας.
      21) Οι Βουλευτές, Ευβοίας κ. ΓΕΩΡΓΙΟΣ ΜΑΡΙΝΟΣ και Β’ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  το Εργατοϋπαλληλικό Κέντρο Φωκίδας ζητεί την ικανοποίηση ασφαλιστικών ,συνταξιοδοτικών και λοιπών προβλημάτων των μελών του.
      22) Οι Βουλευτές, Ευβοίας κ. ΓΕΩΡΓΙΟΣ ΜΑΡΙΝΟΣ και Β’ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  το Εργατοϋπαλληλικό Κέντρο Φωκίδας ζητεί την κατάργηση των αντιασφαλιστικών μέτρων , δημόσιο σύστημα κοινωνικής ασφάλισης κ.λ.π..
      23) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Σύλλογος Επαγγελματιών Ιδιοκτητών Επιβατηγών Αυτοκινήτων ΤΑΞΙ Ηρακλείου κάνει προτάσεις για τροποποίηση νόμων σχετικών με τη δημόσια χερσαία μεταφορά από Ε.Δ.Χ. ΤΑΞΙ.
      24) Ο Γ’ Αντιπρόεδρος της Βουλής και Βουλευτής Β’ Πειραιώς κ. ΑΝΑΣΤΑΣΙΟΣ ΝΕΡΑΝΤΖΗΣ και ο Βουλευτής Β’ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία  ο Όμιλος Εθελοντών κατά του Καρκίνου-ΑΓΚΑΛΙΑΖΩ ζητεί τη δωρεάν χορήγηση των εμβολίων ΗΡV  κατά του καρκίνου του τραχήλου της μήτρας από το Ι.Κ.Α..
      25) Οι Βουλευτές, Λασιθίου κ. ΜΙΧΑΗΛ  ΚΑΡΧΙΜΑΚΗΣ και Β’ Πειραιώς κ. ΓΡΗΓΟΡΗΣ ΝΙΩΤΗΣ κατέθεσαν αναφορά με την οποία  η κ. Βασιλική Παπαγεωργίου ζητεί τη μετάταξή της στο Γενικό Νοσοκομείο Χαλκίδας.
      26) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  ο κ. Ανδρέας Κρασσάς  ζητεί τη μετάταξή του από το Νοσοκομείο Ρόδου στο Νοσοκομείο Ναυπλίου.
      27) Ο Βουλευτής Σερρών κ. ΕΥΣΤΑΘΙΟΣ  ΚΟΥΤΜΕΡΙΔΗΣ  κατέθεσε αναφορά με την οποία  η Πανελλήνια Ομοσπονδία Σωματείων Εργαζομένων Κ.Ε.Π. ζητεί την παροχή στοιχείων επιτυχόντων στις υπ’ αριθμ. 7Κ/2006 και 4Κ/2007 προκηρύξεις του Α.Σ.Ε.Π..
      28) Οι Βουλευτές, Χανίων κ. ΜΑΝΟΥΣΟΣ - ΚΩΝΣΤΑΝΤΙΝΟΣ ΒΟΛΟΥΔΑΚΗΣ και Β’ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ζητούν τη λήψη μέτρων για την καταπολέμηση της νοθείας στο ελαιόλαδο.
      29) Οι Βουλευτές, Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ κατέθεσαν αναφορά με την οποία  η Διευθύντρια του Κέντρου Υγείας Ναυπάκτου ζητεί την επίλυση  προβλημάτων για την εύρυθμη λειτουργία του πιό πάνω Κέντρου.
      30) Οι Βουλευτές, Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Α’ Αθηνών κ. ΓΑΡΥΦΑΛΛΙΑ (ΛΙΑΝΑ) ΚΑΝΕΛΛΗ  κατέθεσαν αναφορά με την οποία  η ΑΕΛΜΕ Δωδεκανήσου ζητεί την επαρκή χρηματοδότηση των Κέντρων Πρόληψης.
      31) Οι Βουλευτές, Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Β’ Αθηνών κ. ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά με την οποία  ο Δήμος Ανακτορίου Αιτωλοακαρνανίας ζητεί τη λήψη μέτρων για τη συντήρηση και επέκταση του Μουσείου Θυρρείου.
      32) Οι Βουλευτές, Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Λέσβου κ. ΣΤΑΥΡΟΣ  ΣΚΟΠΕΛΙΤΗΣ  κατέθεσαν αναφορά με την οποία  ο Σύλλογος Γεωπόνων Νομού Αιτωλοακαρνανίας ζητεί την επίλυση προβλημάτων των συμβασιούχων Γεωπόνων.
      33) Οι Βουλευτές, Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  ο Δήμος Αγίου Κηρύκου Σάμου ζητεί την επίλυση των ακτοπλοϊκών προβλημάτων της Νότιας Ικαρίας.
      34) Οι Βουλευτές, Β’ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  οι Πανελλήνιες Ενώσεις Μηχανικών Ε.Ν., συνταξιούχοι του Ν.Α.Τ. κ.α., διαμαρτύρονται για την καταπάτηση μισθολογικών, εργασιακών και λοιπών δικαιωμάτων των ναυτεργατών.
	Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
	1. Στην με αριθμό 4607/17-1-08 ερώτηση της Βουλευτού κ. Σοφίας Γιαννακά δόθηκε με το υπ’ αριθμ. 441/11-2-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
      1. Τα αντιδιαβρωτικά έργα (κλαδόπλεκτοι αναβαθμοί, κορμοδέματα κλπ), κατασκευάστηκαν από την Δ/νση Αναδασώσεων Αττικής σε συνεργασία με το Δασαρχείο Πάρνηθας και τον Φορέα Εθνικού Δρυμού Πάρνηθας, για τη συγκράτηση χώματος και σπόρων. (Επισυναπτόμενα έγγραφα με αρ. 98/14.1.08 της Δ/νσης Αναδασώσεων Αττικής και 349/5.2.08 Γεν. Δ/νσης Περιφέρειας, Δ/νσης Δασών Ανατ. Αττικής Δασαρχείου Πάρνηθας, της Περιφέρειας Αττικής).
      2. Το ΥΠΕΧΩΔΕ στα πλαίσια της αντιμετώπισης πλημμυρικών προβλημάτων στους Δήμους που επηρεάζονται άμεσα από την καταστροφική πυρκαγιά της Πάρνηθας, έχει εντάξει στη ΣΑΕ 076/3 νέο έργο με τίτλο «Επείγοντα αντιπλημμυρικά έργα προστασίας περιοχών Αττικής οι οποίες επηρεάζονται από την πυρόπληκτη Πάρνηθα» με προϋπολογισμό 15.000.000 ευρώ.
      3. Κατόπιν τούτου συστάθηκαν τέσσερις εργολαβίες, εκ των οποίων δύο αναφέρονται σε «Επείγουσες επεμβάσεις σποραδικά στην κοίτη και τα πρανή του Κηφισού, ανάντη των τριών γεφυρών», μία εργολαβία που αφορά σε «Καθαρισμό και επείγουσες επεμβάσεις στο ρέμα του .Αγίου Γεωργίου (Γιαννούλας) στο Θριάσιο Πεδίο όπου περιλαμβάνονται πλην του καθαρισμού του ρέματος (σκουπίδια, μπάζα κ.λπ.) και η σταθεροποίηση των πρανών σε υφιστάμενα τεχνικά και η κατασκευή δύο συστημάτων χαμηλών αναβαθμών και μια εργολαβία που αφορά σε «Επείγον έργο καθαρισμού της κοίτης του Σαρανταπόταμου, επείγουσες επεμβάσεις στα ρέματα Αγίας Τριάδας-Εσχατιάς-Αχαρνών» που περιλαμβάνει πέραν του καθαρισμού των ρεμάτων Σαρανταπόταμου και Εσχατιάς, αναβαθμούς στα ρέματα Εσχατιάς και Αγίας Τριάδας καθώς και ανακουφιστικά προστατευτικά έργα σε υφιστάμενα τεχνικά στην Εσχατιά.
      4. Οι εργασίες καθαρισμού έχουν ολοκληρωθεί πλην όμως καθημερινά απορρίπτονται και νέα σκουπίδια-μπάζα-στρώματα-κλαδιά και απομακρύνονται.
      5. Μελέτες σημαντικών ρεμάτων της Αττικής βρίσκονται στο στάδιο της Οριστικής μελέτης (Εσχατιά, Ερασίνος) και για άλλα ρέματα και περιοχές προγραμματίζεται η χρηματοδότηση των σχετικών μελετών από το Ταμείο Συνοχής ώστε τα σχετικά έργα να χρηματοδοτηθούν από την 4η Προγραμματική Περίοδο.
      Μετά την σταδιακή έγκριση των μελετών και την εξασφάλιση των αναγκαίων χρηματοδοτήσεων από την 4η Προγραμματική Περίοδο θα αρχίσει η δημοπράτηση των έργων.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 3019/7-12-07 ερώτηση του Βουλευτή κ. Αθανασίου Αλευρά δόθηκε με το υπ’ αριθμ. 4557/0092/17-1-08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω σχετική ερώτηση που κατέθεσε στη Βουλή ο Βουλευτής κ. Νάσoς Αλευράς, σας γνωρίζουμε τα εξής:
     Το Υπουργείο Οικονομίας και Οικονομικών αναγνωρίζοντας την ιδιαιτερότητα των ατόμων με αναπηρία, βελτιώνει συνεχώς τις προϋποθέσεις συνταξιοδότησης όσων υπάγονται στην αρμοδιότητά του και αυξάνει τα καταβαλλόμενα σε αυτούς ποσά. Έτσι, με τις πρόσφατα ψηφισθείσες διατάξεις του άρθρου 5 του Ν. 3408/2005, τροποποιήθηκαν κατά τρόπο ιδιαίτερα ευνοϊκό οι διατάξεις που ρυθμίζουν την συνταξιοδότηση των προσώπων του προτελευταίου εδαφίου της περιπτ. α' της παρ. 1 του άρθρου 26 του Κώδικα Πολιτικών και Στρατιωτικών Συντάξεων (τυφλοί, παραπληγικοί, νεφροπαθείς, πάσχοντες από διάφορες αναιμίες κ.λ.π.), ώστε να λαμβάνουν πλήρη σύνταξη με τη συμπλήρωση 15ετούς συντάξιμης υπηρεσίας με ταυτόχρονη καταβολή του επιδόματος των διατάξεων της παρ. 5 του άρθρου 54 του Κώδικα Πολιτικών και Στρατιωτικών Συντάξεων, το οποίο αυξήθηκε υπολογιζόμενο από 25% σε 40% του μηνιαίου βασικού μισθού του Λοχαγού.
     Περαιτέρω αύξηση του ανωτέρω επιδόματος μπορεί να αντιμετωπιστεί όταν οι δημοσιονομικές συνθήκες το επιτρέψουν.
     Ταυτόχρονα, με τις διατάξεις της παρ. 20 του άρθρου 3 του ανωτέρω Νόμου, ορίστηκε ότι και για όσους πρωτασφαλίσθηκαν μετά την 1-1-1993 και συνταξιοδοτούνται λόγω ανικανότητας, παρέχεται και μηνιαίο προσωπικό και αμεταβίβαστο επίδομα ανικανότητας σύμφωνα με τα οριζόμενα στις διατάξεις του άρθρου 54 του Κώδικα Πολιτικών και Στρατιωτικών Συντάξεων, εξισώνοντάς τους με όσους ασφαλίσθηκαν πριν από την ημερομηνία αυτή.
Ο Υφυπουργός
ΝΙΚ. ΛΕΓΚΑΣ»
	3. Στην με αριθμό 3786/4-1-08 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 583/28-1-08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αρ. πρωτ. 3786/4-1-2008 ερώτηση, που κατατέθηκε στη Βουλή από το Βουλευτή κ. Α. Λεβέντη, σχετικά με το ανωτέρω θέμα, σας πληροφορούμε τα εξής:
      Α. Τα αποτελέσματα (πίνακες τοποθετήσεων) της τελευταίας προκήρυξης (δημοσίου τομέα) που πραγματοποιήθηκε το Δεκέμβριο του 2004, με βάση το Ν. 2643/1998 εκδόθηκαν το καλοκαίρι του 2007.
      Τούτο συμβαίνει διότι, ο ανωτέρω νόμος, όπως ισχύει σήμερα, καθιερώνει διάφορα διαδικαστικά στάδια από την υποβολή της αίτησης εκ μέρους των υποψηφίων, μέχρι την έκδοση των πινάκων τοποθετήσεων της Πρωτοβάθμιας Επιτροπής, προς τον σκοπό διασφάλισης της διαφάνειας της προκήρυξης.
      Η όλη διαδικασία έχει ως εξής :
      Παραλαβή των αιτήσεων των υποψηφίων από τις αρμόδιες υπηρεσίες του Ο.Α.Ε.Δ., μηχανογραφική επεξεργασία των αιτήσεων, σύνταξη των ενδεικτικών πινάκων βαθμολόγησης των αιτήσεων και ανάρτησή τους, προσκόμιση των δικαιολογητικών εκ μέρους των υποψηφίων, σύνταξη και δημοσιοποίηση του πρώτου πίνακα μοριοδότησης με βάση τα δικαιολογητικά, υποβολή από τους ενδιαφερόμενους αιτήσεων θεραπείας κατά του πρώτου πίνακα μοριοδότησης που έχει συνταχθεί με βάση τα δικαιολογητικά, εξέταση των αιτήσεων θεραπείας, σύνταξη και δημοσιοποίηση του τελικού πίνακα μοριοδότησης με βάση δικαιολογητικά.
      Στη συνέχεια, με βάση τους τελικούς πίνακες μοριοδότησης, οι Πρωτοβάθμιες Επιτροπές προβαίνουν στην έκδοση των αποφάσεων (πρακτικών) τοποθέτησης και στη σύνταξη και δημοσιοποίηση των πινάκων τοποθετουμένων προσώπων, στις θέσεις εργασίας της προκήρυξης.
      Σημειώνεται ότι, στην τελευταία προκήρυξη που πραγματοποιήθηκε με το Ν. 2643/1998 για την πλήρωση θέσεων δημοσίου τομέα, οι αρμόδιες Υπηρεσίες του Ο.Α.Ε.Δ. σε όλη τη χώρα, στο στάδιο του ελέγχου των αιτήσεων των ενδιαφερομένων που κατατέθηκαν στις αρχές του 2005, αντιμετώπισαν προβλήματα. Τα προβλήματα αφορούσαν στην εγκυρότητα ή μη ενός ποσοστού αιτήσεων, εξαιτίας των δηλωθέντων ή αναγραφέντων σε αυτές στοιχείων από τους υποψηφίους.
      Τα ζητήματα αυτά τέθηκαν υπό μορφή ερωτημάτων στο αρμόδιο όργανο που Λειτουργεί στο Υπουργείο μας, την Κεντρική Επιτροπή Εποπτείας και Συντονισμού Εφαρμογής του Ν. 2643/1998. Το όργανο αυτό, προβλέπεται από την παρ. 15 του άρθρου 31 του Ν. 2956/2001 (Α' 258).
      Η εν λόγω Επιτροπή εξέδωσε τις απαραίτητες για τη βαθμολόγηση των αιτήσεων οδηγίες και διευκρινίσεις, τις οποίες απηύθυνε προς όλες τις αρμόδιες για την εφαρμογή των διατάξεων του Ν. 2643/1998 υπηρεσίες του Ο.Α.Ε.Δ.
      Οι υπηρεσίες αυτές ολοκλήρωσαν τη διαδικασία βαθμολόγησης των αιτήσεων και στη συνέχεια κάλεσαν τους υποψηφίους, να προσκομίσουν τα απαιτούμενα δικαιολογητικά.
      Λόγω της περιορισμένης ανταπόκρισης των ενδιαφερομένων στην κατάθεση των δικαιολογητικών μέσα στην προβλεπόμενη από το νόμο δεκαπενθήμερη προθεσμία, με ομόφωνη απόφαση της Κεντρικής Επιτροπής, δόθηκε και νέα δεκαπενθήμερη προθεσμία από 1 έως 15 Φεβρουαρίου 2006, γεγονός που καθυστέρησε την όλη διαδικασία.
      Κατά την εξέταση των δικαιολογητικών προέκυψαν νέα ερωτήματα των Υπηρεσιών του Ο.Α.Ε.Δ. προς την Κεντρική Επιτροπή, επί των οποίων δόθηκαν οι αντίστοιχες απαντήσεις.
      Ύστερα από τα ανωτέρω, τον Ιούνιο του 2006, εκδόθηκε από τις αρμόδιες υπηρεσίες του Ο.Α.Ε.Δ., ο πρώτος πίνακας μοριοδότησης με βάση τα δικαιολογητικά των υποψηφίων.
	Κατά του πρώτου πίνακα μοριοδότησης υποβλήθηκαν αιτήσεις θεραπείας από τους υποψηφίους που θεώρησαν ότι αδικήθηκαν.
      Κατά την εξέταση των αιτήσεων θεραπείας, οι οποίες ανέρχονταν σε μεγάλο αριθμό, οι αρμόδιες Υπηρεσίες του Ο.Α.Ε.Δ. αντιμετώπισαν νέα προβλήματα για τα οποία απευθύνθηκαν εκ νέου στην Κεντρική Επιτροπή.
	Μετά την ολοκλήρωση της εξέτασης των ζητημάτων που ανέκυψαν, η Κεντρική Επιτροπή απηύθυνε τις σχετικές απαντήσεις στις αρμόδιες υπηρεσίες του Ο.Α.Ε.Δ.
	Με βάση τις απαντήσεις αυτές, οι υπηρεσίες του Ο.Α.Ε.Δ. προχώρησαν στην έκδοση των τελικών πινάκων μοριοδότησης.
	Στη συνέχεια, οι Πρωτοβάθμιες Επιτροπές του άρθρου 9 του Ν. 2643/1998, προέβησαν στην έκδοση των πινάκων τοποθέτησης, το καλοκαίρι του 2007.
	Από τα προαναφερόμενα καθίσταται φανερό ότι, όπως έχει αποδειχθεί στην πράξη, η ολοκλήρωση της διαδικασίας της προκήρυξης μέσα σε ένα έτος δεν είναι δυνατή.
      Μάλιστα, στην προκήρυξη για την οποία γίνεται λόγος, υπήρξε μία επιπλέον καθυστέρηση λόγω των δημοτικών και νομαρχιακών εκλογών του 2006, εξαιτίας των οποίων διακόπηκε η διαδικασία της προκήρυξης σύμφωνα με την παρ. 5 του άρθρου 28 του Ν. 2190/1994 (Α' 28), εφόσον μεγάλος αριθμός από τις προκηρυγμένες θέσεις εργασίας αφορούσαν σε Οργανισμούς Τοπικής Αυτοδιοίκησης και των δύο βαθμών.
      Η διακοπή διήρκεσε για χρονικό διάστημα τριάντα ημερών, πριν από τη διενέργεια των εκλογών και συνεχίστηκε έως την ημέρα ανάληψης των καθηκόντων των οργάνων διοίκησης των Ο.Τ.Α., που αναδείχθηκαν από τις εκλογές.
      Νέα συνολική προκήρυξη (δημοσίου και ιδιωτικού τομέα) για προστατευόμενους του Ν. 2643/1998, θα πραγματοποιηθεί μέσα στο 2008.
      Τούτο θα γίνει όταν θα έχει ολοκληρωθεί ο έλεγχος και θα έχουν εγκριθεί οι 14 προκηρύξεις ιδιωτικού τομέα (που αφορούν όλη τη χώρα) από την Κεντρική Επιτροπή Εποπτείας και Συντονισμού Εφαρμογής του ανωτέρω νόμου.
   Β. Για τα λοιπά ζητήματα σας επισυνάπτουμε το με αρ. πρωτ. 19/583/22-1-2008 έγγραφο του Οργανισμού Απασχόλησης Εργατικού Δυναμικού (Ο.Α.Ε.Δ.).
   Η Υπουργός
   ΦΑΝΗ ΠΑΛΛΗ – ΠΕΤΡΑΛΙΑ»
   Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 9587/3.4.2008 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. Α.Π. Φ21/138/ΑΣ1093δις/23.4.2008 έγγραφο από την Υπουργό Εξωτερικών η ακόλουθη απάντηση:
      «Κατά την πρόσφατη Σύνοδο Κορυφής του ΝΑΤΟ στο Βουκουρέστι (2-4.04.2008), η Αλβανία και η Κροατία έλαβαν πρόσκληση για ένταξη στη Συμμαχία. Η Κυβέρνηση, με κριτήριο την διασφάλιση της ασφάλειας και σταθερότητας στην ευρύτερη Ν.Α. Ευρώπη και την εμπέδωση της δημοκρατίας στις χώρες της περιοχής, στήριξε την ευρώ-ατλαντική προοπτική της Αλβανίας και της Κροατίας και τάχθηκε υπέρ της αποστολής πρόσκλησης για ένταξη στο ΝΑΤΟ, υπογραμμίζοντας, ταυτόχρονα, ότι η Αλβανία πρέπει να κάνει σημαντικά και απτά βήματα προόδου στον τομέα της προστασίας των ανθρωπίνων και μειονοτικών δικαιωμάτων.
      Σε ό,τι αφορά, ειδικότερα, στην προστασία των μειονοτήτων στην Αλβανία, το ΝΑΤΟ, τονίζοντας την ανάγκη σεβασμού των δικαιωμάτων των μειονοτήτων, εκτιμά ότι η εφαρμογή ορισμένων μέτρων προς την κατεύθυνση αυτή δεν έχει ακόμη καταστεί εφικτή εξ αιτίας περιορισμένων οικονομικών πόρων και έλλειψης αξιόπιστων στατιστικών στοιχείων. Για τον λόγο αυτό, η Συμμαχία έχει σημειώσει την ανάγκη διενέργειας απογραφής πληθυσμού το συντομότερο δυνατόν.
      Η ελληνική Κυβέρνηση σε κάθε επαφή με την αλβανική ηγεσία θέτει το ζήτημα αυτό. Κατά την πρόσφατη επίσκεψή μου στα Τίρανα, στις 20 Μαρτίου τ.ε., έλαβα την διαβεβαίωση ότι η απογραφή θα πραγματοποιηθεί πριν το 2009.
      Υπογραμμίζουμε στην αλβανική πλευρά και στους εταίρους μας ότι η απογραφή, με βάση τα ευρωπαϊκά πρότυπα και με συμπερίληψη ερωτήματος για την εθνική καταγωγή, αποτελεί διεθνή εκκρεμότητα της Αλβανίας έναντι του ΝΑΤΟ, της Ευρωπαϊκής Ένωσης και του Συμβουλίου της Ευρώπης και βεβαίως μόνιμο αίτημα της ελληνικής εθνικής μειονότητας της Αλβανίας.
      Πέραν, όμως, της εκκρεμότητας της διεξαγωγής της απογραφής, το σύνολο των θεμάτων που απασχολούν την ελληνική εθνική μειονότητα τίθεται από την Ελληνική Κυβέρνηση και ειδικότερα το Υπουργείο Εξωτερικών, αδιαλείπτως, σε κάθε διμερή επαφή με την αλβανική πλευρά. Τούτο έπραξα κατά τις συναντήσεις μου με την πολιτειακή και πολιτική ηγεσία της Αλβανίας, στο πλαίσιο της πρόσφατης επίσκεψής μου στα Τίρανα. Η ενημέρωση, επίσης, των εταίρων μας και των άλλων διεθνών συνομιλητών μας είναι διαρκής και εμπεριστατωμένη και επί όλων των πτυχών των θεμάτων της ελληνικής εθνικής μειονότητας στην Αλβανία.
      Περαιτέρω, μεριμνούμε για την πρακτική εξυπηρέτηση των ζωτικών θεμάτων που απασχολούν την μειονότητα, λαμβάνοντας πρωτοβουλίες για συνεργασία με την αλβανική πλευρά προς όφελος της μειονότητας. Πρόσφατα, λόγω έκδηλης και χρονίζουσας αδυναμίας της αλβανικής πλευράς να ανταποκριθεί σε υποχρέωσή της στο θέμα της μειονοτικής εκπαίδευσης, η ελληνική πλευρά, κατόπιν συνεννοήσεως με την αλβανική, ανέλαβε να μεταφράσει και εκτυπώσει τα σχολικά εγχειρίδια για τους μαθητές των ελληνο-μειονοτικών σχολείων στην Αλβανία.
      Τονίζουμε, επίσης, ότι πρωταρχικό μέλημα της ελληνικής εξωτερικής πολιτικής σε σχέση με την γείτονα, είναι η κατάσταση των ελληνο-μειονοτικών, σε ολόκληρη την Αλβανία και όχι μόνον στις περιοχές που αναγνωρίζονται ως «μειονοτικές» από την αλβανική πλευρά. Τούτο έχει καταστεί σαφές στην αλβανική πλευρά.
      Ο σεβασμός των δικαιωμάτων της μειονότητας και η υλοποίηση των συναφών διεθνών δεσμεύσεων και υποχρεώσεων της αλβανικής πλευράς συνιστά βαρόμετρο των διμερών σχέσεών μας και κριτήριο για την ευρωπαϊκή πορεία της χώρας.
      Η φροντίδα του Υπουργείου Εξωτερικών για την ελληνική εθνική μειονότητα στην Αλβανία είναι μόνιμη, σταθερή, διαρκής και έμπρακτη.
      Η Υπουργός
      ΝΤΟΡΑ ΜΠΑΚΟΓΙΑΝΝΗ
     5. Στην με αριθμό 9656/3.4.2008 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. Α.Π.Φ.21/142/ΑΣ1097δις/23.4.2008 έγγραφο από την Υπουργό Εξωτερικών η ακόλουθη απάντηση:
      «Οι κυβερνήσεις της Ελλάδας και της Κυπριακής Δημοκρατίας έχουν θέσει ως ζήτημα ύψιστης προτεραιότητας την προστασία και διατήρηση της πολιτιστικής και θρησκευτικής κληρονομιάς της Κύπρου. Μετά την εισβολή των τουρκικών στρατευμάτων το 1974, οι τοποθεσίες αρχαιολογικών ανασκαφών και οι θρησκευτικοί θησαυροί στα κατεχόμενα άρχισαν να βεβηλώνονται και να καταστρέφονται, κατάσταση που συνεχίζεται.
      Σύμφωνα με στοιχεία της Κυπριακής Αστυνομίας, περισσότερες από 500 εκκλησίες, παρεκκλήσια και μοναστήρια έχουν υποστεί βανδαλισμούς και λεηλασίες, ενώ, σε ορισμένες περιπτώσεις, έχουν διαπιστωθεί και ολοκληρωτικές κατεδαφίσεις. Μέχρι σήμερα, υπολογίζεται ότι περισσότερα από 60.000 αρχαία αντικείμενα έχουν διοχετευθεί παράνομα στο εξωτερικό, ενώ αγνοείται η τύχη τουλάχιστον 15.000 εικόνων.
      Η Κυπριακή Δημοκρατία προβαίνει κατά συστηματικό τρόπο στις αναγκαίες ενέργειες για την προστασία και διατήρηση της θρησκευτικής και πολιτιστικής κληρονομιάς της νήσου. Έχει κατ' επανάληψη ζητήσει από την ειρηνευτική δύναμη των Ηνωμένων Εθνών που σταθμεύει στην Κύπρο να αποστείλει τις αρμόδιες υπηρεσίες της στους κατεστραμμένους αρχαιολογικούς χώρους και τις βεβηλωμένες εκκλησίες στις κατεχόμενες περιοχές, ώστε να μεριμνήσουν για την αποκατάσταση τους, χωρίς όμως αποτέλεσμα λόγω της συνεχούς άρνησης εκ μέρους του κατοχικού στρατού.
      Η Ελλάδα, σε διαρκή συνεργασία και συντονισμό με την Κυπριακή Δημοκρατία, με κάθε ευκαιρία προβαίνει σε παραστάσεις ενώπιον των διεθνών οργανισμών αλλά και καταβάλλει κάθε προσπάθεια να ευαισθητοποιεί τη διεθνή κοινή γνώμη. Σκοπός είναι να αναδεικνύεται η μεγάλη σημασία του προβλήματος και να παρουσιάζεται η πραγματική έκταση και το μέγεθος των καταστροφών, διότι αφορά όχι μόνον την Κύπρο και την Ελλάδα αλλά και την παγκόσμια πολιτιστική και θρησκευτική κληρονομιά.
      Εξάλλου, θα πρέπει να επισημανθεί ότι το θέμα συζητείται και στις διαπραγματεύσεις που διεξάγονται για την ένταξη της Τουρκίας στην Ευρωπαϊκή Ένωση.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      6. Στην με αριθμό 9330/31.3.2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 46985/23.4.2008 έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμ. 9330/31-03-08 ερώτηση που κατατέθηκε στη Βουλή από το Βουλευτή κ. Γ. Σκουλά αναφορικά με τις επιπτώσεις της χρήσης κινητών τηλεφώνων και της ασύρματης τεχνολογίας στα παιδιά, σας γνωρίζουμε τα κάτωθι:
      Οι συσκευές κινητών τηλεφώνων εκπέμπουν ηλεκτρομαγνητική ακτινοβoλία. Οι επιδράσεις της ηλεκτρομαγνητικής ακτινoβoλίας στην υγεία παραμένουν αντικείμενο συνεχιζόμενης επιστημονικής έρευνας. Για το λόγο αυτό και μέχρι την οριστικοποίηση των επιστημονικών δεδομένων, αλλά και για την περαιτέρω προστασία της Δημόσιας Υγείας, συνιστάται η ορθολογική χρήση τέτοιων συσκευών από τους ενήλικους και η ελαχιστοποίηση της χρήσης τους από τους ανηλίκους.
      Σύμφωνα με την ισχύουσα νομοθεσία (Ν.2801/00, Φ.Ε.Κ. 46/ Α/ΟΟ «Ρυθμίσεις θεμάτωv αρμοδιότητας του Υπουργείου Μεταφορώv & Επικοιvωvιώv και άλλες διατάξεις» και το Ν.3431/06, Φ.Ε.Κ. 13/Α/06 «Περί Ηλεκτροvικώv Επικοιvωvικώv και άλλες διατάξεις»), το Υπουργείο Υγείας & Κοινωνικής Αλληλεγγύης δεν έχει αρμοδιότητα ως προς την αδειοδότηση και χωροθέτηση τέτοιων εγκαταστάσεων, καθώς και για την απομάκρυνσή τους. Ειδικότερα, με το υπ’ άρ.1 παρ.2α του N.2801/00 «...για τηv κατασκευή κεραίας σταθμού στηv ξηρά, που χρησιμοποιείται για τηv εκπομπή ή Λήψη ηλεκτρομαγvητικής εvέργειας ή χρησιμοποιείται ως μέρος εvός συστήματος κεφαλής δικτύου καλωδιακής τηλεόρασης, η απαιτούμεvη άδεια χορηγείται από το Υπουργείο Μεταφορώv και Επικοιvωvιώv...» , ενώ με το άρθρο 12 παρ.λβ του Ν.3431/06 «...η Ε.Ε. Τ. Τ. χορηγεί τις άδειες κατασκευής κεραιώv σταθμώv στηv ξηρά σύμφωvα με τις ισχύουσες διατάξεις και εκδίδει κάθε αvαγκαία καvοvιστική πράξη...ιδίως τη διαδικασία χορήγησης της άδειας κατασκευής, τους όρους συvεγκατάστασης από κοιvού χρήσης ευκολιώv, τις προϋποθέσεις ταυτοποίησης της κάθε κατασκευής κεραίας, τις διαδικασίες τροποποίησης ή αvάκλησης αδειώv».
      Ωστόσο, για περαιτέρω λόγους προστασίας της Δημόσιας Υγείας και μέχρι την οριστικοποίηση των επιστημονικών δεδομένων, το Υ.Υ.Κ.Α. κρίνει σκόπιμη την αποφυγή εγκατάστασης τέτοιων συστημάτων κοντά σε σχολεία, νοσοκομεία, γηροκομεία, παιδικούς σταθμούς κλπ, και γενικότερα σε χώρους όπου διαμένουν άνθρωποι για μεγάλο χρονικό διάστημα και παράλληλα, αναγκαίο τον έλεγχο της τήρησης των ορίων ασφαλούς έκθεσης του κοινού σε ηλεκτρομαγνητική ακτινοβολία από κάθε κεραία κινητής τηλεφωνίας.
      Ειδικότερα, θα πρέπει να αποτρέπεται η χρήση κινητών τηλεφώνων από παιδιά ηλικίας μικρότερης των 8 ετών, καθώς η απορρόφηση ακτινοβολίας από τον εγκέφαλο του παιδιού μπορεί να είναι μεγαλύτερη σε σχέση με τους ενήλικες. Το κρανίο των παιδιών είναι πιο λεπτό και υπάρχει κίνδυνος επίδρασης σε ευαίσθητους εγκεφαλικούς ιστούς και όργανα, που μάλιστα δεν έχουν ολοκληρώσει την ανάπτυξή τους. Σε αυτό συντείνουν και ανατομικές λεπτομέρειες, καθώς και ιδιαίτερες βιολογικές ιδιότητες του εγκεφάλου των παιδιών.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 29 Μαΐου 2008:
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 983/26-5-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Τιμοσίδη προς τους Υπουργούς Εσωτερικών και Πολιτισμού, σχετικά με την επιχορήγηση του νέου κολυμβητηρίου Καβάλας κ.λπ..
      2. Η με αριθμό 978/26-5-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Εσωτερικών, σχετικά με την επάνδρωση των Πυροσβεστικών Υπηρεσιών στα Δωδεκάνησα κ.λπ..
      3. Η με αριθμό 982/ 26-5-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ.  Παναγιώτη Λαφαζάνη προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με την κατάργηση του θεσμού των Συλλογικών Διαπραγματεύσεων ανάμεσα στην ΟΤΟΕ και τις Τράπεζες κ.λπ.
      4. Η με αριθμό 973/26-5-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Πολιτισμού, σχετικά με τη λήψη μέτρων αποκατάστασης και ανάδειξης σημαντικών αρχαιολογικών μνημείων της Χώρας μας κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 975/26-5-2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Σοφίας Σακοράφα προς τον Υπουργό Πολιτισμού, σχετικά με παράνομες χρηματοδοτήσεις της Ελληνικής Ομοσπονδίας Φίλων Πάλης (Ε.Ο.Φ.Π.) κ.λπ..
      2. Η με αριθμό 977/26-5-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικόλαου Καραθανασόπουλου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τη διασφάλιση των θέσεων εργασίας στο εργοστάσιο «Βοσινάκη» στην Πάτρα κ.λπ.
      3. Η με αριθμό 981/26-5-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς  κ. Θεόδωρου Δρίτσα προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την ακτοπλοϊκή σύνδεση των Κυθήρων και των Αντικυθήρων με την ηπειρωτική Ελλάδα κ.λπ..
      4. Η με αριθμό 972/26-5-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Ηλία Πολατίδη προς τον Υπουργό Εθνικής Παιδείας και Θρησκευμάτων, σχετικά με την άγνοια των Ελλήνων μαθητών για τις εθνικές μας επετείους κ.λπ.».
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ 
      Συζήτηση και λήψη απόφασης, σύμφωνα με τις διατάξεις του άρθρου 144 του Κανονισμού της Βουλής, επί της προτάσεως που κατέθεσε ο Πρόεδρος της Κοινοβουλευτικής Ομάδας του Πανελληνίου Σοσιαλιστικού Κινήματος κ. Γεώργιος Παπανδρέου και οι 101 Βουλευτές του Κόμματός του, για σύσταση εξεταστικής επιτροπής, σχετικά με τη διερεύνηση της υπόθεσης των δομημένων ομολόγων.
      Η συζήτηση της πρότασης θα διεξαχθεί σύμφωνα με τις διατάξεις του άρθρου 137 και 144 του Κανονισμού της Βουλής. 
      Έχω την τιμή να θέσω υπ' όψιν του Σώματος την απόφαση της Διάσκεψης των Προέδρων για την οργάνωση της συζήτησης σύμφωνα με την διαδικασία που ακολουθήσαμε σε ανάλογες συζητήσεις, δηλαδή, κατ’ εφαρμογήν της διάταξης της παραγράφου 5 του άρθρου 65 του Κανονισμού της Βουλής να υπάρξει κατάλογος κατά προτεραιότητα ομιλητών που θα οριστούν από τα κόμματα ως εξής: Τρεις Βουλευτές από το Κόμμα της Νέας Δημοκρατίας, τρεις Βουλευτές από το Πανελλήνιο Σοσιαλιστικό Κίνημα και ανά ένας συνάδελφος από τα άλλα τρία κόμματα. Εκτός από τους Προέδρους των Κοινοβουλευτικών Ομάδων και τους Κοινοβουλευτικούς Εκπροσώπους, όποιος άλλος συνάδελφος θέλει να μιλήσει θα εγγραφεί με το ηλεκτρονικό σύστημα μέχρι το τέλος της ομιλίας του δευτέρου ομιλητή. 
      Οι πέντε πρώτοι ομιλητές, ένας από κάθε κόμμα, προτείνω να μιλήσουν μέχρι δεκαπέντε λεπτά και οι υπόλοιποι τέσσερις μέχρι οκτώ λεπτά. Σύμφωνα με τον Κανονισμό, οι συνάδελφοι που θα εγγραφούν στον κατάλογο  με το ηλεκτρονικό  σύστημα θα μιλήσουν από πέντε λεπτά. Οι ομιλητές θα λάβουν το λόγο εναλλάξ και δεν θα υπάρξουν δευτερολογίες. Οι Πρόεδροι των Κοινοβουλευτικών Ομάδων θα μιλήσουν για είκοσι λεπτά. Οι αναπληρωτές των Προέδρων των Κοινοβουλευτικών Ομάδων θα μιλήσουν μέχρι οκτώ λεπτά. Αν, όμως, προηγηθεί ομιλία Προέδρου Κοινοβουλευτικής Ομάδας, ο αναπληρωτής θα λάβει το λόγο για πέντε λεπτά. Ο αρμόδιος Υπουργός θα μιλήσει για είκοσι λεπτά της ώρας και οι λοιποί Υπουργοί για δέκα λεπτά. Κατά τα λοιπά θα εφαρμοστούν οι διατάξεις του άρθρου 97 παράγραφος 1 έως 3 του Κανονισμού.
      Εφόσον η Βουλή αποδεχθεί αυτή την πρόταση, σας ενημερώνω ότι τα κόμματα έχουν υποδείξει…
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, μπορώ να πάρω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Παπουτσή.
      ΧΡΗΣΤΟΣ ΠΑΠΟΥΤΣΗΣ: Φυσικά και είναι αποδεκτή η πρόταση, αλλά θα ήθελα για την τάξη της συζήτησης και τη δεοντολογική οργάνωση της συζήτησης να παρακαλέσω το Προεδρείο να ρωτήσει την Κυβέρνηση πόσοι Υπουργοί προτίθενται να πάρουν το λόγο, δεδομένου του ασφυκτικού πλαισίου του χρόνου που έχουμε μέχρι τις τέσσερις το απόγευμα. Ως εκ τούτου, θα ήθελα να γνωρίζω, αν τυχόν είναι πολλοί Υπουργοί, γιατί τότε θα παίρνουν το χρόνο των συναδέλφων Βουλευτών και δεν θα έχουμε τη δυνατότητα να εκφράσουμε τις απόψεις μας και κυρίως, να επιχειρηματολογήσουμε για την πρόταση την οποία ξαναφέρνουμε στη Βουλή –γιατί σας υπενθυμίζω ότι είναι μία πρόταση την οποία έχουμε ξαναφέρει στη Βουλή για τη σύσταση εξεταστικής επιτροπής- για ένα θέμα το οποίο πραγματικά αποτελεί ένα μεγάλο σκάνδαλο.
      ΠΡΟΕΔΡΕΥΩΝ (Γεώργιος Σούρλας): Πολύ σωστό και εύλογο το ερώτημα που υποβάλλετε. Δεν γνωρίζω αν μπορεί η κ. Πετραλιά να απαντήσει πόσοι θα ομιλήσουν. 
    Σε κάθε περίπτωση, αν δεν μπορεί να απαντήσει, να έχετε υπ’ όψιν σας ότι το Προεδρείο βλέποντας τον αριθμό των Βουλευτών που θα εγγραφούν –και έχουμε συμφωνήσει και πιο θα είναι το πέρας της συζήτησης- και εκ μέρους της Κυβέρνησης ποιοι Υπουργοί θα ομιλήσουν, θα περιοριστεί ο χρόνος. Δεν πρόκειται σε καμμία περίπτωση να γίνει μία συζήτηση σε βάρος των Βουλευτών. Αν η κ. Πετραλιά είναι έτοιμη να απαντήσει, θα ήταν καλό, αν όχι, δεν πειράζει.
    ΦΑΝΗ ΠΕΤΡΑΛΙΑ – ΠΑΛΛΗ (Υπουργός Απασχόλησης και Κοινωνικής Προστασίας): Κύριε Πρόεδρε, αυτό που μπορώ να πω είναι ότι αναμένουμε τον Υπουργό Οικονομικών, ο οποίος προσγειώνεται σε λίγες ώρες από τις Ηνωμένες Πολιτείες. Άρα, ο Υπουργός Οικονομικών θα βρεθεί στην Αίθουσα. Ελπίζω να προλάβει τη συζήτησή μας. Θα μιλήσω εκ μέρους της Κυβέρνησης και εγώ ως Υπουργός Απασχόλησης και ο Υπουργός Δικαιοσύνης κ. Χατζηγάκης. Αυτό γνωρίζω.
    Αν θα έλθει ο Υφυπουργός Οικονομικών ή ο Υπουργός Οικονομικών ή παρεμβληθεί κάποιος άλλος εκ των Υπουργών, είναι βέβαιο πως σε καμμία περίπτωση εμείς ως Υπουργοί δεν θα πάρουμε το χρόνο των συναδέλφων μας.
    ΠΡΟΕΔΡΕΥΩΝ (Γεώργιος Σούρλας): Αυτό μας ικανοποιεί. Άλλωστε το Προεδρείο μπορεί να παρέμβει. Μπορεί να μην έχουμε τη δυνατότητα να περιορίσουμε τον αριθμό των Υπουργών που θα μιλήσουν, αλλά μπορούμε να περιορίσουμε το χρόνο και θα το κάνουμε για την κοινοβουλευτική τάξη.
    Ο κ. Μαρκογιαννάκης έχει το λόγο.
    ΧΡΗΣΤΟΣ ΜΑΡΚΟΓΙΑΝΝΑΚΗΣ: Είχα συζητήσει και με τον κύριο Πρόεδρο της Βουλής, ότι επειδή το θέμα είναι αρκετό μεγάλο, μήπως οι πέντε πρώτοι ομιλητές αν δεν μπορούμε να μιλήσουμε είκοσι λεπτά, να υπάρξει κάποια ανοχή χρόνου για να έχουμε μία ολοκληρωμένη τοποθέτηση.
    ΠΡΟΕΔΡΕΥΩΝ (Γεώργιος Σούρλας): Κύριε Μαρκογιαννάκη, οι πρώτοι πέντε ομιλητές έχουν από δεκαπέντε λεπτά.
    ΧΡΗΣΤΟΣ ΜΑΡΚΟΓΙΑΝΝΑΚΗΣ: Είχα πει στον κύριο Πρόεδρο αν θα μπορούσε να είναι είκοσι λεπτά ή να υπάρξει κάποια ανοχή.
    ΠΡΟΕΔΡΕΥΩΝ (Γεώργιος Σούρλας): Αυτό, όμως, θα είναι σε βάρος των Βουλευτών. Απ’ ό,τι βλέπω στον κατάλογο, είστε όλοι παλιοί έμπειροι κοινοβουλευτικοί και νομίζω μπορείτε στα δεκαπέντε λεπτά να διατυπώσετε ολοκληρωμένες προτάσεις και θέσεις.
    Από τη Νέα Δημοκρατία έχουν υποδείξει τους κ.κ. Χρήστο Μαρκογιαννάκη, Κωνσταντίνο Τζαβάρα και Κωνσταντίνο Μαρκόπουλο, από το ΠΑ.ΣΟ.Κ. τους κ.κ. Γεώργιο Παπαδημητρίου, Ιωάννη Μαγκριώτη και την κ. Παρασκευή Χριστοφιλοπούλου, από το Κομμουνιστικό Κόμμα Ελλάδος τον κ. Αντώνη Σκυλλάκο, από τον Συνασπισμό Ριζοσπαστικής Αριστεράς τον κ. Ιωάννη Δραγασάκη και από τον Λαϊκό Ορθόδοξο Συναγερμό τον κ. Μαυρουδή Βορίδη.
    Όπως είπα και προηγουμένως, προτείνω η συζήτηση να ολοκληρωθεί στις 16.00’ και αμέσως μετά να ακολουθήσει ονομαστική ψηφοφορία για την αποδοχή ή όχι της πρότασης. Η Βουλή εγκρίνει;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε.
    Το λόγο έχει ο πρώτος ομιλητής ο κ. Παπαδημητρίου.
    ΓΕΩΡΓΙΟΣ ΠΑΠΑΔΗΜΗΤΡΙΟΥ: Κύριε Πρόεδρε, κυρίες και κύριοι συνάδελφοι,  θα προσπαθήσω να μείνω πιστός στο χρόνο, αν και το πρόβλημα το οποίο συζητούμε έχει πολλές προεκτάσεις. Είναι γνωστό σε όλους μας. Έχει κατ’ επανάληψη απασχολήσει την Εθνική Αντιπροσωπεία, και μάλιστα στο πλαίσιο της ίδιας διαδικασίας πριν από έντεκα μήνες, όπως ενθυμούνται όλοι οι συνάδελφοι.
    Θα θέσω λοιπόν και θα αναδείξω τρεις κύκλους προβλημάτων. Πρώτον, ποιο είναι το πρόβλημα που συζητούμε και ποιες είναι οι ιδιαιτερότητές του. Δεύτερον, πως το αντιμετώπισε η Κυβέρνηση. Και τρίτον, γιατί είναι επιβεβλημένη συνταγματικά, πολιτικά και ηθικά η σύσταση εξεταστικής επιτροπής.
    Κυρίες και κύριοι συνάδελφοι, η κοινωνική ασφάλιση μπορεί να λειτουργήσει αποδοτικά μόνο με ορισμένες προϋποθέσεις. Θα προσπαθήσω να τις απαριθμήσω. Πρώτα θα πρέπει αυτοί που διαχειρίζονται τα ταμεία, να έχουν όλες τις προϋποθέσεις που εγγυώνται την αποδοτική διαχείρισή τους. Δεύτερον, θα πρέπει να διαμορφώνονται πρακτικές, οι οποίες να αποβλέπουν σταθερά στη βελτίωση των αποθεματικών των ασφαλιστικών ταμείων. Και τρίτον, πρέπει να ασκείται αξιόπιστος, σοβαρός έλεγχος και βέβαια διαρκής εποπτεία στα ασφαλιστικά ταμεία. Αν δεν συντρέχουν αυτές οι τρεις προϋποθέσεις, είναι προφανές ότι δεν μπορούμε να ομιλούμε για ένα εύρωστο ασφαλιστικό σύστημα, το οποίο επιβάλλει το κράτος δικαίου και απαιτεί η αναγκαία κοινωνική συνοχή.
    Το ερώτημα είναι, αν όλες αυτές οι προϋποθέσεις συνέτρεχαν στην περίπτωσή μας ή αν ακολουθήσαμε ένα δρόμο διολίσθησης προς μία πραγματικότητα, η οποία γέννησε το πρόβλημα, που αποτελεί σήμερα το αντικείμενο της συζήτησής μας. 
    Από το 2004 μετά την ανάληψη της διακυβέρνησης από τη Νέα Δημοκρατία, άλλαξαν όλες οι βασικές προϋποθέσεις για την αποδοτική λειτουργία των ταμείων. Πρώτα και κυριότερα, καταργήθηκε ο εποπτικός και ελεγκτικός μηχανισμός. Δεύτερον, διορίσθηκαν νέα συμβούλια στα ταμεία. Και τρίτον, άρχισε η διαμόρφωση πρακτικών, οι οποίες ευνοούσαν την επένδυση σε επικίνδυνα ομόλογα. Πρόκειται για τα περίφημα δομημένα ομόλογα. Αν, όμως, έπαψαν να συντρέχουν οι προϋποθέσεις, τότε είναι προφανές, όπως λέει ο λαός, ότι «αφού έφυγαν οι γάτες άρχισαν να χορεύουν τα ποντίκια». Η συνέχεια είναι γνωστή.
    Η δημοσιοποίηση του πρώτου δομημένου ομολόγου των 280.000.000 ευρώ έδωσε την αφορμή να σπάσει το απόστημα και να αναδειχθεί σε όλη την έκταση, ή σωστότερα, σε όλη του την εικαζόμενη έκταση το πρόβλημα. Τι είχε συμβεί. Επιτήδειοι είχαν ενσκήψει και είχαν συμβάλει με την ανοχή ή την ενθάρρυνση της πολιτικής ηγεσίας των αρμόδιων Υπουργείων στη διαμόρφωση της αμαρτωλής πρακτικής των δομημένων ομολόγων. Η πρακτική αυτή είναι γνωστό πού οδήγησε. Οδήγησε σε μία πραγματικότητα, για την οποία όλοι πρέπει να ντρεπόμαστε. Θα σας την πω με λίγα λόγια «λακωνικά». 
    Το κοινωνικό χρήμα με την εφαρμογή της αντί να ενισχύει το ασφαλιστικό σύστημα μετατράπηκε σε μαύρο χρήμα, το οποίο εισέρρεε στις τσέπες των επιτηδείων. Αυτό ήταν με λίγα λόγια το πρόβλημα, με όρους πολιτικούς. Μπροστά, λοιπόν, στην εμφάνισή του τι όφειλε να κάνει η Κυβέρνηση; Πρώτον, να εντοπίσει όλα τα δομημένα ομόλογα. Δεύτερον, να ελέγξει τους όρους της έκδοσής της. Και τρίτον, να διαπιστώσει τις ζημίες, τις οποίες είχαν υποστεί τα ταμεία. Μετά από αυτήν τη διεξοδική έρευνα, να ενημερώσει τη Βουλή, έτσι ώστε να γνωρίζουν όλα τα μέλη της, αλλά και όλοι οι πολίτες τι ακριβώς είχε συμβεί. 
      Αντί λοιπόν να πράξει αυτό που όφειλε μία υπεύθυνη Κυβέρνηση μίας δημοκρατικής πολιτείας, στην οποία δεσπόζει το κράτος δικαίου, ακολούθησε το δρόμο της συγκάλυψης της υπόθεσης. Τι έκανε; Άφησε τον αρμόδιο Υπουργό να δικαιολογεί τα αδικαιολόγητα και να εκτίθεται ανεπανόρθωτα, για να καταλήξει στο αναμενόμενο, στην απομάκρυνση του από την Κυβέρνηση, όπως άλλωστε και την απομάκρυνση του αρμόδιου ειδικού γραμματέα. Όχι όμως για την πολιτική που είχε ακολουθήσει και τις ευθύνες που τον βάρυναν για τη διαχείριση των δομημένων ομολόγων, αλλά για άλλους λόγους, για λόγους που ανάγονται στη συμμετοχή του ειδικού γραμματέα σε δοσοληψίες του Χρηματιστηρίου.
      Η συνέχεια είναι επίσης γνωστή. Αφ’ ης στιγμής παραιτήθηκε ο Υπουργός, διορίστηκε νέος, ο οποίος επέλεξε εύλογα την πορεία προς τα εμπρός, με προφανή επιδίωξη να ξεχαστεί το σκάνδαλο και να δημιουργηθεί η αίσθηση ότι η Κυβέρνηση εγκαινιάζει μία νέα αρχή στη λειτουργία των ασφαλιστικών ταμείων. Πράγματι, ο Υπουργός ευφυώς ποιών -και αυτός δεν είχε δυστυχώς καλύτερη τύχη, κύριε Υπουργέ, εγώ σας εύχομαι να μακροημερεύσετε και να αποδώσετε έργο- ακολούθησε αυτήν την πορεία. Πρέπει να σας πω με αρκετή επιτυχία. Τι έκανε; Ακολούθησε τη συνταγή που θα ακολουθούσε κάθε εχέφρων πολιτικός για τον εαυτό του, όχι για το δημόσιο συμφέρον. Δηλαδή, διόρισε νέες διοικήσεις και θέσπισε ένα νέο ελεγκτικό μηχανισμό για να θεραπεύσει τις κραυγαλέες ελλείψεις που διέκριναν το καθεστώς του  προκατόχου του. Και φυσικά, δήλωσε ότι με το θέμα θα ασχοληθεί η δικαιοσύνη.
      Η στάση αυτή της Κυβέρνησης –και θα μου επιτρέψετε να επιμείνω σε αυτήν- είναι η προσφιλής της άποψη, όταν ανακύπτει ανάλογο θέμα. Όταν επιβάλλεται εκ των πραγμάτων η αναζήτηση και ο καταλογισμός πολιτικών ευθυνών, προσπαθεί να απομακρύνει κάθε προσπάθεια αναζήτησής τους, επικαλούμενη την εμπλοκή και την έρευνα της δικαστικής αρχής. Θα σας εξηγήσω στη συνέχεια, γιατί αυτή η στάση είναι από κάθε άποψη απολύτως απαράδεκτη και ξένη από το πνεύμα του Συντάγματος και από την πεμπτουσία του πολιτεύματός μας. 
      Έτσι λοιπόν οδεύουμε από τότε. Αλλά υπάρχει και μία παρένθεση που δεν πρέπει να ξεχάσουμε, ότι στην όλη υπόθεση παρεμβλήθηκε η ανεξάρτητη αρχή για το ξέπλυμα του βρώμικου χρήματος από τον πρώην αντιεισαγγελέα του Αρείου Πάγου, κ. Γεώργιου Ζορμπά. Η έρευνα της ανέδειξε τις πρακτικές με τις οποίες λεηλατούνταν τα ασφαλιστικά ταμεία. Και φωτογράφησε έκνομες πράξεις, αλλά υπέδειξε νομίζω με απτό τρόπο και ενόχους στο όλο κύκλωμα της υπόθεσης. Το πόρισμά του όμως δεν είχε την τύχη που θα περίμενε κάποιος από μία αρχή την οποία συνέστησε η Κυβέρνησή σας και της οποίας τον επικεφαλής επέλεξε πάλι η Κυβέρνησή σας. 
      Όταν το πόρισμα φάνηκε ότι δημιουργούσε μείζον πολιτικό πρόβλημα για την Κυβέρνηση, φροντίσατε με τη συνδρομή της εισαγγελικής αρχής να το παρακάμψετε, να το απαξιώσετε. Αυτή η στάση και τα αποτελέσματά της ισχύουν μέχρι σήμερα. Είναι γνωστή η τύχη της αρχής και του κ. Ζορμπά, της οποίας άλλωστε αρχής επίκειται η αντικατάσταση όπως και του επικεφαλής της. Κύριοι Υπουργοί, δεν δέχεστε ανεξάρτητη αρχή, παρά μόνον υπό τον αυτονόητο για σας όρο ότι δεν θα είναι ενοχλητική η δράση της για σας.  Όταν δε συμβαίνει η δράση της να είναι ενοχλητική, απαξιώνετε τις αρχές και τις οδηγείτε στο περιθώριο. Δεν νομίζω ότι υπάρχει καμμία αμφιβολία ότι αυτό συμβαίνει με την αρχή για το ξέπλυμα του μαύρου χρήματος. 
      Έρχομαι τώρα στην ουσία του προβλήματος και θα σας παρακαλέσω όλοι να συμμεριστείτε ορισμένες σκέψεις και να επωμιστούμε μία κοινή ευθύνη, μία ευθύνη που μας βαραίνει όλους. Όταν ανακύπτει πρόβλημα, όπως της υπόθεσης των δομημένων ομολόγων, η επωδός και η σταθερή στάση της Κυβέρνησης είναι ότι με το ζήτημα ασχολείται ή θα ασχοληθεί η δικαιοσύνη, παρακάμπτοντας επιτηδείως κάθε αναζήτηση πολιτικής ευθύνης και αγνοώντας ότι άλλο πράγμα είναι σε μία δημοκρατία η ποινική ευθύνη και άλλο η πολιτική ευθύνη. Πρόκειται για δύο έννοιες και δύο θεσμούς απολύτως διακριτούς μεταξύ τους. Διακριτούς στα εξής σημεία, τα οποία επιτηδείως παραγνωρίζετε και συμπιέζετε:
      Πρώτα, στο αντικείμενο. Δεύτερον, στο στόχο. Τρίτον, στα όργανα που επωμίζονται τον έλεγχο. Τέταρτον, στη διαδικασία. Πέμπτον στις συνέπειες και τις κυρώσεις. Να τα εξηγήσω: 
      Η δικαιοσύνη στο πλαίσιο της ποινικής ευθύνης επιδιώκει την επισήμανση αξιόποινων πράξεων και την κίνηση της διαδικασίας για τη δίωξη και την τιμωρία των υπευθύνων. Η Βουλή για την απόδοση και τον καταλογισμό πολιτικών ευθυνών αποβλέπει σε έναν άλλο εντελώς διακριτό σκοπό, την απόδοση και τον καταλογισμό πολιτικής ευθύνης. Αλλά, κύριοι συνάδελφοι, πριν και πάνω από όλα το αντικείμενο της ποινικής ευθύνης και της πολιτικής ευθύνης είναι διαφορετικό. Η πολιτική ευθύνη προσανατολίζεται στον εντοπισμό πράξεων ή παραλήψεων, με τις οποίες βλάπτεται το δημόσιο συμφέρον ή θίγονται οι θεσμοί. Το ακριβώς αντίθετο συμβαίνει με την ποινική ευθύνη. Εδώ το αντικείμενο είναι η αναζήτηση αξιόποινων πράξεων. 
      Η άλλη διαφορά αναφέρεται στα όργανα που επωμίζονται την αναζήτηση ευθυνών. Στην περίπτωση της ποινικής ευθύνης αρμόδια είναι τα όργανα της δικαιοσύνης, στην περίπτωση της πολιτικής ευθύνης είναι προπάντων η Βουλή. Και η διαδικασία η οποία ακολουθείται είναι εντελώς διαφορετική. Στην περίπτωση της ποινικής ευθύνης ακολουθείται η διαδικασία που προβλέπεται στον Κώδικα Ποινικής Δικονομίας, στην περίπτωση της πολιτικής ευθύνης ακολουθούνται οι κανόνες του Συντάγματος και του Κανονισμού της Βουλής. 
      Τέλος, ως κυρώσεις στην περίπτωση της ποινικής ευθύνης επιβάλλονται ποινές, εφόσον διαπιστωθεί ενοχή, ενώ στην περίπτωση της πολιτικής ευθύνης το προέχον είναι η πολιτική απαξίωση αυτού που βαρύνεται με πράξεις ή συμπεριφορές που ζημιώνουν είτε το δημόσιο συμφέρον είτε τους θεσμούς, ή τέλος, η πιο ακραία συνέπεια, η παραίτηση αυτού που βαρύνεται με την ευθύνη.
      Κατόπιν αυτών θα πρέπει να συνειδητοποιήσουμε όλοι ότι, όταν η Βουλή καλείται να αποφασίσει για τον καταλογισμό της πολιτικής ευθύνης, θα πρέπει να γνωρίζει ότι καλείται κατά το Σύνταγμα να επιτελέσει μία απολύτως διακριτή λειτουργία σε σχέση με τη δικαιοσύνη. Αυτό όμως ακριβώς αποφεύγετε, όπως αποφεύγει ο διάβολος το λιβάνι! Όταν τίθεται θέμα πολιτικής ευθύνης και όσες φορές υποβάλαμε αίτηση για τη σύσταση εξεταστικής επιτροπής, η επωδός και το βασικό επιχείρημα σας είναι ότι με το θέμα ασχολείται η δικαιοσύνη. 
      Μα, κύριοι συνάδελφοι, αγνοείτε ότι -και το παράδειγμα των δομημένων ομολόγων είναι χαρακτηριστικό- οι δικαστικές διαδικασίες είναι αργόσυρτες –και καλώς είναι αργόσυρτες, ενώ οι κοινοβουλευτικές διαδικασίες είναι πιο ταχείες. 
Αγνοείτε ότι το πνεύμα, το οποίο διέπει τη Βουλή, είναι εντελώς διαφορετικό από το πνεύμα που διέπει ένα δικαστικό σχηματισμό, ότι η διαδικασία η οποία κινείται έχει εντελώς διαφορετική λογική και ότι εν τέλει το ζητούμενο είναι εντελώς διαφορετικό; 
	Οι διαφορές είναι τόσο ευδιάκριτες και τόσο καθοριστικές, ώστε θα πρέπει να μας προβληματίσουν όλους κάποτε, να εγκαταλείψουμε μία πρακτική την οποία έχετε επιβάλει επίμονα και συστηματικά και να αφήσετε τη Βουλή να ασκήσει το κατά το Σύνταγμα έργο της, δηλαδή εκεί όπου ανακύπτουν πολύπλοκες και δύσκολες πολιτικά υποθέσεις να διορίζεται εξεταστική επιτροπή, Με την έρευνά της αναδεικνύει όλες τις πτυχές και βοηθάει και τη δικαιοσύνη, διότι παραγνωρίζετε ότι η έρευνα στο πλαίσιο της Βουλής παρέχει σημαντική χείρα βοηθείας στη δικαιοσύνη. Αναδεικνύει πτυχές που δεν είναι δυνατόν ποτέ να αναδείξει η δικαιοσύνη. Δεν θα ήθελα να σας κουράσω άλλο, άλλωστε ο χρόνος πέρασε. Θα πρέπει να σας παρακαλέσω όλους να σκεφτούμε πάλι τη στάση μας. Φυσικά, θα παρακαλέσω κυρίως τους συναδέλφους της Συμπολίτευσης και της Κυβέρνησης και φυσικά τον απόντα Πρωθυπουργό να επανεξετάσουν τη στάση τους.
	Κύριοι συνάδελφοι, η δημοκρατία είναι το πολίτευμα της πολιτικής ευθύνης. Δημοκρατία χωρίς ευθύνη ούτε υπήρξε ποτέ, ούτε μπορεί να υπάρξει ποτέ στην πράξη. Θα πρέπει όλοι να συνειδητοποιήσουμε τις ευθύνες που επωμιζόμαστε, όταν απορρίπτουμε μία απολύτως εύλογη και αναγκαία αίτηση για τη σύσταση εξεταστικών επιτροπών. Επωμιζόμαστε την ευθύνη να μη συμβάλλουμε στην ανάδειξη πράξεων, οι οποίες καταφανώς ζημιώνουν το δημόσιο συμφέρον και προσβάλλουν τους θεσμούς. Εάν πιστεύουμε ότι η δημοκρατία μας ωρίμασε, νομίζω ότι θα πρέπει όλοι να βοηθήσουμε να γυρίσουμε σελίδα. 
      Φυσικά, η αίτηση αυτή απευθύνεται πρώτα στον Πρωθυπουργό, ο οποίος είναι ο βασικός εκφραστής της άποψης και της πάγιας στάσης που σας επεσήμανα. Αυτός επωμίζεται εν τέλει και όλη την ευθύνη. Διότι εάν δεν βοηθάτε στον καταλογισμό ευθυνών στα πολιτικά στελέχη που πράγματι με τις πράξεις τους ζημιώνουν το δημόσιο συμφέρον, τότε όλη η ευθύνη μετακυλύεται στον Πρωθυπουργό. Αυτό, κύριοι Υπουργοί, συνέβη στην περίπτωση των Υπουργών Απασχόλησης και Κοινωνικής Προστασίας, οι οποίοι απομακρύνθηκαν, και των Υπουργών Οικονομίας και Οικονομικών των οποίων οι ευθύνες θα πρέπει να αναζητηθούν –και εννοώ τις πολιτικές ευθύνες- με τη σύσταση εξεταστικής επιτροπής.
	Ευχαριστώ πολύ για την προσοχή σας.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαδημητρίου.
	Το λόγο έχει ο κ. Μαρκογιαννάκης.
	ΧΡΗΣΤΟΣ ΜΑΡΚΟΓΙΑΝΝΑΚΗΣ: Φοβάμαι ότι ο μόλις κατελθών του Βήματος αγαπητός συνάδελφος κ. Παπαδημητρίου έκανε λάθος στην αίθουσα. Αγαπητέ συνάδελφε, εδώ δεν είναι φοιτητές στους οποίους απευθύνεστε θεωρητικά. Εδώ είναι Βουλή, είναι Βουλευτές και επιχειρηματολογούμε επί των γεγονότων. 
	Κύριοι συνάδελφοι, παραφράζοντας τη ρωμαϊκή ρήση που έλεγε ότι «η γυναίκα του Καίσαρα δεν πρέπει μόνο να είναι τίμια, αλλά και να φαίνεται τίμια», θα έλεγα ότι για τη δημόσια ζωή το ήθος, γενικότερα, προπάντων όμως η διαχείριση του δημόσιου χρήματος δεν πρέπει μόνο να είναι κάτι το δεδομένο, αλλά και κοινή πεποίθηση στην κοινωνία. Σαν αξίες δεν υπολείπεται το ένα του άλλου. 
      Εάν δεν υπάρχει εντιμότητα και διαφάνεια στο μέγιστο βαθμό, τότε οι πρωταγωνιστές του δημόσιου βίου που είμαστε εμείς οι πολιτικοί, είμαστε ανάξιοι να εκπροσωπούμε εκείνους που μας τιμούν με την ψήφο τους. Εάν πάλι με ενέργειες και παραλείψεις μας προσπαθούμε το άσπρο να το κάνουμε μαύρο αναδεικνύοντας ως μείζονα θέματα ηθικής τάξεως ελάσσονα ή ανύπαρκτα προβλήματα, τότε το κακό που προξενείται είναι πάρα πολύ μεγάλο. Όταν προπάντων αυτό γίνεται στα πλαίσια μιας απέλπιδας προσπάθειας είτε κάλυψης των δικών μας ανομημάτων, αναζητώντας εναγωνίως ετεροβαρείς συμψηφισμούς, είτε ως πέδηση στη διολίσθηση της διαρκώς μειούμενης κομματικής και προσωπικής απήχησης, τότε ο χαρακτηρισμός που αρμόζει είναι μικροπολιτική ιδιοτέλεια. Από την ώρα δε που η συμπεριφορά αυτή γίνεται πολιτική τακτική και πρακτική, τότε σιγά-σιγά γίνεται φανερό και εμπεδώνεται η πεποίθηση, πως αυτό γίνεται σε αναπλήρωση της έλλειψης θέσεων, του σταθερού πολιτικού λόγου και της διάθεσης της απαραίτητης ενίοτε αυτοκριτικής. Εν τέλει, το αλάνθαστο κριτήριο του λαού λειτουργεί και ο μετερχόμενος τέτοιες μεθοδεύσεις στο τέλος είναι περισσότερο ζημιωμένος και όσο νωρίτερα το καταλάβει, τόσο καλύτερα γι’ αυτόν.
	Ήμουν υποχρεωμένος να κάνω αυτήν τη μικρή εισαγωγή, διότι το κόμμα της Αξιωματικής Αντιπολίτευσης έχει αναγάγει σε κυρίαρχο στοιχείο της αντιπολιτευτικής του τακτικής την υπερβολή, το ψεύδος, τη συκοφαντία. Γίνεται φανερό ότι ο κατήφορος που έχει πάρει δεν έχει σταματημό και ενώ βλέπει ότι αυτή η τακτική δεν είναι αποτελεσματική, κατά το κοινώς λεγόμενο «δεν βγαίνει», επιμένει. Τι να πω εγώ; «Μωραίνει ο Κύριος, ον βούλεται απωλέσαι» ή ότι πρέπει να μείνουν πολλά χρόνια στην αντιπολίτευση για να μάθουν;
	Συζητάμε λοιπόν σήμερα μία πρόταση για σύσταση εξεταστικής επιτροπής για την υπόθεση των δομημένων ή σύνθετων ομολόγων. Το ξαναθυμηθήκαμε τώρα. Επί μήνες αυτή η «καραμέλα» με διαλείμματα, όταν υπήρχαν τα εσωκομματικά προβλήματα, η εκλογή του Αρχηγού, το συνέδριο, οι εσωκομματικές εκλογές, οι αλληλοκατηγορίες ηθικής τάξεως, τότε που το σύνδρομο της σκανδαλολογίας ήταν σε ύφεση. 
      Ζητήσατε εξεταστική επιτροπή για τη «SIEMENS», προφανώς για να κουκουλωθεί το πρόβλημα. Εμείς στείλαμε το θέμα στη δικαιοσύνη και σιγά-σιγά, αγαπητοί συνάδελφοι, βγαίνουν «λαγοί». Σας λέω κάτι και σημειώστε το: Θα γελάσει αυτός που θα γελάσει τελευταίος. 
      Κάνατε πρόταση για σύσταση εξεταστικής επιτροπής για τις υποκλοπές, καταλογίζοντας πολιτικές ευθύνες σ’ εκείνους οι οποίοι παρακολουθούνταν και δεν νιώσατε ότι οι πολιτικές ευθύνες βάρυναν περισσότερο εκείνον ο οποίος επί δεκαετίας άφηνε αθωράκιστη τη χώρα και χωρίς στελέχωση την Α.Δ.Α.Ε..
	Κύριοι συνάδελφοι, ποια είναι τα δεδομένα; Κατ’ αρχάς της υπόθεσης αυτής επελήφθησαν τρεις εισαγγελικοί λειτουργοί, Λιώγας, Πεπονής, Λέκκας. Επελήφθη ο κ. Ζορμπάς, ο επικεφαλής της Αρχής για την προστασία από το «ξέπλυμα» του «βρώμικου» χρήματος. Έχει επιληφθεί ο εφέτης ανακριτής, ο οποίος ορίστηκε όχι από τη Νέα Δημοκρατία, αλλά από την Ολομέλεια των εφετών. Και οι τρεις πουθενά δεν διέγνωσαν ευθύνες πολιτικών προσώπων και όχι μόνον αυτό, αλλά ούτε καν εκλήθησαν ως μάρτυρες ύποπτοι ή κατηγορούμενοι οι υπάλληλοι και τα στελέχη της Διεύθυνσης Δημοσίου Χρέους του Γενικού Λογιστηρίου του Κράτους και του Ο.Δ.Δ.Η.Χ., του Οργανισμού Διαχείρισης Δημόσιου Χρήματος. 
      Επί μήνες μας λέγατε ότι υπήρχε μία μεθοδευμένη ενέργεια σε βάρος των ταμείων με επικεφαλής τον Πρωθυπουργό, Υπουργούς, με βαλίτσες και με «μαύρα» χρήματα, τα οποία πήγαιναν στο κόμμα και εν τέλει δεν αποδεικνύεται τίποτα. 
      Κανείς από όλους αυτούς, τους οποίους προανέφερα, δεν λέει το οτιδήποτε και προπάντων, κανείς δεν καλείται ως ύποπτος. 
      Ποντάρατε στην έρευνα του Βρετανικού FSA, από το οποίο, όμως, ουδέν προέκυψε ούτε για ιδρυτικά στελέχη ούτε για την τράπεζα «JP MORGAN».
      Κύριοι συνάδελφοι, υπάρχουν κάποια αναμφισβήτητα δεδομένα, τα οποία θα σας αναφέρω και ο καθένας, ο οποίος θέλει να είναι αντικειμενικός –εάν μπορεί να είναι αντικειμενικός- εφόσον τα κρίνει, θα καταλήξει στο ότι ευθύνες πολιτικών στελεχών δεν υπάρχουν, αντίθετα είναι ενδεχόμενο. Και μιλώ για το ενδεχόμενο -γιατί εγώ δεν θέλω να προκαταλάβω την Ελληνική Δικαιοσύνη- να υπάρχουν ποινικές ευθύνες των μελών των Διοικητικών Συμβουλίων των ταμείων, που όμως αυτό θα προκύψει από την ανάκριση.
      Εν συντομία θα κάνω μία αναφορά στο τι είναι το δομημένο ή σύνθετο ομόλογο, ποια η πορεία του και πώς έφτασε μέχρι τα ταμεία.
      Τώρα δαιμονοποιούμε το δομημένο ομόλογο. Τι είναι αυτό; Είναι ένα ομόλογο, το οποίο έχει σταθερό επιτόκιο για δύο χρόνια, έχει εγγυημένο το κεφάλαιο και ένα σύνθετο επιτόκιο από εκεί και πέρα. 
      Κυρίως τα ομόλογα καλύπτουν τις δανειακές ανάγκες του Δημοσίου, την πληρωμή του χρέους. Και αποφασίζεται από δύο Υπηρεσίες. Η μία είναι η Γενική Διεύθυνση Δημόσιου Χρέους του Γενικού Λογιστηρίου, που αποφασίζει μόνο για τα ομόλογα, τα οποία κατευθύνονται προς την εξόφληση αμυντικών χρεών και τα οποία δεν λαμβάνουν δημοσιότητα εκ του νόμου και όλα τα υπόλοιπα τα εκδίδει ο Ο.Δ.ΔΗ.Χ..
      Εδώ θα πρέπει να πούμε το εξής: Αυτές οι δύο Υπηρεσίες έχουν μία απίστευτη αυτονομία.
      Θα ήθελα δε –δεν με ακούει ο κ. Παπαδημητρίου, δεν τον βλέπω εδώ- να πω το εξής: Όσον αφορά τον Ο.Δ.ΔΗ.Χ., στην εισηγητική έκθεση του ν.2628/1998, με τον οποίο συνεστήθη, ο κ. Παπαντωνίου και ο κ. Παπαδόπουλος, που την υπογράφουν, λένε: «Γι’ αυτό κρίνεται σκόπιμη η σύσταση νέου οργανισμού με τη μορφή Νομικού Προσώπου Δημοσίου Δικαίου, ο οποίος θα είναι διοικητικά και λειτουργικά αυτόνομος και αναλαμβάνει ως εντολοδόχος του Ελληνικού Δημοσίου να διαχειριστεί και να εκτελέσει αποτελεσματικά το πρόγραμμα δανεισμού».
      Ο Υπουργός, κύριοι συνάδελφοι, δεν παρεμβαίνει. Το μόνο το οποίο κάνει είναι να παρακολουθεί την εύρυθμη λειτουργία των Υπηρεσιών κι αν επιτελούν το καθήκον τους, με την έννοια ότι είναι σε διαρκή εγρήγορση και αναζητούν δάνεια προκειμένου να καλύπτεται το ποσό των 35.000.000.000 ευρώ που πρέπει κατ’ έτος, μεταφερόμενο, να πληρώνεται από το Ελληνικό Δημόσιο.
      Το Ελληνικό Δημόσιο –αυτοί οι δύο οργανισμοί- δεν συναλλάσσονται και δεν συζητούν με τον οποιονδήποτε. Δεν συζητούν ούτε με χρηματιστηριακές εταιρείες ούτε με οποιονδήποτε άλλο ούτε με ταμεία. Μόνο με συγκεκριμένες είκοσι δύο τράπεζες του εσωτερικού και του εξωτερικού εγνωσμένου κύρους, οι οποίες έχουν βγει με κοινή απόφαση του Υπουργείου Οικονομικών και του Διοικητού της Τράπεζας της Ελλάδος, οι οποίες μεσολαβούν σε αυτό το δανεισμό δια των ομολόγων. Είναι μία καθαρώς, αμιγώς αυτοματοποιημένη τεχνοκρατική διαδικασία.
      Εδώ, λοιπόν, γεννάται η εξής απορία: Οι υπάλληλοι, τα στελέχη του Ο.Δ.ΔΗ.Χ. και της Γενικής Διεύθυνσης του Λογιστηρίου του Κράτους για το δημόσιο χρέος είναι υπάλληλοι οι οποίοι υπηρετούν εκεί, εδώ και δεκαετίες. Είναι άνθρωποι, τους οποίους εσείς επιλέξατε κι εσείς εμπιστευτήκατε σε ποσοστό 95%. Τουλάχιστον, δε, οι μισοί είναι μέλη της Π.Α.Σ.Κ.Ε.. Καλά, δεν τους σεβαστήκατε αυτούς; Αυτούς που τους πιστεύατε μέχρι τώρα, τώρα τους ρίχνετε βορά; Διότι όταν μιλάτε για σάπια ομόλογα, όταν μιλάτε για αμαρτωλά ομόλογα και αυτοί είναι οι πρωταγωνιστές, αυτοί έχουν την πρωτοβουλία, τότε είναι προφανές, αγαπητοί συνάδελφοι, ότι κυρίως εναντίον αυτών βάλλετε, όταν έχουν αυτήν την αυτονομία.
      Είναι, όμως, χαρακτηριστικό, όπως είπα και προηγουμένως, ότι κανείς από αυτούς ούτε εκλήθη ως κατηγορούμενος ούτε εκλήθη ως ύποπτος.
      Και μιλάτε τώρα για αμαρτωλά και σάπια ομόλογα. 
      Πρώτα απ’ όλα αυτό, κατά την άποψή μου, δεν είναι σωστό όταν μιλάμε για ομόλογα του Ελληνικού Δημοσίου. Είναι μία επιπολαιότητα.
      Θα ήθελα, όμως, να σας πω το εξής: Ποιος τα εισήγαγε εδώ τα αμαρτωλά και δομημένα ομόλογα; Εσείς, αγαπητοί συνάδελφοι!
      ΜΙΧΑΛΗΣ ΚΑΡΧΙΜΑΚΗΣ: Εσείς!
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Σας παρακαλώ, μη με διακόπτετε.
      Και θα σας το αποδείξω αμέσως. Και δεν λέω ότι είναι κάτι το κακό. Παγκοσμίως αυτήν τη στιγμή -ενώ για την Ελλάδα το ποσό των δομημένων ομολόγων ανέρχεται στα 1.800.000.000 ευρώ- κυκλοφορούν 800.000.000.000 δομημένα ομόλογα. Δεν είναι τίποτα το κακό. Μην τα δαιμονοποιείτε, διότι «τα γραπτά μένουν». Τα «άτιμα» τα «γραπτά μένουν» και αποκαλύπτουν.
      Στις 7 Νοεμβρίου 2002 –δική σας κυβέρνηση- ο Υπουργός Οικονομικών κάνει δεκτή –και υπογράφεται επάνω «ναι»- εισήγηση του Γενικού Διευθυντού του Ο.Δ.ΔΗ.Χ., τον οποίο εσείς είχατε διορίσει και ο οποίος λέει το εξής: «Πρέπει να γίνουμε ενεργοί στο είδος αυτού του συνθέτου δανεισμού». 
      Ένας λόγος –ακούστε, κύριοι συνάδελφοι- κυρίως είναι ότι ανεβάζει το γενικότερο προφίλ της ελληνικής δημοκρατίας οικονομικά στο εξωτερικό. Εσείς τα λέτε.
      Παραπέρα: Εσείς, αγαπητοί συνάδελφοι, είστε εκείνοι οι οποίοι το 1997 και το 1999 συνάψατε τρία δομημένα ομόλογα. Το ένα ύψους 350.000.000 μάρκων, το άλλο 110.000.000 ευρώ και το άλλο 70.000.000 ευρώ. Δεν τα κάναμε εμείς. Εσείς τα κάνατε. 
      Προπάντων, όμως, εκείνο το οποίο θα ήθελα να τονίσω είναι το εξής: Το αμαρτωλό δομημένο ομόλογο του κ. Δρυ. Αυτό ήταν αμαρτωλό. Αυτό ήταν σκάνδαλο. Αυτό είναι το πρόβλημα.
      Κύριοι συνάδελφοι, το 2001 εν’ όψει της εισόδου της Ελλάδας στην Ο.Ν.Ε. έπρεπε να αποκρυβούν κάποια χρέη, το οποίο δεν ήταν εύκολο. Τότε έγινε μία απίστευτη μεθόδευση, η οποία προκύπτει από δύο έγγραφα – αλληλογραφία μεταξύ του κ. Δρυ και του Γενικού Διευθυντή του Ο.Δ.ΔΗ.Χ. –τα οποία θα καταθέσω για τα Πρακτικά- όπου ποσό 2.800.000.000 ευρώ, 1.000.000.000.000 δραχμών, έπρεπε να το κρύψουμε. 
      (Στο σημείο αυτό ο Βουλευτής κ. Χρήστος Μακρογιαννάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κι έγινε μία απίστευτη μεθόδευση με παραφουσκωμένες τις ισοτιμίες, με προμήθειες εκατομμυρίων ευρώ στην τράπεζα η οποία επελήφθη του θέματος, με μεγάλη δόση ερασιτεχνισμού. Το αποτέλεσμα; Το δάνειο κρύφτηκε. Το ομόλογο αυτό προχώρησε. Φούσκωσε, όμως, από 2.800.000.000 σε 5.100.000.000 ευρώ. Και για να μαθαίνει ο ελληνικός λαός ποιες αμαρτίες πληρώνει σήμερα –και πληρώνουμε όλοι μαζί- το ομόλογο αυτό άρχισε να πληρώνεται τον Απρίλιο του 2004 -κάνατε και τον υπολογισμό ποιος θα είναι στην κυβέρνηση τότε- και μάλιστα ποσό 400.000.000 ευρώ ετησίως. Δομημένο ομόλογο με δεκαοκτώ swaps το 2001 επί κ. Δρυ, εσείς το υπογράψατε, το προχωρήσατε, το συνάψατε κι εμείς το πληρώνουμε. Αυτή είναι η ιστορία.
      ΙΩΑΝΝΗΣ ΤΡΑΓΑΚΗΣ: Δεν τα θυμούνται.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Δεν τα θυμούνται. Πρέπει, όμως, να τα θυμηθούν κάποια στιγμή.
      Ένα δεύτερο θέμα, το οποίο μου κάνει εντύπωση, είναι το εξής: Ποιος έχει την ευθύνη και ποια η ευθύνη του Υπουργού Οικονομικών για το ομόλογο στη δευτερογενή αγορά; Καμμία ευθύνη. Το λένε όλοι διεθνώς. Ο Υπουργός Οικονομικών θα συναλλαγεί και θα συζητήσει; Οι Υπηρεσίες του θα συζητήσουν με το διαπραγματευτή, με την τράπεζα. Από εκεί και πέρα, πού θα πάνε τα ομόλογα, είναι θέμα το οποίο δεν αφορά τον Υπουργό. Αφορά αυτόν που τα διαθέτει. Αυτό το λέει…
      ΜΑΡΚΟΣ ΜΠΟΛΑΡΗΣ: Αυτό το νόμο ποιος τον κατάργησε;
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Ποιος τον κατάργησε; 
      Αυτό το λέει το 2007…
      ΜΑΡΚΟΣ ΜΠΟΛΑΡΗΣ: Αυτό το νόμο ποιος τον κατάργησε;
      ΧΡΗΣΤΟΣ ΜΑΡΚΟΓΙΑΝΝΑΚΗΣ: …σε συνέντευξη Τύπου στον «Τύπο της Κυριακής» ο κ. Χριστοδουλάκης. Δεν το λέμε εμείς.
      Πάμε παρακάτω τώρα.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Μαρκογιαννάκη…
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι, ησυχία.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Τώρα, βέβαια, τους δύο Υπουργούς Εθνικής Οικονομίας των τελευταίων ετών εσείς τους έχετε θέσει εκτός μάχης. Ο ένας είναι διαγεγραμμένος, ο άλλος δε εκτός Βουλής. Αυτό, όμως, είναι πρόβλημά σας. Τα λένε, όμως, οι άνθρωποι. Και λένε την αλήθεια.
      Έγινε η εξής απίστευτη ιστορία, συζήτηση, ισχυρισμός. Ξέρετε, λέει, κάτι; Εδώ υπάρχει σκάνδαλο, διότι τρεις μήνες νωρίτερα η «ΑΚΡΟΠΟΛΙΣ» συζητούσε με τα ταμεία. Άρα, να η απόδειξη. Έτσι λένε. «Ράβδος εν γωνία», άρα, βρέχει.
      Συνάδελφοι, η πρακτική διεθνώς ποια είναι; Πρώτα αναζητείται ο αγοραστής –αυτό κάνει ο διαπραγματευτής- και στη συνέχεια πηγαίνει να βρει εκείνον ο οποίος θα εκδώσει το ομόλογο.
      Μας είπατε  ότι η «JP MORGAN» ήταν το χαϊδεμένο παιδί της Νέας Δημοκρατίας, ήταν ο προνομιούχος διαπραγματευτής. Πρώτα απ’ όλα είναι 15η στη σειρά από τις είκοσι δύο τράπεζες που συναλλάσσεται το ελληνικό δημόσιο, αλλά θέλω να σας θυμίσω ότι μία εβδομάδα πριν από τις εκλογές του 2004, είχατε συνάψει ομολογιακό δάνειο 5.000.000.000 ευρώ και η τράπεζα η οποία το διαπραγματεύθηκε, ήταν η «JP MORGAN». Επί ημερών σας ήταν, λοιπόν, και τότε το χαϊδεμένο παιδί; 
      Τώρα, όσον αφορά τα  ταμεία, γιατί βλέπω και περνάει ο χρόνος, ποιος έκανε, αγαπητοί συνάδελφοι, αυτόνομα τα ταμεία, να μην υπάρχει κανένας έλεγχος, όσον αφορά τις συναλλαγές και τις τοποθετήσεις χρημάτων; 
      Εγώ θα σας διαβάσω, εάν και δεν μου αρέσει να διαβάζω, την απάντηση του τότε Υπουργείου Εργασίας  και Κοινωνικών Ασφαλίσεων προς το Ταμείο Συντάξεων Εφημεριδοπωλών και Υπαλλήλων Πρακτορείων. Ακούστε, λοιπόν, συνάδελφοι, τι λέει το Υπουργείο προς το Ταμείο. «Κατά συνέπεια και επειδή το ερώτημά σας αναφέρεται στον τρόπο και τη διαδικασία των συναλλαγών αγοράς και πώλησης ομολόγων, θέμα το οποίο, όπως αντιλαμβάνεστε, δεν εμπίπτει στη δικαιοδοσία του Υπουργείου, ώστε να προκύπτει ανάγκη ρύθμισης ή ερμηνείας των διατάξεων, θα πρέπει τούτο να αποτελέσει αντικείμενο εξέτασης του Δ.Σ. σας», που είναι και αποκλειστικά υπεύθυνο. 
      Εσείς, αγαπητοί συνάδελφοι, τα λέγατε αυτά. Δεν τα λέμε εμείς. Το καταθέτω και για τα Πρακτικά
      (Στο σημείο αυτό ο Βουλευτής κ. Χρήστος Μαρκογιαννάκης                      καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Εν πάση περιπτώσει, ήταν ομόφωνες αποφάσεις των Διοικητικών Συμβουλίων, τα οποία δεν ήταν αμιγώς διορισμένα. Συμμετείχαν και συνδικαλιστές της Π.Α.Σ.Κ.Ε., συμμετείχε και εκπρόσωπος των εργοδοτών, συμμετείχε και εκπρόσωπος των συνταξιούχων. 
      Θα ήθελα να πω και κάτι  άλλο. Απ’ ό,τι φαίνεται, από την έρευνα που έχει γίνει σε βάθος δεκαετίας, το «μαγαζάκι» αυτό είχε ανοιχθεί προ πολλού και άνθρωποι τους οποίους είχατε διορίσει στα ταμεία τότε, ενέχονται και ήδη καλούνται και απολογούνται στον τακτικό ανακριτή που έχει επιληφθεί. Κάνει ο άνθρωπος τη δουλειά του και εμείς τους εμπιστευόμαστε. Τη δικαιοσύνη εμείς την εμπιστευόμαστε. Εσείς φοβάμαι ότι τη φοβάστε. 
      (Θόρυβος στην Αίθουσα) 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ ησυχία. 
      ΜΙΧΑΛΗΣ ΚΑΡΧΙΜΑΚΗΣ: Άλλα λέγατε τότε, αλλά τώρα. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Καρχιμάκη, εάν θέλετε να φωνάξετε, να περάσετε έξω. Όχι εδώ μέσα.  
      ΠΡΟΕΔΡΕΥΩΝ (Γεώργιος Σούρλας): Κύριε Καρχιμάκη, σας παρακαλώ, μην διακόπτετε. Μπορείτε να εξέλθετε της Αιθούσης. Δεν είναι συμπεριφορά αυτή. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, δεν μπορώ να καταλάβω τη συμπεριφορά του κ. Καρχιμάκη. Εγώ ούτε υβριστικός είμαι ούτε τίποτε άλλο.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, ο κ. Μαρκογιαννάκης, έχει μιλήσει δεκαοκτώ λεπτά. 
      ΠΡΟΕΔΡΕΥΩΝ (Γεώργιος Σούρλας): Έχει μιλήσει δεκαοκτώ λεπτά, όπως μίλησε και ο προηγούμενος ομιλητής. Αυτό είναι το  πρόβλημά σας;
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριοι συνάδελφοι, από το 1990 είχε να γίνει ισολογισμός στα περισσότερα ταμεία. Καταλαβαίνετε τι ρεμούλα μπορούσε να γίνεται και προπάντων ποια η πολιτική ευθύνη. 
      ΠΡΟΕΔΡΕΥΩΝ (Γεώργιος Σούρλας): Κύριε Μαρκογιαννάκη, τελειώνετε.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Τελειώνω, κύριε Πρόεδρε. 
      Η Νέα Δημοκρατία μόλις έγινε αντιληπτό το πρόβλημα…
      ΜΙΧΑΛΗΣ ΚΑΡΧΙΜΑΚΗΣ:  Για τον Καπράλο και τον Αλογοσκούφη να μας πείτε. 
      ΠΡΟΕΔΡΕΥΩΝ (Γεώργιος Σούρλας): Κύριε Καρχιμάκη, εάν θέλετε να μετατρέψετε τη Βουλή σε χώρο εντυπώσεων, θα σας ανακαλέσω στην τάξη. Από την αρχή δεν κάνετε τίποτα άλλο, παρά να θορυβείτε. Δεν ταιριάζει σε παλιό κοινοβουλευτικό αυτό. Σας παρακαλώ πάρα πολύ! Σεβαστείτε τον ομιλητή. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ:  Κύριε Πρόεδρε, δύο λεπτά μου έχει «φάει» ο κ. Καρχιμάκης.
       Κύριε Καρχιμάκη,  έχετε προσωπικό πρόβλημα με εμένα; Θα ήθελα να το ξέρω. Εάν έχετε προσωπικό πρόβλημα, να το πείτε έξω από την Αίθουσα, όχι εδώ μέσα. 
      Κύριοι συνάδελφοι, μόλις έγινε αντιληπτό το πρόβλημα, η Νέα Δημοκρατία, έκανε το αυτονόητο. Η υπόθεση πήγε αμέσως στη δικαιοσύνη και αυτή έλαβε μέτρα θωράκισης. Ψήφισε νόμο με τον οποίο οι Πρόεδροι υπόκειται στην έγκριση της Τράπεζας της Ελλάδος και της Επιτροπής Κεφαλαιοαγοράς. Τα μέλη του διοικητικού συμβουλίου στην πλειοψηφία τους προέρχονται πλέον από τους κοινωνικούς φορείς και έχουν κάνει εκτάκτους ελέγχους σε βάθος δεκαετίας, όπου «βγαίνουν λαγοί». 
      Τελειώνοντας, κύριε Πρόεδρε, λέω το εξής πράγμα: Εμείς στη λογική των συμψηφισμών δεν προχωρούμε. Αυτή η ιστορία δεν έχει πολιτικές ευθύνες, έχει μόνο ποινικές ευθύνες. Σε καμμία περίπτωση δεν συγκρίνεται με τα τεράστια σκάνδαλα, με τα κακουργήματα του πρόσφατου παρελθόντος που θυμάται ο ελληνικός λαός. Θέλετε να τα πούμε Χρηματιστήριο; Θέλετε να τα πούμε «ΔΕΚΑ»; Θέλετε να τα πούμε «ΠΡΟΜΕΤ»;  Θέλετε να πούμε για το μεγάλο μαγαζάκι της εκπαίδευσης από την Ευρώπη, όπου εκεί γίνονταν οι μεγάλες ρεμούλες; Θέλετε να πούμε για όλα τα έργα με τις κακοτεχνίες ;
      Κύριοι συνάδελφοι, προφανώς, δεν συντρέχει λόγος σύστασης εξεταστικής επιτροπής. Εκείνο που συντρέχει, είναι να αφήσουμε ήσυχη τη Δικαιοσύνη να κάνει τη δουλειά της, αλλά όπως είπα προηγουμένως, εμείς την εμπιστευόμαστε, εσείς την φοβάστε. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστώ πολύ τον κ. Μαρκογιαννάκη.
      Θα παρακαλέσω, να ακούγονται οι ομιλητές χωρίς να διακόπτονται. Απορώ πρωί-πρωί που βρήκατε τη διάθεση για ένταση και για οξύτητα. Προετοιμαστήκατε από το βράδυ κάποιοι εξ ημών; 
      Ο κ. Σκυλλάκος  έχει το λόγο. 
      ΑΝΤΩΝΗΣ ΣΚΥΛΛΑΚΟΣ: Ότι υπάρχει σκάνδαλο με τα δομημένα ομόλογα, είναι σαφές και έχουμε τοποθετηθεί και σε προηγούμενες συζητήσεις. Θα μπορούσα να προσυπογράψω τα περισσότερα απ’ όσο λέγονται  στο κείμενο που υπέβαλαν οι συνάδελφοι του ΠΑ.ΣΟ.Κ.. Εμείς, επαναλαμβάνω ότι θεωρούμε δεδομένες τις πολιτικές ευθύνες της Κυβέρνησης και την προσπάθεια να μην αποκαλυφθεί η έκταση του προβλήματος. 
      Διαβάζοντας, από το κείμενο που έχει κατατεθεί, θα θέλαμε και εμείς να μάθουμε οπωσδήποτε τι έκταση έχει αυτό το πρόβλημα, ποιοι αγόρασαν σύνθετα δομημένα ομόλογα, σε  ποια τιμή, σε  ποιες ημερομηνίες, με ποιες διαδικασίες, ποιοι ζημίωσαν, ποιες ήταν οι επιπτώσεις στα αποθεματικά. 
      Είμαστε σύμφωνοι σ' αυτό, υπάρχει όμως το εξής ερώτημα: Πριν από έντεκα μήνες ξανασυζητήσαμε τα ίδια πράγματα και η Κυβέρνηση έδειξε, όπως επανέλαβε και σήμερα, ότι δεν δέχεται να γίνει εξεταστική επιτροπή. Και δεν είναι η πρώτη φορά που δεν δέχεται. Συνεχώς δεν δέχεται εξεταστικές επιτροπές η Κυβέρνηση της Νέας Δημοκρατίας. 
      Ποιο είναι το σημαντικό; Ότι άρνηση για εξεταστικές επιτροπές υπήρχε και τα χρόνια που κυβερνούσε το ΠΑ.ΣΟ.Κ.. Το ίδιο επαναλαμβάνεται, ανεξάρτητα ποιος είναι στην κυβέρνηση. Εμείς κάναμε μία πρόταση να επιβάλλεται από τη μειοψηφία η εξεταστική επιτροπή, δηλαδή, εάν εκατόν είκοσι Βουλευτές το ζητήσουν, να είναι υποχρεωμένη η Βουλή να φτιάξει εξεταστική επιτροπή. 
      Είχαμε προτάσεις και από τη Νέα Δημοκρατία και από το ΠΑ.ΣΟ.Κ. για την Αναθεώρηση του Συντάγματος. Γιατί δεν έγινε ανάλογη πρόταση; Από εμάς έγινε τέτοια πρόταση, είναι στις προτάσεις μας για να αυξηθούν τα δικαιώματα της Αντιπολίτευσης. Και αυτό θα συνεχίζεται και θα απορρίπτονται συνεχώς οι εξεταστικές επιτροπές. 
      Το ερώτημα, λοιπόν, που μπαίνει είναι το εξής: Ξέροντας το ΠΑ.ΣΟ.Κ. ότι θα απορριφτεί ξανά η εξεταστική επιτροπή, γιατί μετά από έντεκα μήνες επανερχόμαστε, όταν το Κ.Κ.Ε., το κόμμα μας έχει διαφορετική αντίληψη για το τι είδους εξεταστική επιτροπή και τι περιεχόμενο θα έπρεπε να υπάρχει και για τα δομημένα ομόλογα και γενικά για τα αποθεματικά των ταμείων; Δεν είχαμε ψηφίσει τότε την πρόταση του ΠΑ.ΣΟ.Κ., όπως δεν την είχε ψηφίσει  και ο ΣΥ.ΡΙΖ.Α.. Εμείς επιμένουμε στην ίδια λογική. 
      Η μόνη εξήγηση που μπορούμε να δώσουμε, είναι ότι ξαναέρχονται τα ίδια ζητήματα, διότι από την πλευρά του ΠΑ.ΣΟ.Κ. το θέμα των σκανδάλων, υπαρκτό, όπως το συγκεκριμένο ή ανύπαρκτο, το βάζει ψηλά στην ατζέντα του. Εμείς  θέλουμε να ασχοληθούμε με σοβαρότερα ζητήματα, με το ασφαλιστικό, με το ξεπούλημα της δημόσιας περιουσίας, με τα κοινωνικά ζητήματα. Εμείς θα το έχουμε χαμηλά στην ατζέντα μας. Βεβαίως και θα ζητάμε τη διερεύνηση. Όπου συμφωνούμε να γίνονται εξεταστικές επιτροπές θα λέμε ναι και θα παίρνουμε μέρος, αλλά δεν θα είναι κύριο  θέμα της πολιτικής μας, όπως έκανε η Νέα Δημοκρατία, όταν ήταν Αξιωματική Αντιπολίτευση με σημαία την κάθαρση και τη διαφάνεια και όπως προσπαθεί να κάνει τώρα το ΠΑ.ΣΟ.Κ..
      Διαβάζω από το κείμενο του ΠΑ.ΣΟ.Κ. ότι μ' αυτό το σκάνδαλο επλήγη το ιερότερο που διαθέτουν οι εργαζόμενοι και οι ασφαλισμένοι, η περιουσία που εγγυάται την καταβολή της σύνταξής τους, δηλαδή θεωρεί το κείμενο του ΠΑ.ΣΟ.Κ. ως ιερά τα αποθεματικά των ασφαλιστικών ταμείων. Και βάζουμε το ερώτημα, εάν μόνο από τα δομημένα ομόλογα έπαθαν ζημιά τα ασφαλιστικά ταμεία. Υπάρχουν άλλοι δύο σταθμοί, δύο γεγονότα, δύο περίοδοι όπου έπαθαν εξίσου μεγάλη και ακόμα μεγαλύτερη ζημιά. 
    Είναι η περίοδος με το Χρηματιστήριο 1999-2002, είναι όλη εκείνη η δυνατότητα, που δόθηκε με κυβέρνηση Μητσοτάκη κατ’ αρχήν και αργότερα προστέθηκε τροπολογία επί ΠΑ.ΣΟ.Κ., ώστε να μπορούν να παίζουν στο Χρηματιστήριο τα ασφαλιστικά ταμεία μέχρι 20% και αργότερα έγινε αυτό 23% και για άλλα προϊόντα υπήρχε το απεριόριστο. Για τις μετοχές, ήταν μόνο το 20% και 23%, για άλλα προϊόντα χρηματοοικονομικά ήταν απεριόριστο. Όλα τα αποθεματικά θα μπορούσαν να παιχθούν. Δηλαδή επετράπη το τζογάρισμα. Εμείς θα θέλαμε να δούμε τι απώλειες υπήρχαν και από αυτήν την περίοδο. Και ακόμα περισσότερο ποιες είναι οι απώλειες της περιουσίας, των αποθεματικών των ασφαλιστικών ταμείων από το 1950 μέχρι το 1975, που τα έπαιρναν οι τράπεζες σχεδόν χωρίς επιτόκιο, με πολύ χαμηλό επιτόκιο σε σχέση με τον πληθωρισμό και τα έδιναν αφού κέρδιζαν και αυτές, με σχετικά χαμηλό επιτόκιο στους επιχειρηματίες για να έχουμε ανάπτυξη στη χώρα. Υπολογίζεται από ειδικούς σε 58.000.000.000 ευρώ ότι είναι οι απώλειες των ασφαλιστικών ταμείων την περίοδο 1951-1975. 
    Εμείς θέλουμε και τα τρία αυτά ζητήματα να συμπεριληφθούν, εάν πρόκειται να γίνει εξεταστική επιτροπή. Και να γίνει εξεταστική, η οποία να καταλήξει και σε πόρισμα. Να επιστραφούν τα κλεμμένα, γιατί κλεμμένα είναι ουσιαστικά και οι ευθύνες είναι κυβερνητικές σ’ όλες αυτές τις περιπτώσεις. Τέτοια εξεταστική επιτροπή ζητήσαμε και την άλλη φορά και μάλιστα μας είπε εκπρόσωπος του ΠΑ.ΣΟ.Κ., ο κ. Κοπέανος αν θυμάμαι καλά, ότι για τις παλαιότερες περιόδους η εξεταστική να είναι μόνο για τα δομημένα και σ’ ό,τι αφορά το Χρηματιστήριο και την περίοδο 1950-1975 να κάνουμε μία διακομματική επιτροπή μελέτης. Ξεχάστηκαν αυτά τα πράγματα. Δόθηκε πλέον αμνηστία για το παρελθόν και για όλα τα προηγούμενα χρόνια. 
    Γίνεται λόγος για έλεγχο. Όπου μπορεί να γίνει έλεγχος από κάποια ανεξάρτητη αρχή και προχωράει πέρα από αυτά που επιθυμεί η Κυβέρνηση, βλέπουμε πως αντιμετωπίζεται η κατάσταση. Μιλάω για την υπόθεση Ζορμπά, που ακόμα επισήμως πόρισμα, δεν έχει φθάσει ούτε στη Βουλή. Δεν γνωρίζουμε από ότι λένε οι εφημερίδες. Και είναι και αυτό μία επιβεβαίωση των ορίων δράσης και αποτελεσματικότητας των ανεξάρτητων αρχών, με τις οποίες εμείς ήμασταν αντίθετοι στο να υπάρχουν και να μεταθέτουμε τις ευθύνες στις ανεξάρτητες αρχές.
    Αλλά και το νομοθετικό πλαίσιο το οποίο ίσχυε επί ΠΑ.ΣΟ.Κ. για να ελέγχονται τα ομόλογα και γενικά η κίνηση των λογαριασμών των ασφαλιστικών ταμείων στο τζογάρισμα, ήταν γενικόλογο. Όποιος ανατρέξει στο νόμο εκείνο, θα δει ότι μόνο μία πολύ γενικευμένη εποπτεία και όχι συγκεκριμένα ζητήματα διαχείρισης για κάθε ασφαλιστικό ταμείο, μπορούσε να έχει με εκείνο το νομοθετικό καθεστώς. Ούτε οι αλλαγές που έγιναν επί Νέας Δημοκρατίας παρέχουν εγγυήσεις ότι θα μπορεί να παρεμβαίνει κάποιο όργανο από τράπεζα ή αλλού στη συγκεκριμένη αγορά, πώληση, διαχείριση των αποθεματικών. 
    Εμείς, λοιπόν, είμαστε αντίθετοι στο τζογάρισμα. Έχουμε καταθέσει και πρόταση νόμου. Η πρόταση νόμου που καταθέσαμε περιλαμβάνει τρία ζητήματα:
    Πρώτον, απαγορεύεται ο τζόγος με μετοχές, με ομόλογα, με κάθε είδους ομόλογο. Μπαίνει το επιχείρημα: Και θα μένουν αναξιοποίητα τα αποθεματικά; Εμείς λέμε όχι. Θα υπάρχει αξιοποίηση με ομόλογα σταθερού επιτοκίου, εγγυημένης απόδοσης, ικανοποιητικής απόδοσης, που θα είναι βεβαίως πάνω από τον πληθωρισμό και τουλάχιστον ίσο με το επιτόκιο, που δανείζεται το δημόσιο.
    Δεύτερον, θα πρέπει να δοθεί αποζημίωση, για όλες τις απώλειες που υπέστησαν τα ασφαλιστικά ταμεία από τις διορισμένες διοικήσεις, από τις κυβερνήσεις δηλαδή και με τα δομημένα και με το Χρηματιστήριο και την περίοδο 1950-1975. 
    Τρίτον, να εξασφαλιστεί, να θεσμοθετηθεί ακόμα πιο καλά η τριμερής χρηματοδότηση, το ότι πρέπει να πληρώνει το κράτος και ό,τι χρωστάει το κράτος, να το αποδώσει σ’ ένα συγκεκριμένο χρονικό διάστημα στα ασφαλιστικά ταμεία, ως εργοδότης που χρωστάει κάμποσα εκατομμύρια ευρώ.
    Αυτές ήταν οι γενικές ιδέες της πρότασης νόμου. Η δική μας πρόταση απορρίφθηκε και από τη Νέα Δημοκρατία και από το ΠΑ.ΣΟ.Κ., διότι λένε ναι στο τζογάρισμα. Και αυτό δεν το λένε μόνο τα δύο κόμματα. Το λένε όλα εκείνα τα κόμματα στην Ευρώπη και στην Ελλάδα, τα οποία θεωρούν ότι μοχλός ανάπτυξης είναι να γίνονται επενδύσεις. Να υπάρχει επιχειρηματικότητα, ανταγωνιστικότητα, άρα οι επιχειρηματίες, να μπορούν να χρησιμοποιούν χρήματα με μετοχές ή δεν ξέρω τι άλλους τρόπους, ρημάζοντας, ληστεύοντας τα ασφαλιστικά ταμεία. Το κράτος χρωστάει. Και δεν χρωστάει μόνο το ελληνικό κράτος. Πού θα βρει χρήματα για να πληρώσει, να αντιμετωπίσει το δημόσιο χρέος; Και λένε να τα πάρουμε από τα ασφαλιστικά ταμεία, να ληστέψουμε τα ασφαλιστικά ταμεία. Αυτή είναι η λογική των κομμάτων, που και στην Ελλάδα και στην Ευρώπη, ακολουθούν τους κανόνες και τις βασικές επιλογές του Μάαστριχτ, της ελεύθερης αγοράς. Όλα είναι υπέρ των επενδυτών, όλα είναι υπέρ του κεφαλαίου. Γι’ αυτό λένε ναι στο τζογάρισμα. Εμείς λέμε όχι στο τζογάρισμα. 
    Μας λένε να επιστραφούν όλα τα κλεμμένα. Ακούσατε επανειλημμένα τους συνταξιούχους που κάνουν πορείες και ένα από τα βασικά συνθήματα είναι, «δώστε πίσω τα κλεμμένα», αυτά για τα οποία λέμε τόσο καιρό. Και μπαίνει το ερώτημα –τουλάχιστον είχε μπει στην προηγούμενη συζήτηση- και πού θα βρει το κράτος τόσα χρήματα για να πληρώσει; Και όπως λένε ορισμένοι, είναι 70.000.000.000 ευρώ με σημερινές τιμές. Και αυτό το επιχείρημα, ότι δεν έχουν λεφτά τα ταμεία, χρησιμοποιείται για να φέρουν αντιασφαλιστικούς νόμους. Τότε επί Σιούφα, αργότερα επί Ρέππα, και μετά με τη σημερινή Υπουργό, είχαμε τις τρεις αντιασφαλιστικές νομοθεσίες και το βασικό επιχείρημα είναι ότι είναι άδεια τα ταμεία. Ποιος τα άδειασε τα ασφαλιστικά ταμεία; Εάν υπήρχαν αυτά τα χρήματα, θα ήταν πιο δύσκολο το επιχείρημα των κομμάτων, που θέλουν αντιασφαλιστική νομοθεσία. Και ετοιμάζεται και καινούργια νομοθεσία για τους δημοσίους υπαλλήλους, που το φθινόπωρο νομίζω θα έλθει στη Βουλή.
    Εμείς λέμε, ποιοι πήραν τα κλεμμένα, ποιοι αξιοποίησαν τα κλεμμένα; Βασικά οι επιχειρηματίες, οι μεγάλοι επιχειρηματίες. Είναι οι έχοντες και οι κατέχοντες, όπως λέμε. Αυτοί πρέπει να πληρώσουν, αυτοί, ως κλάδος. Και αυτό μπορεί να γίνει μέσω της φορολογίας. Και δεν λέμε ότι θα γίνει σε δύο χρονιές, μπορεί να γίνει σε βάθος χρόνου, για να γεμίσουν τα ασφαλιστικά ταμεία. Αλλά πρέπει να αντιμετωπιστούν και άλλα ζητήματα με τα ασφαλιστικά ταμεία, που πάλι λειτουργεί υπέρ της εργοδοσίας, ότι υπάρχει εισφοροκλοπή, μαύρη εργασία ή μεγάλο ποσοστό ανεργίας. Έχουμε μία σειρά μέτρων, τα οποία επαναλαμβάνουμε σε κάθε συζήτηση. Έτσι μπορεί να αντιμετωπισθεί το ζήτημα των ασφαλιστικών ταμείων.
    Εμείς τελειώνοντας, θέλουμε να πούμε ότι θα μείνουμε στην παλιά μας θέση, ότι θα ψηφίσουμε «παρών». Δεν μας ικανοποιεί, θέλουμε να διερευνηθεί αυτή η υπόθεση. Είναι υποχρέωση να δώσει στη Βουλή πλήρη εικόνα για όλα τα ασφαλιστικά ταμεία, ποια έχασαν και τι έχασε το καθένα από τα δομημένα ομόλογα, αλλά θα θέλαμε να διερευνηθούν και οι προηγούμενες περίοδοι, γι’ αυτό θα ψηφίσουμε όπως και την προηγούμενη φορά «παρών».
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκυλλάκο.
    Ο κ. Δραγασάκης έχει το λόγο.
    ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, το ερώτημα που υπάρχει και έχει αναδειχθεί, είναι το εξής: Πρέπει να γίνει εξεταστική επιτροπή ή όχι; Και αν γίνει με ποιο αντικείμενο; 
    Κατά τη γνώμη μας πρέπει να γίνει εξεταστική επιτροπή για τρεις λόγους: Πρώτον, για να προστατεύσουμε τα ταμεία στο μέλλον. Να διερευνήσουμε το τι έγινε, να βγουν διδάγματα –κατ’ ελάχιστο το λέω αυτό- και τουλάχιστον από αυτήν την πλευρά, να μη γίνουν τα ίδια στο μέλλον. 
      Ο δεύτερος λόγος, είναι ότι υπάρχει μια μεγάλη εκκρεμότητα γύρω από τα αποθεματικά των ασφαλιστικών ταμείων. Και είναι μια ευκαιρία να δούμε το θέμα συνολικότερα.
      Και ο τρίτος λόγος, είναι ότι κάποτε πρέπει να δείξει αυτή η Βουλή ότι είναι υπέρ του ελέγχου των πραγμάτων. Διαμορφώνεται στην κοινωνία ένα κλίμα ασυδοσίας και ατιμωρησίας. Από το ηλιέλαιο, μέχρι την ακρίβεια, μέχρι τις αυθαιρεσίες των τραπεζών, παντού υπάρχει μια αυθαιρεσία. Πώς θα αλλάξει αυτό, αν εδώ μέσα δεν αρχίσει μια άλλη λογική, ότι ναι, τουλάχιστον ερευνούνται κάποια θέματα.
      Άκουσα με προσοχή τα επιχειρήματα του εκπροσώπου της Πλειοψηφίας, του κ. Μαρκογιαννάκη. Πρώτο επιχείρημα, αν άκουσα καλά, είναι ότι δεν θεωρεί μείζονος σημασίας θέμα το θέμα των ομολόγων. Αλήθεια, δεν είναι μείζονος σημασίας θέμα; Πώς κρίνουμε το μέγεθος των θεμάτων; Υπάρχει πιο ιερό και πιο μεγάλο θέμα, από το αν ένα ασφαλιστικό ταμείο, έχασε με ευθύνη είτε των κυβερνήσεων είτε των διοικήσεων, έστω και 1 ευρώ από τους ασφαλισμένους; Θέλω να πιστεύω ότι είναι παραδρομή. Διότι εγώ θυμάμαι εδώ, να λέει ο ίδιος ο Πρωθυπουργός ότι ούτε 1 ευρώ δεν θα χαθεί. Πώς ερχόμαστε τώρα να λέμε ότι δεν είναι μείζονος σημασίας το θέμα αυτό;
      Αλλά, επειδή ελέχθη, ποιο είναι μείζονος σημασίας; Είναι το σκάνδαλο του Χρηματιστηρίου; Πού είναι η εξεταστική επιτροπή για το σκάνδαλο του Χρηματιστηρίου;
      ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Σε μας το λέτε;
      ΙΩΑΝΝΗΣ ΔΡΑΓΑΣΑΚΗΣ: Σε σας το λέω. Βεβαίως. Εσείς κυβερνάτε. Και μη μου πείτε για παραγραφή. Θα έρθω και σ’ αυτό, διότι κι εκεί υπάρχει σκόπιμη παρανόηση.
      Δεν είναι μείζον θέμα η «SIEMENS»; Όλες οι γερμανικές εφημερίδες σε πρωτοσέλιδα, και όχι μόνο, γράφουν καθημερινά. Δεν τις διαβάζετε; Δεν σας ενοχλούν αυτά που γράφονται; Θα μου πείτε, δεν έχει αποδειχθεί. Ωραία, οι Γερμανοί το ερευνούν, για να αποδειχθεί. Εσείς τι κάνετε εδώ και εμείς; Και γράφονται πρωτοσέλιδα: από τον τάδε λογαριασμό έφυγαν χρήματα για να χρηματοδοτηθούν τα δύο μεγάλα κόμματα στην Ελλάδα. Πότε θα δούμε την πρωτοβουλία τη δική σας, της Πλειοψηφίας, να φέρει εδώ πρόταση για τη σύσταση εξεταστικής επιτροπής και ίσως όχι μόνον;
      Το δεύτερο επιχείρημα του κ. Μαρκογιαννάκη, είναι ότι έγινε δικαστική έρευνα και δεν εντοπίστηκαν ευθύνες πολιτικών. Και εκεί αναφέρθηκα στην παρανόηση, που σκόπιμα έγινε και με το θέμα του Χρηματιστηρίου και για άλλες υποθέσεις και γι’ αυτήν εδώ.
      Στον Κανονισμό της Βουλής, κυρίες και κύριοι συνάδελφοι, το άρθρο 144 λέει: «Η Ολομέλεια της Βουλής μπορεί να συνιστά εξεταστικές επιτροπές από μέλη της, για την εξέταση ειδικών ζητημάτων δημοσίου ενδιαφέροντος». Δεν θέτει ως όρο ο Κανονισμός, να κάνουμε εξεταστική επιτροπή όταν υπάρχουν εντοπισμένες ποινικές ευθύνες πολιτικών προσώπων. Πού το βρήκατε αυτό; Το βρήκατε για να ακυρώνετε το ρόλο της Βουλής. Για οποιοδήποτε θέμα κρίνουμε ότι είναι σοβαρό θέμα, μπορούμε να κάνουμε εξεταστική επιτροπή, να βγουν πορίσματα.
      Και εμείς, τουλάχιστον, μ’ αυτήν την έννοια συμμετέχουμε διαφωνώντας, αν και κατανοούμε τους προβληματισμούς του Κ.Κ.Ε., αλλά στο διά ταύτα, δεν βλέπουμε τι κερδίζει κάποιος με το να λέει «φεύγω, απέχω, δεν συμμετέχω». Θα συμμετέχουμε, θα φωνάζουμε, θα τα λέμε, μέχρι να ωριμάσουν οι συνθήκες, να αλλάξουν τα πράγματα.
      Το δεύτερο στοιχείο, είναι το εξής: εντοπίστηκαν – δεν εντοπίστηκαν ποινικές ευθύνες πολιτικών προσώπων, είναι ένα ζητούμενο. Αλλά εντοπίστηκαν ευθύνες και άλλων προσώπων. Και τι έγινε; Το πόρισμα του Αντιεισαγγελέα Εφετών κ. Πεπόνη – αν θυμάμαι καλά το όνομά του – καταλογίζει ευθύνες σε ιδιώτες. Μεταξύ των άλλων, καταλογίζει ευθύνες – να αναφέρω ένα παράδειγμα, επειδή είναι και επίκαιρο – στην «MARFIN», διότι πούλησε υπερτιμημένα, τρία ομόλογα σ’ ένα ασφαλιστικό ταμείο. Και ζητάει το πόρισμα του κ. Πεπόνη την άσκηση ποινικής δίωξης. Και έχουμε και το πρόσθετο στοιχείο ότι η Τράπεζα της Ελλάδος αυτοβούλως επέβαλε πρόστιμο στη «MARFIN» γι’ αυτό το θέμα, για άλλου τύπου παραβάσεις. Τι απέγινε αυτό το πόρισμα, κύριε Υπουργέ της Δικαιοσύνης;
      Ξέρετε τι μας απάντησε χθες ο κ. Βγενόπουλος στην επιτροπή, που είχαμε ακρόαση; Δεν έχω τα Πρακτικά να σας διαβάσω, για να μην υπάρχει η απειλή της αγωγής, αλλά θα σας πω τι κατάλαβα εγώ. Ότι είμαστε ανίδεοι. Η Τράπεζα της Ελλάδος δεν καταλαβαίνει πώς λειτουργούν οι αγορές, και κακώς του έβαλε πρόστιμα. Ο κ. Πεπόνης δεν ξέρει τι είναι δομημένα ομόλογα και κακώς γράφει αυτά που γράφει. Και εμείς δεν καταλαβαίνουμε τίποτα και κακώς που κάναμε την ερώτηση, για να συκοφαντήσουμε τον ίδιο και την εταιρεία του.
      Δεν θα βοηθούσε μια εξεταστική επιτροπή, στο να μπουν τα πράγματα στη θέση τους όχι όσον αφορά το συγκεκριμένο επιχειρηματία ή κάποιον άλλον, αλλά στο να καταλάβει ο κόσμος τι γίνεται; Μπορεί να έχει δίκιο ο κ. Βγενόπουλος. Αλλά πώς θα διευκρινιστούν αυτά; Δηλαδή, με ποια κριτήρια το ασφαλιστικό ταμείο «χ», στο μέλλον θα παίρνει την άλφα ή τη βήτα απόφαση;
      Και ακούσαμε και μια διάλεξη, για να τελειώσω με τον κ. Μαρκογιαννάκη, για το τι είναι και τι δεν είναι δομημένα ομόλογα. Ποιος σας τα είπε αυτά, κύριε Μαρκογιαννάκη; Τραπεζίτης σας τα είπε αυτά, τραπεζίτης.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Έτσι λέτε;
      ΙΩΑΝΝΗΣ ΔΡΑΓΑΣΑΚΗΣ: Εμ, έτσι λέω εγώ.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Αν έχετε εσείς σχέση με τραπεζίτες, εγώ δεν έχω.
      ΙΩΑΝΝΗΣ ΔΡΑΓΑΣΑΚΗΣ: Μάλιστα.
      Η άποψη ότι δεν πρέπει να ενοχοποιούμε τα δομημένα ομόλογα, είναι αυτό που μας είπε χθες ο κ. Βγενόπουλος. Μα εμείς ενοποιούμε τα δομημένα ομόλογα; Σε όλο τον κόσμο δεν γίνεται χαμός; Δεν ζούμε μια παγκόσμια κρίση, εξ αιτίας των δομημένων ομολόγων; Θα μου πείτε, είναι τα ίδια; Βεβαίως είναι τα ίδια. Τίτλος, κατηγορία είναι. Τι θα πει «δομημένο ομόλογο», κύριε συνάδελφε; Δομημένο ομόλογο είναι το ομόλογο που έχει ενσωματωμένο κίνδυνο.
      ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Όλα έχουν.
      ΙΩΑΝΝΗΣ ΔΡΑΓΑΣΑΚΗΣ: Όλα τα ομόλογα έχουν κινδύνους. Και το ομόλογο σταθερού επιτοκίου έχει κίνδυνο από τον πληθωρισμό, αυτός λέγεται εξωτερικός κίνδυνος. Εσωτερικός κίνδυνος είναι, όταν είναι δομημένος ο κίνδυνος μέσα στο ομόλογο, ότι δηλαδή η απόδοσή του θα είναι η «άλφα», εάν συμβεί κάτι, το «βήτα», το οποίο έχει μέσα ως εξίσωση, ως αλγόριθμο κ.λπ.. Και επειδή έχει ενσωματωμένο κίνδυνο, δεν είναι εύκολη η αποτίμησή του. Και επειδή δεν είναι εύκολη η αποτίμησή τους, οι αγορές πολλές φορές τα πετούν στα σκουπίδια αυτά τα ομόλογα κι ας έχουν αντικειμενικά αξία. Και ακριβώς γι’ αυτό, δεν έπρεπε τα ταμεία να μπλέξουν μ’ αυτά τα ομόλογα.
      Και έρχεστε εδώ στη Βουλή, να λέμε αν θα ενοχοποιούμε ή αν θα αγιοποιούμε τα ομόλογα; Είναι συζήτηση αυτή, όταν σας λέω ότι σ’ όλο τον κόσμο, υπάρχει μια τεράστια αναστάτωση εξ αιτίας ακριβώς του προβλήματος ότι οι αποτιμήσεις αυτών των ομολόγων αποδείχθηκαν αναξιόπιστες; Και πάνε τώρα οι κυβερνήσεις στην Αγγλία και την Αμερική και αγοράζουν αυτά τα ομόλογα και δίνουν κρατικά ομόλογα, για να μη χρεοκοπήσουν οι τράπεζες; Είναι επίπεδο συζήτησης αυτό; Και αρνείστε να γίνει μια εξεταστική επιτροπή, για να συζητήσουμε και όλα αυτά τα θέματα και τι συμβαίνει;
      Ούτε δαιμονοποιούμε ούτε αγιοποιούμε. Μας ενδιαφέρει το ασφαλιστικό ταμείο, αλλά και ο κάθε πολίτης - επενδυτής, να το πω έτσι, να ξέρει τι είναι αυτά τα πράγματα, τι κινδύνους περιέχουν. Η Τράπεζα της Ελλάδος, έκανε παρατηρήσεις σε τράπεζες, διότι αγόρασαν τέτοια ομόλογα, χωρίς να έχουν υποδομή να αξιολογήσουν τον κίνδυνο. Να γιατί θεωρώ σοβαρά αυτά τα πράγματα, όταν λέγονται έτσι.
      Τι αντικείμενο, για μας, θα έπρεπε να έχει μια τέτοια επιτροπή; Θα έπρεπε να έχει τη διερεύνηση ειδικά του θέματος των ομολόγων. Αλλά επειδή υπάρχουν και οι προηγούμενες μορφές απαξίωσης ή αφαίμαξης των αποθεματικών των ταμείων, θα μπορούσε αυτή η επιτροπή, όχι να διερευνήσει με την ίδια έννοια και την ίδια λογική, αλλά να κάνει μια αποτίμηση των απωλειών που είχαν τα ασφαλιστικά ταμεία μέχρι σήμερα, είτε εξ αιτίας της άτοκης κατάθεσής τους στην Τράπεζα της Ελλάδος, είτε εξ αιτίας της ώθησης τους σε χρηματιστηριακές επενδύσεις, χωρίς να έχουν την υποδομή.
      Θα μου επιτρέψτε να καταθέσω στα Πρακτικά της Βουλής πρώτον, έναν πίνακα που δείχνει τις αποδόσεις που είχαν τα ταμεία από το 1950 μέχρι το 2006 στην Τράπεζα της Ελλάδος. Εκεί θα δείτε την τεράστια αφαίμαξη που είχαν τα αποθεματικά τους, τον αφανισμό τους στην ουσία, εξ αιτίας της πολιτικής που ασκήθηκε. Και δεύτερον, μία μελέτη επί του θέματος πιο αναλυτικά, για όποιον ενδιαφέρεται να προσεγγίσει αυτό το θέμα.
      (Στο σημείο αυτό ο Βουλευτής κ. Ιωάννης Δραγασάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Θα ήθελα να προσθέσω ότι αυτή είναι η τρίτη ευκαιρία που έχει η Νέα Δημοκρατία να προχωρήσει και να αποδεχθεί σύσταση εξεταστικής επιτροπής για αυτό το θέμα. Είχατε μία ευκαιρία το 1992-1993, επί κυβέρνησης Μητσοτάκη. Τότε συνειδητοποιήθηκε το πρόβλημα, διότι το Ι.Κ.Α. πήγαινε και δανειζόταν, για να πληρώνει συντάξεις. Και ορθά τότε η Νέα Δημοκρατία, η κυβέρνηση, αύξησε το επιτόκιο καταθέσεων των αποθεματικών στην Τράπεζα της Ελλάδος. Έπρεπε, όμως, τότε να γίνει εξεταστική επιτροπή, για να αποτιμηθεί η απώλεια και εν πάση περιπτώσει, να γίνει μία συζήτηση, για το πώς θα αποκατασταθούν οι απώλειες.  	
    Η δεύτερη ευκαιρία, που είχε η Νέα Δημοκρατία, ήταν το 2004, όταν ανέβηκε στην εξουσία, πήρε τις εκλογές, εν πολλοίς, εκμεταλλευόμενη το σκάνδαλο στο Χρηματιστήριο -αυτό που ονόμαζε «σκάνδαλο»- και απέφυγε και τότε να κάνει εξεταστική επιτροπή.
    Η τρίτη ευκαιρία, και ίσως η τελευταία, είναι η σημερινή.
    Ο δεύτερος, όμως, λόγος, όπως είπα και στην αρχή, για τον οποίο πρέπει να γίνει εξεταστική επιτροπή, είναι το όλο κλίμα που έχει διαμορφωθεί στην αγορά και στην κοινωνία. Ο κόσμος βοά ότι εδώ η Ελλάδα, η κοινωνία μας, γίνεται βασίλειο της αυθαιρεσίας και θερμοκήπιο της κερδοσκοπίας, σ’ όλους τους τομείς. Θέλετε να πάρουμε τις τιμές και την ακρίβεια; Να πάρουμε την ποιότητα των προϊόντων; Να πάρουμε τις συλλογικές συμβάσεις; Οι νόμοι δεν τηρούνται. Κάποτε ο Βενιζέλος, το 1930, πήγε να διαλύσει την Ένωση των Ελληνικών Τραπεζών, διότι, ενώ λειτουργεί ως συντονιστικό κέντρο των τραπεζών, η Ένωση Ελληνικών Τραπεζών δεν κάνει συλλογικές διαπραγματεύσεις και δεν υπογράφει συλλογικές συμβάσεις. 
    Τι λέει η δική σας Κυβέρνηση; Θα τα ανέχεστε όλα αυτά και μετά θα παραπονιόμαστε ότι ο καθένας, που ενδεχομένως έχει υψηλό απόθεμα ρευστότητας, μπορεί να απειλεί και να εκβιάζει τον οποιονδήποτε; 
    Και γι’ αυτόν το λόγο, λοιπόν, θα μπορούσε να γίνει εξεταστική επιτροπή και να δοθεί ένα σήμα ότι η Βουλή, εν πάση περιπτώσει, ερευνά σε βάθος προβλήματα, που απασχολούν την κοινή γνώμη. Και το θέμα των δομημένων ομολόγων, είναι ένα τέτοιο πρόβλημα. 
    Θα ήθελα να κάνω ένα σχόλιο και στις θέσεις που παρουσίασε το Κομμουνιστικό Κόμμα Ελλάδος. Όπως είπα, βεβαίως αυτή η Βουλή, και το ΠΑ.ΣΟ.Κ. και η Νέα Δημοκρατία ως Κυβέρνηση, απορρίπτουν τις προτάσεις για σύσταση εξεταστικών επιτροπών. Είναι απόλυτα σωστό -και είναι και δική μας θέση- το ότι η σύσταση εξεταστικών επιτροπών, πρέπει να είναι δικαίωμα της Μειοψηφίας. Θα μπορούσαν να συζητηθούν οι ειδικοί όροι, με τους οποίους θα μπορούσε να ασκηθεί αυτό το δικαίωμα. Στη βάση όμως αυτή, εμείς τουλάχιστον θα επιμείνουμε. Ας είμαστε φωνή βοώντος εν τη ερήμω. Θα συνεχίζουμε να υποστηρίζουμε τα δικά μας επιχειρήματα και με τη δική μας λογική, κάθε τι το οποίο θα μπορούσε να συμβάλει στον έλεγχο των πραγμάτων. 
    Θα ήθελα, όμως, να κάνω επί της ουσίας ορισμένες παρατηρήσεις. Δεν είναι πλήρως σωστή η διάχυτη άποψη ότι τα ομόλογα σταθερού επιτοκίου είναι ασφαλή για τα ασφαλιστικά ταμεία. Το ξέρω, διατυπώνεται από πολλούς. Φέρνω το εξής παράδειγμα. Σήμερα έχουμε πληθωρισμό 4,5% και εκδίδεται ένα ομόλογο με επιτόκιο 7%. Είναι ασφαλές; Κατά την κοινή λογική θα θεωρηθεί ασφαλές. Αύριο ή του χρόνου, ο πληθωρισμός πάει στο 12%. Τότε δεν είναι πια ασφαλές το ομόλογο, αλλά χάνει κάποιος τα λεφτά του, αφού ο πληθωρισμός είναι 12% και παίρνει πίσω 7%. Χάνει τα λεφτά. Είναι σχετική η ασφάλεια και στα ομόλογα σταθερού επιτοκίου.
    Η δική μου άποψη είναι η εξής: Υπό συνθήκες καπιταλισμού θα πω εγώ, υπό συνθήκες ελεύθερων αγορών πείτε εσείς, δεν υπάρχει πλήρης ασφάλεια. Αυτό το οποίο υπάρχει, είναι μια διαχείριση, η οποία γενόμενη από τη σκοπιά των συμφερόντων των ασφαλισμένων, θα μπορούσε να αποτρέψει, όσο είναι δυνατόν, τους κινδύνους και να εξασφαλίσει την όσο το δυνατόν καλύτερη και ασφαλέστερη απόδοση.
    Άρα η δική μας θέση, είναι ότι η κύρια αντίθεση στο θέμα αυτό, είναι ανάμεσα σε πολιτικές που ασκούνται με κριτήριο το συμφέρον των ασφαλισμένων και των ταμείων τους ή με κριτήριο την ενίσχυση της κεφαλαιακής συσσώρευσης, την εξυπηρέτηση άλλων σκοπών κ.λπ.. Εάν δούμε και αυτά που έγιναν από το 1950 μέχρι το 1993, που ήταν παγωμένες οι καταθέσεις, αυτά που έγιναν με το Χρηματιστήριο, αυτά που έγιναν με το ομόλογο, το κυρίαρχο πρόβλημα είναι αυτό. Δεν είναι ο τρόπος κατάθεσης, αλλά το ότι η διαχείριση των αποθεματικών, έγινε με κριτήριο όχι τους ασφαλισμένους και τα συμφέροντά τους, αλλά τη μία, υποτίθεται, με κριτήριο τη γενικότερη οικονομική ανάπτυξη, την άλλη την ενίσχυση της επιχειρηματικότητας ή την τόνωση της κεφαλαιαγοράς και τώρα εδώ, την υποβοήθηση του κράτους, για να κυκλοφορήσει δομημένα ομόλογα. Αυτά είναι θέματα συζήτησης, τα οποία οι πολιτικές δυνάμεις ιδίως της Αριστεράς, θεωρούν ότι θα έπρεπε να συζητούνται με νηφαλιότητα και ψυχραιμία, μαζί και με τους εργαζόμενους και με τα συνδικάτα.
    Τελειώνω, συνοψίζοντας. Είμαστε υπέρ της σύστασης εξεταστικής επιτροπής πρώτον, διότι αυτό μπορεί να βοηθήσει να μην επαναληφθούν στο μέλλον τα ίδια προβλήματα, σκάνδαλα, εάν θέλετε, που εμφανίστηκαν εδώ και που ήταν ζημιογόνα για το συμφέρον των ασφαλισμένων. 
    Δεύτερον, διότι μια εξεταστική επιτροπή, με διευρυμένο αντικείμενο, όπως είπα, θα μπορούσε να φωτίσει συνολικά το πρόβλημα της διαχρονικής απαξίωσης ή και αφαίμαξης των αποθεματικών των ασφαλιστικών ταμείων, με ευθύνη των εκάστοτε κυβερνήσεων. Με αυτήν την έννοια, θα μπορούσε και η Νέα Δημοκρατία να συναινέσει, διότι ακριβώς πρέπει να ερευνηθούν τα πεπραγμένα όχι μόνο τα δικά της, αλλά και προηγούμενων καταστάσεων.
    Τρίτον, πρέπει να συσταθεί μια εξεταστική επιτροπή, για να δοθεί και το μήνυμα ότι δεν κουκουλώνονται τα πάντα και, μάλιστα, με ευθύνη του Κοινοβουλίου. 
    Ανεξάρτητα, όμως, κύριοι της Κυβέρνησης, με το τι θα κάνετε με την εξεταστική επιτροπή, εμείς σας ζητούμε αύριο το πρωί, να αποσύρετε απ’ όλα τα ασφαλιστικά ταμεία τα δομημένα ομόλογα. Κάντε αυτό που κάνει η κυβέρνηση της Βρετανίας, κύριε Υπουργέ. Η κεντρική τράπεζα της Βρετανίας είπε στις τράπεζες «αν θέλετε, δώστε μου πίσω όλα τα δομημένα ομόλογα που έχετε και εγώ θα σας δώσω ασφαλή» -με την έννοια που είπα πριν- «ομόλογα του δημοσίου». Για να τα κάνουμε πιο ασφαλή, μπορεί το ομόλογο να είναι με τιμαριθμική μερίδα τιμαριθμικής αναπροσαρμογής και έχει εκδώσει το ελληνικό δημόσιο τέτοια ομόλογα. Κάντε το αυτό, ανεξάρτητα από την εξεταστική επιτροπή. Δεν είναι δυνατόν να το κάνουν οι τράπεζες της Αγγλίας και της Αμερικής για άλλης φύσης δομημένα ομόλογα, αλλά με το ίδιο επί της ουσίας πρόβλημα, την ασάφεια, σ’ ό,τι αφορά τους κινδύνους που περιέχουν, και να μη το κάνει το ελληνικό δημόσιο έναντι των ταμείων. Δεν είναι τεράστια τα ποσά, δεν είναι κάτι που μπορεί να πει κάποιος ότι δημιουργεί τεράστιο πρόβλημα στο δημόσιο χρέος ή σε άλλους τομείς. 
    Επομένως εμείς λέμε «ναι» στην εξεταστική επιτροπή, μ’ αυτό το διευρυμένο αντικείμενο και το σκεπτικό που ανέπτυξα. Όμως ανεξάρτητα από αυτό, αποσύρετε άμεσα αυτά τα ομόλογα, τα οποία επιβαρύνουν τα χαρτοφυλάκια των ασφαλιστικών ταμείων ή ορισμένων, τουλάχιστον, ταμείων. 
    Ευχαριστώ πολύ.
    (Χειροκροτήματα από την πτέρυγα του Συνασπισμού Ριζοσπαστικής Αριστεράς)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δραγασάκη.
    Κυρίες και κύριοι συνάδελφοι, γίνεται γνωστό ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα ένας μαθητές και μαθήτριες και τέσσερις συνοδοί-δάσκαλοι από το Δημοτικό Σχολείο Γυμνού Ευβοίας.
    Η Βουλή τους καλωσορίζει και τους εύχεται καλές σπουδές.
    (Χειροκροτήματα από όλες τις πτέρυγες της Βουλής)
    Το λόγο έχει ο συνάδελφος κ. Βορίδης. 
    ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε. 
    Καθώς περνά ο κοινοβουλευτικός χρόνος, αρχίζουμε και έχουμε σχεδόν αρχετυπικές διαδικασίες, υπό την έννοια ότι λέμε λίγο-πολύ τα ίδια και τα ίδια στα ίδια θέματα. 
    Ας ξαναδιαβάσουμε, λοιπόν, για μία ακόμη φορά το άρθρο για τη σύσταση εξεταστικής επιτροπής. Για να γίνει εξεταστική επιτροπή, ο Κανονισμός της Βουλής λέει δυο πολύ απλά πράγματα: Αρκεί να υπάρχει ειδικό ζήτημα και αυτό το ειδικό ζήτημα να είναι δημοσίου ενδιαφέροντος. Δεν χρειάζεται τίποτε άλλο. Δεν χρειάζονται ποινικές ευθύνες ή ειδικές βαριές πολιτικές ευθύνες, αλλά αρκεί να υπάρχει κάποιο ειδικό ζήτημα, με το οποίο ο πολιτικός κόσμος, το ελληνικό Κοινοβούλιο, αισθάνεται ότι πρέπει να ασχοληθεί. 
    Το ερώτημα, λοιπόν, είναι: Εδώ υπάρχει κάποιο ειδικό ζήτημα; Και το ζήτημα, το οποίο ανέκυψε μέσα απ’ όλη αυτήν τη συζήτηση, ήταν ένα και πάρα πολύ απλό. Υπάρχει αποθεματικό στα ταμεία και πώς, ουσιαστικά, θα γίνεται η διαχείριση αυτού του αποθεματικού, εάν γίνεται καλά ή κακά, εάν οι συγκεκριμένες τοποθετήσεις, τα συγκεκριμένα επενδυτικά προϊόντα, ήταν συνετές τοποθετήσεις ή όχι και εάν θα πρέπει να υπάρχουν κάποια κριτήρια διαχείρισης. 
    Μέσα απ’ όλη αυτήν τη διαδικασία, επίσης, ανέκυψαν και θέματα. Ανέκυψε το ζήτημα του ποιος εποπτεύει αυτήν τη διαχείριση, εάν ευθύνεται η Κυβέρνηση ή οι διοικήσεις των ταμείων, εάν υπάρχει σήμερα θεσμικό πλαίσιο, εάν, σε τελευταία ανάλυση, ο τρόπος με τον οποίο γίνεται ο διορισμός των διοικήσεων των ταμείων είναι ένας τρόπος πολιτικός και εάν με αυτήν την έννοια, υπάρχει μία αναγωγή σε πολιτικά πρόσωπα και σε πολιτικές ευθύνες ή όχι. 
      Πάντως –να το πω διαφορετικά- ένας τρόπος υπάρχει για να θεωρήσουμε ότι δεν υπάρχει ειδικό ζήτημα γενικού ενδιαφέροντος: Να θεωρήσουμε ότι όλα είναι καλώς καμωμένα. Είναι έτσι; Είναι όλα καλώς καμωμένα; Αυτό το ερώτημα είναι που απευθύνω στους συναδέλφους της Συμπολιτεύσεως, το απευθύνω στον αγορητή και στον εισηγητή της Νέας Δημοκρατίας, το απευθύνω στην Κυβέρνηση. Αισθανόμαστε ότι υπάρχει κάποιο πρόβλημα σ’ αυτήν την διαδικασία ή όλα είναι καλά; Εάν αισθάνεστε ότι υπάρχει κάποιο πρόβλημα, τότε πρέπει να πείτε «ναι» στην εξεταστική επιτροπή. Είναι απλό το πράγμα. Αρκεί αυτό. 
      Και θέλω εδώ να κάνω μια ερώτηση, διότι νομίζω ότι είναι προφανές και συνομολογημένο από την πλευρά της Κυβέρνησης ότι δεν πάνε καλά τα πράγματα. Γιατί; Εάν ήταν όλα καλά, γιατί τότε εγγράψατε στον κρατικό προϋπολογισμό, ποσό το οποίο πρέπει να επιστραφεί στα ταμεία;  Γιατί ξαφνικά ο Έλληνας φορολογούμενος πρέπει να πληρώσει κάποια ζημιά, την οποία προσδιορίσατε σε περίπου 3.000.000 και γιατί δεχθήκατε αυτήν την εγγραφή του κονδυλίου στον προϋπολογισμό, εάν είναι όλα καλά; Εάν δεν είναι καλά, πάλι το ερώτημα αντιστρέφεται. Γιατί πρέπει να το πληρώσει ο Έλληνας φορολογούμενος και δεν πρέπει να αναζητηθούν αυτοί που έκαναν αυτήν τη ζημιά και να τα πληρώσουν; Εδώ, λοιπόν, πρέπει να ξεκαθαρίσετε, ποια είναι η στάση σας στο συγκεκριμένο θέμα. 
      Και επιτρέψτε μου, επειδή άκουσα με προσοχή την τοποθέτηση, κυρίως, από την πλευρά της Νέας Δημοκρατίας, να πω τα εξής: Το γεγονός ότι αυτά μπορεί να συνέβαιναν και επί ΠΑ.ΣΟ.Κ., άραγε δημιουργεί ζήτημα χρηστής διαχειρίσεως; Υπήρξε ένα ολόκληρο επιχείρημα το οποίο ακούσατε από τον κ. Μαρκογιαννάκη, ότι σε τελευταία ανάλυση, η αγορά δομημένων ομολόγων και τέτοιου είδους προϊόντων, ήταν μια πρακτική η οποία εφαρμοζόταν από το 2002. Αυτό ειπώθηκε. Εγώ λέω: Έστω έτσι. Αυτό σημαίνει ότι είναι μια καλή πρακτική; 
      Υπάρχουν επίσης περαιτέρω ζητήματα, τα οποία –κακά τα ψέματα- πρέπει να κριθούν. Πρώτα απ’ όλα εδώ έχουμε ένα δεδομένο. Υπάρχουν ποινικές διώξεις. Επομένως ένα πρόκριμα ως προς το ότι κάτι έχει γίνει κακά, υπάρχει. Προφανώς, λοιπόν, όταν παραπέμπονται για κακουργηματικές πράξεις οι διοικήσεις των ταμείων, είναι δυνατόν να λέμε  ότι δεν υπάρχει ζήτημα -εγώ σας λέω- έστω και υπό την εκδοχή της μεταγενεστέρας απαλλαγής τους; Δεν ξέρω ποια θα είναι η έκβαση της ποινικής διαδικασίας. Έστω  όμως και υπό την εκδοχή ότι δεν ΄εχουν κάνει τίποτα οι άνθρωποι και όλα τα έχουν κάνει άγια και σωστά. Πάλι δεν υπάρχει ένα ζήτημα να διερευνηθεί και να δούμε τι έχει γίνει; Είναι κάτι το οποίο δεν απασχολεί, δηλαδή, τον ελληνικό πολιτικό κόσμο; Είναι κάτι, στο οποίο δεν θέλει κάποιος να τοποθετηθεί; 
      Εγώ διαβάζοντας λίγο –γιατί ούτε πρόσβαση έχω στην ποινική δικογραφία, ούτε είμαι ειδικός στη χρηματιστηριακή νομοθεσία- είδα εδώ κυριολεκτικά, σε τι ζούμε. Ζούμε σε συνθήκες μίας μετασοβιετικής πτωχοκρατίας. Γιατί το λέω αυτό; Λέμε τώρα ότι την ευθύνη για την τοποθέτηση και τη διαχείριση αυτών των χρημάτων, την έχουν τα διοικητικά συμβούλια των ταμείων. 
      Διάβασα το επιχείρημα –δεν το άκουσα πολύ σήμερα- στις επιχειρηματολογίες των Υπουργών τότε, ότι σε τελευταία ανάλυση δεν μπορεί να κάνει και τίποτα η Κυβέρνηση, διότι υπάρχει η αυτονομία των ταμείων και επομένως οι διοικήσεις των ταμείων κάνουν ό,τι θέλουν. Τα ταμεία αποφάσισαν ομόφωνα. Που είναι το πολιτικό πρόβλημα; Δεν υπάρχει κανένα πολιτικό ζήτημα. 
       Ένα σημαντικό θέμα κατά τη γνώμη μου. Δεν είναι δυνατόν συνεχώς να απαντάτε ότι δεν μπορεί η Κυβέρνηση να παρέμβει πουθενά. Λέτε ότι δεν μπορείτε να παρεμβαίνετε στις διοικήσεις των ταμείων και ότι έχουν αυτονομία. Μόνο έλεγχος νομιμότητος, όχι έλεγχος σκοπιμότητος. Λέτε τώρα ότι υπάρχουν δύο υπηρεσίες του Υπουργείου Οικονομικών θεσπισμένες και ισχυροποιημένες με αυτονομία, στις οποίες ομοίως δεν μπορείτε να παρεμβαίνετε. Λέτε ακόμα ότι δεν μπορείτε να παρεμβαίνετε στις ανεξάρτητες αρχές. Έκανα μια ερώτηση προχθές, για το τι γίνεται στα πανεπιστήμια και το πώς υπολειτουργούν και μου απάντησε ο κύριος Υπουργός ότι δεν μπορούν να παρεμβαίνουν στα πανεπιστήμια. 
      Ακούστε κάτι. Εάν έχετε καταλήξει να φτιάξετε ένα κράτος, στο οποίο δεν μπορείτε να παρεμβαίνετε πουθενά και δεν μπορείτε να είστε τελικά υπόλογοι για οτιδήποτε, ε να το κάνουμε διαφορετικά. Αφήστε να λειτουργεί το «μαγαζί» μόνο του, να καταργήσουμε και την Κυβέρνηση, ώστε να μην υπάρχει κανένα πρόβλημα πολιτικής ευθύνης. Δεν είναι δυνατόν σ’ ό,τι σας λέμε τώρα, εσείς να απαντάτε «εμείς δεν μπορούμε να παρέμβουμε σ’ αυτό, δεν μπορούμε να παρέμβουμε σ’ εκείνο, δεν μπορούμε να παρέμβουμε στο άλλο». 
      Να πούμε κάτι συγκεκριμένο. Δηλαδή τι σημαίνει αυτό; Πρακτικά γιατί γίνεται αυτή η διαδικασία των ομολόγων; Γιατί στην πραγματικότητα, το κράτος έχει ανάγκη δανεισμού. Γιατί επιλέγει το κράτος αυτόν τον συγκεκριμένο τρόπο δανεισμού; Ο λόγος –θα μου επιτρέψετε να σας πω- είναι ταπεινός. Για τον απλούστατο λόγο ότι η EUROSTAT δεν το μετράει ως δανεισμό. Είναι ενδοκυβερνητικός δανεισμός –θεωρείται έτσι- και άρα δεν αυξάνεται το δημόσιο χρέος. Αυτός είναι ο ταπεινός λόγος αυτού του δανεισμού. Με δυο λόγια, σαν να το βγάζω από την μια τσέπη και να το βάζω στην άλλη. 
      Προσέξτε την υποκρισία του όλου θέματος. Λέω για αυτήν την απίθανη κατάσταση που έχει δημιουργηθεί. Από τη μια μεριά, θεωρούμε ότι ο κρατικός κορβανάς είναι ενιαίος και επομένως μπορούμε να παίρνουμε από την μια τσέπη και να βάζουμε στην άλλη. Από την άλλη μεριά όμως, αυτός που τα παίρνει και τα βάζει στην τσέπη, δεν είναι υπόλογος για την διαχείριση της άλλης τσέπης. Αυτό έχετε φτιάξει ως δομή διαχειρίσεως. Αυτή είναι η πραγματικότητα του σημερινού κράτους. 
      Ακούω το άλλο επιχείρημα. Λέει: Δεν διορίζουμε εμείς τις διοικήσεις, αλλά ορισμένα μέρη των διοικήσεων, ένα μικρό τους μέρος. Διάβασα συγκεκριμένα σε μια ανάλυση ότι είναι εβδομήντα επτά τα πρόσωπα από τα εκατόν ενενήντα περίπου, τα οποία είναι το σύνολο των προσώπων, που είναι μέσα στα διοικητικά συμβούλια. Αυτό τώρα είναι απάντηση; Είναι απολογία; Δεν κατάλαβα. Ποιοι είναι εκείνοι; Δεν ξέρουμε πώς λειτουργούν τα διοικητικά συμβούλια; Υπάρχουν κάποιοι που φέρνουν τις εισηγήσεις. Δηλαδή το γεγονός ότι ο τάδε εκπρόσωπος των συνταξιούχων και ο δείνα εκπρόσωπος κάποιων συνδικαλιστών ή κάποιων άλλων κοινωνικών φορέων συμμετέχει μέσα και παίρνει μια αποζημίωση της πλάκας για τη συμμετοχή του στο διοικητικό συμβούλιο, τον καθιστά ειδικό, ώστε να γνωρίζει τι είδους χρηματοοικονομικά προϊόντα πρέπει να αγοράσει; Και θα μεταφέρετε την ευθύνη σ’ αυτούς τους ανθρώπους; Δεν υπήρξαν εκεί εισηγήσεις; Αυτές οι εισηγήσεις θέλετε να πούμε ότι έγιναν χωρίς να υπάρχει η οποιαδήποτε συνεννόηση; Δηλαδή σε τελευταία ανάλυση, όταν εξέδιδε το ομόλογο το Υπουργείο Οικονομικών, δεν ήξερε πού πρόκειται να πάει; 
      Να κάνω ένα ερώτημα απλοϊκό. Αυτό το ομόλογο βγαίνει από το ελληνικό δημόσιο και εν συνεχεία έρχεται και το αγοράζει το ταμείο, για να πάρει τα λεφτά  του ταμείου το ελληνικό δημόσιο. Ερώτημα: Αυτό γιατί πρέπει να περάσει μέσα από χρηματιστηριακές εταιρείες, αφού, όπως είπαμε, από τη μία τσέπη βγαίνει, στην άλλη μπαίνει; Γιατί πρέπει να περάσει και να διαπραγματευθεί μέσα στη χρηματιστηριακή αγορά και μάλιστα πέντε και έξι φορές, ώστε να φτάνουμε σε απίστευτες προμήθειες της τάξης του 7%; Αυτό δεν έχει απασχολήσει κανέναν; Τι συνέβη εκεί; 
       Πώς ήξερε η συγκεκριμένη χρηματιστηριακή εταιρεία ότι επρόκειτο να εκδοθεί από το Υπουργείο Οικονομικών το συγκεκριμένο ομόλογο  και στη συνέχεια ουσιαστικά έβγαινε και έλεγε στο ταμείο « ξέρετε, να συμφωνήσουμε να το πάρετε»; Η χρηματιστηριακή εταιρεία πώς το ήξερε; Η απάντηση που έδωσε ο κ. Μαρκογιαννάκης ήταν η εξής:  «Μα είναι συνήθης πρακτική αυτή να βρίσκεις ουσιαστικά τον αγοραστή και να είναι προσυμφωνημένο ότι το ομόλογο θα αγοραστεί». Δεν ξέρω αν είναι έτσι.  Μα ακόμα και αν είναι έτσι, σε ποιες περιπτώσεις; Σε περιπτώσεις που αγοραστής είναι το ταμείο; Μα οποιαδήποτε στιγμή βγάλει το ομόλογο, μπορεί να πάει στο ταμείο να το δώσει και να το αγοράσει το ταμείο. Γιατί υπάρχει η προειδοποίηση των πέντε  μηνών, μέσω της χρηματιστηριακής; 
      Αυτά όλα τα λέω για τον εξής λόγο. Διαβάζω και άλλα πράγματα στην τοποθέτηση που έχουν κάνει οι Υπουργοί, πράγματα που λένε ότι δεν υπάρχει γνώση της ακινήτου περιουσίας ή δεν υπήρχε γνώση  μέχρι πρότινος της ακινήτου περιουσίας των ταμείων, πράγματα που λένε ότι δεν υπήρχε γνώση των κινητών αξιών, πράγματα που λένε ότι υπάρχει προϋπολογισμός των ταμείων επί δεκαετίες. Αυτή είναι η κατάσταση του κράτους για την οποία συζητάμε. Τι να συζητήσουμε; Εδώ δεν χρειάζονται εξεταστικές επιτροπές. Εδώ πρέπει να αρχίσουμε να πιάνουμε τον πολιτικό κόσμο που έχει δημιουργήσει αυτό το πράγμα και να τον ρωτάμε έναν- έναν «τι είναι αυτό το οποίο έχεις κάνει;». 
      Φτιάχνουν, λέει, μια επιτροπή. Είναι η Επιτροπή Ελέγχου και Εποπτείας της Τραπέζης της Ελλάδος. Υποτίθεται ότι ο σκοπός που φτιάχνεται, είναι ακριβώς αυτός, να ελέγχει τα συγκεκριμένα θέματα. Και ποια είναι η απάντηση που δίνουν; Η απάντηση είναι ότι η επιτροπή αδυνατούσε να λειτουργήσει λόγω έλλειψης επαρκούς θεσμικού πλαισίου. 
      Μα με συγχωρείτε. Το θεσμικό πλαίσιο ποιος έπρεπε να τα φτιάξει; Εσείς δεν έπρεπε να το φτιάξετε, που ιδρύετε αυτήν την επιτροπή για να ελέγξει αυτές τις δουλειές; Και προσέξτε τι ομολογείτε. Ίσως κάποιος να είπε. Βρε παιδιά, είναι δυνατόν να υπάρχει διαχείριση δισεκατομμυρίων ευρώ, χωρίς κανείς να ελέγχει τίποτα; Είναι δυνατόν να γίνεται αυτό; Και είπαν να κάνουν μια επιτροπή. Την έφτιαξαν, λοιπόν, την επιτροπή, η οποία όμως δεν λειτούργησε ποτέ λόγω ελλείψεως θεσμικού πλαισίου! Δηλαδή έφτιαξαν την επιτροπή, καλύφθηκαν όσοι καλύφθηκαν, αλλά δεν της έδωσαν κανένα πλαίσιο και καμμιά δυνατότητα να λειτουργήσει.
      Ακούστε και το επόμενο. Έφτιαξαν την επιτροπή, αλλά επίσης δεν θα είχε απολύτως καμμιά αρμοδιότητα ελέγχου στις επίμαχες συναλλαγές. Γιατί, λέει; Γιατί με το υφιστάμενο νομοθετικό πλαίσιο, πάλι και αυτή η επιτροπή μόνο έλεγχο νομιμότητος μπορούσε να κάνει.
      Ξέρετε τι είναι ο έλεγχος νομιμότητος; Ο έλεγχος νομιμότητος είναι: Είχε απαρτία το διοικητικό συμβούλιο; Ήταν όλοι παρόντες; Τηρήθηκαν τα πρακτικά; Ελήφθη με πλειοψηφία η απόφαση; Εντάξει νόμιμη. Αυτός είναι ο έλεγχος νομιμότητος. Αν αυτοί είχαν καταφάει τα λεφτά, δεν υπάρχει κανένας έλεγχος!
      Εγώ κάνω ένα άλλο ερώτημα. Είναι απάντηση αυτή; Εγώ σας λέω, εντάξει, έλεγχος νομιμότητος. Εάν όμως βλέπανε παράνομες πράξεις, αυτή η εποπτεύουσα αρχή έστω και αν δεν είχε τυπικώς τη δυνατότητα να ελέγξει, δεν έπρεπε να τα πάει στον εισαγγελέα; Δεν έπρεπε να ενημερώσει; Δεν υπήρχε εδώ το ζήτημα της πολιτικής ευθύνης; Να πάει στον Υπουργό και να πει, ναι δεν μπορώ να παρέμβω, δεν έχω έλεγχο σκοπιμότητας, αλλά μόνο νομιμότητος, πλην όμως σ’ αυτό το πλαίσιο, διαπίστωσα ότι συμβαίνει αυτό και αυτό. 
      (Στο σημείο αυτό την Προεδρική Έδρα  καταλαμβάνει ο  Δ΄ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ)
      Άρα λοιπόν, σ’ αυτήν την κατάσταση, επιτρέψτε μου, του απόλυτου μπάχαλου, σ’ αυτήν την κατάσταση, όπου έχουμε ανθρώπους προέδρους ταμείων οι οποίοι παίρνουν 700 και 800 ευρώ για να διαχειριστούν δισεκατομμύρια ευρώ, λέτε άραγε αυτοί οι  άνθρωποι να έχουν την ικανότητα να τα διαχειριστούν; Δεν είναι προφανές ότι θα εμφανιστούν χρηματιστές, ότι θα εμφανιστούν όλοι αυτοί οι μηχανισμοί ή από γύρω ή από δίπλα, μέσα σ’ αυτό το σαθρό κράτος; Αυτή δεν είναι η κατάσταση, ξαναλέω, της μετασοβιετικής πραγματικότητας, όπου μετά την κατάρρευση τι είχες; Ουσιαστικά εστίες από γραφειοκράτες, που κοιτάζανε να φάνε το κράτος, γιατί δεν υπήρχε ο θεσμικός μηχανισμός προκειμένου να υπερασπιστεί τη δημόσια περιουσία. Αυτή είναι η κατάσταση της Ελλάδος σήμερα. Και ακόμη καθόμαστε και το συζητάμε. Και λέμε τώρα το στοιχειώδες μέσα στο ελληνικό Κοινοβούλιο. Μα εν πάση περιπτώσει, δεχθείτε να γίνει εξεταστική επιτροπή, να δούμε πώς θα βάλουμε αυτό να λειτουργήσει, να δούμε τις αδυναμίες του συστήματος, κάπως να το συμμαζέψουμε. Και η απάντηση από την κυβερνητική πλευρά είναι όχι. Το όχι τι σημαίνει; Δεν είναι κατάλληλο εργαλείο να σας εμπιστευτούμε; Αυτό λέτε; Ότι θα κάνουμε δηλαδή μόνοι μας τις πρέπουσες νομοθετικές ρυθμίσεις. Και από ποιον το ζητάτε αυτό; Από τον ελληνικό λαό; Ο ελληνικός λαός αν έπαιρνε χαμπάρι τι ακριβώς έχει συμβεί όλα αυτά τα χρόνια, είναι βέβαιο ότι θα ανέτρεπε το σύνολο του πολιτικού συστήματος. 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Φίλιππος Πετσάλνικος): Στο σημείο αυτό έχει ζητήσει το λόγο ο Υπουργός Δικαιοσύνης κ. Χατζηγάκης.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρίες και κύριοι συνάδελφοι, θα αρχίσω τη σημερινή μου ομιλία, κάνοντας κατ’ αρχάς ορισμένες διαπιστώσεις και ορισμένες παρατηρήσεις.
      Διαπίστωση πρώτη. Και ο αμέσως κατελθών του Βήματος και ο κ. Δραγασάκης αν δεν απατώμαι, ίσως και άλλοι συνάδελφοι, επικαλέστηκαν και αναφέρθηκαν στον Κανονισμό, τι περιλαμβάνει και τι αναγράφεται, όσον αφορά τις εξεταστικές επιτροπές. Και βέβαια ο Κανονισμός ως γενικός νόμος, ως ένα νομικό κείμενο, θέτει ορισμένες γενικές ρήτρες και ορισμένες κατευθύνσεις. Σε καμμία περίπτωση κανένας κανονισμός, κανένας νόμος, κανένα διάταγμα, βέβαια ούτε και το Σύνταγμά μας, θα ήθελαν ο οποιοσδήποτε κανόνας να έρχεται, να εφαρμόζεται και να έχει αποτελέσματα σε βάρος του δημόσιου δικαιώματος, του ευρύτερου κοινωνικού συμφέροντος, της πολιτείας μας στη γενικότητά της. 
      Εμείς εδώ σήμερα εάν απορρίπτουμε, όπως θα πω παρακάτω, τη σύσταση εξεταστικής επιτροπής, το κάνουμε για συγκεκριμένους λόγους. Και την τελευταία φορά που ήρθε στη Βουλή το θέμα σύστασης εξεταστικής επιτροπής, εμείς, εγώ σας έθεσα και σας είπα, ορίστε κύριοι συνάδελφοι, ελάτε να συμφωνήσουμε και να θεσπίσουμε δύο κανόνες, πότε πρέπει ή δεν πρέπει να συστήνουμε εξεταστικές επιτροπές. 
      Δυστυχώς –και το δυστυχώς πάει στους συναδέλφους κυρίως του ΠΑ.ΣΟ.Κ. αλλά και στους άλλους που ακολουθούν αυτήν την τακτική- δυστυχώς, κύριοι συνάδελφοι, κωφεύσατε. Όχι μόνο περάσατε έτσι en passant εκείνη τη προτροπή μου, την παράκλησή μου, την τοποθέτησή μου εκείνη, αλλά έρχεστε, κυρίες και κύριοι του ΠΑ.ΣΟ.Κ., για τρίτη φορά, να καταθέσετε μέσα σε πολύ μικρό χρονικό διάστημα τρίτη αίτηση σύστασης εξεταστικής επιτροπής για τα ομόλογα.
      Και σας ρωτώ. Πρώτα-πρώτα τι ωφελεί η συνεχής αίτηση σύστασης εξεταστικών επιτροπών. Κατά την άποψή μου, κυρίες και κύριοι συνάδελφοι, θεωρώ –και κυρίως αναφέρομαι στους συναδέλφους του ΠΑ.ΣΟ.Κ.- ότι λόγω του ότι έχετε ένα έλλειμμα ιδεολογίας και πολιτικής, λόγω του ότι δεν στηρίζεστε σε βασικούς πολιτικούς άξονες, για να μπορέσετε να έρθετε και να ελέγξετε την Κυβέρνηση, δυστυχώς καταφεύγετε σε πομφόλυγες, καταφεύγετε σε σκανδαλολογίες σε μια τακτική λαϊκισμού και καταφεύγετε δήθεν στις εξεταστικές επιτροπές, για να ανεβρεθεί τάχα η αλήθεια. 
      Και πρώτα-πρώτα πρέπει να σας πω, κυρίες και κύριοι συνάδελφοι του ΠΑ.ΣΟ.Κ., ότι εδώ έχετε μια ασυνέπεια, μια ανακολουθία, διότι την περίοδο των δικών σας κυβερνήσεων, η τότε αντιπολίτευση, καλώς ή κακώς είχε υποβάλει δεκατέσσερις αιτήσεις για σύσταση εξεταστικών επιτροπών. 
      ΘΕΟΔΩΡΟΣ ΠΑΓΚΑΛΟΣ: Για «ψύλλου πήδημα». 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Η ιδέα είναι, κύριε Πάγκαλε. Και όμως και τις δεκατέσσερις τις απορρίψατε.
      ΙΩΑΝΝΗΣ ΜΑΓΚΡΙΩΤΗΣ: Μας χαλάσατε και μας. 
      ΘΕΟΔΩΡΟΣ ΠΑΓΚΑΛΟΣ: Κάνετε λάθος. Είναι ανακριβές αυτό.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Επομένως δεν έχετε το ηθικό δικαίωμα, δεν νομιμοποιείστε ηθικά να φέρετε τέτοιες προτάσεις και να εγκαλείτε την Κυβέρνηση ότι δήθεν αποφεύγει και δεν θέλει να ρίξει φως στην αλήθεια. 
      Κάνετε και ένα άλλο λάθος. Προσπαθείτε να αποκρύψετε το έλλειμμα της πολιτικής σας, δημιουργώντας μια ατμόσφαιρα σκανδαλολογίας. Σας το είπα και άλλη φορά –εσείς βέβαια είσαστε αμετανόητοι- ότι άλλο σκάνδαλο και άλλο σκανδαλολογία. 
      Το σκάνδαλο για να στοιχειοθετηθεί, πρέπει να υπάρξει παραβατική κατάσταση, συμπεριφορά. Και για να υπάρξει παραβατική συμπεριφορά, πρέπει να υπάρξει δικαστική απόφαση. Πώς μιλάτε, λοιπόν, για σκάνδαλα, όταν δεν υπάρχει καν αυτήν τη στιγμή στον αέρα κάτι τέτοιο; Απλώς κάνετε σκανδαλολογία. Απλώς παίζετε, όπως έχω πει και άλλη φορά, εν ου παικτοίς. Προσπαθείτε να δημιουργήσετε ορισμένες εντυπώσεις, λαϊκισμούς με σπερμολογίες, με φημολογίες, με ανυπόστατες υποθέσεις, έτσι μόνο και μόνο για να δημιουργείτε εντυπώσεις. Θέλετε να το κάνετε; Δικαίωμά σας. Σας λέω όμως ότι ακολουθείτε ολισθηρό δρόμο. Και δεν θα βγείτε εύκολα από αυτόν το ολισθηρό δρόμο. 
      Και από μια άποψη, μου θυμίσατε ένα μεγάλο σύγχρονο συγγραφέα, τον Μπόρχες, ο οποίος μιλάει για το λαβύρινθο. Έχετε μπει σ’ ένα λαβύρινθο, από τον οποίο δεν μπορείτε να βγείτε. Έχετε μπερδευτεί οι ίδιοι μεταξύ σας στο τι θέλετε, τι επιδιώκετε και ποιος είναι ο σκοπός σας. Αυτός είναι ο αντιστρόφως ανάλογος λαβύρινθος του Μπόρχες.
      Σας καλώ, λοιπόν, να συνέλθετε και να αντιμετωπίσετε διαφορετικά τα πράγματα.
      Και για να τελειώσω μ’ αυτήν τη σκέψη μου, ήθελα να σας υπενθυμίσω με καλή πίστη, ότι μέσα σ’ αυτό το τελευταίο εξάμηνο, που, τουλάχιστον, είμαι εγώ Υπουργός Δικαιοσύνης, καταθέσατε δύο αιτήσεις για σύσταση εξεταστικών επιτροπών, δηλαδή για τη «SIEMENS» και για τις υποκλοπές. 
      Θέλετε να σας πω τι θα γινόταν, εάν η Βουλή είχε κάνει δεκτές αυτές τις δύο προτάσεις σας. Το είπε και ο κ. Μαρκογιαννάκης. Το επαναλαμβάνω για να εμπεδωθεί. Όπως ξέρετε η υπόθεση της «SIEMENS» πάει πάρα πολύ καλά. Το τελευταίο εξάμηνο έχουν επιταχυνθεί οι διαδικασίες, έχουν πάει οι ανακριτές, οι εισαγγελείς, ελέγχουν μέσα - έξω, ανοίγουν λογαριασμούς, ακούγονται ονόματα. Προχωράει δηλαδή σ’ ένα καλό δρόμο. Και προχωρά για την ανεύρεση της αλήθειας. Άνω τελεία εδώ. 
    ΜΑΡΚΟΣ ΜΠΟΛΑΡΗΣ: Για τις υποκλοπές; 
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Περιμένετε. Δεν πρέπει να είσθε βιαστικός, δεν έφθασα εκεί.  Άνω τελεία. 
    Φανταστείτε, λοιπόν, να εγένετο δεκτή η πρότασή σας για τη «SIEMENS». Τι θα γινόταν; Θα γινόταν ένας ορυμαγδός κατηγοριών. Θα έπεφταν στο τραπέζι ονόματα πολιτικών προσώπων συναδέλφων μας, ανεξαρτήτως κομμάτων, θα ανακατεύονταν όλα τα πράγματα, θα σταματούσε η ανάκριση και  θα μπερδευόταν η προανάκριση, διότι θα έπεφταν ονόματα και θα αποπροσανατολίζονταν, με αποτέλεσμα να είχαμε συνέπειες, τις οποίες δεν τις επιδιώκουμε, ούτε εσείς, ούτε εμείς.  
    ΠΑΡΑΣΚΕΥΗ (ΕΥΗ) ΧΡΙΣΤΟΦΙΛΟΠΟΥΛΟΥ:  Γιατί θα σταματούσε η ανάκριση, κύριε Υπουργέ; 
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Αφήστε τώρα…
    ΠΑΡΑΣΚΕΥΗ (ΕΥΗ) ΧΡΙΣΤΟΦΙΛΟΠΟΥΛΟΥ: Πείτε μας –είσθε Υπουργός Δικαιοσύνης- γιατί θα σταματούσε η ανάκριση; 
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε, δεν θέλω διακοπές και παρακαλώ να …
    ΠΡΟΕΔΡΕΥΩΝ (Φίλιππος Πετσάλνικος):  Παρακαλώ να μη διακόπτετε. 
    Ωστόσο, κύριε Υπουργέ, είναι εύλογο το ερώτημα που βλέπουμε να διατυπώνεται, γιατί θα σταματούσε η ανάκριση. Καλύτερα θα είναι να δώσετε μία απάντηση, στο γιατί θα σταματούσε η ανάκριση, για να μη συνεχίσουν οι διακοπές. Είναι εύλογο το ερώτημα. 
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): …θα είναι απλώς επεξηγηματική δεν θα έχει καταφρόνηση προσωπική.
    Όπως ξέρετε καλύτερα από εμένα  –νομίζω είσθε και νομικός- η ανάκριση και η προανάκριση χαρακτηρίζονται από τη μυστικότητα. Γίνονται ορισμένες πράξεις, οι οποίες …
    ΠΑΡΑΣΚΕΥΗ (ΕΥΗ) ΧΡΙΣΤΟΦΙΛΟΠΟΥΛΟΥ:  Άρα δεν θα σταματούσε. 
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Αφήστε με να μιλήσω.
    Γίνονται ορισμένες πράξεις, οι οποίες δεν βγαίνουν στη δημοσιότητα. Γίνονται από ειδικά εντεταλμένα θεσμικά από το Σύνταγμά μας όργανα, για να λύσουν την υπόθεση. Εάν, λοιπόν, σ’ αυτό το στάδιο εμείς δώσουμε τη δυνατότητα να βγουν όλα αυτά στο φως, είναι λογικό ότι αυτό το στάδιο της προανακρίσεως, της ανακρίσεως, θα είναι συρραφή. Απλό, τελεία και παύλα.
    Έρχομαι τώρα στο θέμα που αφορά τις υποκλοπές. Ζητούσατε πάλι, πριν από λίγους μήνες και μάλιστα με έντονο τρόπο, όλες οι πτέρυγες εδώ, όχι μόνο του ΠΑ.ΣΟ.Κ., να κάνουμε εξεταστική των πραγμάτων επιτροπή για τις υποκλοπές. Μία υπόθεση, όπου επεράτωσε η δικαστική εξουσία τη δραστηριότητά της, έβαλε τα πορίσματα σε κάποιο αρχείο και σας ζήτησα και εγώ πόσες φορές, αλλά και άλλοι συνάδελφοί μου, όποιος έχει οποιοδήποτε στοιχείο, το οποίο μπορεί να ξανανοίξει την υπόθεση, να το καταθέσει να την ξανανοίξουμε. Από τότε μέχρι σήμερα, κυρίες και κύριοι συνάδελφοι, ιδίως της Αντιπολίτευσης, ούτε σεις ούτε κανένας άλλος,  δεν υπέβαλε κανένα στοιχείο.
    Φανταστείτε, λοιπόν, να ανοίγαμε έναν φάκελο ανύπαρκτο και ο καθένας να έλεγε ό,τι του κατέβαινε. Θα δημιουργούσαμε ένα θέμα, το οποίο θα έθετε σε κίνδυνο την κοινωνία μας, την πολιτεία μας, το ίδιο το πολιτικό σύστημα. 
    (Θόρυβος στην Αίθουσα)
    ΘΕΟΔΩΡΟΣ ΠΑΓΚΑΛΟΣ: Ο Τζέιμς Μποντ είσθε;
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Επομένως θεωρούμε ότι εμείς επράξαμε σωστά, απορρίπτοντας τότε εκείνες τις προτάσεις που είχατε υποβάλει και θα σας αποδείξω αμέσως τώρα, γιατί κάνουμε σωστά που απορρίπτουμε και τη σημερινή σας πρόταση.
    Κατ’ αρχάς, θα ήθελα να απαντήσω στον κ. Δραγασάκη για ορισμένες παρατηρήσεις καλόπιστες, τις οποίες έκανε. Θέλω να σας πω, ότι η προστασία των ταμείων -όπως υπαινίχθη, ο κ. Δραγασάκης, δεν γίνεται, επειδή δεν συνιστάται εξεταστική επιτροπή- δεν επιτυγχάνεται με συστάσεις εξεταστικών επιτροπών, ούτε με τρόπους ανεύθυνους, ούτε με κορώνες, ούτε με δημιουργία εντυπώσεων. Η προστασία των ταμείων, όταν υπάρχει κάτι, πρέπει να ελέγχεται κάτω από το φως της θεσμικής διαδικασίας, η οποία προβλέπεται από το Σύνταγμα και από τους νόμους μας κι αυτή η διαδικασία είναι η δικαστική διαδικασία. Σ’ αυτήν, λοιπόν,  τη φάση, τα ομόλογα βρίσκονται σ’ αυτήν τη διαδικασία, και μάλιστα, όπως θα σας πω και παρακάτω, σας λέγω και εκ των προτέρων, η διαδικασία αυτή προχωράει με καλούς ρυθμούς και θα έχουμε σύντομα καλά αποτελέσματα. 
    Είπε επίσης ο κ. Δραγασάκης ότι υπάρχουν πολλές εκκρεμότητες σε πολλά ταμεία. Όπως είναι γνωστό, χοντρικά -μία πάνω, μία κάτω- είναι περίπου  πενήντα υποθέσεις, οι οποίες αυτήν τη στιγμή, όσον αφορά τα ομόλογα, ερευνούνται από τη δικαιοσύνη. Όπως θα παρατηρήσετε απ’ αυτά τα οποία δημοσιεύονται στον Τύπο, αλλά και από τα ηλεκτρονικά Μέσα Μαζικής Ενημέρωσης, στα οποία εκτίθενται καθημερινώς, αυτές οι υποθέσεις τρέχουν με ρυθμό πολύ γρήγορο και επομένως, πολύ γρήγορα και μέσα στο καλοκαίρι, όπως είπα, πιθανολογώ, απ’ αυτά τα οποία μπορώ να καταλάβω, ότι θα έχουμε σημαντικά, σίγουρα και βέβαια αποτελέσματα. Επομένως, θα φθάσουμε σε ένα σημείο πολύ γρηγορότερα και πολύ ασφαλέστερα για όλους, απ’ ό,τι θα κάναμε, εάν ακολουθούσαμε το δρόμο που εσείς προτείνετε. 
    ΜΑΡΙΑ ΣΚΡΑΦΝΑΚΗ: Πού το ξέρετε;
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Πιθανολογώ είπα. 
    Είπε ο κ. Δραγασάκης, επίσης, ότι η Βουλή ελέγχει. Πράγματι, κυρίες και κύριοι συνάδελφοι, η Βουλή ελέγχει. Θα πρέπει, όμως, τουλάχιστον οι παλαιότεροι από μας να γνωρίζουν, αλλά και οι νεότεροι, να ξέρουμε και να έχουμε ξεκαθαρισμένο στο μυαλό μας, πότε ελέγχει, κάτω από ποιες προϋποθέσεις ελέγχει, πώς ελέγχει, τι ελέγχει και στην προκειμένη περίπτωση, οι έλεγχοι που γίνονται από τη Βουλή, δεν γίνονται μόνο με εξεταστικές επιτροπές, γίνονται με πολλούς και διάφορους τρόπους, μέσα στους οποίους είναι και οι εξεταστικές επιτροπές. Εάν τη δεδομένη στιγμή, δεν πρέπει να γίνει ο έλεγχος με εξεταστική επιτροπή, θα σας το πω αμέσως παρακάτω. 
    Κυρίες και κύριοι συνάδελφοι, έρχομαι τώρα στην υπόθεση των ομολόγων. Όπως ξέρετε η ιστορία των κατηγοριών των ομολόγων είναι παλιά. Ισχυριστήκατε κατά καιρούς και μάλιστα με δριμείες κατηγορίες, ότι υπάρχουν σκάνδαλα και όλα αυτά τα οποία καταγγείλατε. Πρέπει, όμως, να σας πω ότι ήδη η υπόθεση και η πρόθεση της Κυβερνήσεως  είναι να προχωρήσουν, όσο το δυνατόν γρηγορότερα. Πρόθεσή μας είναι, όχι απλά να κουκουλώσει δήθεν τα σκάνδαλα, αλλά να προχωρήσει ταχύτατα στη διερεύνηση, στην προκαταρκτική εξέταση, στην ανάκριση και τελικά στην επίλυση των υποθέσεων.
    Σας θυμίζω, ότι η προκαταρκτική εξέταση άρχισε στο τέλος του Μαρτίου του 2007. Μέσα σε τρεις-τέσσερις μήνες επεράτωσε το έργο της. Τον Ιούνιο του 2007, μετά, δηλαδή, από τρεις-τέσσερις μήνες, μπήκε στην ανάκριση και διεξάγεται με πολύ γρήγορους ρυθμούς. Συνεπώς δεν υπάρχει, ούτε συγκάλυψη –ούτε υπάρχει, ούτε υπήρξε- ούτε καθυστέρηση ούτε κανενός είδους ποδηγέτηση. Και πρέπει να σας πω ότι η όλη διαδικασία γίνεται με απόλυτα νόμιμους και διαφανείς τρόπους. 
    Στην υπόθεση αυτή ορίστηκε Ειδικός Εφέτης Ανακριτής, όπως ξέρετε, ο κ. Λέκκας και διορίστηκε, όχι με απόφαση δική μου, όχι με απόφαση κάποιου παράγοντα δικαστικού, αλλά μετά από την ομόφωνη απόφαση της ολομέλειας των εφετών της χώρας. Και σας θυμίζω, δυστυχώς -γιατί αυτά γράφονται και θα πρέπει κάποτε να τα θυμάστε- ότι είχατε μιλήσει τότε για εγκάθετους, για υπηρέτες, για εισαγγελικούς και δικαστικούς λειτουργούς κατευθυνόμενους κ.ο.κ.. Η πραγματικότητα και τα γεγονότα, δυστυχώς, κύριοι, σας διαψεύδουν.
    Ακολουθήσατε, δηλαδή, μια τακτική που στηρίχτηκε σε ψέματα και σε συκοφαντίες. Μιλήσατε κατά καιρούς για μαύρο χρήμα πολιτικό, για υψηλές καθοδηγήσεις, για σάπια ομόλογα, προβήκατε σε άστατες και ασύστατες κατηγορίες σε βάρος μελών της Κυβέρνησης και βέβαια το μεγάλο σας άγχος είναι να κτυπήσετε τον Πρωθυπουργό, τον κ. Καραμανλή. Εδώ μου θυμίζετε τους Τρώες του Καβάφη που όταν λίγο αναθαρρύνουν, έλεγε ο Καβάφης, παίρνουν μπροστά. Όταν, όμως, αντικρύσουν τον Αχιλλέα, κάνουν πίσω. 
    ΘΕΟΔΩΡΟΣ ΠΑΓΚΑΛΟΣ: Αχιλλέα; 
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Μεταφορικά, κύριε Πάγκαλε. 
    ΘΕΟΔΩΡΟΣ ΠΑΓΚΑΛΟΣ: Μήπως ξέρετε ποια είναι η πτέρνα του; 
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Επί του παρόντος δεν φαίνεται, κύριε Πάγκαλε, ή τουλάχιστον επί του παρόντος, δεν την έχετε βρει εσείς.
    Κυρίες και κύριοι συνάδελφοι, έρχομαι τώρα στο γνωστό πόρισμα Ζορμπά, το οποίο το κάνατε σημαία. Είπατε κατά καιρούς ότι θα γίνουν φοβερές αποκαλύψεις για ευθύνες πολιτικών προσώπων και ότι περιλαμβάνονται σ’ αυτό το πόρισμα πολλά και διάφορα. 
    Κατ’ αρχάς, όταν ο κ. Ζορμπάς εξετάστηκε ο ίδιος στην ειδική επιτροπή της Βουλής, είπε, ότι δεν υπάρχει ευθύνη πολιτικών προσώπων. 
    Δεύτερον, χαρακτηρίστηκε όχι ως πόρισμα, απλώς ως διαβιβαστικό σημείωμα. Το περιεχόμενο όλης της επιτροπής, το περιεχόμενο όλων των καταθέσεων, το περιεχόμενο το οποίο προέκυψε από τη διαδικασία, αυτό παρεδόθη στον εισαγγελέα. Είναι στα χέρια του εισαγγελέα ο οποίος βάσει αυτού και μ’ άλλα στοιχεία προβαίνει στην κρίση του και προβαίνει στην προώθηση της υποθέσεως. 
    Τώρα, κυρίες και κύριοι συνάδελφοι, εγώ συνήθως δεν απαντώ  σε συναδέλφους που κάνουν διακοπές. Όταν είμαι στο Βήμα, συνηθίζω να απαντώ σοβαρά, αυτό που λέω να έχει συνέπεια, να είναι αληθές, να κρίνομαι γι’ αυτό και να μη βγάζω ούτε εφημερίδες ούτε χαρτιά έτσι στον αέρα, τα οποία μπορεί να είναι και ανυπόστατα μπορεί και να μην είναι, να μην ξέρουμε τι είναι. Αν έχετε, λοιπόν, κάτι να καταθέσετε μετά από εμένα ή από τους άλλους συναδέλφους, έχετε τη δυνατότητα να ανεβείτε στο Βήμα και να πείτε ό,τι ξέρετε. Εμείς αυτό θέλουμε και σας προκαλούμε.
    Κυρίες και κύριοι συνάδελφοι, είναι αλήθεια ότι οι υποθέσεις των ομολόγων στη διαδικασία τους έχουν ορισμένες τεχνικές δυσκολίες. Έχουν δυσκολίες διότι πολλές φορές πρέπει να τρέξει κανείς σε δικαστικές συνεργασίες, στην αναγκαία προσφυγή σε πρόσωπα στο εξωτερικό, δυσκολίες στο πλήθος προσώπων και λογαριασμών από δαιδαλώδεις διαδρομές και ούτω καθ’ εξής. 
    Εγώ, προσωπικά, ως Υπουργός Δικαιοσύνης, θέλω για μια ακόμη φορά να σας διαβεβαιώσω, ότι θα φθάσουμε μέχρι το τέλος.  Και θα φθάσουμε μέχρι το τέλος σύντομα, διότι όπως βλέπετε οι δικαστικές αρχές είναι απόλυτα αποφασισμένες να προχωρήσουν και να λύσουν το ζήτημα. 
    Για όλους αυτούς τους λόγους, εγώ αισθάνομαι την ανάγκη πρώτα-πρώτα να συγχαρώ και τη δικαιοσύνη και τους λειτουργούς της για το μεγάλο έργο το οποίο επιτελούν και μάλιστα ένα έργο κοπιώδες, ένα έργο το οποίο δεν είναι χωρίς δυσκολίες και χωρίς εμπόδια που πολλές φορές εμείς οι ίδιοι οι πολιτικοί βάζουμε. 
    Και δεύτερον, θέλω να συστήσω σε όλους ότι εγώ δεν θα γίνω ούτε αρχιδικαστής ούτε αρχεισαγγελέας. Το είχα ξαναπεί. Και θα ήθελα και εσάς να σας καλέσω να κάνετε το ίδιο διότι εκείνο το οποίο προέχει είναι η αλήθεια. Αν δεν εμπιστευόμαστε τη θεσμική λειτουργία εξεύρεσης της αλήθειας που είναι η δικαιοσύνη, τότε κάνουμε μια τρύπα στο νερό, τότε δεν μπορεί να σταθεί το ίδιο μας το σύστημα. 
    (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Υπουργού).
    Έρχομαι τώρα -και θα τελειώσω μ’ αυτό, γιατί με κυνηγάει ο χρόνος- στο θέμα του πότε πρέπει να γίνονται εξεταστικές επιτροπές και γιατί κατόπιν αυτού, εμείς απορρίπτουμε αυτήν την πρόταση την οποία κάνει το ΠΑ.ΣΟ.Κ.. 
    Κατά την άποψη τη δική μας, εξεταστική επιτροπή θα πρέπει να μη μπορεί να γίνει όταν υπάρχει ανακριτική ή προανακριτική διαδικασία και σας είπα το γιατί. 
    ΓΕΩΡΓΙΟΣ ΠΑΠΑΔΗΜΗΤΡΙΟΥ: Τι λέτε, κύριε Υπουργέ;
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε συνάδελφε, μιλήσατε και δεν σας διέκοψε κανένας. 
    ΓΕΩΡΓΙΟΣ ΠΑΠΑΔΗΜΗΤΡΙΟΥ: Δεν απαντάτε σ’ αυτά που είπα.
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Εδώ ήμουν και απαντώ ακριβώς ad hoc σ’ αυτά τα οποία είπαν όλοι οι συνάδελφοι. Εσείς λείπατε. 
    ΓΕΩΡΓΙΟΣ ΠΑΠΑΔΗΜΗΤΡΙΟΥ: Είχα άλλη υποχρέωση σ’ άλλη αίθουσα.
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Δεν σας κάνω έλεγχο. Απλώς λέω ότι λείπατε. Αντιστρέφω το επιχείρημα το οποίο είπατε σε εμένα.
    Λέω, λοιπόν, ότι σε περίοδο ανακρίσεως και προανακρίσεως, επειδή ακριβώς η διαδικασία είναι μυστική, θα είναι ζημιογόνο να γίνει παράλληλη διαδικασία με εξεταστικές επιτροπές. 
    Και δεύτερον, προχωρώντας στην περαιτέρω ειδικότερη ανάλυση του άρθρου του Κανονισμού της Βουλής, λέω ότι ουσία έχει η επιτροπή αυτή, όταν αφορά πολιτικά πρόσωπα. Δεν είναι γενικώς δικαστήριο η εξεταστική επιτροπή. Το Σύνταγμά μας ξέρει και λέει ποιος είναι εκείνος ο οποίος δικάζει και ποιος βγάζει τις αποφάσεις. Η εξεταστική επιτροπή έχει την έννοια και τη σημασία της, κυρίως όταν αφορά τους πολιτικούς. Επομένως, σε καμμία απ’ αυτές τις περιπτώσεις και πολύ περισσότερο στα ομόλογα, τουλάχιστον μέχρι σήμερα και είναι στην ανακριτική περίοδο και δεν έχει φανεί το όνομα κανενός πολιτικού. Τώρα, εάν θέλετε εσείς να ανοίξετε τον ασκό του Αιόλου, προσέξτε μήπως το μαχαίρι στραφεί εναντίον σας, εναντίον δικών σας στελεχών κι αυτό θα είναι ακόμη χειρότερο. Εμείς δεν το θέλουμε, διότι δεν θέλουμε να ζούμε με εντυπώσεις. Εμάς μας ενδιαφέρει η ουσία και επειδή μας ενδιαφέρει η ουσία, στεκόμαστε και στηριζόμαστε στην ελληνική δικαιοσύνη. 
    Τελειώνοντας, κυρίες και κύριοι συνάδελφοι, θέλω να σας πω ότι η Νέα Δημοκρατία και η Κυβέρνηση, δεν είναι συλλήβδην και γενικώς εναντίον των εξεταστικών επιτροπών. Οι εξεταστικές επιτροπές είναι ένα πολύ χρήσιμο εργαλείο, όργανο της Βουλής για τον έλεγχο της ουσιαστικής αλήθειας σε ορισμένες περιπτώσεις. Και σας είπα σε ποιες περιπτώσεις θα πρέπει να παρεμβαίνει και να γίνεται εξεταστική επιτροπή. 
    Ως γνωστόν, οι εξεταστικές επιτροπές έγιναν πρώτα στο αγγλικό σύστημα, στο αγγλικό κοινοβούλιο, για τον έλεγχο της εκτελεστικής εξουσίας. Εκεί ξεκίνησε. Και εμείς, λοιπόν, μ’ αυτήν τη λογική όχι μόνον η Ελλάδα, αλλά κι όλες οι χώρες ξεκίνησαν και προχώρησαν στις συστάσεις εξεταστικών επιτροπών, κυρίως προς έλεγχο της εκτελεστικής εξουσίας. Σε καμμία περίπτωση και θεωρητικά σήμερα, δεν υπάρχει καμμία μομφή εναντίον οποιουδήποτε πολιτικού, Υπουργού ή πολιτικού γενικότερα. Κατά συνέπεια, νομίζω ότι είναι ανώφελο να μιλάμε για σύσταση εξεταστικής επιτροπής η οποία όχι μόνον δεν θα φέρει κανένα θετικό αποτέλεσμα, αντίθετα θα φέρει αρνητικά αποτελέσματα.
    Κυρίες και κύριοι του ΠΑ.ΣΟ.Κ., νομίζω ότι μέσα σ’ ένα πολύ μικρό χρονικό διάστημα διαπράττετε για τρίτη φορά το ίδιο ολίσθημα. Είναι δικαίωμά σας να κάνετε λάθος, αλλά είναι και δικαίωμα του ελληνικού λαού να σας έχει καταδικασμένους στην Αντιπολίτευση.
    Ευχαριστώ, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι τέσσερις μαθήτριες και μαθητές και δύο συνοδοί-δάσκαλοι, από τα Δημοτικά Σχολεία Αγίου Πέτρου και Καστρίου Αρκαδίας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
       Στο σημείο αυτό, έχει ζητήσει το λόγο ο Πρόεδρος του Λαϊκού Ορθόδοξου Συναγερμού, ο κ. Καρατζαφέρης.
      Ορίστε, κύριε Πρόεδρε, έχετε το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, κυρίες και κύριοι συνάδελφοι, έχω την αίσθηση ότι ο Υπουργός Δικαιοσύνης άνοιξε νέες παραμέτρους με την τοποθέτησή του.
     Πρώτα-πρώτα, κύριε Υπουργέ, είπατε ότι δεν θέλετε να είστε αρχιδικαστής και αντεισαγγελέας. Τότε, γιατί παρενέβητε προχθές στην υπόθεση του δικαστού που έβγαλε μια απόφαση η οποία δεν σας άρεσε πριν ακόμη η υπόθεση τελεσιδικήσει; Επομένως, και το ρόλο του εισαγγελέα θέλετε και το ρόλο του δικαστή θέλετε. Διαφορετικά, δεν θα κάνατε επέμβαση. Δεν σας άρεσε η απόφαση, μπήκατε στη μέση, χωρίς να έχει τελειώσει. Και ερωτώ, λοιπόν: το εφετείο πώς θα πάρει απόφαση όταν έχει ήδη εκφρασμένη άποψη ο Υπουργός Δικαιοσύνης; Αυτό ήταν το πρώτο θέμα. 
     Το άλλο θέμα που μπαίνει, κύριε Υπουργέ, και είναι το σοβαρότερο: τι είναι αυτό που είπατε τώρα στο τέλος; Προσέξτε εσείς στο ΠΑ.ΣΟ.Κ. μην ανοίξετε τον ασκό του Αιόλου και βγουν πράγματα! Δηλαδή τους συγκαλύπτετε; Ξέρετε πράγματα και τους καλύπτετε, κύριε Υπουργέ; Τι είναι αυτό που είπατε; Ποια απειλή ήταν αυτή που ακούστηκε μέσα στην Αίθουσα; Ή δεν ξέρετε, οπότε αυτό είναι συκοφαντία, ή ξέρετε ότι υπάρχουν πράγματα εις βάρος τους και τους καλύπτετε. Περί αυτού πρόκειται. Είπατε κατά λέξη, προσέξτε πώς θα κινηθείτε, γιατί θα ανοίξει ο ασκός του Αιόλου και θα κτυπήσει εσάς. Άρα, υπάρχει κάτι και το συγκαλύπτετε. Είναι μείζονος σημασίας θέμα, εκτός εάν δεν υπάρχει, οπότε βεβαίως πρέπει να δείτε εσείς με το ΠΑ.ΣΟ.Κ. κατά πόσον τους θίγετε μ’ αυτό που είπατε. Δεν μπορούν να ακούγονται στο Κοινοβούλιο αυτά τα πράγματα!
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Μου επιτρέπετε, κύριε Πρόεδρε;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Να τελειώσω, κύριε Υπουργέ.
     Είπατε στο ΠΑ.ΣΟ.Κ. ευθέως την εξής φράση, ότι προσέξτε μ’ αυτά που κάνετε μην ανοίξει ο ασκός του Αιόλου και γυρίσει εναντίον σας. Άρα κάτι υπάρχει, το ξέρετε και λέτε καθίστε καλά μην έχουμε ιστορίες. Αυτό μου θυμίζει συμβιβασμό. 
     Και αν θέλετε να σας πω γιατί μου θυμίζει συμβιβασμό, θα προχωρήσω με στοιχεία. Τον Αντεισαγγελέα Εφετών, τον κ. Πεπόνη, τον ξέρετε; Υπάρχει η έκθεση Πεπόνη η οποία πήγε 20 Ιουλίου στον κ. Σανιδά και ο καλός σας άνθρωπος, ο προστάτης ο κ. Σανιδάς, σιωπά. Και εσείς επισπεύδετε τις εκλογές ακριβώς για το πόρισμα του Ζορμπά και την έκθεση Πεπόνη. Γι’ αυτό πήγατε σε εκλογές. 
     Τι λέει η έκθεση Πεπόνη η οποία δεν έφτασε εδώ; Από τις 20 Ιουλίου ακόμη δεν έχει έρθει εδώ να συζητήσουμε. Μιλάει σαφώς για ευθύνες πολιτικών προσώπων.
      Κάνει μνεία για μία σειρά Υπουργών, αρχής γενομένης από την περίοδο του ΠΑ.ΣΟ.Κ.. Αυτά λέει. Έχω εδώ, λοιπόν, την έκθεση Πεπόνη. Τι έχετε να πείτε; Μιλάει για ευθύνες του  κ. Γκαργκάνα, τον οποίο δεν αγγίξατε. Σεβόσαστε, λοιπόν, τους εισαγγελείς; ΄Η σεβόσαστε μόνο τους εισαγγελείς που σας εξυπηρετούν; ΄Η ο Πεπόνης χάλαγε τη σούπα, χάλαγε αυτόν το συμβιβασμό; Γιατί λέτε, εάν στριμώξουμε το ΠΑ.ΣΟ.Κ. μ’ αυτά που λέει ο Πεπόνης, το 2007 αυτά, τότε το ΠΑ.ΣΟ.Κ. θα στριμώξει εμάς γι’ αυτά που κάναμε από το 2005 μέχρι το 2007. Και έρχεται, λοιπόν, ο Εισαγγελέας, ο κ. Πεπόνης και μιλάει στην έκθεσή του για πολιτικές ευθύνες. Τι έγινε αυτό; Γαργάρα. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ:  Καταθέστε το.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Βεβαίως, κύριε εισαγγελέα. Και μου  κάνει εντύπωση γιατί εσείς δεν κάνετε χρήση αυτών των πραγμάτων. Να κάνετε χρήση. Αλλά δεν κάνατε χρήση όμως, του άλλου εγγράφου του πορίσματος του κ. Ζορμπά.
      Κύριε Υπουργέ, ή ψεύδεστε ή δεν το έχετε διαβάσει το πόρισμα Ζορμπά. Και έχω την εκτίμηση ότι πρέπει να είμαστε κάποιοι εδώ ιδιαίτερα επιφυλακτικοί στην Αίθουσα, μήπως και σε λίγους μήνες ο κ. Ζορμπάς είναι συνάδελφος εδώ μέσα στη Βουλή και πρόσωπο με πρόσωπο ιδρώσουν κάποιοι. Ας το προσέξουμε γιατί οι εκλογές θα γίνουν πολύ σύντομα, γιατί είναι πολύ δύσκολο, κύριε Υπουργέ, να βγάλετε αυτό το καλοκαίρι. Και μπορεί σήμερα με τα ομόλογα να την περάσετε, αλλά δεν είμαι σίγουρος ότι θα περάσετε αυτά που γίνονται στη δίκη της «SIEMENS». Γιατί σήμερα μέσα στο Μόναχο ακούγονται πράγματα και θαύματα. Ο κ. Σικάτσεκ όπως τον λένε, το υψηλόβαθμο στέλεχος είπε την εξής εκπληκτική φράση που γέλαγε χθες όλο το δικαστήριο όπως και ο ίδιος ο πρόεδρος του δικαστηρίου. Πήγαμε στην Ελλάδα λέει και βρήκαμε τόσο επιρρεπείς πολιτικούς να τα πιάνουν που δεν είχαμε καμμία δυσκολία. Αυτό ακούστηκε, είναι στα πρακτικά της δίκης. Και περιποιεί τιμή για όλους μας; Είπε ότι πήγαμε και είδαμε ότι τα «πιάνανε» τόσο εύκολα εκεί κάτω. Και αυτά τα οποία ακούγονται στους διαδρόμους σαφώς έχουν ονόματα, ονόματα, όμως του παρελθόντος του ΠΑ.ΣΟ.Κ., αλλά και ονόματα του παρόντος της Νέας Δημοκρατίας. Και δεν βλέπω κανένας να ενδιαφέρεται να πάει μία σελίδα παρακάτω τα πράγματα. Τα ίδια κόλπα που έκανε το ΠΑ.ΣΟ.Κ. με την υπόθεση, Litton όταν βγήκε από τον Μακ Κέιν, τον υποψήφιο Πρόεδρο, τότε Πρόεδρε της Επιτροπής Εξωτερικού Εμπορίου η έρευνα ότι δύο εταιρείες η «ΙΖΑΜΠΕΛ» και η «ΜΑΤΙΝ» πήραν μίζες 10%. Και απεγνωσμένα ο Μακ Κέιν έλεγε, στην κυβέρνηση του ΠΑ.ΣΟ.Κ. , κάντε μου ένα αίτημα για να προχωρήσω να δω ποια είναι η «ΙΖΑΜΠΕΛ» και η «ΜΑΤΙΝ» και το περίμενε και ποτέ δεν έφθασε το αίτημα. Πίσω από την «ΙΖΑΜΠΕΛ» και την «ΜΑΤΙΝ» κρύβονται κορυφαίες  προσωπικότητες της Νέας Δημοκρατίας. 
      Ύστερα από τρία χρόνια ξανακάνει έρευνα ο  υποψήφιος Πρόεδρος της Αμερικής ο κ. Μακ Κέιν στην ίδια θέση και βρίσκει το 10%  για την αναβάθμιση των ελικοπτέρων του ναυτικού επί κυβερνήσεως ΠΑ.ΣΟ.Κ. το 1995. Και εσείς πάλι δεν κάνατε την επιστολή μετά για να πείτε ποιοι τα πήραν, ποια είναι η off sore εταιρεία που έχει πάρει το 10% από την αναβάθμιση των ελικοπτέρων του ναυτικού στην περίοδο του ΠΑ.ΣΟ.Κ.. Ο ένας τη χαρίζει του άλλου.
      Έχω το πόρισμα του κ. Ζορμπά εδώ που λέει ότι υπάρχουν πολιτικές ευθύνες. Λέει ο Ζορμπάς μέσα ότι υπάρχουν μαρτυρίες του ανθρώπου κλειδί της υποθέσεως του κ. Πρινιωτάκη, επί λέξει, που μιλούμε με τον κ. Ντάσκα σε ανοικτή ακρόαση και έλεγε ότι υπήρξε χρήμα το οποίο πήγε σε πολιτικά ταμεία. Έτσι είπε και εσείς το κρύβετε. 
      Και ερωτώ κάθε νουνεχή σ’ αυτήν την Αίθουσα: Αν το πόρισμα Ζορμπά ήταν εντελώς διαφορετικό και απάλλασσε πάσης ευθύνης την Κυβέρνηση της Νέας Δημοκρατίας θα το είχατε κάνει σημαία εδώ μέσα. Και έρχεται το πόρισμα και αποφασίζει ο κ. Σανιδάς. Και ερωτώ εδώ τους δικηγόρους, ερωτώ τον καθηγητή του Συνταγματικού Δικαίου να μου πει πως ο κ. Σανιδάς δικονομικώς είπε ότι δεν είναι σύννομο. Από πού προκύπτει; Δεν είναι σύννομο, ποιο; Το αποτέλεσμα της έρευνας της αρμόδιας αρχής, της ανεξάρτητης δήθεν μέχρι σήμερα αρχής; Γιατί τώρα την καπελώνετε και τη βάζετε υπό τον κ. Αλογοσκούφη.
      Έρχεται, λοιπόν, ο Πρόεδρος της Ανεξάρτητης Αρχής και λέει ότι εδώ υπάρχουν πολιτικά πρόσωπα, πήγαν χρήματα σε ταμεία.  Και έρχεται ο Σανιδάς και λέει ότι δεν είναι σύννομο. Δεν καταλαβαίνω, ποιος είναι ο Σανιδάς που λέει ότι δεν είναι σύννομο; Εν πάση περιπτώσει, εσείς γιατί δεν υπερασπίζεστε την τιμή σας και να πείτε εδώ δεν είναι ο Σανιδάς, το δίνω εγώ, πάρτε το, αυτό είναι το πόρισμα; Και το πόρισμα λέει σημαντικά πράγματα, κύριε Υπουργέ.
      Λέει, εκεί μέσα: «Την αυτή βεβαιότητα περί της ευθύνης πολιτικών προσώπων και ειδικώς της πολιτικής ηγεσίας του Υπουργείου Οικονομίας και Οικονομικών -ο οποίος Υπουργός επιμελώς απουσιάζει σήμερα για να μη μπει στη βάσανο των ερωτήσεων των Βουλευτών- διατυπώνει εκεί ο δημοσιογράφος Χαράλαμπος Μπότσαρης, καταθέτων ότι υπήρξε αυτήκοος μάρτυς τηλεφωνικής συνομιλίας που είχε ο Σοφοκλής Πρινιωτάκης με το δημοσιογράφο Ντάσκα σε ανοικτή ακρόαση, κατά την οποία εγένετο λόγος περί κατευθύνσεως χρημάτων σε πολιτικά πρόσωπα, τα οποία κατά την πεποίθησή του αποτελούν την πολιτική ηγεσία του Υπουργείου Οικονομίας και Οικονομικών». 
      Αν κάποιος έλεγε αυτά για εμένα, εγώ θα είχα πάει να ζητήσω εξηγήσεις. Δεν μπορεί να με λέει κάποιος δημοσιογράφος απατεώνα, να κατατίθεται αυτό σε δημόσια αρχή της χώρας και εγώ να ποιώ την νήσσαν. 
      Πείτε μου, κύριε Υπουργέ, είναι έτσι ή όχι;
      (Χειροκροτήματα από την πτέρυγα του Λαϊκού Ορθόδοξου Συναγερμού)
      Έχουμε αυτά τα αμαρτωλά ομόλογα, -και απευθύνομαι στους οικονομολόγους- τα οποία δεν είναι δομημένα ομόλογα. Πρόκειται για παράγωγα. Ονομάστηκαν δομημένα ομόλογα από τον Παπαμαρκάκη, ο οποίος λειτούργησε ως εξής: Ο νόμος λέει το 23% των αποθεματικών μπορούν να παιχτούν στο Χρηματιστήριο. Χρησιμοποιώ τη λέξη «παίζω». Το 77%, όμως δεν μπορεί να παιχτεί. Επιβάλλονται ασφαλείς καταθέσεις. Αυτό θέλει ο νόμος. Έρχεται, λοιπόν, η μεγάλη «μάρκα», ο Παπαμαρκάκης και βρίσκει τα δομημένα ομόλογα τα οποία δεν υπήρχαν, δηλαδή, τα παράγωγα και τα βάζει στα ασφαλή προϊόντα για να ξεκλειδώσει το 77% των ταμείων. Αυτή είναι μεγάλη απάτη. Και η απάτη είναι του Υπουργείου Οικονομικών που ήξερε περί τίνος πρόκειται και δεν είπε, όχι δεν μπορείτε να ανοίξετε το 77% μ’ αυτά γιατί είναι παράνομο. Εκεί εγκαλείται το Υπουργείο. 
      ΄Ερχονται, λοιπόν, αυτά τα δομημένα ή παράγωγα και τα παίρνουν τα ταμεία. Ποια είναι τα ταμεία; Ποιος έβαλε τις διοικήσεις των ταμείων; Τις έβαλαν  οι προκάτοχοι της κ. Πετραλιά. Εδώ έχω το συγκεκριμένο αριθμό. Ο κ. Παναγιωτόπουλος έβαλε εκατόν εξήντα δύο μέλη του Συμβουλίου και ο κ. Τσιτουρίδης, διακόσια τριάντα τρία μέλη είναι από τις κομματικές οργανώσεις της Νέας Δημοκρατίας, του ΠΑ.ΣΟ.Κ. και των άλλων κομμάτων και σαράντα έξι διοικητές οι οποίοι μπήκαν όλοι από την Κυβέρνηση της Νέας Δημοκρατίας. Δηλαδή, όλοι αυτοί ήταν τα τζιμάνια, οι ξύπνιοι που ήξεραν να παίξουν τα οικονομικά; Οικονομικά που δεν ξέρει κανένας εκ των Βουλευτών, να ασχοληθεί με δομημένα και τέτοια; Αυτοί ήξεραν; Και γιατί πήγαν μόνο αυτοί; Οι μάγκες του Χρηματιστηρίου, γιατί δεν πήραν κανένας δομημένα και τα πήραν όλα τα ταμεία; Γιατί ήταν δικό σας το κόλπο. Και φθάσατε σε τέτοιο επίπεδο αναισχυντίας να επιστρατεύσετε το δικτάτορα Ιωαννίδη, κύριε Υπουργέ. Επιστρατεύσατε το δικτάτορα Ιωαννίδη, γιατί για να βγει το τελευταίο αυτό δομημένο ομόλογο των 280.000.000 ευρώ σε συνεργασία του Υπουργού Οικονομίας μετά του Υπουργού Εθνικής Άμυνας, ήταν ο αναγκαστικός νόμος του Ιωαννίδη, ο 483/1973, που λέει ότι δύναται ο Υπουργός Οικονομικών με κοινή απόφαση με τον Υπουργό Άμυνας να χρηματοδοτούνται εάν υπάρχουν ανάγκες του κράτους. Επιστρατεύσατε τον Ιωαννίδη και ενώ από το 1998, ο νόμος για τη δημιουργία του Ο.Δ.Δ.Υ. καταργούσε τον αναγκαστικό νόμο του Ιωαννίδη. Αυτά κάνατε. Και όλα αυτά είναι καθαρά και όλα αυτά είναι διαφανή και όλα αυτά δεν πρέπει να τα ψάξουμε. 
      Είπατε στην αποστροφή του λόγου σας ότι δεκατέσσερις φορές κάναμε εμείς και το ΠΑ.ΣΟ.Κ. δεν δέχτηκε. Και επειδή το ΠΑ.ΣΟ.Κ. δεν δέχτηκε εσείς ακολουθείτε την ίδια πολιτική; Κάποιοι από εμάς, κύριε Υπουργέ, και το ενθυμείστε ιδιαίτερα καλά και εσείς και η παρακείμενη Υπουργός Απασχόλησης, κάποιοι από εμάς φυλακιστήκαμε για να αποδείξουμε το πραγματικό πρόσωπο του ΠΑ.ΣΟ.Κ.. Κάποιοι από εμάς πήγαμε στη φυλακή, κάποιοι από εμάς πήγαιναν κάθε μέρα στα δικαστήρια, αποκαλύπτοντας τα σκάνδαλα του ΠΑ.ΣΟ.Κ. από την εποχή του Μαυρίκη, του Καραχάλιου, του Σταματελάτου, του Υψηλάντη, του Κοσκωτά, όταν κάποιοι άλλοι βεβαίως τότε ήταν στα κολλέγια της Αμερικής και βρήκαν έτοιμη την κατάσταση. Και πολεμήσαμε το ΠΑ.ΣΟ.Κ. γιατί δεν θέλαμε στην Ελλάδα να υπάρχει ένα τέτοιο πολιτικό κόμμα εξουσίας και ήρθατε εσείς να γίνετε χειρότεροι;
      Ακούστε, κυρία Υπουργέ. Περίμενα αυτά να τα πω, στον κύριο Πρωθυπουργό, ο οποίος αποφάσισε να μην έρθει στη Βουλή λες και ήταν ήσσονος σημασίας το θέμα του συζητάμε. 
     Συζητάμε αν είστε κλέφτες ή όχι και ο κύριος Πρωθυπουργός, έκρινε να μην έλθει σήμερα στη Βουλή. Ψέλλισε προ ημερών γι’ αυτό το θέμα ότι δεν υπάρχουν πολιτικές ευθύνες. Τι εννοεί με τι λέξη πολιτικές ευθύνες; Και ποιος είναι αυτός ο οποίος προσδιορίζει τις πολιτικές ευθύνες; Ποιο βούλευμα προσδιορίζει ότι δεν υπάρχουν πολιτικές ευθύνες; 
     Υπάρχουν πολιτικές ευθύνες και υπάρχουν και ενδεχομένως –κι αυτό θα διερευνήσουμε- και ποινικές ευθύνες από τις μαρτυρίες που υπάρχουν. Από πού προκύπτει ότι δεν υπάρχουν πολιτικές ευθύνες; Και σας λέω ότι σήμερα κατηγορείται –ελπίζω να αποδειχθεί το αντίθετο- ο νέος ισχυρός άνδρας του Υπουργείου Οικονομικών, ο Γενικός Γραμματέας κ. Ανδριανόπουλος, ότι έχει πάρει αντίδωρο από ασφαλιστική εταιρεία 2.000.000 ευρώ. Δεν το υιοθετώ. Υπάρχει κατηγορία. Εάν, λοιπόν, αποδειχθεί αυτή η κατηγορία, δεν υπάρχουν πολιτικές ευθύνες; Δεν υπάρχουν πολιτικές ευθύνες για τον Κουρή; Δεν υπάρχουν πολιτικές ευθύνες για τα 44.000.000 που είπε η «JP MORGAN» ότι ήταν το τελευταίο μεγάλο δομημένο ομόλογο; Δεν υπάρχουν ευθύνες που το επέστρεψαν; Γιατί το επέστρεψαν; Είναι όπως εκείνος ο κλέφτης που επιστρέφει τα κλοπιμαία για να πέσει στα μαλακά. Δεν υπάρχουν πολιτικές ευθύνες; Βεβαίως και υπάρχουν άμεσες πολιτικές ευθύνες. Και θέλω να διερευνήσουμε και τι άλλο υπάρχει.
     Αυτό που θα έλεγα στον Πρωθυπουργό είναι το εξής. Το κόμμα σας μπορείτε να το ευτελίσετε όσο θέλετε. Όμως, δεν μπορείτε μ’ αυτά τα καμώματα των ομολόγων, της «SIEMENS», των υποκλοπών, των αργυρώνητων δημοσιογράφων, να ευτελίζεται μια παράταξη. Πρέπει να καταλάβετε ότι δεν είστε μόνοι στην παράταξη. Είμαστε συμμέτοχοι σ’ αυτήν την παράταξη και μας ενοχλούν αυτές οι πράξεις, οι οποίες πέρα από το κόμμα σας θίγουν και την ευρύτερη μεγάλη αυτή παράταξη.
     (Χειροκροτήματα από την πτέρυγα του Λαϊκού Ορθόδοξου Συναγερμού)
     Κι αν εγώ σας κάνω αντιπολίτευση και με θεωρείτε ενοχλητικό, κι αν πιστεύετε ότι αυτά που λέω εγώ έχουν πολιτική, κομματική ιδιοτέλεια, σας παραπέμπω στον κ. Τατούλη που είναι μέσα στην Αίθουσα, ο οποίος έχει πει πολλά και διάφορα και ίσως ενοχλητικότερα απ’ αυτά τα οποία σας λέω εγώ σήμερα. Και βεβαίως σφυρίζετε αδιάφοροι. Λέτε και δεν ακούτε. Λέτε και δεν τ’ ακούσατε στη δική σας Κεντρική Επιτροπή. 
     Δεν ακούτε, λοιπόν, ότι υπάρχει κάτι βρώμικο, δεν βλέπετε ότι κάτι δεν προχωράει σωστά και αρνείστε να γίνει εξεταστική επιτροπή; Αρνείστε να γίνει ο έλεγχος σε βάθος, όταν υπάρχει το πόρισμα Ζορμπά; Και επειδή ο Ζορμπάς τα λέει χύμα και επειδή δεν περιμένατε να σας τα πει ο Ζορμπάς χύμα, έρχεται τώρα νομοσχέδιο, την άλλη εβδομάδα –και δεν ξέρω αν θα έχει και δική σας υπογραφή, κύριε Υπουργέ- που η αρχή αυτή υπάγεται στο Υπουργείο Οικονομικών. Ωραία, να διώξετε το Ζορμπά και να βάλετε τον Κλαδά για να έχετε πλήρη έλεγχο. Και μας κοροϊδεύει ο FATF. Ξέρετε πόσα άτομα έχει η ανεξάρτητη αρχή διερευνήσεως του μαύρου χρήματος στη Ρουμανία; Έχει εκατό άτομα προσωπικό. Ξέρετε πόσα έχει ο Ζορμπάς; Δεκαέξι. Και ποιον να πρωτοπρολάβει; Διοικητές τραπεζών; Υπουργούς; Δημοσιογράφους; Ποιον να προλάβει με δεκαέξι ανθρώπους; Σας έγινε ενοχλητικός ο Ζορμπάς, τον πετάτε από πάνω σαν λεμονόκουπα. Αυτό γίνεται. Τον παίρνει το ΠΑ.ΣΟ.Κ., τον κάνει ήρωα. Μέχρι χθες που δεν άρεσε ο Ζορμπάς, ήταν ο εξοβελισμένος Ζορμπάς. Το ίδιο και με τον Βγενόπουλο. Τον πήρατε τον Βγενόπουλο και τον κάνατε άνθρωπο με τη δική σας ολιγωρία και ήρθε χθες ο Βγενόπουλος και σας τα έριξε μέσα στη Βουλή. Τώρα κακός ο Βγενόπουλος. Ήρωας για το ΠΑ.ΣΟ.Κ.. 
     Είμαστε έτοιμοι επιτέλους, όλος ο πολιτικός κόσμος, να ξεκαθαρίσουμε όλα αυτά τα οποία συμβαίνουν; Δεν ξέρετε εσείς, που χαρήκατε χθες, ότι την υπόθεση Βγενόπουλου θα τη βρούμε μπροστά μας; Ότι φαινόμενα σαν του κ. Βγενόπουλου πρέπει να ελέγχονται; Έχετε καταλάβει ότι τώρα πλέον είναι πιο ισχυρός από το πολιτικό σύστημα; Υπηρέτες του λαού μας είπε…
     ΑΠΟΣΤΟΛΟΣ ΚΑΚΛΑΜΑΝΗΣ: Όχι, Πρόεδρε, αυτό. 
    ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Σας παρακαλώ. Είναι ισχυρότερος. 
    ΑΠΟΣΤΟΛΟΣ ΚΑΚΛΑΜΑΝΗΣ: Κάνετε λάθος σ’ αυτό.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Είδατε χθες πως του συμπεριφερθήκατε. Αγκαλιές και φιλιά επειδή σας έδωσε μια πάσα.
    ΧΡΗΣΤΟΣ ΠΑΠΟΥΤΣΗΣ: Και εσείς που ήσασταν;
    ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Σας παρακαλώ. Ο Βγενόπουλος σήμερα καθίσταται ο ρυθμιστής των πολιτικών πραγμάτων και των οικονομικών. Και πρέπει να σταματήσετε. Όταν εγώ το Νοέμβριο τον κατήγγειλα…
    ΧΡΗΣΤΟΣ ΠΑΠΟΥΤΣΗΣ: Είστε προπαγανδιστής της ισχύος του κ. Βγενόπουλου. 
    ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ακούστε, κύριε Παπουτσή. Όταν το Νοέμβριο μέσα στην Αίθουσα τον κατήγγειλα, εσείς δεν με βοηθήσατε. 
    (Χειροκροτήματα από την πτέρυγα του Λαϊκού Ορθόδοξου Συναγερμού) 
    Δεν με ακολουθήσατε όταν τον κατήγγειλα εδώ μέσα.
    ΧΡΗΣΤΟΣ ΠΑΠΟΥΤΣΗΣ: Είστε προπαγανδιστής της ισχύος του κ. Βγενόπουλου. 
    ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Γι’ αυτό τον κατηγορώ, κύριε Παπουτσή. Ανερυθρίαστα ομιλείτε. 
    ΧΡΗΣΤΟΣ ΠΑΠΟΥΤΣΗΣ: Να προσέχετε όταν πιάνετε στο στόμα σας το ΠΑ.ΣΟ.Κ..
    ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Όταν εγώ το Νοέμβριο τον κατήγγειλα εδώ μέσα σ’ αυτήν την Αίθουσα και όταν τον κατήγγειλα σαν Κοσκωτά εσείς «ποιήσατε την νήσσαν». 
    (Χειροκροτήματα από την πτέρυγα του Λαϊκού Ορθόδοξου Συναγερμού)
    ΧΡΗΣΤΟΣ ΠΑΠΟΥΤΣΗΣ: Να τα αφήσετε αυτά.
    ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Αυτή είναι η πραγματικότητα και πρέπει να ντρέπεστε που αγκαλιάζετε τέτοιους ανθρώπους. Εν πάση περιπτώσει δεν μίλησε μαζί μου προχθές το βράδυ για να συνεννοηθεί τι θα λεχθεί στην Αίθουσα. Αυτό το θυμάστε. Μαζί μου δεν μίλησε. Και εγώ δεν θα επέτρεπα σε κανένα στέλεχος του ΛΑ.Ο.Σ. να μιλήσει την παραμονή με τον κ. Βγενόπουλο. Αυτό θα έκανα εγώ. Κάντε το και σεις. Αλλά εσείς δεν το κάνατε.
    ΧΡΗΣΤΟΣ ΠΑΠΟΥΤΣΗΣ: Και τι αποδείξατε τώρα;
    ΠΡΟΕΔΡΕΥΩΝ (Φίλιππος Πετσάλνικος): Κύριε Παπουτσή, σας παρακαλώ. Αφήστε να ολοκληρώσει.
    ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Αυτή είναι η διαφορά νοοτροπίας.
    ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, πρέπει να ανακαλέσετε τον κ. Καρατζαφέρη γιατί χρησιμοποιεί προσβλητικές εκφράσεις εναντίον του ΠΑ.ΣΟ.Κ..
    ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ. Αφήστε να ολοκληρώσει ο κ. Καρατζαφέρης και να ζητήσετε μετά το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Αν φοβάστε να ακούσετε…
    ΧΡΗΣΤΟΣ ΠΑΠΟΥΤΣΗΣ: Είναι προπαγανδιστής του κ. Βγενόπουλου.
    ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Αφήστε τα αυτά.
    ΠΡΟΕΔΡΕΥΩΝ (Φίλιππος Πετσάλνικος): Παρακαλώ, κύριε Παπουτσή. Αφήστε να ολοκληρώσει.
    ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ποιος τον κατήγγειλε πρώτος εδώ μέσα; Όταν εγώ είπα ότι ο Βγενόπουλος είναι ο νέος Κοσκωτάς, εσείς τι κάνατε μέσα στην Αίθουσα;
    ΧΡΗΣΤΟΣ ΠΑΠΟΥΤΣΗΣ: Σας παρακαλώ πάρα πολύ! Αφήστε τη δημοσιογραφική προσέγγιση των πραγμάτων. Είναι πολύ  ανεύθυνο αυτό που κάνετε.
    ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ πολύ, μη διακόπτετε. Ολοκληρώνει ο κ. Καρατζαφέρης. 
    ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Αφήστέ τα αυτά. Συνεχίστε τις τηλεφωνικές επικοινωνίες μαζί του. Δικαίωμά σας είναι. 
    ΧΡΗΣΤΟΣ ΠΑΠΟΥΤΣΗΣ: Αρκετά όμως…
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Εγώ δεν μιλώ με τον κύριο. Εσείς μπορεί να μιλάτε. Απαξιώ να μιλήσω με ανθρώπους του επιθετικού κεφαλαίου, όπως απαξιούσα να μιλήσω με τον Κοσκωτά, που ήταν ο καθημερινός σας συνομιλητής και όχι μόνο. Εσείς τον αγκαλιάσατε. Αυτά να τα θυμάστε. Δεν προσπερνιούνται. Έχουν καταγραφεί. Δεν ήταν δικό μου δημιούργημα ο Κοσκωτάς. Εγώ τον απεκάλυψα τότε με τη TV PRESS. Εγώ πρώτος είπα ψάξτε να δείτε ποιος είναι υποδιοικητής του Κοσκωτά. Και ήταν στέλεχος της κομματικής σας οργανώσεως, ο οποίος είχε μετά και τις δικαστικές περιπέτειες. Εγώ έψαχνα και έβγαζα τα σκάνδαλα Κοσκωτά. Εγώ ψάχνω και σήμερα για τον κ. Βγενόπουλο και αυτή είναι η μεγάλη μας διαφορά. Ότι είστε αγκαλιά με το κεφάλαιο και είμαι κόντρα με το κεφάλαιο. 
    ΧΡΗΣΤΟΣ ΠΑΠΟΥΤΣΗΣ: Δεν ακούσαμε τίποτα.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Αυτό είναι, κύριε Παπουτσή. Και αυτά τα πράγματα θα τα δείτε.
    Εν πάση περιπτώσει, θα σας πω άλλη μια φορά, συγχαρητήρια που είχα ένα χρόνο για να πω εναντίον της Νέας Δημοκρατίας και πήρατε εσείς αυτό το χρόνο.
    (Χειροκροτήματα από την πτέρυγα του Λαϊκού Ορθόδοξου Συναγερμού)
    Κύριε Υπουργέ, δεχτείτε να γίνει εξεταστική επιτροπή. Το πόρισμα του Ζορμπά να το φέρετε στη Βουλή. Και με το πόρισμα Ζορμπά πρέπει απαραιτήτως να γίνει εξεταστική επιτροπή. Και πηγαίνω ένα βήμα παρακάτω. Εάν λειτουργούσε η δικαιοσύνη με κανόνες δικαιοσύνης και όχι κανόνες στράτευσης, ο κ. Σανιδάς έπρεπε να έχει στείλει εδώ το πόρισμα ζητώντας προανακριτική επιτροπή για να μάθει επιτέλους ο λαός τι συμβαίνει ανάμεσα στα δύο μεγάλα κόμματα. Τα κόμματα τα οποία -και χθες κατήγγειλε ο Συνασπισμός- ετοιμάζονται για το μεγάλο deal, τη μεγάλη συμμαχία α λα Γερμανία. Όμως, ο ελληνικός λαός είναι εδώ και στις εκλογές θα αποδείξει ότι επιτέλους έχει καταλάβει ότι παίζετε τον ίδιο ρόλο.
    (Χειροκροτήματα από την πτέρυγα του Λαϊκού Ορθόδοξου Συναγερμού)
    ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής, τριάντα τέσσερις μαθητές και μαθήτριες και πέντε συνοδοί-δάσκαλοι από το 1ο Δημοτικό Σχολείο και 2ο Δημοτικό Σχολείο Ιτέας Φωκίδας. Η Βουλή τους καλωσορίζει.
    (Χειροκροτήματα απ’ όλες τις πτέρυγες της Βουλής)
    Επίσης, γίνεται γνωστό στο Σώμα ότι ο κ. Ηλίας Καρανίκας, Βουλευτής ΠΑ.ΣΟ.Κ. Ευρυτανίας, ζητά άδεια ολιγοήμερης απουσίας στο εξωτερικό. 
    Η Βουλή εγκρίνει;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Φίλιππος Πετσάλνικος): Η Βουλή ενέκρινε τη ζητηθείσα άδεια.
    Ο Υπουργός Δικαιοσύνης έχει το λόγο για μια μικρή παρέμβαση.
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Δεν είχα σκοπό να πάρω το λόγο. Τον παίρνω για να ξεκαθαρίσω ορισμένα πράγματα. Όταν μιλούσα για εξεταστικές επιτροπές και για τη δικαιοσύνη, κάθε άλλο παρά μ’ αυτό ήθελα να υποκρύψω κάποια συγκάλυψη στελεχών του ΠΑ.ΣΟ.Κ. ή της Νέας Δημοκρατίας. Απλώς είπα –ο κ. Καρατζαφέρης ίσως δεν ήταν από την αρχή της κουβέντας που έκανα…
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Ήμουν.
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Συγγνώμη. Δεν ήθελα να σας αδικήσω.
    Θα βλέπατε, λοιπόν, ότι όλο το περίγραμμα και η ουσία της συζητήσεως και της τοποθετήσεώς μου ήταν μία: Αυτήν τη στιγμή υπάρχει ανακριτική διαδικασία και επομένως, αν ανοίξουμε το θέμα, μπορεί να βλαβούν αναιτίως, χωρίς να φταίνε και γι’ αυτό απορρίπτουμε την εξεταστική επιτροπή, στελέχη που ανήκουν και στο ΠΑ.ΣΟ.Κ. και στη Νέα Δημοκρατία και στους πάντες. Διότι η εξεταστική επιτροπή δεν έχει όλα τα εχέγγυα που έχει η ανακριτική διαδικασία. Τελεία και παύλα, είναι ξεκάθαρο.
      Δεύτερον, κύριε Πρόεδρε του ΛΑ.Ο.Σ., ξέρω πολύ καλά ότι είστε εξαιρετικός δημοσιογράφος, είστε ειδήμων στα επικοινωνιακά, όμως στα νομικά πάτε λίγο πιο πίσω. Διότι προφανώς με κατηγορήσατε για τη θέση που πήρα για το περιεχόμενο της αποφάσεως για το βιβλίο,  που ήταν λίγο έξω από τη συζήτηση. 
      Θέλω να σας θυμίσω, ότι ο Υπουργός Δικαιοσύνης έχει και τη διοικητική και την πειθαρχική εξουσία έξω από τα νομικίστικα. Ο Υπουργός Δικαιοσύνης έχει τη δυνατότητα παιδευτικής και διαπλαστικής εξουσίας σε ολόκληρο τον ελληνικό λαό. Ο Υπουργός Δικαιοσύνης είναι εκείνος ο οποίος θα πρέπει να δώσει το παράδειγμα. Και όταν μία απόφαση περιλαμβάνει μέσα αιχμές εναντίον του συνόλου του ελληνικού λαού, του συνόλου της ιστορίας μας, ο Υπουργός της Δικαιοσύνης, εάν θέλει να κάνει καλά τη δουλειά του, δεν μπορεί να σταθεί απαθής. 
      Τρίτη παρατήρηση: Φοβάμαι ότι πέσατε στην παγίδα που έχουν πέσει και άλλοι συνάδελφοι. Σήμερα ανασύρατε το Ζορμπά, ανασύρατε τα «πορίσματα», ανασύρατε διάφορα αποσπασματικά κομμάτια, ανασύρατε το Βγενόπουλο, τους ανασύρατε όλους και τους πετάξατε εδώ μέσα που άλλο πράγμα συζητάμε.
       Επειδή ξέρω ότι αντιμετωπίζετε τα πράγματα υπεύθυνα και σοβαρά, στην ουσία είναι σαν να στρέφουμε την ευθύνη για ό,τι κακό συμβαίνει στην ανθρωπότητα στη Βουλή. Εγώ δεν μπορώ να το δεχθώ αυτό. Δεν μπορώ να δεχθώ ότι για όλα φταίει ο ‘Έλληνας Βουλευτής ή η ελληνική Βουλή, κυρίως όταν γίνονται αποσπασματικές αναφορές. Διότι είπατε για το πόρισμα. Που το ξέρετε εσείς το πόρισμα, όταν ο Υπουργός Δικαιοσύνης που δεν το ξέρει, σας λέει ότι ήδη έχει κατατεθεί, ήδη είναι μέλος της δικογραφίας, ήδη συζητείται με τις άλλες διαδικασίες; 
      Εσείς πήρατε φράσεις και τις πετάξατε εδώ και λέτε ότι αυτό λέει το πόρισμα. Νομίζω ότι δεν είναι σωστή αυτή η τακτική και νομίζω ότι δεν βοηθάει ούτε τη διαδικασία ούτε τον κοινοβουλευτισμό ούτε γενικότερα το πνεύμα και το κλίμα που θέλουμε να διαπλάσσουμε και να οικοδομήσουμε στην Αίθουσα αυτή όλοι μας και όλα τα κόμματα. 
      Ευχαριστώ, κύριε Πρόεδρε.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, σας παρακαλώ το λόγο.
      ΠΡΟΕΔΡΕΥΩΝ (Φίλιππος Πετσάλνικος): Ο Πρόεδρος του ΛΑ.Ο.Σ. κ. Καρατζαφέρης ζητά το λόγο για μία σύντομη παρέμβαση.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Υπουργέ, τώρα είπατε ότι δεν ξέρετε το πόρισμα. Πριν από λίγο στην Έδρα είπατε ότι ξέρετε το πόρισμα και δεν υπάρχει ή δεν προκύπτει ευθύνη για πολιτικά πρόσωπα. Ή το ξέρετε ή δεν το ξέρετε. Διαλέξτε. Εγώ το ξέρω! 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Μα, σας είπα ότι εσείς έχετε δημοσιογραφικές ικανότητες που δεν έχω εγώ!
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Είπατε ότι είναι και παιδευτική η θέση σας. Συμφωνώ ότι πρέπει να είναι. Εάν, λοιπόν, θέλετε να ξεκινήσετε καλά την εκπαίδευση των δικαστών, ξεκινήστε από τον κ. Σανιδά, γιατί έχει πέσει σε ανομήματα εις βάρος της δικαιοσύνης και εις βάρος της δημοκρατίας!
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε, σας παρακαλώ το λόγο.
      ΠΡΟΕΔΡΕΥΩΝ (Φίλιππος Πετσάλνικος): Ορίστε, κύριε Υπουργέ, έχετε το λόγο, αλλά θα πρέπει να συνεχίσουμε με τον κατάλογο των συναδέλφων.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Δεν μου αρέσουν οι αποστροφές και τα κατηγορητήρια κατά ανθρώπων που δεν μπορούν να απαντήσουν! Δεν παίρνω τη θέση κανενός, αλλά νομίζω ότι δεν είναι ανδρικό, δεν είναι ανδρίκιο το να λέμε κάτι εναντίον ενός…
      (Θόρυβος στην Αίθουσα)
      …με την έννοια του γενναίου, δηλαδή, δεν είναι γενναίο να λέμε κάτι για κάποιον που δεν μπορεί να απαντήσει! Είναι πολύ εύκολο να εκτοξεύουμε πυρά εναντίον οποιουδήποτε ανθρώπου, όπως είναι οι δικαστές, που δεν μπορούν να απαντήσουν! 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, το λόγο επί προσωπικού.
      ΠΡΟΕΔΡΕΥΩΝ (Φίλιππος Πετσάλνικος): Ο κ. Καρατζαφέρης έχει το λόγο επί προσωπικού.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Καταλαβαίνω την ανάγκη σας να υπερασπιστείτε τους ανθρώπους σας, αλλά η φράση σας ότι «δεν είναι ανδρικό, δεν είναι γενναίο» νομίζω ότι περισσεύει! Είναι παρών ο κ. Σανιδάς διά του Υπουργού Δικαιοσύνης, διαφορετικά να τους κουβαλήσουμε όλους σ’ αυτήν την Αίθουσα για να λέμε ότι είναι παρόντες! Μη λέμε, λοιπόν, αστεία πράγματα! Τον έλεγχο του Κοινοβουλίου μπορεί να τον έχει οποιοσδήποτε λαθεύει και στοχεύει κατά της δημοκρατίας και της δικαιοσύνης. Και επαναλαμβάνω, ότι ο κ. Σανιδάς στοχεύει κατά της δημοκρατίας και της δικαιοσύνης. Ψάξτε τον κ. Σανιδά και θα βρείτε και θέματα χειρότερα απ’ αυτά για τα οποία κατηγορήθηκε ο κ. Σουφλιάς πριν από μερικές ημέρες. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Φίλιππος Πετσάλνικος): Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Κύριε Υπουργέ, αναιτίως προηγουμένως με τις διατυπώσεις σας και τα επιχειρήματά σας δημιουργείτε προϋποθέσεις υπονόμευσης και απαξίωσης του πολιτικού συστήματος. Και τονίζω τη λέξη «αναιτίως», γιατί εσείς στη δεύτερη παρέμβασή σας την υιοθετήσατε για να εξηγήσετε την πρώτη. Όταν βρίσκεστε με έλλειμμα επιχειρημάτων, τότε ανασύρετε κατ’ επανάληψη τη σκανδαλολογία και το συμψηφισμό. Και βεβαίως τότε εκτοξεύετε –όχι εσείς προσωπικά αλλά κάθε κυβερνητικός αξιωματούχος- την ίδια απειλή. Στην απειλή αυτή σας έχει απαντήσει το ΠΑ.ΣΟ.Κ. στο σύνολό του, σας έχει απαντήσει ο Πρόεδρός του κ. Παπανδρέου από την πρώτη στιγμή. Κάθε υπόθεση που θεωρείτε ύποπτη συναλλαγής, σε κάθε υπόθεση που πιστεύετε ότι υπάρχουν πολιτικές ή ποινικές ευθύνες στελεχών του ΠΑ.ΣΟ.Κ., έχετε ευθύνη να τη φέρετε στη Βουλή. Δεν έχετε όμως καμμία αρμοδιότητα όχι μόνο εκ της θέσεώς σας, αλλά ως μέλος του Κοινοβουλίου να διασύρετε έτσι το πολιτικό σύστημα. Γι’ αυτό, λοιπόν, την άλλη φορά πρέπει να είστε πιο προσεκτικός στο πώς θα διαχειρίζεστε τα θέματα αυτά.
       Καλύψατε, βεβαίως, με την παρέμβασή σας τη συνέχεια και με το επίρρημα «αναιτίως», δυστυχώς όμως οι εντυπώσεις μένουν. Και αν αυτό ήταν μία στιγμιαία μονάχα παρέμβαση δική σας, θα μπορούσαμε να το συγχωρήσουμε. Είναι όμως μία κατά συρροή συμπεριφορά της Νέας Δημοκρατίας.
       Τα ίδια ακριβώς έκανε και ο εισηγητής σας ο κ. Μαρκογιαννάκης. Με τον ίδιο υπαινιγμό ακριβώς έκλεισε τη δική του ομιλία. Μας μίλησε για λαγούς που βγαίνουν από τις διερευνητικές λειτουργίες της δικαιοσύνης. Πού τους γνωρίζει ο κ. Μαρκογιαννάκης τους λαγούς που βγαίνουν; Και πού γνωρίζει και το χρώμα των λαγών ο κ. Μαρκογιαννάκης; 
      Σταματήστε επιτέλους αυτήν τη συμπεριφορά και αυτήν την τακτική! Γιατί, κύριε Υπουργέ, προηγουμένως, όταν προσπαθήσατε να περιγράψετε την πρακτική του ΠΑ.ΣΟ.Κ. στα τέσσερα χρόνια της αντιπολιτευτικής μας δράσης ως μία πολιτική  προέκτασης μίας ιδεολογικής σύγχυσης και το λαβύρινθο στον οποίο έχουμε εμπλακεί και έχουμε εγκλωβιστεί, θα έλεγα πως χαρακτηρίζατε και περιγράφατε τη Νέα Δημοκρατία στη διαχρονική της διαδρομή. Η Νέα Δημοκρατία διά του κ. Μητσοτάκη το 1988 και το 1989 εισήγαγε τη σκανδαλολογία ως κεντρικό ζήτημα της πολιτικής ζωής της χώρας κι αυτήν τη νοοτροπία τη συνεχίσατε και στη δεκαετία 1994-2004 και δυστυχώς τη συνεχίζετε και ως Κυβέρνηση. Κάποια στιγμή θα πρέπει να αποφασίσετε αυτό για το οποίο ψέγετε σήμερα την Αντιπολίτευση να το κάνετε πράξη εσείς τουλάχιστον ως Κυβέρνηση. 
      Κύριε Υπουργέ, έχει γίνει θεμελιακό πλέον στοιχείο της πολιτικής στρατηγικής της Νέας Δημοκρατίας εδώ και είκοσι χρόνια η σκανδαλολογία. Εσείς μιλήσατε για τις δεκατέσσερις αιτήσεις για τη σύσταση εξεταστικής επιτροπής. Εσείς περιγράψατε ακριβώς τη νοοτροπία και την πρακτική της Νέας Δημοκρατίας. Επιτέλους, σταματήστε αυτήν την πρακτική, γιατί με την πρακτική αυτή ροκανίζετε ολόκληρο το πολιτικό σύστημα.  Πού θα το φτάσετε επιτέλους; Εσείς δίνετε την ευκαιρία σε διάφορους αυτόκλητες σωτήρες του πολιτικού συστήματος να παρεμβαίνουν σε κάθε επίπεδο για να σώσουν το πολιτικό σύστημα από τους διεφθαρμένους πολιτικούς. Σταματήστε και αναλάβετε τις ευθύνες σας. Αυτό ακριβώς θέλει να κάνει το ΠΑ.ΣΟ.Κ. και γι’ αυτό καταθέτει την πρόταση για την εξεταστική επιτροπή.
      Είπατε ότι δεν υπάρχουν πουθενά πολιτικές ευθύνες. Και πώς το γνωρίζετε εσείς; Γιατί το ΠΑ.ΣΟ.Κ. πρωτίστως και κυρίως για πολιτικές ευθύνες ομιλεί στο σκάνδαλο των ομολόγων, ομολογημένο και τεκμηριωμένο σκάνδαλο κι από τη δική σας πλευρά κι από τη δικαιοσύνη, η οποία ήδη έχει αρχίσει και ασκεί διώξεις. 
      Γνωρίζετε πολύ καλά ότι όπως το Κοινοβούλιο, όπως η εκτελεστική εξουσία δεν μπορεί να παρεμβαίνει στη δικαστική εξουσία και καλώς το διακηρύσσετε -βεβαίως δεν το τηρείτε, το ξεχνάτε σε πολλές των περιπτώσεων- έτσι και η λειτουργία του Κοινοβουλίου είναι αυτόνομη και αυτοδύναμη. Το Κοινοβούλιο έχει την αρμοδιότητα εκ του Συντάγματος και του Κανονισμού να αναζητά πολιτικές ευθύνες και ασφαλώς και ενδεχόμενες ποινικές ευθύνες. Σε καμμία περίπτωση όμως την αμεσότητα και την εγκυρότητα του Κοινοβουλίου δεν μπορείτε να την καταργήσετε επικαλούμενοι διάφορες υποθετικές θεωρίες που καμμία σχέση δεν έχουν, βεβαίως, με τη νομική και τη θεσμική πραγματικότητα της χώρας.
	Γνωρίζετε πολύ καλά, γι’ αυτό και δεν απαντήσατε στο επίμονο ερώτημα των Βουλευτών του ΠΑ.ΣΟ.Κ. στο σημείο εκείνο της αγόρευσής σας που λέγατε ότι εάν συγκροτηθεί η εξεταστική επιτροπή, θα παύσει κάθε διερευνητική προσπάθεια της δικαιοσύνης. Μπορεί η μία πλευρά να βοηθά την άλλη γιατί και οι δύο είναι πυλώνες της κοινοβουλευτικής δημοκρατίας κι αυτός είναι ο ρόλος τους, ώστε χωρίς φόβο και πάθος να αποκαλυφθεί η απόλυτη αλήθεια. 
      Σ’ αυτό σας καλούμε, στην απόλυτη αλήθεια γιατί αυτό πάνω απ’ όλα χρειάζεται σήμερα το πολιτικό μας σύστημα, ο Έλληνας πολίτης, για να αποκτήσει ξανά εμπιστοσύνη στο πολιτικό σύστημα, διαφορετικά παρασύρετε την πολιτική ζωή της χώρας, παρασύρετε το πολιτικό σύστημα, παρασύρετε τον Έλληνα πολίτη σ’ ένα δρόμο γλιστερό όπου μπορεί να τον εκμεταλλεύεται ο κάθε δημαγωγός, όπου μπορεί να τον διαπραγματεύεται το κάθε οικονομικό ή μιντιακό συμφέρον. Σταματήστε, λοιπόν, αυτόν το δρόμο. 
      Το ΠΑ.ΣΟ.Κ. σας έδωσε πολλές ευκαιρίες. Ο Γιώργος Παπανδρέου και όλοι μας καταθέσαμε πολλές προτάσεις για ν’ αντιμετωπίσουμε μαζί το θέμα της διαφθοράς γιατί εμείς το έχουμε ομολογήσει ότι δεν μπορεί κανένα κυβερνητικό κόμμα, όσο ισχυρό και αν είναι, να το αντιμετωπίσει από μόνο του. Ή θα το αντιμετωπίσουμε ως εθνική υπόθεση που αφορά τη χώρα, την κοινωνία, τον κάθε πολίτη και πρωτίστως το πολιτικό σύστημα, την αξιοπρέπεια και την αξιοπιστία του ή απλώς θα φλυαρούμε και θα «ψαλιδίζουμε» και θα «κλαδεύουμε» όλοι τα «κλαδιά» του πολιτικού συστήματος. Αυτήν την τεράστια ευθύνη είναι καιρός να την αναλάβει η Κυβέρνηση.
	Ο Πρόεδρος του ΠΑ.ΣΟ.Κ. επισκεπτόμενος τον Πρόεδρο της Δημοκρατίας κ. Παπούλια κατέθεσε ένα δεκάλογο για κοινή δράση που ξεκινά από τη συνάντηση των Αρχηγών. Αυτήν τη συνάντηση για μία μεγάλη, ανοιχτή, δημόσια συζήτηση και ανάλογη αντιμετώπιση πρέπει επιτέλους να την αποδεχθείτε, διαφορετικά επαναλαμβάνετε τον εαυτό σας. Πιστεύετε ακόμα ότι πολιτικά και επικοινωνιακά σας βολεύει η σκανδαλολογία. Δυστυχώς για σας, ευτυχώς για το πολιτικό σύστημα, δεν βολεύει πλέον η σκανδαλολογία γιατί δεν μπορείτε να μηδενίσετε κανένα κοντέρ. «Τρέχουν» τεσσεράμισι χρόνια κυβερνητικής σας θητείας και είναι πολλές οι «ανοιχτές πληγές».
	Κυρίες και κύριοι συνάδελφοι, το σκάνδαλο των ομολόγων είναι αυταπόδεικτο γιατί κάποιοι εξέδωσαν τα ομόλογα, ήταν κυβερνητικοί αξιωματούχοι, κάποιοι τα πούλησαν, κάποιοι τα μεταπούλησαν και κάποιοι τα αγόρασαν. Ασφαλώς με τον τρόπο που έγινε, όπως λένε και οι ειδικοί, μπορεί να καλύπτονται πιθανές ποινικές ευθύνες αυτών που εξέδωσαν τα ομόλογα. Οι πολιτικές ευθύνες όμως σε καμμία περίπτωση δεν καλύπτονται. 
      Δεν επικαλούμαι το πόρισμα Ζορμπά ή το πόρισμα οποιουδήποτε δικαστικού λειτουργού. Επικαλούμαι την κοινή λογική και σ’ αυτό η κοινή γνώμη έχει καταλήξει, κύριε Υπουργέ, και το γνωρίζετε πάρα πολύ καλά. Όσο κι αν προσπαθείτε να αποφύγετε την απόδοση πολιτικών ευθυνών στην Κυβέρνησή σας και σε συγκεκριμένους κυβερνητικούς αξιωματούχους, κακό στην Κυβέρνηση κάνετε, κακό στην πολιτική ζωή κάνετε. 
	Θα ήθελα όμως να ρωτήσω και την παρευρισκόμενη Υπουργό Απασχόλησης και Κοινωνικής Προστασίας να μας πει: Επειδή πάρα πολύ μιλήσατε γύρω από τα αποθεματικά των ταμείων σε άλλες ευκαιρίες –σήμερα το αποφύγατε επιμελώς- παραλάβαμε 3.000.000.000 στα αποθεματικά και τα φτάσαμε στα 26.000.000.000 με τη σωστή διαχείριση. Έφτασαν στα 30.000.000.000 πριν από δύο χρόνια, όπως κατατέθηκε και στη Βουλή, συνεχίζοντας εσείς τη διαχείριση και αξιοποιώντας το θεσμικό πλαίσιο του ΠΑ.ΣΟ.Κ. το οποίο είχατε κατακρεουργήσει και είχατε καταψηφίσει, βεβαίως, όταν είχε έλθει στη Βουλή.
	Καταθέστε στα Πρακτικά της Βουλής ποια είναι σήμερα τα αποθεματικά, πώς αποτιμώνται τα αποθεματικά των ασφαλιστικών ταμείων μετά μάλιστα και την περίφημη ασφαλιστική μεταρρύθμισή σας. Καταθέστε τα σήμερα για να δούμε πόσο πιο κάτω είναι από τα 30.000.000.000 ευρώ και να μας το εξηγήσετε σήμερα εσείς με τα επιχειρήματα τα οποία χρησιμοποιήσατε για να επαίρεστε για την πολιτική σας στις προηγούμενες ανάλογες συζητήσεις στη Βουλή.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, κύριε συνάδελφε, σας παρακαλώ.
	ΙΩΑΝΝΗΣ ΜΑΓΚΡΙΩΤΗΣ: Ολοκληρώνω, κύριε Πρόεδρε, λέγοντας μόνο τούτο: Δεν είναι ότι το πολιτικό σύστημα έχασε αξιοπιστία, δεν είναι ότι έχασαν χρήματα οι ασφαλισμένοι από τα ταμεία τους, δεν είναι μόνο αυτά. Καθημερινά οι πολίτες και ιδιαίτερα τα μεσαία και τα λαϊκά στρώματα χάνουν δεκάδες, εκατοντάδες εκατομμύρια ευρώ στο σύνολό τους και ο κάθε πολίτης ξεχωριστά από την οικονομική πολιτική της Κυβέρνησης, από την ακρίβεια, από την εισοδηματική πολιτική, από τη φορολογική πολιτική. 
      Σήμερα συζητάμε στην επιτροπή για την εισοδηματική πολιτική και για την αύξηση των συντάξεων στο στενό δημόσιο τομέα. Ε λοιπόν, είναι πολύ πιο κάτω κι από τον ονομαστικό πληθωρισμό που είναι «μαγειρεμένος» από την Κυβέρνηση. Είναι πολύ μακριά από την ακρίβεια που «καίει» και «ροκανίζει» κάθε μέρα την αγοραστική δύναμη της μεγάλης πλειοψηφίας των πολιτών. Αυτό είναι το πιο μεγάλο πολιτικό έγκλημα της Νέας Δημοκρατίας και γι’ αυτό κυρίως θα λογοδοτήσει στις επόμενες εκλογές.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος κ. Τζαβάρας.
	ΚΩΝΣΤΑΝΤΙΝΟΣ ΤΖΑΒΑΡΑΣ: Ευχαριστώ, κύριε Πρόεδρε.
	Κύριοι συνάδελφοι, νομίζω ότι η μεγαλύτερη υπηρεσία που θα μπορούσαμε να παράσχουμε στον ελληνικό λαό είναι να συνειδητοποιήσουμε ότι έχουμε καθήκον να είμαστε ή να γίνουμε υπάλληλοι της ιστορίας και όχι υπηρέτες των πολιτών. Μ’ αυτήν ακριβώς την πεποίθησή μου θεωρώ ότι σήμερα στη συζητούμενη αίτηση αυτό που λείπει είναι ο σεβασμός πρώτα απ’ όλα στην ιδιότητα και στη λειτουργία, που διακονούμε όλοι μας μέσα σ’ αυτήν την Αίθουσα. 
	Πράγματι -και ο κύριος καθηγητής που προλάλησε ως εισηγητής της Αξιωματικής Αντιπολίτευσης το γνωρίζει πολύ καλύτερα από μένα- η αίτηση που συζητάμε σήμερα είναι το ισχυρότερο και το σκληρότερο μέσον άσκησης κοινοβουλευτικού ελέγχου, αλλά για να γίνει αποδεκτή μία τέτοια αίτηση θα πρέπει όλοι να πειστούμε ότι είναι ελεγκτέα η Κυβέρνηση, ότι υπάρχουν περιπτώσεις όπου ο καθένας μας πείθεται με τα τεκμήρια και με τα επιχειρήματα που οφείλετε να παραθέσετε από το Βήμα αυτό ότι συνέβη, κάτι το οποίο θα πρέπει να μας οδηγήσει σε μία γενικευμένη και πολύ συγκεκριμένη απόφαση για το πώς ακριβώς θα πρέπει και σε ποια έκταση να ελεγχθεί η Κυβέρνηση. 
	Δυστυχώς όμως, τόσο εγώ όσο και οι άλλοι συνάδελφοι που συζητάμε σ’ αυτήν την Αίθουσα, δεν ακούσαμε μία συγκεκριμένη επιχειρηματολογία. Αντιθέτως, άκουσα από την εισηγητή του Συνασπισμού Ριζοσπαστικής Αριστεράς να μας προτρέπει να αποφασίσουμε για την αποδοχή της αιτήσεως, μόνο και μόνο για να μας δοθεί η ευκαιρία να προστατεύσουμε το ασφαλιστικό σύστημα. Μα, δεν είναι αυτή η περίπτωση ούτε βεβαίως, όπως πολύ ορθά το εξήγησε ο κύριος καθηγητής, η βάση επί της οποίας μπορεί να θεμελιωθεί ο κοινοβουλευτικός έλεγχος στην Κυβέρνηση, σε κάποιο μέλος της Κυβέρνησης ή σε κάποιον Υφυπουργό.
	Δεν ξέρω γιατί, αλλά θεωρώ ότι για ακόμα μία φορά η Αξιωματική Αντιπολίτευση αποτυγχάνει παταγωδώς να δώσει στα πράγματα το νόημα που τη βολεύει και το κάνει αυτό, όχι γιατί προφανώς δεν έχει τη σοβαρότητα ή τη διάθεση να συνεισφέρει σ’ αυτόν το δημοκρατικό διάλογο που λειτουργεί σ’ αυτήν την Αίθουσα, αλλά διότι πιστεύω ότι και μόνο η παρακολούθηση της στάσης της και της εξέλιξης αυτής της στάσης στο συγκεκριμένο ζήτημα εδώ και ενάμισι χρόνο ούτε συνέχεια έχει ούτε συνέπεια. 
      Θα ήθελα κι εγώ, κύριε Υπουργέ, να επικαλεσθώ αναφερόμενος στον Μπόρχες, ότι μάλλον θα πρέπει να αντλείτε επιχειρήματα από «το βιβλίο της άμμου», δηλαδή από κει όπου δεν υπάρχει αρχή και τέλος. Γιατί, πώς αλλιώς μπορώ να εξηγήσω ότι πριν από έντεκα μήνες κατηγορούσατε την Κυβέρνηση πως δήθεν έχει εκπονήσει, έχει σχεδιάσει και έχει υλοποιήσει ένα οργανωμένο σχέδιο, στο οποίο συμμετέχει η Ρηγίλλης και ο ίδιος ο Πρωθυπουργός, όταν σήμερα, ξεχνώντας όλη αυτή την επιχειρηματολογία, έρχεστε εδώ και στην αίτησή σας, γενικώς και αορίστως, επικαλείστε άμεση ή έμμεση επιρροή κάποιων κυβερνητικών στελεχών, τα οποία δεν ονομάζετε, σε εκείνους οι οποίοι είναι Πρόεδροι ή μέλη του Διοικητικού Συμβουλίου των συγκεκριμένων ταμείων που συνυλλάγησαν για να επενδύσουν σ’ αυτό το είδος των ομολόγων. 
      Και βέβαια, θα συμφωνήσω και στο σημείο αυτό με τον κύριο καθηγητή: δεν είναι δυνατόν σήμερα στη Βουλή να αγνοούμε ότι υπάρχει διακριτή αντιμετώπιση και λειτουργία του θεσμού της πολιτικής και ποινικής  ευθύνης. Είναι, όμως, τμήμα του θεσμού της πολιτικής ευθύνης η αποδοχή της πρότασης για τη σύσταση εξεταστικής επιτροπής και για να γίνει, επαναλαμβάνω, αποδεκτή θα περίμενα από τον κύριο καθηγητή να μου παραθέσει και να τα ακούσουμε όλοι κάποια συγκεκριμένα επιχειρήματα ή κάποια συγκεκριμένα τεκμήρια. 
      Το δεύτερο και σπουδαιότερο στο οποίο θα συμφωνήσω, είναι η επίκληση ότι  για ένα υγιές ασφαλιστικό σύστημα θα πρέπει να υπάρχει αξιόπιστος έλεγχος και διαρκής εποπτεία, με την μόνη διαφορά, όμως,  ότι αυτό τον έλεγχο και αυτή τη διαρκή εποπτεία είναι η Κυβέρνηση της Νέας Δημοκρατίας που τα αποκατέστησε και τα θέσπισε. 
      Θα μου επιτρέψετε να κάνω μια αναφορά, όχι βέβαια με την έννοια της διάθεσης των συμψηφισμών, αλλά με την έννοια του συγκεκριμένου καταλογισμού κάποιων ευθυνών, οι οποίες είναι συγκεκριμένες και οι οποίες έχουν ως εξής: Με το ν. 2676/1999 είναι η Κυβέρνηση του ΠΑ.ΣΟ.Κ. και μάλιστα στην εκσυγχρονιστική της φάση, η οποία θέσπισε ως δυνατότητα ελεύθερη και χωρίς περιορισμούς την επένδυση των αποθεματικών των ασφαλιστικών ταμείων σε ποσοστό μέχρι 23% σε κάθε είδους επενδυτικά μέσα. Βεβαίως, όρισε στο άρθρο 40 του νόμου αυτού ότι πάνω από αυτό το ποσοστό του 23% επί του ποσού στο οποίο αποτιμάται η συνολική περιουσία των διαθεσίμων των ασφαλιστικών ταμείων θα πρέπει να υπάρχει ειδικός έλεγχος.  Αυτό ήταν Κοινή Υπουργική Απόφαση του Διοικητή της Τράπεζας της Ελλάδας και του Υπουργού Κοινωνικής Προστασίας. Όμως, ρητή εξαίρεση από αυτό τον έλεγχο και από αυτό τον περιορισμό έθεσε ο νομοθέτης του 1998 για τα ομόλογα. 
      Και όχι μόνο τούτο, αλλά και σε δύο μεταγενέστερες τροποποιήσεις που έγιναν σ’ αυτό το νόμο, όπου είχε πράγματι εξελιχθεί αυτό το φαινόμενο της επένδυσης σε ομόλογα -αυτές οι μεταρρυθμίσεις έγιναν το 2002 με το ν. 2992 και παραμονές των εκλογών του 2004 με το ν. 3232- και σε αυτές ακόμα τις ευκαιρίες η τότε κυβέρνηση και σημερινή Αξιωματική Αντιπολίτευση δεν βρήκε την ευκαιρία να περιορίσει ή να ελέγξει αυτό το φαινόμενο.
      Επομένως, κύριε καθηγητά, για ποιον έλεγχο μπορούμε να μιλάμε και για ποια αλλαγή πορείας στο συγκεκριμένο ζήτημα μπορούμε να κάνουμε λόγο μετά το 2004, όταν είναι δεδομένο ότι από το 2006 υπάρχει ένα άλλο καθεστώς, υπάρχει πλήρης διαφάνεια, υπάρχει πλήρης κατασφάλιση της αποδοτικότητας των διαθεσίμων, με κορύφωση το τελευταίο νομοθέτημα, το ν. 3586/2007, όπου πλέον μπαίνει και έλεγχος σε αυτούς οι οποίοι αναλαμβάνουν καθήκοντα Προέδρου ή μέλους του Διοικητικού Συμβουλίου στα ασφαλιστικά ταμεία. 
      Τελειώνω, με μια λέξη. Αυτό για το οποίο πρέπει κάποιοι να λογοδοτήσουν, είναι το πώς συνέβη  και από το 1999 μέχρι το 2003 τα ταμεία ζημιώθηκαν κατά 2.000.000.000 δραχμές με τις επικίνδυνες επενδύσεις σε μετοχές, που πράγματι είναι ένα επικίνδυνο επενδυτικό μέσο και αποδείχθηκε και πώς συνέβη από το 2003 μέχρι το 2006 να αυξηθούν αυτά τα επενδεδυμένα διαθέσιμα κατά 42% και από 21.000.000.000 δραχμές να φτάσουν στο ποσό των 31.000.000.000 δραχμών.
      Αυτά είχα να πω και λυπούμαι γιατί δεν έχω τη δυνατότητα να πω κι άλλα. 
      ΗΛΙΑΣ ΦΩΤΙΑΔΗΣ: Δεν χρειάζεται να πείτε άλλα. Τα είπατε τόσο καλά που δεν χρειάζεται να πείτε άλλα.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του ΠΑ.ΣΟ.Κ. κ. Παρασκευή Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, από το πρωί που παρακολουθώ εδώ μαζί σας αυτή τη συζήτηση, μου γεννάται μια απορία. Αφού, λοιπόν, όλα είναι καλά και όλα καλώς έγιναν με την περίφημη ιστορία, το μέγα σκάνδαλο των δομημένων ομολόγων, γιατί δεν δίνετε, κύριοι Υπουργοί, κυρία Υπουργέ, ως Κυβέρνηση στη Βουλή το πόρισμα του κ. Ζορμπά; 
      Κυρίες και κύριοι συνάδελφοι, το ΠΑ.ΣΟ.Κ. είχε υποσχεθεί ένα χρόνο πριν, όταν γινόταν σ’ αυτή την Αίθουσα η πρώτη συζήτηση, η πρώτη αίτηση για συγκρότηση εξεταστικής επιτροπής, ότι θα επανέλθει. Είχατε υποσχεθεί τότε με τα μεγάλα λόγια την πλήρη διαλεύκανση αυτής της υπόθεσης. Έχει περάσει ένας χρόνος και ακόμη δεν έχουμε μάθει τίποτε.
      Ένα χρόνο μετά, ο ελληνικός λαός δεν γνωρίζει για τις συμβάσεις που υπογράφηκαν ούτε για τους όρους έκδοσης αυτών των ομολόγων. Ποτέ δεν τα καταθέσατε, ποτέ δεν τα δώσατε, παρά τις επανειλημμένες ερωτήσεις και επερωτήσεις που έχουμε κάνει στη Βουλή. Δε γνωρίζουμε  για ποιους λόγους επελέγησαν τα συγκεκριμένα προϊόντα. Δε γνωρίζουμε τα περίφημα περάσματα μεταξύ χρηματιστηριακών εταιρειών, off-shore εταιρειών, άλλων επενδυτικών εταιρειών και των Ασφαλιστικών Ταμείων σε αγαστή και συντονισμένη συνεργασία μεταξύ τους, ώστε μέσα σε σαράντα οκτώ ώρες, να συντελεστεί το μεγαλύτερο οικονομικό σκάνδαλο μετά τη Μεταπολίτευση,με πολιτικές προεκτάσεις και βαριές πολιτικές ευθύνες. 
      Μας είχαν πει τότε οι Υπουργοί της Κυβέρνησης –είναι στα Πρακτικά άλλωστε- «Περιμένετε να εκδοθεί το πόρισμα Ζορμπά». Το πόρισμα Ζορμπά ήρθε το καλοκαίρι και άρον-άρον κλείσατε τη Βουλή για να μην έρθει στην επιτροπή της, για να μη συζητηθεί, ένα πόρισμα που ο εισαγγελέας έσπευσε τότε άρον-άρον προεκλογικά, τέλος Αυγούστου να χαρακτηρίσει ως μη σύννομο. Και εμφανίστηκε ο κ. Ζορμπάς στη Βουλή, αλλά δεν εμφανίστηκε ποτέ το πόρισμα. 
      Το τρώει κι αυτό το σκοτάδι, όπως το σκοτάδι, κύριε Υπουργέ Δικαιοσύνης, τρώει και το μεγάλο σκάνδαλο των υποκλοπών, όπως και την όλη πολιτική διαδικασία που θα έπρεπε να προηγηθεί ή να πάει παράλληλα με τη δικαστική για την υπόθεση «SIEMENS», για την οποία το ΠΑ.ΣΟ.Κ. δια του Προέδρου του και δια των στελεχών του ζήτησε πλήρη διαλεύκανση και την απόδοση πολιτικών ευθυνών μέσα από εξεταστική επιτροπή. Ε βέβαια, εσείς, αρνηθήκατε και σήμερα έρχεστε και την επικαλείσθε, θέλοντας πάντα να θολώσετε, πάντα να συσκοτίσετε και ποτέ να αποκαλύψετε.
      Και δεν μιλάμε εδώ, κυρίες και κύριοι συνάδελφοι, για μη σύννομες συμπεριφορές κάποιων διοικητών κάποιων Ταμείων. Δεν μιλάμε εδώ για κάποιες παρατυπίες, για τις οποίες βεβαίως έπρεπε και πρέπει να αποδοθούν διαχρονικά, όποτε κι αν υπήρξαν, και διοικητικές και πειθαρχικές και ενδεχομένως δικαστικές ευθύνες. Εδώ μιλάμε για μια συντονισμένη ενέργεια καταλήστευσης των αποθεματικών των συνταξιούχων και των ασφαλισμένων της χώρας.
      Αλλά, κυρία Υπουργέ, επειδή πολλά ακούστηκαν για την περιουσία των ταμείων και επειδή πολύς συμψηφισμός έχει επιχειρηθεί από τη δική σας παράταξη, θέλω να σας υπενθυμίσω ότι η περιουσία των Ασφαλιστικών Ταμείων ήταν όταν παραλάβαμε το 1993 την Κυβέρνηση, 4,3 δισεκατομμύρια ευρώ και σας την παραδώσαμε στα 23.000.000.000 ευρώ. 
      Και επειδή πολλά ελέχθησαν και μόλις πριν περί απώλειας χρημάτων των Ασφαλιστικών Ταμείων στην υπόθεση του Χρηματιστηρίου, να θυμίσω ότι οι μετοχές τις οποίες κατείχαν και κατέχουν τα ασφαλιστικά ταμεία είναι βαριά χαρτιά.
Είναι μετοχές του Ο.Τ.Ε. και της Δ.Ε.Η.. Βέβαια ο Ο.Τ.Ε. δεν ξέρω πώς θα εξελιχθεί ο Ο.Τ.Ε. μετά τη δική σας πολιτική. Είναι όμως τέτοιες μετοχές, οι οποίες, επειδή δεν πουλήθηκαν ποτέ μετά το 1999, έχουν ήδη αποδώσει 1.000.000.000 ευρώ επιπλέον στα ασφαλιστικά ταμεία.
      Αποδώσαμε, λοιπόν, μια περιουσία των ασφαλιστικών ταμείων, η οποία άγγιζε τα 23.000.000.000. Οι ρυθμοί ανάπτυξης ήταν πάρα πολύ μεγάλοι, άγγιζαν το 40% επί των ημερών μας, 1993-2004. Ποιοι είναι η ρυθμοί ανάπτυξης τώρα της περιουσίας των ταμείων και γιατί δεν δίνετε, κυρία Υπουργέ, τα στοιχεία για την περιουσία των ταμείων;
      Μπαίνει κανείς στο περίφημο site periousia.gr, το οποίο τόσο πολύ διαφημίσατε, και τι βλέπει; Βλέπει ουσιαστικά τα στοιχεία για την περιουσία των ασφαλιστικών ταμείων μέχρι τις 31/12/2006. Πότε τα ανακοινώσατε αυτά τα στοιχεία του 2006; Τη Μεγάλη Πέμπτη του 2008, κυρία Υπουργέ. Γιατί έτσι; Μήπως γιατί δεν θέλετε πραγματικά να τα δούμε, να τα εξετάσουμε; Μήπως γιατί ακόμη και σήμερα και σε όλους τους κοινωνικούς προϋπολογισμούς που έχετε καταθέσει, φαίνεται μόνο ένα μέρος των στοιχείων της κινητής και ακίνητης περιουσίας των ταμείων; Φαίνεται λοιπόν από την πρακτική σας ότι τα επόμενα στοιχεία θα τα φέρετε τη Μεγάλη Πέμπτη του 2009.
      Εν τω μεταξύ τα Ασφαλιστικά Ταμεία ρευστοποιούν ομόλογα, πουλάνε τα «ασημικά» τους, κύριοι συνάδελφοι, πουλάνε τα «έπιπλά» τους, και σε λίγο θα πουλήσουν και το «σπίτι» τους. Ο Ο.Α.Ε., το μεγάλο ταμείο των εμπόρων, των βιοτεχνών, των αυτοκινητιστών δεν θα έχει, κυρία Υπουργέ, να δώσει συντάξεις τον Ιούλιο μήνα. Τι θα κάνετε; Θα ξεπουλήσει μετοχές και ομόλογα ο Ο.Α.Ε.; Εκεί έχετε φέρει το ασφαλιστικό σύστημα και την περιουσία των Ταμείων.
      Εμείς ζητάμε σήμερα εξεταστική επιτροπή για το μεγάλο σκάνδαλο των ομολόγων, αλλά σας εγκαλούμε ταυτόχρονα για ένα παράλληλο έγκλημα, το οποίο έχει συντελεστεί και το οποίο δεν είναι άλλο παρά η συστηματική υπονόμευση και καταρράκωση του ασφαλιστικού συστήματος της χώρας, όχι μόνο. Κορύφωσή του ήταν τα δομημένα ομόλογα – αλλά και η απαξίωση του συστήματος στο σύνολό του.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίας Βουλευτού)
      Κύριε Πρόεδρε, και για μένα 2-3 λεπτά ανοχή, όπως για τους υπόλοιπους.
      ΠΡΟΕΔΡΕΥΩΝ (Φίλιππος Πετσάλνικος): Δεν έχει λήξει ακόμη ο χρόνος σας.
      ΠΑΡΑΣΚΕΥΗ (ΕΥΗ) ΧΡΙΣΤΟΦΙΛΟΠΟΥΛΟΥ: Υπάρχει απαξίωση του ασφαλιστικού συστήματος στο σύνολό του. Έχετε επιτρέψει τον καλπασμό της εισφοροδιαφυγής, τον υπερδιπλασιασμό των δαπανών των Ασφαλιστικών Ταμείων για την ιατροφαρμακευτική περίθαλψη. Με 150% τρέχουν αυτές οι δαπάνες, και αναγκαστήκατε και πήγατε άρον-άρον τρεις Υπουργοί στον Πρωθυπουργό και εξαγγείλατε τη σύσταση μιας απλής Επιτροπής για το θέμα αυτό. Και όχι μόνο αυτό, αλλά ο κύριος Υπουργός Υγείας ήρθε και ουσιαστικά ρεζίλεψε τον προκάτοχό του, τον κ. Κακλαμάνη και είπε «θα φέρω πάλι τη λίστα φαρμάκων». Φώναζε το ΠΑ.ΣΟ.Κ. «είναι έγκλημα, που καταργήσατε τη λίστα φαρμάκων».
      Έχετε κάνει πάρα πολλά, λοιπόν, κορωνίδα των οποίων είναι αυτό το σκάνδαλο. Δεν ζητάμε τίποτε άλλο. Ζητάμε Εξεταστική Επιτροπή, για να βγουν όλα στο φως, να δούμε αν πράγματι είναι όλα καθαρά, όπως λέτε, αν και τίποτα δεν παρουσιάζετε.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τέλος, φέρατε το νόμο –που επικαλέστηκαν οι εισηγητές σας – για να αλλάξετε το επενδυτικό πλαίσιο των Ταμείων, επειδή το προηγούμενο θεσμικό πλαίσιο ήταν, δήθεν, χαλαρό. Ο νόμος που φέρατε είναι κατά τα δύο τρίτα τουλάχιστον φραστική αλλαγή των νόμων του ΠΑ.ΣΟ.Κ. – και μπορούμε να τους συγκρίνουμε, αν θέλετε – και της συγκεκριμένης υπουργικής απόφασης που διέπει τις επενδύσεις των ταμείων.
      Και τι κάνατε επιπλέον; Συστήσατε δύο επιτροπές, η μία εκ των οποίων, η Επιτροπή Ελέγχου των Επενδύσεων στα Ασφαλιστικά Ταμεία, θα αντικαθιστούσε την επιτροπή της Τράπεζας της Ελλάδος, την οποία είχατε απενεργοποιημένη, ακριβώς για να μην ελέγχεται πού επενδύουν τα ταμεία. Αυτήν, λοιπόν, την επιτροπή, την οποία θεσμοθέτησε ο τότε προκάτοχός σας, ο κ. Μαγγίνας, και εξήγγειλε με τυμπανοκρουσίες πηγαίνοντας στο Μαξίμου και βλέποντας τον ίδιο τον Πρωθυπουργό, αυτήν την επιτροπή, λοιπόν, δεν την έχετε καν συγκροτήσει.
      Και εδώ φαίνεται ακριβώς ότι ούτε καν διάθεση έχετε να τη συγκροτήσετε και να παρακολουθήσετε τις επενδύσεις των Ταμείων, έστω και σήμερα ούτε να υιοθετήσετε καμμία συγκεκριμένη πολιτική, η οποία να θωρακίζει τα λεφτά των ασφαλισμένων.
      Και τέλος, επειδή όπως φαίνεται, στις προθέσεις σας δεν είναι μόνο η καταρράκωση του ασφαλιστικού συστήματος της χώρας, αλλά και το καίριο χτύπημα σε δημοκρατικά δικαιώματα και ελευθερίες των εργαζομένων αυτής της χώρας, θέλω να σας ρωτήσω από τούτο εδώ το Βήμα, πριν ολοκληρώσω την ομιλία μου, ποιες είναι οι προθέσεις της Κυβέρνησης σχετικά με τις ανήκουστες και απαράδεκτες ενέργειες τραπεζιτών, μεταξύ των οποίων προεξάρχοντα ρόλο παίζει ο κ. Αράπογλου, ο διορισμένος από εσάς Διοικητής της Εθνικής Τράπεζας, που προχωρούν σε αυξήσεις μισθών μονομερώς και εκτός πλαισίου κλαδικών συλλογικών συμβάσεων.
      Σήμερα έχουμε αυξήσεις μισθών. Αύριο θα έχουμε μειώσεις, αύριο θα έχουμε αλλαγές στις συνθήκες εργασίας σε μεμονωμένες επιχειρήσεις και τράπεζες, χωρίς να υπάρχει η δυνατότητα σε αυτή τη χώρα να γίνονται συλλογικές διαπραγματεύσεις, τις οποίες γνωρίζετε καλά ότι προστατεύει το Σύνταγμα και έχει θεσμοθετήσει ο νόμος του 1990, τον οποίο ομοφώνως εψήφισε αυτή η Βουλή.
      Η Κυβέρνηση, λοιπόν, μπροστά σε αυτή την κατάσταση, κάνει πως δεν καταλαβαίνει. Εσείς, κυρία Υπουργέ, ήσασταν η μόνη από την Κυβέρνηση που βγάλατε μια χλιαρή ανακοίνωση. Όμως την ίδια μέρα σας «άδειασε» ο κ. Αντώναρος λέγοντας ότι δεν ξέρει. Γιατί παγίως δεν ξέρει τίποτα και δεν σχολιάζει τίποτα ο αναπληρωτής Κυβερνητικός Εκπρόσωπος.
      Και σας ρωτώ: τι θα κάνει η Κυβέρνηση για να προστατέψει το θεσμό των κλαδικών συλλογικών συμβάσεων; Αν η Κυβέρνηση, κυρία Υπουργέ, κάνει αυτό που έκανε για να προστατεύσει τα χρήματα των ασφαλισμένων των Ταμείων, λυπούμαι πολύ, αλλά κινδυνεύει και η δημοκρατία και οι εργαζόμενοι και ο κόσμος της εργασίας σε αυτή τη χώρα.
      (Χειροκροτήματα από την πτέρυγα του Πανελληνίου Σοσιαλιστικού Κινήματος)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής της Νέας Δημοκρατίας κ. Κωνσταντίνος Μαρκόπουλος.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, επανερχόμεθα στην ίδια συζήτηση, στον ίδιο παρονομαστή, χωρίς καινούργια στοιχεία. Εύλογα μου δημιουργείται μια μεγάλη απορία, για την οποία θα ήθελα να παρακαλέσω τους συναδέλφους της Αξιωματικής Αντιπολίτευσης που υπογράφουν την αίτηση για εξεταστική επιτροπή να μου πουν τι το καινούργιο περιλαμβάνει αυτό το ενδιαφέρον κείμενο, το οποίο έχετε υπογράψει.
      Τι προσφέρει σε αυτά τα οποία έχουν συζητηθεί σε αυτή τη Βουλή, σε επίπεδο Αρχηγών κομμάτων και υπό μορφή επικαίρων ερωτήσεων; Έχουν αναλυθεί, έχουν γίνει αντικείμενο ζύμωσης στην κοινωνία, έχουν γίνει αντικείμενο προανακριτικής και ανακριτικής διαδικασίας, έχουν υπάρξει κατηγορούμενοι και κατηγορητήρια. Αναμένονται οι ακροαματικές διαδικασίες.
      Πείτε μου, λοιπόν, διότι θα περίμενα ως Βουλευτής του Κοινοβουλίου να μου προσφέρετε μια περισσότερη, μεγαλύτερη ή πληρέστερη πληροφόρηση, για να συμβάλω κι εγώ με τη θετική ή την αρνητική μου ψήφο.
      Αντιθέτως, διαβάζω, παρακαλώ, από το κείμενο ότι άμεσα ή έμμεσα μέλη της Κυβέρνησης διέπραξαν και συμμετείχαν. Ποια και πού; Γιατί δεν το λέτε; Γιατί δηλαδή θέλετε να χρησιμοποιείτε ανούσιες εκφράσεις για τη δημιουργία εντυπώσεων; Επλήγη, λέει, σε μεγάλες μάλιστα διαστάσεις, η περιουσία των ασφαλιστικών ταμείων και μετετέθη η λύση αυτής της πολύ μεγάλης ζημιάς στους φορολογούμενους.
      Καλά, δεν ξέρετε ότι με ενέργειες αυτής της Κυβέρνησης και με τη σύμφωνη γνώμη των ασφαλιστικών ταμείων, με εξαίρεση τα ασφαλιστικά ταμεία που δεν το ζήτησαν, επεστράφησαν τα χρήματα εντόκως στα ταμεία τους; Το ξέρετε. Γιατί δεν το λέτε; Γιατί μιλάτε για περιορισμένη έκταση της ανακριτικής διαδικασίας στη δικαιοσύνη, όταν αυτή έφτασε σε κατηγορητήριο εξήντα μελών διοικητικών συμβουλίων των ασφαλιστικών ταμείων; Και γιατί δεν περιμένετε αυτή την ακροαματική διαδικασία, για να στοιχειοθετήσετε κι εσείς ή να πάρετε απαντήσεις στα δικά σας ερωτήματα;
      Εγώ, λοιπόν, θεωρώ – επειδή δεν θέλω να πω ότι λέτε ψέματα σε αυτά που υπογράφετε – ότι μάλλον έχετε παρασυρθεί από μια αδυσώπητη αντιπολιτευτική μανία και μια σκανδαλολογία χωρίς αντικείμενο, αλλά και χωρίς υποκείμενο, σε μια προσπάθειά σας να διογκώσετε τον αντιπολιτευτικό σας λόγο. Με μια διαφορά: έχει κουραστεί ο κόσμος να ακούει τα ίδια και τα ίδια, για ζητήματα, τα οποία έχουν προεξοφληθεί στην ψυχολογία του ελληνικού λαού, αλλά και για ζητήματα, τα οποία βρίσκονται στη δικαιοσύνη.
      Και επειδή, βεβαίως, ο πρώτος των ομιλητών διαχώρισε τη δικαστική διαδικασία από την εξεταστική επιτροπή, εγώ θα περίμενα ουσιαστικά στοιχεία. Δεν υπάρχει ούτε νούμερο σε αυτήν την κατάσταση. Δεν υπάρχει τίποτα περισσότερο από αυτό το οποίο έχει συζητηθεί μέχρι τώρα. Αντ’ αυτού, υπάρχει η υπόνοια συμμετοχής μελών της Κυβερνήσεως στη σύναψη του δανείου με τα δομημένα ομόλογα. 
      Και θέλω να σας αντιπαραθέσω ένα κείμενο, το οποίο θα καταθέσω, εάν θέλετε. Είναι το κείμενο της αιτιολογικής έκθεσης της δημιουργίας του Οργανισμού Διαχείρισης Δημοσίου Χρέους, το 1998. Το υπογράφουν δύο Υπουργοί, ο κ. Παπαντωνίου και ο κ. Παπαδόπουλος. Διαβάζω μία κουβέντα: «Κρίνεται σκόπιμη η σύσταση νέου οργανισμού με τη μορφή νομικού προσώπου δημοσίου δικαίου, ο οποίος θα είναι διοικητικά και λειτουργικά αυτόνομος και θα αναλαμβάνει ως εντολοδόχος του ελληνικού δημοσίου να διαχειριστεί και να εκτελέσει αποτελεσματικά το πρόγραμμα δανεισμού» κ.λπ.. Τα ίδια στελέχη παραλάβαμε, καμμία αλλαγή δεν κάναμε, αλλά κάναμε ακριβώς το ίδιο που κάνατε κι εσείς. Πού, είναι, λοιπόν, ο ψόγος; Τι είναι τα δομημένα ομόλογα; Κάποια ανακάλυψη της Ελληνικής Κυβέρνησης; Είναι ένα χρηματοπιστωτικό υλικό, το οποίο εμείς ανακαλύψαμε, για να προκαλέσουμε κάτι; Γνώριζε η Ελληνική Κυβέρνηση τι ακριβώς είχε γίνει και ποια ήταν η συμφωνία; 
      ΠΡΟΕΔΡΕΥΩΝ (Φίλιππος Πετσάλνικος): Συγγνώμη, κύριε Μαρκόπουλε.
      Κύριοι συνάδελφοι, σας παρακαλώ να κάνετε ησυχία. Προκαλείται θόρυβος, ενοχλούνται ο ομιλητής και οι ακροατές, επίσης. Σας παρακαλώ πολύ, εάν συζητάτε μεταξύ σας, να μιλάτε χαμηλόφωνα.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κύριε Πρόεδρε. 
      Άρθρο 102 της Ευρωπαϊκής Συνθήκης. Απαγορεύεται κάθε μέτρο που θεσπίζει προνομιακή πρόσβαση των κεντρικών κυβερνήσεων, των περιφερειακών ή άλλων δημοσίων αρχών και οργανισμών του δημοσίου δικαίου στα χρηματοπιστωτικά ιδρύματα. 
      Αυτή είναι η πραγματικότητα. Έγινε μία συμφωνία. Τι συμφωνία έγινε; Δεκαέξι μονάδες κάτω από τα επιτόκια της εποχής σε σχέση με το EURIBOR. Πώς απεκαλύφθη αυτό που εσείς ονομάζετε σκάνδαλο, που πράγματι υπάρχει μία εστία σκανδάλου μέσα; Απεκαλύφθη από διαρροή από το city του Λονδίνου, από συμφέροντα ιδιωτικά, τα οποία δεν έτυχε να συνεργαστούν, για να πάρουν αυτό το υλικό στις δεκαέξι μονάδες κάτω από το EURIBOR. Αυτό υπηρετείτε. 
      Βεβαίως, υπήρχε μία εξαιρετικά κατηγορητέα διαδρομή, που ο εισαγγελέας και είδε και έστειλε τις κατηγορίες στα ασφαλιστικά ταμεία, στα οποία συμμετέχουν οι κοινωνικοί εταίροι. Αυτά πήραν ομόφωνες απαντήσεις και από τους κοινωνικούς εταίρους –εξαιρώ αυτούς που όρισε η Κυβέρνηση- ούτε ένας στην ανακριτική διαδικασία –και είμαι βέβαιος ότι θα το ξέρατε, γιατί ήταν τα δικά σας τα στελέχη- δεν είπε ότι η Κυβέρνηση τους πίεσε, τους ενημέρωσε ή τους τηλεφώνησε, για να πάρουν το συγκεκριμένο δομημένο ομόλογο. Άρα, πού βρίσκεται το σκάνδαλο; Πού είναι οι πολιτικές ευθύνες, δηλαδή, σε αυτό που έγινε;
      Η Α.Δ.Ε.Δ.Υ., η Γ.Σ.Ε.Ε. και άλλοι, ως όφειλαν, πήγαν στον FSA του Λονδίνου, στη Security Social Office των Ηνωμένων Πολιτειών. Ζήτησαν πληροφορίες και τις πήραν. Πού είναι; Τις ξέρετε; Φέρατε κάτι; Πήραν απαντήσεις, που στοιχειοθετούν ανάμειξη της Ελληνικής Κυβέρνησης ή Υπουργών σε αυτό το οποίο έγινε; Ούτε μία. Είναι βέβαιο ότι θα είχε γίνει πρωτοσέλιδο, είναι βέβαιο ότι θα ήταν στα χέρια σας. Τίποτα απολύτως. 
      Άρα, γιατί ζητάτε εξεταστική επιτροπή; Για τη δημιουργία εντυπώσεων; Ποιών εντυπώσεων; Για φανταστείτε, να είχε γίνει αυτό στην τιτλοποίηση του Δ΄ Κοινοτικού Πλαισίου Στήριξης; Το κάνατε, όμως, εσείς στο Γ΄ Κοινοτικό Πλαίσιο Στήριξης. Τιτλοποιήσατε 200.000.000.000, δίνοντας εισφορές σε αυτούς που το έκαναν 16.000.000 ευρώ, με σύμβουλο off-shore εταιρεία. Έχουν συζητηθεί αυτά στη Βουλή. Δεν τα θυμάστε; 
      Άρα, εγώ δεν θέλω να κάνω καμμία συζήτηση ούτε περί ισοφάρισης -μακράν εμού- ούτε παρελθοντολογίας ή σκανδαλολογίας του παρελθόντος. Έχουν κριθεί τα πάντα. Ακόμη και αν μιλήσουμε για το Χρηματιστήριο της περιόδου 1999–2000, δεν ανήκω στην κατηγορία εκείνων που θα ενοχοποιήσουν μία αποτυχημένη επένδυση. Όμως, ήταν αποτυχημένη επένδυση, όπως ήταν και η χρηματιστηριακή εταιρεία του Ι.Κ.Α., που κάνατε τότε με τα χρήματα των ασφαλισμένων σε ανταγωνισμό των άλλων ασφαλιστικών εταιρειών. Αυτό είναι ηθικό έγκλημα, ένα έγκλημα ενάντια στην περιουσία των Ελλήνων, με τον τρόπο με τον οποίο έγινε. 
      Τελειώνω με μία γενικότερη πολιτική παρατήρηση. Στην οραματική σας αναζήτηση της μελλοντικής σας κυβέρνησης της εικονικής πραγματικότητος, καλό είναι να έχετε πολιτικό στίγμα και προτάσεις. Με αυτόν τον τρόπο, δεν θα πάτε μακριά. Το είχαμε κάνει μακριά στο παρελθόν και δεν πετύχαμε. 
      (Θόρυβος από την πτέρυγα ΠΑ.ΣΟ.Κ.)
      Σας συμβουλεύω, λοιπόν, να δώσετε πολιτικό στίγμα, προτάσεις διαχείρισης, γιατί κανένα από τα μέτρα θωράκισης του ασφαλιστικού συστήματος, ενοποίησης των ασφαλιστικών ταμείων, ανάρτησης της περιουσίας στο διαδίκτυο, δημιουργίας της Η.ΔΙ.Κ.Α., για να προχωρήσει στην αντικατάσταση του ΚΕ.Π.Υ.Ο., όχι μόνο δεν ψηφίσατε, αλλά ούτε συνεισφέρατε σε αυτήν τη Βουλή με παραγωγικές και ουσιαστικές προτάσεις. Και δεν κρίνονται μόνον οι κρίνοντες και οι κρινόμενοι, κρίνονται όχι μόνο οι κυβερνήσεις, αλλά και οι αντιπολιτεύσεις.
       Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Πρόεδρος του ΠΑ.ΣΟ.Κ. και Αρχηγός την Αξιωματικής Αντιπολίτευσης, ο κ. Γεώργιος Παπανδρέου.
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Κυρίες και κύριοι συνάδελφοι, για μία ακόμη φορά, απουσιάζουν οι δύο πρωταγωνιστές αυτής της υπόθεσης, ο Πρωθυπουργός και ο Υπουργός Οικονομίας, ο κ. Αλογοσκούφης. Και αυτό, βεβαίως, έχει, πρώτα απ’ όλα, ένα συμβολισμό, για το κατά πόσο πραγματικά σέβονται αυτήν την Αίθουσα, αυτές τις διαδικασίες, το Κοινοβούλιο και τους εκπροσώπους του ελληνικού λαού, που κάποιοι προσπαθούν συστηματικά να απαξιώσουν, να απαξιώσουν τον πολιτικό κόσμο, που είναι οι δημοκρατικά εκλεγμένοι του ελληνικού λαού και εκείνοι οι οποίοι είναι οι θεματοφύλακες των συμφερόντων του ελληνικού λαού. Έτσι βλέπει η Κυβέρνηση το Κοινοβούλιο.
      Όμως, υπάρχει κι ένα δεύτερο στοιχείο. Η απουσία τους δεν μπορεί να αποσιωπήσει τις ευθύνες, τις οποίες έχουν.
      Σήμερα, η Βουλή συζητά ένα μείζον θέμα, που υπερβαίνει τις διαστάσεις ενός οικονομικού σκανδάλου, δηλαδή, αυτό της λεηλασίας των αποθεματικών των ασφαλιστικών ταμείων με τα δομημένα ομόλογα. Αυτή η υπόθεση είναι πια μία κραυγαλέα απόδειξη αυτών που συνειδητοποιεί καθημερινά ο Έλληνας πολίτης, ότι η Κυβέρνησή σας, η Κυβέρνηση της Νέας Δημοκρατίας αδυνατεί να προστατεύσει το δημόσιο συμφέρον, τον καταναλωτή, τη νοικοκυρά, τη νέα γενιά, τον συνταξιούχο, τον εργαζόμενο, τον ασφαλισμένο, τον αγρότη, το μικρό και μεσαίο επιχειρηματία. Είναι απροστάτευτος στην ακρίβεια, στη διαφθορά, στα θέματα δημόσιας υγείας, με το περίφημο ζήτημα των ορυκτελαίων, απροστάτευτος από όλους τους επιτήδειους, από τη συστηματική υποβάθμιση του περιβάλλοντος, από το φακελάκι στην υγεία, από την αυθαιρεσία της κομματικής εξουσίας της Νέας Δημοκρατίας ή, βέβαια, και των διαφόρων κέντρων εξουσίας που καταστρατηγούν δικαιώματα, όπως είναι αυτά των συλλογικών συμβάσεων, όπως είναι βεβαίως και άλλα κέντρα που βλέπουμε ότι υπάρχουν, με την «Deutsche Τelekom», των υποκλοπών. 
      Το ερώτημα, αγαπητοί συνάδελφοι, είναι τι σχέση έχει αυτή η εξεταστική επιτροπή που προτείνουμε, με τα καθημερινά προβλήματα του κόσμου. Είναι, βεβαίως, ένα ερώτημα πλαστό, διότι έχει άμεση σχέση. Η πρότασή μας είναι και πρόταση άσκησης του δημοκρατικού δικαιώματος –και για εμάς υποχρέωση- να υπερασπιστούμε θεσμούς, λειτουργίες που προστατεύουν τον πολίτη, ο οποίος σήμερα αισθάνεται ανυπεράσπιστος μπροστά στη λαίλαπα της ασυδοσίας, που ανέχεται, αλλά, θα έλεγα, και υποθάλπει η Νέα Δημοκρατία. 
      Ούτε φυσικά σκανδαλοθηρούμε, όπως άκουσα την κ. Παπαρήγα προχθές να λέει. Δεν την καταλαβαίνω και δεν σας καταλαβαίνω μερικές φορές. Έμμεσα δίνετε συγχωροχάρτι στην Κυβέρνηση για μία υπόθεση κλοπής των εργαζομένων και των ασφαλισμένων. Δεν σας ενδιαφέρει; Είναι γενικό θέμα καπιταλισμού αυτό, δεν είναι συγκεκριμένο ζήτημα, για το οποίο πρέπει να παλέψουμε και να αγωνιστούμε; Αντίθετα, μπορούμε να ψηφίζουμε στο Σύνταγμα για την άρση του επαγγελματικού ασυμβιβάστου με την Κυβέρνηση! 
      (Χειροκροτήματα από την πτέρυγα του ΠΑ.ΣΟ.Κ.)
    	Και αντί για διαφάνεια, ψηφίζετε σήμερα «παρών». Για το ΠΑ.ΣΟ.Κ., είναι μια πράξη ευθύνης απέναντι σε αυτούς που έπεσαν θύματα της λεηλασίας των ταμείων, τους συνταξιούχους, τους εργαζομένους, τους ασφαλισμένους, τους Έλληνες φορολογούμενους τελικά, καθώς οι απώλειες από τα δομημένα ομόλογα είναι μεγάλες, και πέραν των ασφαλιστικών ταμείων, σε επιχειρήσεις που ελέγχονται από το δημόσιο. Όπως πράξη ευθύνης είναι, κύριοι συνάδελφοι, η τροπολογία που καταθέσαμε, για να παραμείνει στο δημόσιο έλεγχο ο Ο.Τ.Ε.. Όπως πράξη ευθύνης ήταν και η στάση μας απέναντι στα συλλαλητήρια για το Σκοπιανό και για το Βουκουρέστι. Όπως οι προτάσεις μας για την προστασία των δανειοληπτών και την υπερεκμετάλλευση, την οποία υφίστανται σήμερα από το τραπεζικό σύστημα. Όπως υπεύθυνη ήταν και η θέση μας για την απεργία των φορτηγών και βυτιοφόρων. Όπως και η θέση μας για την καθολική ψηφοφορία στα πανεπιστήμια. Υπεύθυνη θέση, που όμως η Κυβέρνηση, όχι μόνο δεν αναγνωρίζει -δεν περιμέναμε να το αναγνωρίσει- αλλά συστηματικά υποθάλπει την πόλωση στο χώρο της παιδείας,  με αποτέλεσμα τα έκτροπα,  τα οποία βεβαίως εμείς καταδικάζουμε. Καταδικάζουμε τη βία απ’ όπου και αν προέρχεται, αλλά δεν μπορεί ο Υπουργός Παιδείας κάθε πρωί να υποθάλπει την πόλωση στο χώρο της νέας γενιάς. 
    Έχετε ευθύνη, κύριοι συνάδελφοι της Κυβέρνησης της Νέας Δημοκρατίας.
    (Χειροκροτήματα από την πτέρυγα του ΠΑ.ΣΟ.Κ.)
    Αλλά είναι λογικό. Είναι τόσα άλλα τα προβλήματα, που θέλετε να μεταφέρετε την προσοχή του κόσμου στις συγκρούσεις στα πανεπιστήμια. Προφανώς, αυτή είναι η επικοινωνιακή σας τακτική. 
    Και βεβαίως, έχουμε τις προτάσεις ευθύνης μας για τη διαφάνεια και την καταπολέμηση της διαφθοράς. Τις έχουμε καταθέσει, έχετε αρνηθεί να τις συζητήσουμε και, βεβαίως, τις έχω καταθέσει και πρόσφατα και στον Πρόεδρο της Δημοκρατίας, όπως είπε και ο κ. Μαγκριώτης.
    Αποδείξαμε, από την πρώτη μέρα που αναλάβατε την Κυβέρνηση της χώρας, ότι είμαστε εμείς η δύναμη ευθύνης απέναντι στα προβλήματα αυτά, της διαφθοράς, της χρηστής διοίκησης, αν θέλετε, της χώρας και θα ήθελα να ενισχύσω με άλλες δύο προτάσεις ακόμη, αυτή μας τη στάση ευθύνης. Πρώτη πρόταση. Να ενημερώνεται η Επιτροπή Θεσμών και Διαφάνειας της Βουλής και να ελέγχει την πορεία υποθέσεων που έχουν απασχολήσει το Πανελλήνιο, που πλήττουν την εμπιστοσύνη στους θεσμούς και τους πολιτικούς και βεβαίως, να υιοθετήσω και την πρόταση του πρώην Προέδρου της Βουλής, του κ. Απόστολου Κακλαμάνη, που είχε προτείνει ότι για τους υπόχρεους υποβολής της δήλωσης πόθεν έσχες που θα βρεθεί ότι δεν έχουν δηλώσει περιουσιακά τους στοιχεία, αυτά τα περιουσιακά στοιχεία να κατάσχονται, υπέρ του δημοσίου, υπέρ του Έλληνα πολίτη.
    Όμως, αγαπητοί συνάδελφοι, δεν λείπουν οι προτάσεις μας. Δεν είναι το πρόβλημα οι δικές μας προτάσεις ή η έλλειψή τους. Είναι πολλές οι προτάσεις μας. Το πρόβλημα είναι η Κυβέρνηση της Νέας Δημοκρατίας. Λείπει η ικανότητα, αλλά ακόμη περισσότερο λείπει και αποκαλύπτεται η έλλειψη πολιτικής βούλησης, αυτή η Κυβέρνηση  να αντιμετωπίσει πραγματικά τα φαινόμενα της διαφθοράς και ασυδοσίας στη χώρα μας. 
    (Χειροκροτήματα από την πτέρυγα του ΠΑ.ΣΟ.Κ.)
    Δεν έχουμε χρηστή διοίκηση στη χώρα μας, αγαπητοί συνάδελφοι. Έχουμε κατάφωρη παραβίαση δικαιωμάτων, υπονόμευση θεσμών, αλαζονική περιφρόνηση των δικαιωμάτων του πολίτη. Όλα αυτά τείνουν, ξέρετε πού; Στην ανομία. Αυτή είναι η αίσθηση του πολίτη έξω, ρωτήστε. Το ξέρετε εσείς, οι απλοί Βουλευτές. Ανομία. Τι σημαίνει ανομία; Αισθάνεται ανυπεράσπιστος ο πολίτης, απέναντι στην αυθαιρεσία της κομματικής εξουσίας της Νέας Δημοκρατίας, ή των ισχυρών ιδιωτικών συμφερόντων. Απέναντι δηλαδή στο νόμο που εσείς ουσιαστικά εγκαθιδρύετε, το νόμο του ισχυρού. 
    Δεν θέλετε εξεταστική για τα ομόλογα. Δεν θέλετε εξεταστική για τις υποκλοπές. Δεν θέλετε εξεταστική για τις απαγωγές των Πακιστανών. Δεν θέλετε εξεταστική για τη «SIEMENS». Δεν θέλετε τον κοινοβουλευτικό έλεγχο. Θέλετε να είστε Κυβέρνηση ανεξέλεγκτη. Αυτή είναι η πρόθεσή σας. 
    Μένω κατάπληκτος από τα επιχειρήματα του Υπουργού Δικαιοσύνης για την υπόθεση «SIEMENS». Μας λέει ότι δεν πρέπει να έρθει στη Βουλή, διότι εδώ θα διασυρθεί ο πολιτικός κόσμος, η πολιτική ζωή του τόπου και θα παρεμποδιστεί η δικαιοσύνη. Αυτή είναι η αντίληψή σας για το Κοινοβούλιο, κύριε Χατζηγάκη; Αυτή είναι η αντίληψή σας για τους εκπροσώπους του ελληνικού λαού, ότι εμείς εδώ δεν μπορούμε να προστατεύσουμε τον πολιτικό κόσμο, μέσα από διαδικασίες δημοκρατικές και διαφανείς. 
    (Χειροκροτήματα από την πτέρυγα του ΠΑ.ΣΟ.Κ.)
    Αντιθέτως, αυτό το οποίο σεις κάνετε, να μη φέρνετε στη διαφάνεια, να μην επιτρέπετε στη Βουλή να ασκήσει τις αρμοδιότητές της, μέσα από την πλειοψηφία που έχετε -της Βουλής, βεβαίως- ουσιαστικά, υπονομεύει το κύρος του πολιτικού κόσμου και δεν σας προστατεύει. Ούτε τον Πρωθυπουργό προστατεύει, που έχω πει επανειλημμένα ότι δεν θεωρώ πως είναι προσωπικά εμπλεκόμενος στο θέμα της «SIEMENS». Κάτι, όμως, πρέπει να κρύβεται, για να μη θέλετε εσείς να προχωρήσει αυτή η υπόθεση.
    Θέλω, επίσης, να τονίσω ότι σε μια χώρα που χρειάζονται σημαντικές αλλαγές και μεταρρυθμίσεις, αυτές δεν μπορούν να προχωρήσουν, χωρίς ευρύτερες συναινέσεις, ενότητα των πολιτών, των Ελλήνων, για αλλαγές και μεταρρυθμίσεις. Αλλά αυτές, οι όποιες αλλαγές, οι όποιες μεταρρυθμίσεις σε μια χώρα, δεν μπορούν παρά να βασίζονται σε μια στέρεη βάση διακυβέρνησης της χώρας, που σέβεται αξίες, που σέβεται δημοκρατικούς θεσμούς, που σέβεται τα συμφέροντα κάθε πολίτη, τα δικαιώματά του. 
    Αλλαγές δεν γίνονται με μια Κυβέρνηση που διαιρεί το λαό. Αλλαγές δεν γίνονται με πολώσεις, που συστηματικά καλλιεργείτε, όπως στο χώρο της παιδείας. Αλλαγές δεν γίνονται με κοινωνική αδικία, που είναι ο πυρήνας της οικονομικής σας πολιτικής. Ενότητα δεν μπορεί να διαμορφωθεί, όταν προχωρά μια Κυβέρνηση συστηματικά σε ρουσφετολογική πολιτική, διαιρώντας τον ελληνικό λαό, μεταξύ των αρεστών και των άξιων, των πράσινων, των μπλε, των κόκκινων, ή οτιδήποτε άλλο. Αλλαγές και ενότητα δεν μπορούν να υπάρξουν με αδιαφάνεια και διαφθορά, που υποθάλπουν τους ισχυρούς. Δεν μπορεί να υπάρξουν αλλαγές, ενότητα του ελληνικού λαού, ενότητα των πολιτών, με την ασυδοσία και την δυσλειτουργία των ελεγκτικών μηχανισμών, όπου έχει τρωθεί πια η εμπιστοσύνη του πολίτη προς την πολιτεία, προς τη δυνατότητα να προστατευθεί από την πολιτεία. Δεν γίνεται να διαμορφωθούν συνθήκες μεγάλων, σημαντικών μεταρρυθμίσεων και αλλαγών, που χρειάζεται η χώρα μας, μέσα από μια ευρύτερη συναίνεση των πολιτών, όταν εσείς υπονομεύετε δημοκρατικά δικαιώματα του πολίτη, όπως παραδείγματος χάριν με την προσπάθειά σας να υπονομεύσετε εσείς -είναι συνειδητή σας η προσπάθεια- το δικαίωμα της συλλογικής διαπραγμάτευσης των εργαζομένων, όπως έγινε πρόσφατα στην Ο.Τ.Ο.Ε.. 
    Γι’ αυτό το λόγο κι εμείς αρνηθήκαμε μια αναθεώρηση, που δεν βασίστηκε σε οποιαδήποτε δημοκρατική ή κοινοβουλευτική δεοντολογία, όπως προτάσσει το ίδιο το Σύνταγμα. Εμείς, αρνηθήκαμε να συμμετάσχουμε σε μια αναθεώρηση παρωδία, ανοίγοντας όμως τη δυνατότητα να ξεκινήσουμε μια νέα διαδικασία, με βάση ακριβώς τη συζήτηση, το διάλογο, την ευρύτερη συναίνεση. Εσείς, επικυρώσατε μια αναθεώρηση παρωδία, κλείνοντας αυτή τη δημοκρατική προοπτική.
    Η ιστορία του πολιτικού σκανδάλου των ομολόγων είναι, δυστυχώς, χαρακτηριστική της δικής σας πολιτικής και νοοτροπίας, για το πώς κυβερνιέται η χώρα. Δεν είναι απλώς απροσεξία, δεν είναι ανικανότητα σε αυτή την περίπτωση, αλλά είναι μια αντίληψη οικειοποίησης και ιδιοποίησης της εξουσίας και του δημόσιου πλούτου. Μια αντίληψη που επιχειρείτε να εμπεδώσετε στην ελληνική κοινωνία και το παράδειγμά σας αποτελεί το χειρότερο παράδειγμα και πρότυπο συμπεριφοράς για τους Έλληνες πολίτες, τους οποίους απογοητεύετε και πληγώνετε. 
    Πολιτεύεστε και κυβερνάτε, ωσάν ο δημόσιος χώρος να είναι ιδιοκτησία σας, η Ελλάδα αποικία σας και προσπαθείτε με γρήγορο τρόπο, άρον – άρον, να εκμεταλλευθείτε κατάφωρα τις δυνατότητες που σας δίνει η εξουσία, που έχετε -προσωρινά βεβαίως- από την εμπιστοσύνη  του ελληνικού λαού, που έχετε προδώσει.
    (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
    Η οικονομία μας είναι σε κρίση. Η ανταγωνιστικότητα καταβαραθρώνεται. Ο εθνικός πλούτος δεν παράγεται. Το εξωτερικό χρέος εκτοξεύεται στα ύψη και, βεβαίως, η ακρίβεια καλπάζει. Και ένας ακόμη βασικός λόγος, που εμείς ζητούμε να υπάρξει διαφάνεια σε αυτή και σε πολλές άλλες υποθέσεις, είναι ότι ο πλούτος κάθε χώρας, ο πλούτος που παράγεται σε κάθε χώρα ή αξιοποιείται και επενδύεται με διαφάνεια, σύμφωνα με τα συμφέροντα του ελληνικού λαού, για την περιφερειακή ανάπτυξη, για την πρόοδο, για την κοινωνική δικαιοσύνη, ή χάνεται στην αδιαφάνεια, δημιουργώντας τεράστιες ανισότητες, οικονομικές, κοινωνικές και αποκλίσεις, αντί για συγκλίσεις, σε μια κοινωνία. Και αυτό συμβαίνει σήμερα. Συμβαίνει, διότι υπάρχει διακυβέρνηση που ανέχεται και υποθάλπει τη διαφθορά και την αυθαιρεσία. 
    Το σχέδιο λεηλάτησης των ασφαλιστικών ταμείων, ήταν ένα σχέδιο εμπνευσμένο από μια ομάδα, που εκποίησε ομόλογα σταθερής απόδοσης των ταμείων, για να τα αντικαταστήσει με τα ομόλογα της δομημένης απάτης, της δομημένης προμήθειας. Ήταν σχέδιο δομημένο, που εκτελέστηκε από την Κυβέρνηση της Νέας Δημοκρατίας, που σχεδιάστηκε και υλοποιήθηκε μέσα σε καθεστώς απόλυτης αδιαφάνειας στη διαχείριση του δημόσιου χρήματος.
    Υποκαταστήσατε, βεβαίως, κύριοι της Νέας Δημοκρατίας, την πολιτική με την παραπλάνηση, το έργο με το ψέμα, το πρόγραμμα με το τέχνασμα. Και για να είμαι σαφής, αποκαλύπτουμε σήμερα, εγώ και οι συνάδελφοί μου, το συστηματικό σχέδιο συγκάλυψης αυτού του δικού σας σκανδάλου.
    Αλήθεια, κύριοι της Κυβέρνησης, είστε σε θέση σήμερα να θυμηθείτε τι μας λέγατε και τι έλεγε ο Πρωθυπουργός για το μέγα σκάνδαλο των ομολόγων; 
    Οι Υπουργοί Οικονομίας και Κοινωνικών Ασφαλίσεων μας είπαν ότι δεν γνώριζαν πως τα ταμεία αγόραζαν μαζικά δομημένα ομόλογα. Όμως, αυτός ο ισχυρισμός κατέρρευσε παταγωδώς πολύ σύντομα, αφού είχε μεταφερθεί αυτή η αρμοδιότητα στον Ειδικό Γραμματέα, τον Ευγένιο Παπαδόπουλο, δικιά σας πολιτική επιλογή, με δικές σας αρμοδιότητες, με δικές σας πολιτικές αποφάσεις.
    Δεκαπέντε μήνες τώρα, προσπαθείτε να περιορίσετε τις ευθύνες στις «ανίδεες διοικήσεις» και στους «άπληστους χρηματιστές». Μόνο που οι διοικήσεις αυτές, διορισμένες από σας, δεν ήταν καθόλου ανίδεες, αφού ήξεραν έξι μήνες νωρίτερα την έκδοση του ομολόγου και, βεβαίως, οι χρηματιστές ήταν φίλοι σας. 
    ΗΛΙΑΣ ΦΩΤΙΑΔΗΣ: Ποιοι φίλοι; 
    	ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κουμπάροι! Όχι φίλοι, αλλά κουμπάροι! Σωστό. Καλή η διόρθωση.
    (Χειροκροτήματα από την πτέρυγα του ΠΑ.ΣΟ.Κ.)
    Κατασκευάσατε τη θεωρία ότι το πρόβλημα είναι διαχρονικό. Το πρόβλημα –λέει- είναι διαχρονικό. Το ακούμε συνέχεια, το είπαν πολλοί ομιλητές εδώ πέρα. 
    Ακούστε. Να τελειώσει κι αυτό το παραμύθι. 
    ΗΛΙΑΣ ΦΩΤΙΑΔΗΣ: Δεν είπα αυτό που εννοούσατε, κύριε Πρόεδρε.
    	ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Να σας αφήσω να μιλήσετε. Κύριε Πρόεδρε, είναι πολύ φίλος.
    ΗΛΙΑΣ ΦΩΤΙΑΔΗΣ: Με όλο το σεβασμό, κύριε Πρόεδρε, δεν είπα αυτό που εννοήσατε.
    ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Φωτιάδη, να μη διακόπτετε τον Αρχηγό της Αξιωματικής Αντιπολίτευσης. 
    Συνεχίστε, κύριε Πρόεδρε.
    	ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κατασκευάσατε τη θεωρία ότι το πρόβλημα είναι διαχρονικό. Δηλαδή, είναι σαν να λέτε, κύριοι συνάδελφοι της Νέας Δημοκρατίας και αγαπητοί συνάδελφοι Υπουργοί, ότι αν ένας δολοφόνος πάει σ’ ένα δικαστήριο και πει, «ξέρετε, δεν είμαι ο μόνος δολοφόνος, υπάρχουν και άλλοι δολοφόνοι, άρα, αθωώστε με». Αυτό λέτε, που όμως σ’ αυτή την περίπτωση δεν ισχύει καν ο συμψηφισμός για τον οποίον μιλάτε. Να τελειώσει αυτό το παραμύθι. Στη συγκεκριμένη περίπτωση, καμμιά επένδυση σε δομημένα και επικίνδυνα ομόλογα δεν έκανε το ΠΑ.ΣΟ.Κ.. Αντίθετα, σας παρέδωσε υγιή ταμεία, τα οποία εσείς έχετε σήμερα καταβαραθρώσει με την πολιτική σας. 
    (Χειροκροτήματα από την πτέρυγα του ΠΑ.ΣΟ.Κ.)
    Εσείς εκδώσατε, και μάλιστα κρυφά, δομημένα ομόλογα για πρώτη φορά, εσείς τα πουλήσατε στα ταμεία, εσείς υιοθετήσατε μια αντίληψη τζόγου και παίξατε με τα λεφτά των ασφαλισμένων. 
    Η προσχεδίαση της δομημένης απάτης αποκαλύπτεται και στο επόμενο στάδιο αυτής της υπόθεσης. Αλυσίδες εταιρειών διενεργούσαν ενδιάμεσες μεταβιβάσεις, ώστε να κτισθεί σταδιακά η επιδιωκόμενη τιμή πώλησης στα ταμεία και, βεβαίως, να προκύψουν και οι τεράστιες γνωστές προμήθειες για τους «ημέτερους» της Νέας Δημοκρατίας.
    Όπως ομολόγησε στην αρμόδια Επιτροπή της Βουλής ο ίδιος ο εκπρόσωπος της «JP MORGAN», η αξία του ομολόγου των 280.000.000 δεν υπερέβαινε τα 246.000.000 ευρώ. 
    Ποιος επωφελήθηκε από τη διαφορά; Ποιος καρπώθηκε τα 40.000.000 ευρώ; Πώς κυκλοφορούσαν βαλίτσες με αυτά τα χρήματα των ασφαλισμένων στην Αθήνα; Σ’ αυτά δεν έχετε απαντήσει. 
    Αναγκαστήκατε, για να συγκαλύψετε την υπόθεση, να προστατεύσετε τα στελέχη σας, αποσύροντάς τα από τα πόστα τα οποία είχαν. Όχι όλους, αλλά από σημαντικά πόστα τα οποία κατείχαν. Τον κ. Τσιτουρίδη τον στείλατε στο σπίτι του, το ίδιο τον κ. Κουρή, τον κ. Τσουπίδη, τον περίφημο κ. Ευγένιο Παπαδόπουλο, τον ταλαιπωρήσατε λίγο παραπάνω, τον εκλεκτό σας Υφυπουργό τον κ. Δούκα, τον μεταθέσατε στο Υπουργείο Εξωτερικών, τον κ. Σημαιοφορίδη, τον βασικό συντελεστή της αγοράς του πρώτου κρυφού ομολόγου, τον αποσύρατε μόνο όταν υπήρξαν οι κατάλληλες συνθήκες, που κατασκευάστηκαν στο παρασκήνιο. Όμως, ξέρετε, οι αποσύρσεις ορισμένων από τους πρωταγωνιστές δεν αποτελούν κάθαρση, δεν αποτελούν δίκαιη αντιμετώπιση ενός σκανδάλου. Εντάσσονται στο σχέδιο της συσκότισης, συναλλαγής και συγκάλυψης. 
    Μας είπατε, επίσης, ότι εσείς αποκαλύψατε την υπόθεση και τη στείλατε εσείς στη δικαιοσύνη. Μέγα ψέμα. Η καταγγελία έγινε στην Επιτροπή Κεφαλαιαγοράς και το κρύψατε μέχρι να βγει στον Τύπο. Αδρανοποιήσατε την Ειδική Επιτροπή Εποπτείας της Τράπεζας της Ελλάδος. Έκτοτε, πάγωσε ολοσχερώς και ανέλαβε ο εκλεκτός του τότε Υπουργού Απασχόλησης την ευθύνη για την εποπτεία των επενδύσεων των ασφαλιστικών οργανισμών. 
    Μας λέτε ότι εμείς δαιμονοποιήσαμε τα δομημένα, τα σύνθετα ομόλογα. Τότε γιατί η δική σας νέα διοίκηση του Ταχυδρομικού Ταμιευτηρίου στράφηκε κατά της «CITΙGROUP»; Μήπως έπεσε και αυτή θύμα της «πράσινης δαιμονολογίας»; Το εξώδικο κατά της «CITΙGROUP» δεν είναι τίποτε άλλο παρά ομολογία. Είναι η επίσημη παραδοχή ότι υπήρξαν και παράνομες πράξεις και επισφαλείς επενδύσεις. Βεβαίως, η αξία της επένδυσης βούτηξε από τα 40.000.000 στα 4.000.000.
    Θέλετε και άλλη ομολογία, την οποία ξεχνάτε; Φοβούμενη η Κυβέρνηση, αλλά και οι δικές σας διοικήσεις, τις τεράστιες ζημιές και ευθύνες από τα δομημένα ομόλογα, προχώρησαν οι ενδιάμεσοι στην επαναγορά των επικίνδυνων ομολόγων, διότι τους εξέθεταν. Και εξέθεταν όλους σας. 
    Η Κυβέρνηση, βέβαια, χρωστά ακόμα τους τόκους 3.000.000 και πλέον ευρώ για το κρυφό, αμαρτωλό ομόλογο της «JP MORGAN», ενώ περισσότερα από 700.000.000 ευρώ δομημένα ομόλογα βρίσκονται στα χαρτοφυλάκια των άλλων ταμείων.
    Και στη συνέχεια, η «JP MORGAN» των δομημένων παραμένει μέσα στη λίστα των προτιμήσεων, των επιλογών σας και παίρνει νέες δουλειές. Συμμετέχει στο πρόσφατο δάνειο των 4.000.000.000 ευρώ του κ. Αλογοσκούφη. 
    Καταθέτω στα Πρακτικά της Βουλής, για την αλήθεια της υπόθεσης, σχετικό έγγραφο.
    (Στο σημείο αυτό ο Πρόεδρος του ΠΑ.ΣΟ.Κ. κ. Γεώργιος Παπανδρέου, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Ο Πρόεδρος του Τ.Σ.Π.Ε.Α.Θ. έμεινε στη διοίκηση μέχρι να λήξει η θητεία του και τον έχετε ακόμα σήμερα στο Μουσείο Μοντέρνας Τέχνης. Δεν καταλαβαίνω πώς καταφέρνετε, τον πολιτισμό της χώρας μας, συνεχώς να τον συνδέετε με σκάνδαλα! Είναι ένα πολύ μεγάλο, δικό σας προσόν! 
    (Χειροκροτήματα από την πτέρυγα του ΠΑ.ΣΟ.Κ.)
    Μετά τη δική μας ερώτηση στη Βουλή για το Τ.Α.Ξ.Υ., η «MARFIN» του κ. Βγενόπουλου επαναγόρασε αμέσως τα τρία δομημένα ομόλογα που είχε πουλήσει στους ξενοδοχοϋπαλλήλους υπερτιμημένα κατά 7.000.000 ευρώ. 
    Πώς είναι δυνατόν, λοιπόν, η Κυβέρνηση, που τα ήξερε όλα αυτά, όπως και ότι επίκειται άσκηση ποινικής δίωξης εναντίον της «MARFIN», να την αποδεχθεί ως μεσολαβητή στην πώληση του management του Ο.Τ.Ε., από το οποίο αποκόμισε κέρδη εκατοντάδων εκατομμυρίων ευρώ; 
    Η απάντηση είναι απλή. Είστε μια Κυβέρνηση μεσαζόντων. Μεσάζοντες στα ομόλογα, μεσάζοντες στην αγορά, με την ακρίβεια να καλπάζει, μεσάζοντες και συγγενείς στα ορυκτέλαια, μεσάζοντες στον Ο.Τ.Ε.. Είχαμε και τη χθεσινή διαδικασία, μετά από δική μας πρωτοβουλία, να φέρουμε στη Βουλή τον κ. Βουρλούμη, τον κ. Βγενόπουλο, τον κ. Αλογοσκούφη, τον κ. Χατζηδάκη. Σπάσαμε την ομερτά. 
    Επαναλαμβάνω προς όλους. Προσωπικά εγώ, αλλά και το σύνολο του ΠΑ.ΣΟ.Κ., θα συνεχίσουμε να υπηρετούμε την αλήθεια, διότι η αλήθεια προστατεύει το δημόσιο συμφέρον, το συμφέρον του κάθε πολίτη, τα δικαιώματά του.
    (Χειροκροτήματα από την πτέρυγα του ΠΑ.ΣΟ.Κ.)
    Και βέβαια, κάθε μέρα αποκαλύπτεται η αλήθεια για τον Ο.Τ.Ε., κάθε μέρα αποκαλύπτεται η ευθύνη της Κυβέρνησης της Νέας Δημοκρατίας για τη ζημιογόνα και εγκληματική παράδοση του δημόσιου αυτού Οργανισμού.
      Κύριοι της Κυβέρνησης, περάσατε μετά σε μία νέα φάση συγκάλυψης. Εσείς και τα στελέχη σας, μας είπατε πολλές φορές ότι για το σκάνδαλο των ομολόγων, διεξάγονται πολλαπλές έρευνες, και στο επίπεδο της Επιτροπής Κεφαλαιαγοράς, και από την ανεξάρτητη αρχή του κ. Ζορμπά για το ξέπλυμα βρώμικου χρήματος, και από τη δικαιοσύνη. Πού βρισκόμαστε σήμερα; 
      Τι έκανε η Επιτροπή Κεφαλαιαγοράς; Κράτησε την καταγγελία και την υπόθεση κρυφή, μέχρι που βγήκε στις εφημερίδες, και μετά, έστειλε την υπόθεση στη δικαιοσύνη. Την ίδια στιγμή, η Επιτροπή Κεφαλαιαγοράς στην Κύπρο δρούσε ακαριαία. Λειτουργούν, προφανώς, πολύ καλύτερα οι θεσμοί στην Κύπρο. Είναι θέμα πολιτικής βούλησης. 
      Τι έκανε η δικαιοσύνη; Το πόρισμα του Αντιεισαγγελέα Εφετών, Γρηγόρη Πεπόνη, που διαπιστώνει ευθύνες, παραδόθηκε στον κ. Κολιοκώστα, τον Ιούνιο του 2007, και με αυτό, ζητούσε να γίνουν συγκεκριμένες διώξεις. Φωνή βοώντος εν τη ερήμω. Ακόμη η υπόθεση εκκρεμεί. 
      Τι έγινε με την Επιτροπή Ζορμπά και τα πορίσματά της; Τα  βγάλατε μη σύννομα. Τα εξαερώσατε. Τα εξαφανίσατε. Και τώρα θέλετε και να καρατομήσετε τον κ. Ζορμπά. Ο προϊστάμενος της Εισαγγελίας Πλημμελειοδικών, κ. Πούλιος, που ήταν ο παραλήπτης του πρώτου πορίσματος Ζορμπά για το Τ.Ε.Α.Δ.Υ., αντί να ασκήσει ποινική δίωξη κατά των υπευθύνων, που αποκάλυπτε το πόρισμα, έστειλε το πόρισμα στον μη έχοντα αρμοδιότητα για την υπόθεση, προϊστάμενο της Εισαγγελίας Εφετών, κ. Κολιοκώστα.
      Αυτή είναι η έννοια της δικαιοσύνης που προωθεί η Κυβέρνηση της Νέας Δημοκρατίας. Είστε περήφανοι, προφανώς, για τον τρόπο με τον οποίο καταφέρνετε να χειραγωγείτε κομματικά το θεσμό της δικαιοσύνης. Εμείς παλεύουμε για την ανεξαρτησία της δικαιοσύνης και όχι για την κομματική χειραγώγησή της.
      (Χειροκροτήματα από την πτέρυγα του ΠΑ.ΣΟ.Κ.)
       Γι’ αυτό λέμε, κύριοι συνάδελφοι, ότι αυτή η υπόθεση δεν είναι μια οικονομική υπόθεση. Είναι μια υπόθεση που τραυματίζει βαριά τους θεσμούς της δημοκρατίας. 
      Υπάρχει όμως και συνέχεια. Κατά την τελευταία ακρόαση του κ. Ζορμπά από την Επιτροπή Θεσμών και Διαφάνειας της Βουλής, αποκαλύφθηκαν και άλλες μεθοδεύσεις σας. Πρώτον, αποκαλύφθηκε ότι τα τελεσθέντα κακουργήματα είναι περισσότερα του ενός και, σ’ αυτά, έχουμε ίδια μέθοδο, ίδιες εταιρείες, ίδια πρόσωπα. Τυχαίο είναι; Οργανωμένο, δομημένο σχέδιο. Δεύτερον, αποκαλύφθηκε ότι υπήρξαν «εγγενείς δυσχέρειες» –ήταν η λέξη του κ. Ζορμπά- στο δικονομικό θέμα της αντιμετώπισης των θεμάτων και των υποθέσεων των ομολόγων. Πολύ απλά, προσπάθεια παρεμπόδισης της έρευνας. Τρίτον, αποκαλύφθηκε ότι οι ενέργειες του κ. Κολιοκώστα είναι δικονομικώς αυθαίρετες. Στην ουσία, προέκυψε  υπεξαγωγή δημοσίου εγγράφου από κομματικούς εισαγγελείς.
      Αλήθεια, τι μεσολάβησε από τότε που οι Υπουργοί σας εγκωμίαζαν δημοσίως τον κ. Ζορμπά, χαρακτηρίζοντάς τον «δικαστικό που έχει την εμπιστοσύνη ολόκληρου του πολιτικού κόσμου» -τα λόγια δικά σας- και όταν αναλάμβανε την Αρχή έλεγαν ότι «είναι ο καταλληλότερος στην κατάλληλη θέση, αυστηρός, ακριβοδίκαιος και άτεγκτος θεματοφύλακας της νομιμότητας»; Τώρα, κύριοι συνάδελφοι, γιατί δεν τα λέτε αυτά; Τώρα, γιατί μεθοδεύει ο Πρωθυπουργός και ο κ. Αλογοσκούφης, την καρατόμηση του κ. Ζορμπά και, ουσιαστικά, την υποβάθμιση αυτής της Αρχής;
      Είναι πια ξεκάθαρο ότι η Κυβέρνηση τρέμει τη σύσταση εξεταστικής επιτροπής, τρέμει τον έλεγχο, τρέμει την αλήθεια, τρέμει την αγανάκτηση του ελληνικού λαού. Προσπαθήσατε, με κάθε τρόπο, με κάθε μέσο, να συγκαλύψετε το σκάνδαλο. Και, βεβαίως, ακόμα και τις πρόωρες εκλογές, τις κάνατε για να αποφύγετε την ακρόαση του Ζορμπά στη Βουλή.
      Το μόνο που εμείς ζητούμε είναι κάτι απλό. Ζητούμε, κύριοι συνάδελφοι της Νέας Δημοκρατίας και αγαπητοί Υπουργοί της Νέας Δημοκρατίας, την αλήθεια. Μόνο την αλήθεια. Αυτό είναι και δική σας υποχρέωση, την οποία αρνείστε.  
      Κλείνω με κρίσιμα ερωτήματα, κύριοι συνάδελφοι, για το σκάνδαλο. Το σκάνδαλο των ομολόγων έχει και πολιτική ταυτότητα. Και αυτό, βεβαίως, αιτιολογεί τη συνεχή προσπάθειά σας να συγκαλύψετε και να υποβαθμίσετε την έρευνα στη Βουλή. Κομματικά στελέχη της Νέας Δημοκρατίας, η διαβόητη «παρέα του Λονδίνου», ήταν οι πρωταγωνιστές, μαζί βεβαίως με συγγενείς και φίλους. Αυτό αποδεικνύει την αντίληψή σας για το πώς εσείς κυβερνάτε τη χώρα. 
      Εμείς επιμένουμε πως το σκάνδαλο αυτό είναι μια οργανωμένη απόπειρα ελέγχου των αποθεματικών των ταμείων. Και, βεβαίως, δεν είναι και τυχαίοι οι φόβοι μας για το νόμο περί των ασφαλιστικών, που ουσιαστικά δεν λύνει κανένα πρόβλημα. Μεταφέρει πολλά βάρη στο μέσο και στο χαμηλότερο συνταξιούχο, και, βεβαίως, μεταφέρει εξουσίες στον κ. Αλογοσκούφη, για να μπορεί να χειρίζεται κατά το δοκούν τα αποθεματικά αυτών των ταμείων. Αυτό επιβεβαιώνεται από την αρχειοθέτηση των δύο πορισμάτων Ζορμπά και αυτή είναι και η πρώτη απόδειξη. Δεύτερη απόδειξη, είναι ο νέος ασφαλιστικός νόμος, όπως είπα, τον οποίο καταθέσατε και ψηφίσατε.
      Γι’ αυτό και ζητάμε την κατάθεση των πορισμάτων Ζορμπά. Γιατί δεν τα δίνετε στη δημοσιότητα, όπως σας έχουμε ζητήσει; Πόσο καιρό θα τα κρύβετε; Γι’ αυτό ζητάμε τη σύσταση εξεταστικής επιτροπής.
      Συγκεκριμένα ερωτήματα: Γιατί η Κυβέρνηση προώθησε στα ασφαλιστικά ταμεία δομημένα ομόλογα υψηλού κινδύνου; Γιατί, με ποιους και πώς ακριβώς διακινήθηκαν στα κρυφά τα δομημένα ομόλογα στα ταμεία, προτού ακόμα εκδοθούν; Ποια ασφαλιστικά ταμεία εκποίησαν, την ίδια περίοδο, ομόλογα σταθερής απόδοσης; Ποιες χρηματιστηριακές εταιρείες και τράπεζες συνέπραξαν για τη διαμόρφωση των σύνθετων δομημένων; Ποια ασφαλιστικά ταμεία συνήψαν δάνεια, προκειμένου να αγοράσουν δομημένα ομόλογα και με ποιες τράπεζες; Ποιο είναι το ύψος της ζημίας που έχει υποστεί κάθε ταμείο; Ποια είναι η αξία αυτών των ομολόγων σήμερα; Ποιες είναι οι επιπτώσεις στα αποθεματικά των ταμείων; Γιατί αδρανοποιήθηκε ο προβλεπόμενος έλεγχος από την Τράπεζα της Ελλάδος; Γιατί δεν ενεργοποιήθηκε ο μηχανισμός παρακολούθησης από το εποπτεύον Υπουργείο; Ποιες Δ.Ε.Κ.Ο. έχουν αγοράσει δομημένα ομόλογα και ποιες είναι οι ζημίες από αυτές τις αγορές; Δείτε, παραδείγματος χάριν, τα αποτελέσματα της Αγροτικής Τράπεζας, δείτε τις ομολογημένες απώλειες στο Ταχυδρομικό Ταμιευτήριο. Πείτε μας για τον Ο.Τ.Ε. και τη Δ.Ε.Η. Οι ζημιές ανέρχονται σε εκατοντάδες εκατομμύρια ευρώ και επιβαρύνουν την τσέπη του Έλληνα πολίτη.
       Ξέρετε τι σας ζητούμε; Κάτι πολύ απλό. Κάτι που σε κάθε ευνομούμενη χώρα γίνεται. Τη διαφάνεια, τα στοιχεία της δημόσιας περιουσίας, που δεν είναι δική σας, κύριοι της Νέας Δημοκρατίας. Είναι περιουσία του ελληνικού λαού. Να μας δώσετε σε στοιχεία, ποιες είναι οι συναλλαγές, για να γνωρίζει την απλή αλήθεια ο ελληνικός λαός. Δώστε τα στοιχεία. Τόσους μήνες ζητάω από τον Πρωθυπουργό να δώσει τα στοιχεία. Δεν τα δίνει. Αυτό το απλό.
      (Χειροκροτήματα από την πτέρυγα του ΠΑ.ΣΟ.Κ.)
       Αυτές είναι οι απαιτήσεις του ελληνικού λαού. Είναι δικαιώματα του ελληνικού λαού, τα οποία εσείς του στερείτε. Δεν μπορείτε να συμπεριφέρεστε απέναντι στον πολίτη και στη χώρα, σαν να είναι οι Έλληνες υπήκοοι μιας αποικίας σας, μιας αποικίας που εσείς κυβερνάτε κατά το δοκούν. Με αυτόν τον τρόπο, εσείς πληγώνετε τον πολίτη και χάνει ο Έλληνας πολίτης από την πολιτική σας, οικονομικά, κοινωνικά -και θα έλεγα- και πολιτιστικά, από το πρότυπο το οποίο δίνετε με τη διακυβέρνησή σας.
      Προσωπική μου δέσμευση, προσωπική μας δέσμευση, είναι η διαφάνεια. Όλα στο φως. Να ξέρει ο ελληνικός λαός –είναι δικαίωμά του- πόσα χρήματα έχει στα ταμεία. Να ξέρει ότι η αξιοποίηση της περιουσίας του γίνεται με διαφάνεια και ανοικτούς διαγωνισμούς. Να ξέρει ότι το κράτος σέβεται τα ταμεία και τη δημόσια περιουσία. Να ξέρει ότι μπορεί να στηριχθεί σ’ ένα κράτος που του παρέχει εξελιγμένες και σύγχρονες δημόσιες υπηρεσίες, ιδίως στους χώρους της υγείας, της παιδείας και της κοινωνικής ασφάλισης, οι οποίες του παρέχουν σιγουριά και ασφάλεια.
      Εμείς σήμερα ασκούμε ένα δημοκρατικό δικαίωμα υπέρ των πολιτών, για να διασφαλίσουμε τη χρηστή διακυβέρνηση της χώρας. Γιατί μόνο με τη διασφάλιση μιας χρηστής διακυβέρνησης μπορούμε να διασφαλίσουμε το δημόσιο συμφέρον, να προστατεύσουμε τον  πολίτη, να διασφαλίσουμε το εισόδημά του, να σεβαστούμε την αξιοπρέπειά του. Και αυτό, κύριοι συνάδελφοι της Νέας Δημοκρατίας, δεν επιβαρύνει τον Προϋπολογισμό. Αυτά που ζητάμε εμείς, για τη διαφάνεια, για την αντιμετώπιση της διαφθοράς, δεν κοστίζουν ούτε 1 ευρώ, για να μην μας πει ο κ. Αλογοσκούφης, ότι δεν βρήκατε αποθεματικά στα ταμεία, για να μπορέσετε να εφαρμόσετε αυτά τα απλά, που εμείς προτείνουμε. Όχι μόνο αυτό, αλλά θα έχει τεράστια εξοικονόμηση υπέρ του Έλληνα πολίτη, γιατί δεν θα χάνονται σε κάποιες τσέπες των ισχυρών τα χρήματα του ελληνικού λαού. Φαίνεται, όμως, ότι το κόστος δεν είναι οικονομικό. Το κόστος είναι πολιτικό, είναι βαριά πολιτικό για τη Νέα Δημοκρατία και γι’ αυτούς τους οποίους, βεβαίως, προστατεύει και εξυπηρετεί.
      Επιτέλους, η χώρα μας θα βουλιάζει, αν δεν επικρατήσουν αρχές και αξίες, που θα σταματούν την ιδιοποίηση της εξουσίας και θα βοηθούν την ανάπτυξη της οικονομίας. Γι’ αυτό και στη βάση όλων των προγραμματικών μας δεσμεύσεων, κυριαρχούν οι μεταρρυθμίσεις στο κράτος, στους θεσμούς, στη διαφάνεια, στον εκλογικό νόμο, με στόχο να απεγκλωβίσουμε την πολιτική από τα συμφέροντα και να διασφαλίσουμε την αυτονομία της. 
      Αυτή είναι η θετική μας συμβολή στην προσπάθεια να δοθούν λύσεις στα προβλήματα, που παράγει μια νεοσυντηρητική και πελατειακή πολιτική της Κυβέρνησης. 
      Σας καλώ να υπερψηφίσετε την πρότασή μας, για τη σύσταση της εξεταστικής επιτροπής και να ανοίξετε το δρόμο της αλήθειας. Το οφείλετε όλοι σας, και εσείς της Νέας Δημοκρατίας, και εσείς στο Κομμουνιστικό Κόμμα, στους ψηφοφόρους σας, το οφείλετε στους εργαζόμενους, στους ασφαλισμένους. Η άρνησή σας, για μια ακόμα φορά, είναι ομολογία συνενοχής και θα καταδικαστεί αυτή η ομολογία συνενοχής από τον ελληνικό λαό.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη  συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι επτά μαθητές και μαθήτριες και τρεις συνοδοί-δάσκαλοι από το 16ο και 30ο Δημοτικό Σχολείο Βόλου. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Υπουργός Δικαιοσύνης κ. Χατζηγάκης.
      (Θόρυβος στην Αίθουσα)
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε, παρακαλώ εάν είναι δυνατόν να επισπευσθεί η έξοδος των συναδέλφων από την Αίθουσα. 
      ΠΡΟΕΔΡΕΥΩΝ (Αναστάσιος Νεράντζης): Κύριοι συνάδελφοι, όσοι θέλετε να βγείτε έξω, βγείτε τώρα και οι υπόλοιποι να καθίσουν.
      Μισό λεπτό, κύριε Υπουργέ.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, δεν μπορούμε να λέμε να περιμένουμε να εξέλθουν οι συνάδελφοι.
      ΠΡΟΕΔΡΕΥΩΝ (Αναστάσιος Νεράντζης): Τι εννοείτε; Να μιλάει ο Υπουργός την ώρα που γίνεται αυτή η οχλοβοή; Εάν το εννοείτε αυτό, με συγχωρείτε πάρα πολύ, δεν συμφωνώ.
      ΠΑΝΟΣ ΠΑΝΑΓΙΩΤΟΠΟΥΛΟΣ: Να υπάρξει τάξη και ησυχία όπως ακούσαμε όλοι προηγουμένως την ομιλία του κ. Παπανδρέου. Δεν διακόπτουμε τη Βουλή. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Παναγιωτόπουλε.
      Ορίστε, κύριε Υπουργέ.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ευχαριστώ, κύριε Πρόεδρε.
      Κυρίες και κύριοι συνάδελφοι, προσπάθησα να συμποσόσω και να καταγράψω επιγραμματικά τι ήταν εκείνο το οποίο μας είπε, μας προέτρεψε σήμερα στην ομιλία του ο κ. Παπανδρέου. Αναφέρθηκε πολλές φορές στη λέξη αλήθεια. 
      Θέλω να σας πω, κυρίες και κύριοι συνάδελφοι, ότι κανείς στην Αίθουσα αυτή δεν έχει διαφορετική αντίληψη από το να βρεθεί, να υπάρξει φως και να υπάρξει αλήθεια. Το ζητούμενο είναι πώς θα έρθει αυτή η αλήθεια, ποιο δρόμο θα ακολουθήσουμε για να μπορέσουμε να φέρουμε την αλήθεια στο φως και να μπορέσει η αλήθεια να γίνει πραγματικότητα. Εκεί διαφωνούμε. Εκεί εμείς ακολουθούμε μια υπεύθυνη και κοινοβουλευτική στάση. Τη στάση τη θεσμική ότι σε ζητήματα στα οποία έχει επιληφθεί η δικαιοσύνη και βρίσκεται σε προανακριτικό και ανακριτικό στάδιο, δεν θα πρέπει η Βουλή εκείνη την περίοδο και μάλιστα όταν δεν αναφέρονται πρόσωπα, να αναφέρεται. Αυτή είναι η αλήθεια την οποία εμείς υποστηρίζουμε.
      Όταν όμως μιλάμε, κύριε Πρόεδρε και αγαπητοί, κυρίες και κύριοι συνάδελφοι, για αλήθεια, θα πρέπει να προσθέσουμε και ορισμένες άλλες λέξεις όπως η λέξη υπευθυνότητα. Θα πρέπει απέναντι στην πραγματικότητα, απέναντι στα γεγονότα να τα προσεγγίζουμε με υπευθυνότητα και κοντά εκεί στις λέξεις, στις προτάσεις, στις θέσεις που λέμε για κριτική, θα πρέπει να έχουμε και τη δική μας πρόταση, πώς αυτή η κριτική η οποία γίνεται θα μπορεί να βγάλει από το αδιέξοδο. 
      Αναφέρθηκε ο κ. Παπανδρέου σε μια σειρά κριτικών παρατηρήσεων. Είχε το δικαίωμα και καλώς έκανε κατά την άποψή του. Όμως εγώ θα περίμενα, όταν σε τέτοια θέματα γίνονται τέτοιες παρατηρήσεις από τον Αρχηγό της Αξιωματικής Αντιπολίτευσης, ότι αν μη τι άλλο θα είχε τουλάχιστον τον αντίλογο, θα είχε το φάρμακο να το πω έτσι, απέναντι σ’ αυτήν την παρατήρηση την οποία έκανε. Αντί γι’ αυτό έκανε μια γενική κριτική επισκόπηση επί παντός επιστητού, μίλησε κριτικά για τα πάντα, μίλησε κριτικά ως να μη ευθύνεται καμμία Κυβέρνηση στην Ελλάδα πριν, στο απώτερο παρελθόν. Φάνηκε ότι καταδίκαζε λίγο πολύ ορισμένες φιλελεύθερες θέσεις και αντιλήψεις που ακολουθεί η Κυβέρνηση, όταν είναι γνωστό ότι τα μεγάλα νεοφιλελεύθερα ανοίγματα έγιναν και στην Ευρώπη και στην Ελλάδα επί κυβερνήσεων ΠΑ.ΣΟ.Κ., του κ. Σημίτη, με τον Μπλέρ, με τον Ντα Λέμα, με το Σρέντερ, με όλους εκείνους, οι οποίοι ίσως σωστά, έκαναν αυτά τα ανοίγματα. 
      Λυπάμαι, κύριε Σημίτη, που σας στεναχωρώ και φεύγετε από την Αίθουσα αλλά ορισμένες αλήθειες πρέπει να λέγονται εδώ.
      Λέω λοιπόν ότι η προσπάθεια να γίνεται μια γενική κριτική και πάνω σε αυτήν την κριτική να ζητάμε απλά την αλήθεια, είναι ατελέσφορη και είναι μια στάση η οποία νομίζω, κατά την άποψη τη δική μου, δεν αρμόζει στον Αρχηγό της Αξιωματικής Αντιπολίτευσης. 
      Μίλησε ο κ. Παπανδρέου για μια γενικότερη συναίνεση. Αφού περιέγραψε με μελανά χρώματα την κατάσταση, μίλησε για συναίνεση. Μα, αγαπητοί κυρίες και κύριοι συνάδελφοι, χθες ψηφίσαμε το Σύνταγμα, πριν από λίγες μέρες συζητούσαμε το Σύνταγμα. Τι μεγαλύτερο πεδίο συναίνεσης θα μπορούσε να υπάρξει σ’ αυτήν την Αίθουσα από το Σύνταγμα; Απλά ο κ. Παπανδρέου και το κόμμα του προτίμησε το λαϊκισμό, προτίμησε να ξεφύγει από τις εσωκομματικές διαφορές, από τις εσωκομματικές κόντρες τις οποίες είχε, προτίμησε να ξεφύγει από το να πάρει υπεύθυνες θέσεις πάνω σε υπεύθυνα ζητήματα όπως ήταν το άρθρο 16 και άλλα ζητήματα και απέσυρε το κόμμα του  από τη Βουλή και έρχεται σήμερα και ζητάει συναίνεση. Νομίζω ότι εδώ ισχύει η γνωστή λαϊκή ρήση ότι στου κρεμασμένου το σπίτι δεν ψάχνουν για σκοινί. 
      Κυρίες και κύριοι συνάδελφοι, η θέση της Κυβέρνησης, η θέση της Νέας Δημοκρατίας είναι ξεκάθαρη, είναι κρυστάλλινη απέναντι στις εξεταστικές επιτροπές. Ναι, η Νέα Δημοκρατία δέχεται τις εξεταστικές επιτροπές. Δεν τις δέχεται ανεύθυνα όμως. 
      ΧΡΗΣΤΟΣ ΠΑΠΟΥΤΣΗΣ: Ψηφίστε τες. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Περιμένετε να τελειώσω τη φράση μου, κύριε Παπουτσή.
      Δεν τις δέχεται ανεύθυνα, δεν τις δέχεται σαν μια αποστροφή. Ούτε υποβαθμίζει το Κοινοβουλευτικό Σώμα και τους Βουλευτές. Δέχεται ότι για το κάθε πράγμα πρέπει να υπάρχει ο ειδικός, το συγκεκριμένο θεσμικό όργανο το οποίο πρέπει να αποφασίζει. Και η Βουλή για να αποφασίσει σε τέτοιο ζήτημα όπως είναι το συζητούμενο ζήτημα, θα πρέπει να έχουν ξεκαθαρίσει ορισμένα πράγματα. Και σήμερα αυτά τα πράγματα δεν έχουν ξεκαθαρίσει. Υπάρχει ακόμη η ανακριτική διαδικασία και αυτήν τη στιγμή δεν κατονομάζονται πολιτικά πρόσωπα. 
      Το να μπούμε λοιπόν σε μια κατάσταση τέτοια διατρέχουμε κινδύνους, οι οποίοι κίνδυνοι μπορούν να βλάψουν ολόκληρο το πολιτικό σύστημα και να βλάψουν όλους αναίτια, χωρίς να υπάρχει λόγος να γίνει αυτή η φθορά. Γι’ αυτό, όπως σας είπα, κοντά στη λέξη αλήθεια θα πρέπει να υπάρξει η υπευθυνότητα και κοντά στη λέξη υπευθυνότητα θα πρέπει να υπάρξει ο διαχωρισμός και η διάκριση της κάθε εξουσίας. Διότι όλοι πιστεύουμε στη δημοκρατία, όμως και η δημοκρατία και το δικαίωμα είναι θεσμοί οι οποίοι έχουν ορισμένους κανόνες και όχι μόνο εν ονόματι κάποιας δημοκρατίας ή κάποιου δικαιώματος, όπως υπαινίχθη ο κ. Παπανδρέου, να μπορεί το ένα όργανο, ο ένας θεσμός να μπαίνει στον άλλο, ο ένας να υποκαθιστά τον άλλο και σε τελική ανάλυση, να μην υπάρχει τίποτα.
      Εμείς δεχόμαστε τη θεσμική δημοκρατία, τη δημοκρατία εκείνη στην οποία έχει ρόλους το κάθε όργανο και βάσει αυτών των ρόλων θα πρέπει και η εξεταστική επιτροπή να λειτουργήσει. 
      Τέλος, μίλησε για αρχές και αξίες. 
      Κυρίες και κύριοι συνάδελφοι, η Κυβέρνηση τούτη δεν κάνει τίποτε άλλο παρά του ότι έχει προχωρήσει σε ορισμένες βαθιές μεταρρυθμίσεις, παρ’ όλο -δεν ακούστηκε και πρέπει να ακουστεί- που το γενικότερο διεθνές κλίμα είναι ιδιαίτερα βαρύ και παρ’ όλο που ορισμένες ακρίβειες, ορισμένες οικονομικές δυσκολίες δεν δημιουργούνται εδώ, δεν δημιουργούνται εξαιτίας της πολιτικής, δεν δημιουργούνται εξαιτίας της Κυβέρνησης, αλλά ξέρετε πάρα πολύ καλά ότι έχουν την αιτία στο πετρέλαιο και σε άλλους εξωγενείς παράγοντες. Δεν το είπατε όμως, απλώς εξοβελίζετε τα πράγματα και απλώς κατηγορείτε την Κυβέρνηση ότι δεν ακολουθεί και δημιουργεί κλίμα ακρίβειας, ενώ ξέρετε ότι οι τιμές του πετρελαίου μέσα σ’ ένα χρόνο έχουν διπλασιαστεί, πράγμα το οποίο έχει κυκλικές επιπτώσεις σε όλα τα προϊόντα και στον τιμάριθμο και στον πληθωρισμό, πράγμα το οποίο συμβαίνει όχι μόνο στην Ελλάδα, αλλά σε ολόκληρη την Ευρώπη.
    Τα λέω αυτά, κυρίες και κύριοι συνάδελφοι, με μια αγανάκτηση γιατί κάποια στιγμή εδώ θα πρέπει να λέμε την αλήθεια. Θα πρέπει να λέμε ολόκληρη την αλήθεια. Και όταν λέμε «αλήθεια», να μην εννοούμε λαϊκισμούς, να μην εννοούμε τη δημαγωγία, να μην εννοούμε παραχάραξη των γεγονότων, να μην εννοούμε ανευθυνότητα. Διότι, «αλήθεια» σημαίνει υπευθυνότητα και σημαίνει να λες τα πράγματα με το όνομά τους, έστω και αν είναι πικρά. Αυτό δεν το έκανε ο κ. Παπανδρέου. Ακολούθησε τον εύκολο δρόμο της δημαγωγίας και του λαϊκισμού, λέγοντας ότι φταίνε τα πάντα, φταίει η Κυβέρνηση, φταίνε όλοι, αποκρύπτοντας από τον ελληνικό λαό την πραγματικότητα, μια σκληρή πραγματικότητα που έρχεται απέξω και η Κυβέρνηση του κ. Καραμανλή με τις μεταρρυθμίσεις και την πολιτική που κάνει προσπαθεί και έχει πετύχει να αποκρούσει το μείζον αυτών των δυσκολιών, οι οποίες μας έρχονται απέξω.
    Ευχαριστώ, κύριε Πρόεδρε.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Έχει ζητήσει το λόγο για μια βραχύτατη παρέμβαση ο Κοινοβουλευτικός Εκπρόσωπος του ΠΑ.ΣΟ.Κ., ο κ. Παπουτσής.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, έχω ζητήσει και εγώ το λόγο πριν από τον κύριο Υπουργό. Θα παρακαλέσω να το αναφέρετε για την κοινοβουλευτική τάξη. 
      ΠΡΟΕΔΡΕΥΩΝ (Αναστάσιος Νεράντζης): Μίλησα ήδη για «βραχεία παρέμβαση» και ο κ. Παπουτσής γνωρίζει πολύ καλά τι λέω και το τηρεί πάντοτε. 
      Ορίστε, κύριε Παπουτσή, έχετε το λόγο.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, θέλω να πω πως πρόκειται για μια ερώτηση προς το Προεδρείο. Δεν είναι παρέμβαση. 
      Πρώτα απ’ όλα, κύριε Πρόεδρε, θέλω να γνωρίζω εάν ισχύει η δέσμευση του Αντιπροέδρου κ. Σούρλα το πρωί για λογαριασμό του Προεδρείου ότι θα υπάρχει ένας περιορισμός του χρόνου των παρεμβάσεων των κυρίων Υπουργών, δεδομένου ότι στις 16.00΄ θα τελειώσουμε για την ψηφοφορία και ως εκ τούτου να έχουν το δικαίωμα και τη δυνατότητα οι συνάδελφοι να πάρουν το λόγο. Βλέπω ότι έχει πάρει τρεις φορές το λόγο ο κύριος Υπουργός μέχρι στιγμής και επανέρχεται συνεχώς χωρίς να έχουν έρθει οι άλλοι συνάδελφοι του κ. Χατζηγάκη. Η κ. Πετραλιά το πρωί ενημέρωσε το Προεδρείο ότι πρόκειται να λάβει το λόγο. Ρωτάω λοιπόν εάν ισχύει η δέσμευση αυτή.
      Δεύτερον, κύριε Πρόεδρε, θέλω να υπενθυμίσετε στον κύριο Υπουργό και στην Κυβέρνηση ότι το θέμα της συζήτησης σήμερα στην ημερήσια διάταξη είναι η πρόταση για την εξεταστική επιτροπή του ΠΑ.ΣΟ.Κ. όσον αφορά ένα συγκεκριμένο και ομολογημένο σκάνδαλο. Εδώ δεν πρόκειται για υποτιθέμενο σκάνδαλο. Και πραγματικά νοιώθουμε πολύ μεγάλη έκπληξη αν ο ίδιος ο Υπουργός Δικαιοσύνης αναφέρεται σε υποτιθέμενο σκάνδαλο, όταν μιλάμε για ομολογημένο σκάνδαλο, το οποίο δεν θα υπήρχε εάν η Κυβέρνηση, το Υπουργείο Οικονομικών, με πολιτικές αποφάσεις, δεν προχωρούσε στην έκδοση των δομημένων ομολόγων. 
      ΠΡΟΕΔΡΕΥΩΝ (Αναστάσιος Νεράντζης): Όσον αφορά την πρώτη ερώτησή σας, δεν έχει περιέλθει σε γνώση μου κάποιο στοιχείο, από το οποίο να προκύπτει μεταβολή της πρώτης απόφασης. 
      ΧΡΗΣΤΟΣ ΠΑΠΟΥΤΣΗΣ: Άρα, να υπάρξει ένας περιορισμός.
      ΠΡΟΕΔΡΕΥΩΝ (Αναστάσιος Νεράντζης): ‘Οσον αφορά τον χαρακτηρισμό μιας πράξεως ως υποτιθέμενης ή ως πράγματι επισυμβάσης, αυτό είναι αποκλειστικό δικαίωμα του ρήτορος.
      Το λόγο έχει ζητήσει και έχει ο Κοινοβουλευτικός Εκπρόσωπος της Νέας Δημοκρατίας, ο κ. Παναγιωτόπουλος, με την παρατήρηση ότι πράγματι ο κ. Παπουτσής ήταν βραχύτατος και δεν δημιούργησε κανένα πρόβλημα.
     ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Αναστάσιος Νεράντζης): ‘Εχει ζητήσει μετά το λόγο ο Κοινοβουλευτικός Εκπρόσωπος του Κ.Κ.Ε. και βλέπω ότι ζητά το λόγο και ο Κοινοβουλευτικός Εκπρόσωπος του Λαϊκού Ορθόδοξου Συναγερμού. Τι να κάνουμε όμως;
     ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Κύριε Πρόεδρε, έχω ζητήσει το λόγο πριν από τον Πρόεδρο του ΠΑ.ΣΟ.Κ..
      ΠΡΟΕΔΡΕΥΩΝ (Αναστάσιος Νεράντζης): Και φυσικά έχει ζητήσει το λόγο και η κ. Πετραλιά, για να υπάρχει και εναλλαγή. Είναι ένας τρόπος, κυρία Πετραλιά για να υπάρχει εναλλαγή. Δεν μπορεί να μιλάει, ούτε η Κυβέρνηση, ούτε συνέχεια η Αντιπολίτευση. Μίλησε ο κ. Παπουτσής, μιλάει ο κ. Παναγιωτόπουλος, θα μιλήσει ο κ. Κανταρτζής, θα ακολουθήσετε εσείς και μετά ο κ. Ροντούλης. 
     ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Δεν σας έκανα παράπονο. Είπα ότι έχω ζητήσει το λόγο, πριν από τον Πρόεδρο του ΠΑ.ΣΟ.Κ..
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Παναγιωτόπουλε, έχετε το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κυρίες και κύριοι συνάδελφοι, παρακολούθησα με πολλή προσοχή και σεβασμό, τον οφειλόμενο σεβασμό, τον κ. Γιώργο Παπανδρέου, Αρχηγό του ΠΑ.ΣΟ.Κ., Αρχηγό της Αξιωματικής Αντιπολίτευσης, που μίλησε πριν από λίγο. Και πραγματικά μού προκάλεσε κατάπληξη το εξής γεγονός: δεν θέλω να πιστέψω -και δεν το πιστεύω- ότι συνειδητά ένας κορυφαίος παράγων του δημοκρατικού πολιτεύματος, όπως είναι ο Αρχηγός της Αξιωματικής Αντιπολίτευσης, χρησιμοποιεί τόσες και τέτοιες ανακρίβειες για να στοιχειοθετήσει κατηγορίες έωλες και αναπόδεικτες σε βάρος της Κυβέρνησης και της Νέας Δημοκρατίας. Δεν πιστεύω, λοιπόν, ότι συνειδητά ο Αρχηγός του ΠΑ.ΣΟ.Κ. χρησιμοποίησε τις ανακρίβειες αυτές, πλήθος ανακριβειών. Θεωρώ ότι τον έχουν παραπλανήσει συνάδελφοι και συνεργάτες του, σύντροφοί του στο ΠΑ.ΣΟ.Κ. και σύμβουλοί του, παρέχοντάς του λανθασμένα στοιχεία και δημιουργώντας του μια λανθασμένη εικόνα. 
      Να αποκαταστήσουμε, λοιπόν, την αλήθεια, όχι με επιχειρήματα συναισθηματικής υφής και συναισθηματικού περιεχομένου που προέρχονται από το θυμικό, αλλά να αποκαταστήσουμε την αλήθεια με γεγονότα.
      Ακούσαμε πολλά για συγκάλυψη, για σκάνδαλο, για ιστορία που οργανώθηκε σε πολιτικά γραφεία, που κατευθύνθηκε από τον Πρωθυπουργό και από Υπουργούς της Κυβέρνησης και από άλλα πολιτικά πρόσωπα. Η υπόθεση των δομημένων ομολόγων, κυρίες και κύριοι συνάδελφοι, ήρθε στο φως διότι την έβγαλε πρώτη η Κυβέρνηση. Και η Κυβέρνηση είναι εκείνη που παρέπεμψε την υπόθεση στη δικαιοσύνη. Ένα το κρατούμενο. 
      Σήμερα, η υπόθεση έχει μπει στην τελική φάση της δικαστικής εκκαθάρισης. Μέσα από συγκεκριμένες πρωτοβουλίες, ορίστηκε ειδικός εφέτης ανακριτής ο οποίος διεκπεραιώνει πλέον την κύρια ανάκριση, μπαίνουμε στο τελικό στάδιο της δικαστικής εκκαθάρισης. Και θα επαναλάβω κάτι που με κάθε δυνατή έμφαση έχει τονίσει και ο Πρωθυπουργός και οι αρμόδιοι Υπουργοί και όλα τα στελέχη της Νέας Δημοκρατίας: εάν αποδειχθεί από τη δικαιοσύνη ότι κάποιοι έβαλαν το χέρι στο μέλι όπου και να βρίσκονται, θα πληρώσουν. Τελεία και παύλα.
      Τώρα, είναι γνωστό ότι τα ασφαλιστικά ταμεία έχουν μεγάλη και αυξανόμενη περιουσία, μια περιουσία που αυξήθηκε επί της κυβερνητικής θητείας της Νέας Δημοκρατίας. Η επένδυση σε δομημένα ομόλογα αποτελούσε ένα μικρό μέρος της συνολικής περιουσίας των ταμείων αυτών που όπως σας είπα στο διάστημα της διακυβέρνησης της Νέας Δημοκρατίας αυξήθηκε συνολικά η περιουσία των ταμείων, δεν μειώθηκε. 
      Τώρα, το ρίσκο που πήραν τα ασφαλιστικά ταμεία αγοράζοντας τα δομημένα ομόλογα αποδεικνύεται πολύ μικρότερο από το ρίσκο των αγορών που έγιναν επί των ημερών των κυβερνήσεων του ΠΑ.ΣΟ.Κ. και αφορούσαν το Χρηματιστήριο. Και εδώ, δεν μπορώ να αποφύγω παρά να συνδέσω τη λανθάνουσα ευαισθησία του ΠΑ.ΣΟ.Κ. που εμφανίζεται σήμερα για την περιουσία των εργαζομένων και των ασφαλισμένων με το γεγονός της πλήρους αδιαφορίας, να μην πω πολιτικής αναισθησίας, που χαρακτήριζε το τότε ΠΑ.ΣΟ.Κ., το κυβερνητικό ΠΑ.ΣΟ.Κ., όταν μέσω των επιλογών που είχαν κάνει τα ασφαλιστικά ταμεία στο Χρηματιστήριο και λόγω της κρίσης που ακολούθησε στο Χρηματιστήριο, χάθηκαν πολύτιμοι πόροι των εργαζομένων και των ασφαλισμένων. Τότε, δεν είχαν στο ΠΑ.ΣΟ.Κ. ευαισθησία. Σήμερα και ευαισθησία έχουν και εμφανίζονται σαν δημόσιοι κατήγοροι. 
      Τα δομημένα ομόλογα αποτελούν ένα χρηματοπιστωτικό προϊόν. Διεθνώς υπολογίζεται ότι πάνω από 800.000.000.000 ευρώ έχουν επενδυθεί σε δομημένα ομόλογα σε ολόκληρο τον κόσμο. Το προϊόν αυτό καθ’ εαυτό, δεν μπορεί να ενοχοποιείται. Εάν υπήρξαν στην πορεία των επενδύσεων κάποιοι που έβαλαν, όπως σας είπα, τα δάκτυλα στο μέλι και τα δάκτυλα θα κοπούν, η δικαιοσύνη μπαίνει στην τελική φάση της δικαστικής εκκαθάρισης και αυτοί θα καθίσουν στο σκαμνί. Αλλά αρκετά έχει κρατήσει η παραπληροφόρηση και πρέπει κάποια στιγμή η αλήθεια να αποκατασταθεί. 
      Ο δανεισμός του δημοσίου στον οποίο –για να λέμε τα πράγματα με το όνομά τους- δεν προσφεύγει η Κυβέρνηση της Νέας Δημοκρατίας με δική της πρωτοβουλία, καθίσταται απαραίτητος, κυρίες και κύριοι συνάδελφοι, διότι παραλάβαμε μια Ελλάδα υπερχρεωμένη με 210.000.000.000 ευρώ συνολικό δημόσιο χρέος, το οποίο μας κατέλειπε το ΠΑ.ΣΟ.Κ.. Αυτά, για να αποκατασταθεί η αλήθεια. 
      Ο δανεισμός, λοιπόν, του δημοσίου γίνεται σε υπηρεσιακή φάση με τους ίδιους υπηρεσιακούς παράγοντες του Υπουργείου Οικονομικών και της Διεύθυνσης του Γενικού Λογιστηρίου του Κράτους, όπως γινόταν και τα χρόνια που προηγήθηκαν και βεβαίως αναφέρομαι στα χρόνια της διακυβέρνησης της χώρας από το ΠΑ.ΣΟ.Κ.. Άρα, μιλάμε για καθαρά υπηρεσιακές διαδικασίες, οι οποίες όταν έφτασαν στο επίπεδο των διοικήσεων των ταμείων, πέρασαν μέσα από διοικήσεις στις οποίες εκπροσωπείται όλο το φάσμα των πολιτικών και συνδικαλιστικών φορέων. Γιατί, ένα από τα πράγματα που ξέχασε να πει ο Πρόεδρος του ΠΑ.ΣΟ.Κ. είναι ότι στο σύνολο σχεδόν των ταμείων, η εκάστοτε κυβέρνηση μπορεί να διορίσει το πολύ ένα ή δύο πρόσωπα. Τα υπόλοιπα διορίζονται από θεσμικούς και συνδικαλιστικούς φορείς ή έχουν μόνιμη θεσμική θέση στα συγκεκριμένα συμβούλια.
      Και είναι γνωστό ότι σε όλες τις διοικήσεις οι οποίες ψήφισαν τέτοιου είδους επενδυτικές επιλογές, εκπροσωπούνται κορυφαία συνδικαλιστικά στελέχη και του ΠΑ.ΣΟ.Κ. και των υπολοίπων κομμάτων της Aντιπολίτευσης. 
      Κατά συνέπεια ας αποκαταστήσουμε την αλήθεια, ας ρίξουμε τους τόνους, ας δούμε το πρόβλημα όπως εξελίχθηκε και ας πάμε στις πραγματικές σταθερές,  όχι στην παραπληροφόρηση. Από όλη τη διαδικασία ενώπιον της δικαιοσύνης και βεβαίως απ’ όλη τη διαδικασία της ερεύνησης που πραγματοποίησε ο Πρόεδρος της σχετικής ανεξάρτητης αρχής, ο κ. Ζορμπάς, δεν έχει προκύψει καμμία ευθύνη πολιτικού προσώπου και για κανένα πολιτικό πρόσωπο. Αυτή είναι η πραγματικότητα. 
      Μάλιστα, όταν ο κ. Ζορμπάς προσήλθε -συμβαίνει να είμαι μέλος ως Κοινοβουλευτικός Εκπρόσωπος της οικείας Επιτροπής, στην Επιτροπή Θεσμών και Διαφάνειας- και ρωτήθηκε από την τέως Πρόεδρο της Βουλής την κ. Μπενάκη εάν έχει διαπιστώσει ευθύνη πολιτικού προσώπου, είπε ότι εάν το είχε διαπιστώσει, θα είχε ακολουθήσει την προβλεπόμενη διαδικασία, θα το είχε στείλει στη Βουλή, όπως προβλέπει ο νόμος περί ευθύνης Υπουργών. Ανατρέξτε παρακαλώ στα Πρακτικά. Δεν το έκανε, διότι πουθενά δεν έχει διαπιστωθεί ευθύνη πολιτικού προσώπου. Άρα η σχετική παραφιλολογία του ΠΑ.ΣΟ.Κ., η οποία αγγίζει και ξεπερνά τα όρια της πολιτικής συκοφαντίας, πέφτει στο κενό, οδηγείται σε αδιέξοδο.
      Κυρίες και κύριοι συνάδελφοι, το ΠΑ.ΣΟ.Κ. επίσης οδηγήθηκε στην Επιτροπή Κεφαλαιαγοράς της Μεγάλης Βρετανίας (FSA) και εκεί δεν υπήρξε αποτέλεσμα. Απ’ όλους λοιπόν τους εξονυχιστικούς ελέγχους δεν προκύπτει καμμία ευθύνη πολιτικών προσώπων. Προκύπτουν συναλλαγές, οι οποίες διενεργήθηκαν σε υπηρεσιακή βάση με αποκλειστική ευθύνη των διοικήσεων των ταμείων και είπαμε, όπου διαπιστωθούν ευθύνες, τα χέρια θα κοπούν και τα κεφάλια θα πέσουν. Προχωρεί η δικαιοσύνη στην τελική αποφασιστική φάση. 
      Δεν μπορώ όμως να αποφύγω να σχολιάσω και ορισμένα άλλα που είπε ο κ. Παπανδρέου που μίλησε πριν από λίγο σε αυτήν την Αίθουσα. Είπε: «Από τα όσα προείπα προκύπτει σαφώς γιατί η Νέα Δημοκρατία λέει «όχι» στην εξεταστική επιτροπή».
       Δεν έχουμε τίποτα εναντίον των εξεταστικών και σωστά το είπε ο Υπουργός κ. Χατζηγάκης. Αλλά το να κάνουμε εξεταστική, για να ικανοποιήσουμε τα ζητήματα τακτικής και δημιουργίας εντυπώσεων του ΠΑ.ΣΟ.Κ. και του κ. Παπανδρέου, νομίζω ότι είναι κάτι το οποίο είναι αντίθετο με το ρόλο μας και την αποστολή μας σε αυτήν την Αίθουσα. Γιατί περί αυτού πρόκειται. Όταν η υπόθεση έχει εισέλθει στην τελική φάση της δικαστικής εκκαθάρισης, αντιλαμβάνεστε ότι η εξεταστική επιτροπή της Βουλής για το ίδιο θέμα θα μπορούσε να προκαλέσει μόνο αποπροσανατολισμό. Να αφήσουμε τη δικαιοσύνη να προχωρήσει και να βάλει τα πράγματα στη θέση τους. 
      Κλείνω, κύριε Πρόεδρε, με δύο-τρεις ακόμα παρατηρήσεις. 
      Πραγματικά είναι κρίμα να ακούει κάποιος τον κ. Παπανδρέου να επιδεικνύει τώρα εκ των υστέρων την ευθύνη του για τη «χαμένη υπόθεση της αναθεώρησης του Συντάγματος», όπως λέει.
      Μα, την Αναθεώρηση του Συντάγματος, κύριε Παπανδρέου την ξεκινήσαμε μαζί. Δεν θα είχε ξεκινήσει η αναθεωρητική διαδικασία, εάν και οι συνάδελφοι του ΠΑ.ΣΟ.Κ. πέραν των εκατό με πρώτη-πρώτη την υπογραφή του κ. Παπανδρέου δεν είχαν ζητήσει να κινηθεί η διαδικασία αυτή προτάσσοντας μάλιστα την άποψή τους για συγκεκριμένα άρθρα του Συντάγματος, όπως το άρθρο 16, ότι πρέπει να αλλάξει. 
      Σήμερα ο κ. Παπανδρέου συγκρούεται με το 63% του ελληνικού λαού, που ζήτησε να προχωρήσει η Αναθεώρηση και καυτηριάζει σε όλες τις δημοσκοπήσεις την επαμφοτερίζουσα στάση του, η οποία θυμίζει το πολιτικό ανεμούριο της Χαριλάου Τρικούπη, κατά το όπου φυσάει ο άνεμος και όπου επιτάσσει η μικροκομματική σκοπιμότητα μέσα στο ΠΑ.ΣΟ.Κ., εκεί θα πορευθούν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Τελειώνετε, κύριε συνάδελφε. Έχετε υπερβεί το χρόνο σας κατά δυόμισι λεπτά.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κλείνοντας θέλω να πω ότι η Κυβέρνηση δεν έχει να φοβηθεί τίποτα ούτε και από την απόφαση των δομημένων ομολόγων. Τα πάντα έρχονται στο φως. Όποιος έφταιξε, θα καθίσει στο εδώλιο και θα τιμωρηθεί. Εκείνο όμως στο οποίο δεν μπορούμε να συνεργήσουμε, είναι στο να επιδιδόμεθα όλοι εντός και εκτός της Αιθούσης σε μικροκομματικά παίγνια και σε άγρα επίπλαστων και προσωρινών πολιτικών εντυπώσεων! Δεν προσφέρουμε έτσι ούτε στο Κοινοβούλιο ούτε στη δημοκρατία ούτε στην αλήθεια. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Αναστάσιος Νεράντζης): Παρακαλώ, απευθύνω έκκληση. Υπάρχουν Βουλευτές εγγεγραμμένοι, οι οποίοι δεν θα μπορέσουν να μιλήσουν, επειδή παρατείνονται οι χρόνοι ομιλίας των Κοινοβουλευτικών Εκπροσώπων. Σας παρακαλώ θερμά, εάν ενδιαφέρεστε να μιλήσουν και οι συνάδελφοί μας, όχι μόνο να μην υπερβαίνετε, αλλά να συντέμνετε και το χρόνο.
      Ο κ. Κανταρτζής έχει το λόγο.
      ΑΧΙΛΛΕΑΣ ΚΑΝΤΑΡΤΖΗΣ: Κύριε Πρόεδρε, κυρίες και κύριοι Βουλευτές, δεν θα ήθελα να σχολιάσω τα όσα ανέφερε για πολλοστή φορά μέσα σε αυτήν την Αίθουσα ο κ. Παπανδρέου κατά το γνωστό «πες, πες, κάτι θα μείνει για το Κ.Κ.Ε.».
       Θα το επαναλάβουμε για μία ακόμα φορά, το Κ.Κ.Ε. δεν είναι αντί ΠΑ.ΣΟ.Κ., δεν είναι αντί Νέα Δημοκρατία, είναι ανοιχτά και διακηρυγμένα αντίπαλος της πλουτοκρατίας και των κομμάτων που την υπηρετούν από όποια θέση και αν βρίσκονται είτε από τη θέση της Κυβέρνησης, είτε από τη θέση της Αντιπολίτευσης.
      Ο ειδικός αγορητής μας ο κ. Σκυλλάκος ανέφερε ολοκληρωμένα την τοποθέτηση της Κοινοβουλευτικής Ομάδας του Κ.Κ.Ε. για το ζήτημα του σκανδάλου των ομολόγων αλλά και γενικότερα των σκανδάλων των ασφαλιστικών ταμείων. 
      Υπενθυμίζω, ότι το Κ.Κ.Ε. στην προηγούμενη Βουλή είχε καταθέσει δική του πρόταση -βεβαίως κατά τον Κανονισμό δεν είχε τον απαιτούμενο αριθμό υπογραφών, για να συζητηθεί σύμφωνα με τον Κανονισμό της Βουλής- ώστε να συγκροτηθεί εξεταστική επιτροπή με απόφαση της Βουλής που θα διερευνήσει όλο το πρόβλημα της λεηλασίας, της κλοπής, της αφαίμαξης των αποθεματικών των ασφαλιστικών ταμείων και για το σκάνδαλο των ομολόγων, που είναι μία σημαντική πλευρά αυτής της υπόθεσης και θα πρέπει ασφαλώς να αποδοθούν και οι ποινικές και πολιτικές ευθύνες που υπάρχουν και η Κυβέρνηση της Νέας Δημοκρατίας έχει τεράστιες ευθύνες γι’ αυτό το θέμα, αλλά και να διερευνηθεί συνολικά η μεγάλη αφαίμαξη που έγινε στα αποθεματικά των ασφαλιστικών ταμείων διαχρονικά από το 1950.
      Το Κ.Κ.Ε. ποτέ δεν είπε «όχι» στη συγκρότηση εξεταστικών για τη διερεύνηση υποθέσεων. Και για τις υποκλοπές είπαμε «ναι» στη συγκρότηση εξεταστικής επιτροπής, όπως επίσης και για τη διερεύνηση του σκανδάλου της υπόθεσης «SIEMENS». Ποια είναι η ουσία της συγκεκριμένης πρότασης που συζητάμε σήμερα;
      Το Κ.Κ.Ε. εμμένει στην τοποθέτησή του για την ανάγκη συγκρότησης εξεταστικής επιτροπής, που θα διερευνήσει όλες τις πτυχές της υπόθεσης. Λεηλασία είχαμε και με τα δομημένα ομόλογα, όμως είχαμε και πιο πριν, τη μεγάλη αφαίμαξη των αποθεματικών των ασφαλιστικών ταμείων με το Χρηματιστήριο. Πάνω από 3.000.000.000 ευρώ χάθηκαν την περίοδο 1999-2002. Όπως είχαμε επίσης τη μεγάλη αφαίμαξη των αποθεματικών, δισεκατομμύρια ευρώ, με τη δέσμευση των αποθεματικών των ασφαλιστικών ταμείων με χαμηλότοκες καταθέσεις. Δεν θα πρέπει να διερευνηθούν όλα αυτά; Γιατί το ΠΑ.ΣΟ.Κ. τα εξαιρεί από πρότασή του; Μένει ανοιχτό το ερώτημα. Γιατί δεν θέλει τη διερεύνηση; Γιατί ουσιαστικά η πρόταση του ΠΑ.ΣΟ.Κ. για εξεταστική επιτροπή θέλει να κρατήσει κλειστό το δρόμο στη διερεύνηση;
      Δεν είναι μόνο το ζήτημα της απόδοσης των ποινικών ή των πολιτικών ευθυνών, που για μας σε καμμία περίπτωση δεν παραγράφονται και δεν αναφέρομαι στην νομική έννοια του όρου αλλά αναφέρομαι με την έννοια της συνείδησης των εργαζομένων που δεν πρέπει να νομιμοποιήσουν αυτήν την κλοπή, αλλά αναφέρομαι και για ένα ακόμα ζήτημα: ότι ακριβώς και από τα δύο κόμματα και από την Κυβέρνηση της Νέας Δημοκρατίας με τον τελευταίο νόμο που φέρνει το όνομα της Υπουργού Απασχόλησης κ. Πετραλιά, όπως και οι προηγούμενοι, επιχειρήθηκε να αξιοποιηθεί η μεγάλη λεηλασία που έγινε τις  προηγούμενες δεκαετίες στα αποθεματικά των ταμείων για να περάσουν τα νέα αντεργατικά μέτρα που θέλουν την απαλλαγή του κράτους και της εργοδοσίας από τις υποχρεώσεις τους στην κοινωνική ασφάλιση με την επιδείνωση των συνθηκών των εργαζομένων. Παράταση του εργάσιμου χρόνου, μείωση των συνταξιοδοτικών παροχών, αυτός ήταν ο κεντρικός άξονας των αλλαγών που έγιναν μαζί με τον περιορισμό των συντάξεων και των άλλων παροχών που διέπνεαν και τον τελευταίο νόμο Πετραλιά και το νόμο Ρέππα και το νόμο Σιούφα, όλους τους νόμους που είχαν δρομολογηθεί και είχαν ψηφιστεί την τελευταία δεκαπενταετία από τις κυβερνήσεις των δύο μεγάλων κομμάτων. Και δεν σταματά εδώ το παιχνίδι.
    Πρόσφατα, την προηγούμενη εβδομάδα στο Ευρωπαϊκό Κοινοβούλιο με τις ψήφους των Ευρωβουλευτών της Νέας Δημοκρατίας από τη μια μεριά, του ΠΑ.ΣΟ.Κ. από την άλλη, αλλά και με τις ψήφους του ΛΑ.Ο.Σ., υιοθετήθηκαν οι νέες κατευθύνσεις τις Ευρωπαϊκής Επιτροπής, που έρχονται να μεταρρυθμίσουν τη στρατηγική της Λισαβόνας, όπου χωρίς περιστροφές χαράζονται οι είκοσι τέσσερις κατευθυντήριες γραμμές που θα έχουν σαν αποτέλεσμα την ακόμη μεγαλύτερη επιδείνωση στα εργασιακά, στα ασφαλιστικά δικαιώματα των εργαζομένων. Μιλάνε ανοιχτά για την παράταση του επαγγελματικού βίου κατά πέντε χρόνια, μέχρι το 2012 μέσον όρο στην Ευρωπαϊκή Ένωση. Μιλάνε για νέες αρνητικές αλλαγές με την παράταση του εργάσιμου βίου, την αποθάρρυνση της πρόωρης συνταξιοδότησης, τον εκσυγχρονισμό των συστημάτων κοινωνικής ασφάλισης, συμπεριλαμβανομένου του συνταξιοδοτικού και ιατροφαρμακευτικής περίθαλψης, που δείχνουν καθαρά την πυξίδα των αλλαγών που έρχονται τα επόμενα χρόνια, με τη σύμφωνη γνώμη των δύο μεγάλων κομμάτων.
    Επαναλαμβάνω, το κόμμα μας δεν πρόκειται να δώσει καμμία άφεση αμαρτιών σε αυτό το μεγάλο παιχνίδι που παίχτηκε δεκαετίες τώρα με τις πλάτες και την ανοχή των δύο μεγάλων κομμάτων σε βάρος των εργαζομένων. Καταθέσαμε πρόταση νόμου στην προηγούμενη Βουλή. Ζητούσαμε αφ’ ενός μεν την επιστροφή όλων των κλεμμένων από το 1950 και αφ’ ετέρου τη διεύρυνση και τη διαχείριση των αποθεματικών των ασφαλιστικών ταμείων και την κατοχύρωση και τη διεύρυνση των συνταξιοδοτικών δικαιωμάτων των εργαζομένων. Δεν έχω το χρόνο να αναφερθώ αναλυτικά. Υπενθυμίζω όμως, ένα πράγμα. Η πρότασή μας αυτή καταψηφίστηκε από τα δύο μεγάλα κόμματα και από τη Νέα Δημοκρατία και από το ΠΑ.ΣΟ.Κ.
    Και θα ήθελα εδώ να ρωτήσω τον κ. Παπανδρέου, που τώρα δεν παρευρίσκεται στην Αίθουσα: Αλήθεια, κύριε Παπανδρέου, η πρότασή μας αυτή πού αναφέρονταν; Στη Δευτέρα παρουσία όπως υποκριτικά και δημαγωγικά ισχυρίζεστε; Όχι βέβαια. Δεν αναφερόμαστε όταν στην εξουσία θα βρίσκονται εργαζόμενοι και όταν τα μέσα παραγωγής θα ανήκουν στο λαό. Για σήμερα μιλάμε. Σήμερα, που ζούμε σ’ αυτό το σύστημα. Σήμερα, που τα αποθεματικά των ασφαλιστικών ταμείων έχουν λεηλατηθεί. Ας αφήσει, λοιπόν, και η ηγεσία του ΠΑ.ΣΟ.Κ. αυτές τις δημαγωγικές κορώνες, όπως επίσης και τις άλλες, για τη δήθεν σύμπλευση στην Αναθεώρηση του Συντάγματος.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Εμείς ήμασταν σταθεροί στη θέση μας και για το ασυμβίβαστο. Και με τη στάση μας αυτή φράξαμε το δρόμο στην αναθεώρηση του άρθρου 16 και τις άλλες αντιδραστικές αλλαγές που από κοινού προωθούσαν ΠΑ.ΣΟ.Κ. και Νέα Δημοκρατία με τις γνωστές προτάσεις που κατέθεσαν για την Αναθεώρηση του Συντάγματος και με τις γνωστές επιλογές. Βεβαίως δεν έχουμε αυταπάτες ότι με τη μη αναθεώρηση του άρθρου 16 έκλεισε το ζήτημα της παιδείας. Οι πολιτικές δυνάμεις και η πολιτική τους είναι παρούσες και με την έννοια αυτή θα μας βρουν μπροστά τους σε κάθε προσπάθεια για να υλοποιήσουν τις αρνητικές αλλαγές που δρομολογούνται άλλωστε με πολλούς τρόπους, όπως ο νόμος πλαίσιο που έχουν τη σύμφωνη γνώμη και των δύο μεγάλων κομμάτων.
    Εμμένουμε λοιπόν, στη θέση μας και λέμε ότι έτσι όπως έχει η πρόταση του ΠΑ.ΣΟ.Κ. δεν μπορεί να ψηφιστεί. 
    Και με την ευκαιρία αυτή θα ήθελα να απευθύνω ένα ερώτημα και στο Συνασπισμό, στην ηγεσία του ΣΥ.ΡΙΖ.Α.. Τι άλλαξε κύριοι και αλλάξατε τη θέση σας; 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Ένα λεπτό, κύριε Πρόεδρε.
    ΠΡΟΕΔΡΕΥΩΝ (Αναστάσιος Νεράντζης): Παρακαλώ ολοκληρώστε. Να μην υπερβείτε το χρόνο. Αν τώρα θέτετε ερώτημα θα πάτε στα δυόμισι λεπτά.
    ΑΧΙΛΛΕΑΣ ΚΑΝΤΑΡΤΖΗΣ: Στον Κοινοβουλευτικό Εκπρόσωπο της Νέας Δημοκρατίας δώσατε δέκα λεπτά. Παρακαλώ ένα λεπτό να ολοκληρώσω.
    Επαναλαμβάνω, τι άλλαξε και αλλάζατε σήμερα τη θέση σας; Άλλαξε τίποτα; Στην προηγούμενη Βουλή ψηφίσατε κατά της πρότασης του ΠΑ.ΣΟ.Κ. αφού δεν έγιναν αποδεκτοί οι όροι που θέσατε. Και διαβάζω επιγραμματικά για να ολοκληρώσω, από την τοποθέτηση του κ. Αλαβάνου: Κάνετε πρόταση να συμπεριληφθούν δύο όροι. Η πρώτη παράγραφος «εξέταση των επενδύσεων των αποθεματικών την τελευταία δεκαετία και σε ιστορικό βάθος». Η δεύτερη παράγραφος αναφέρεται στους ελεγκτικούς μηχανισμούς και ολοκληρώνει την τοποθέτησή του «αν δεχθεί τότε η Αξιωματική Αντιπολίτευση αυτές τις θέσεις, δηλαδή σε μια βάθος χρόνου…
    ΠΡΟΕΔΡΕΥΩΝ (Αναστάσιος Νεράντζης): Παρακαλώ, ολοκληρώστε.
     ΑΧΙΛΛΕΑΣ ΚΑΝΤΑΡΤΖΗΣ: …ρητά και όχι με λόγια εξέταση του προβλήματος, θα ψηφίσουμε την πρόταση, αλλιώς δεν μπορούμε να την ψηφίσουμε». Και κλείνει την τοποθέτησή του λέγοντας «ας μην κάνουμε κομματικό παιχνίδι εδώ μέσα στη Βουλή».
    Θα ήθελα να σας ρωτήσω: Εμμένετε στην τοποθέτησή σας αυτή; Για εξηγήστε μας παρακαλώ, τι άλλαξε από τότε; Κάνατε λάθος τότε;
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Άλλαξαν βεβαίως οι πολιτικές συγκυρίες, άλλαξαν οι πολιτικές διεργασίες, βγήκαν τα σενάρια για δημοσκοπήσεις. Αλλά αυτό είναι δικό σας πρόβλημα.
    ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Κανταρτζή.
    Έχει ζητήσει το λόγο η Υπουργός Απασχόλησης…
      ΑΧΙΛΛΕΑΣ ΚΑΝΤΑΡΤΖΗΣ: Επαναλαμβάνω λέγοντας στο ΠΑ.ΣΟ.Κ. ότι αν αυτήν την πρόταση την κάνατε για διερεύνηση…
    ΠΡΟΕΔΡΕΥΩΝ (Αναστάσιος Νεράντζης): Έχω ήδη εκφωνήσει τον επόμενο ομιλητή, κύριε Κανταρτζή.
      ΑΧΙΛΛΕΑΣ ΚΑΝΤΑΡΤΖΗΣ: …εμείς δεν μπορούμε να την ψηφίσουμε.
    ΠΡΟΕΔΡΕΥΩΝ (Αναστάσιος Νεράντζης): Κύριε Κανταρτζή έχετε ήδη τελειώσει.
    Έχει ζητήσει το λόγο η κ. Πετραλιά. Με βάση την απόφαση της Βουλής, η οποία ελήφθη, ο χρόνος διαρκείας της ομιλίας της θα πρέπει να είναι δέκα λεπτά. 
    Παρακαλώ να περατώσετε την αγόρευσή σας, κυρία Υπουργέ, εντός του δεκαλέπτου. 
    Ευχαριστώ.
     ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Κυρίες και κύριοι συνάδελφοι, από την ομιλία του Αρχηγού του ΠΑ.ΣΟ.Κ. φάνηκε ξεκάθαρα ποια ήταν η αληθινή ουσία της σημερινής συζήτησης, ο στόχος του αιτήματος της πρότασης του ΠΑ.ΣΟ.Κ. για τη σύσταση της εξεταστικής επιτροπής. 
    Η σημερινή συζήτηση προκαλείται για να υπηρετήσει την ανάγκη του ΠΑ.ΣΟ.Κ. να υπάρχει κάπου. Και αφού δεν κατορθώνει να υπάρχει πουθενά, σε καμμιά διαδικασία εξεύρεσης σοβαρής λύσης και εξυγίανσης ενός συστήματος που γιγαντώθηκε επί των ημερών σας, κύριοι συνάδελφοι του ΠΑ.ΣΟ.Κ., προσπαθείτε να φτιάχνετε το δικό σας χώρο ύπαρξης, που δυστυχώς περιχαρακώνεται στη μακριά από την υπευθυνότητα και τη σοβαρή αντιπολιτευτική στάση επικοινωνιακή σας τακτική.
      Προσπαθήσατε, προσπάθησε ο Αρχηγός σας, να δημιουργήσει σύγχυση. Δεν έχετε κανένα πρόβλημα, καμμία αναστολή στο να δημιουργείτε ανασφάλειες στους πολίτες. Και όταν παρ’ όλη τη φιλότιμη προσπάθεια που καταβάλετε αυτό δεν σας βγαίνει, όταν διαψεύδεστε από τις πρωτοβουλίες της Κυβέρνησης, επανέρχεστε. Όχι, όμως, για να προσφέρετε στον τόπο και τους πολίτες, αλλά για να προκαλέσετε ακόμη μια φορά θόρυβο, που μάλλον ελπίζετε ότι θα επισκιάσει, θα συγκαλύψει την αδυναμία σας να παράξετε ουσιαστικές προτάσεις. Είναι ακόμη νωπή η ηχηρή απουσία σας από την ασφαλιστική μεταρρύθμιση.
      Όμως, ματαιοπονείτε. Εκείνο που έχει νόημα και σ’ αυτό θα επιμείνω, είναι ο τρόπος με τον οποίο η Κυβέρνηση διασφαλίζει πραγματικά τα συμφέροντα των ασφαλιστικών ταμείων και των ασφαλισμένων. Και τα διασφαλίζει όσο εσείς ανακαλύπτετε νέες ερμηνείες για την έννοια της «συγκάλυψης» ξεχνώντας ποιος από το 1999 οδήγησε τα ταμεία σε σωρεία επενδυτικών αστοχιών και τους εργαζόμενους με προτροπή του τότε Υπουργού στη χρηματιστηριακή εξαφάνιση των κόπων μιας ζωής. Η Κυβέρνηση αποκαλύπτει την υπόθεση των ομολόγων.
      Αναφέρθηκε πριν ο κ. Παπανδρέου στην κλοπή της περιουσίας των ταμείων. Μα, το σκάνδαλο του χρηματιστηρίου ήταν η πραγματική κλοπή της περιουσίας των ασφαλισμένων και των ταμείων. Έρχεται, λοιπόν, η Κυβέρνηση και δίνει στη Βουλή όλα τα στοιχεία για τα ταμεία που έχουν επενδύσει αποθεματικά σε δομημένα ομόλογα και στέλνοντας την υπόθεση στη δικαιοσύνη. 
      Όσο εσείς προσπαθείτε να πανικοβάλετε τους ασφαλισμένους, μιλώντας για απώλειες τεράστιων ποσών από τα ταμεία τους, εξαιτίας των δομημένων ομολόγων, έρχεται η Κυβέρνηση και με ειδική νομοθετική ρύθμιση, με το άρθρο 23 του ν.3586/2007 εξασφάλισε την καταβολή και των τόκων για το ομόλογο των 280.000.000 ευρώ, το οποίο ξέρετε πάρα πολύ καλά ότι έχει ήδη επιστραφεί στα τέσσερα ταμεία, από τα οποία είχε αγοραστεί. 
      Και όσον αφορά τα άλλα ομόλογα να σας θυμίσω, γιατί μνήμη επιλεκτική έχετε, ότι όσα ταμεία τα επέλεξαν, πούλησαν τα ομόλογα που είχαν στη διάθεσή τους σε τιμές υψηλότερες από αυτές που τα είχαν αγοράσει.
Για να ξέρουμε ακριβώς για τι αναλογία μιλάμε, σας αναφέρω ότι στα χαρτοφυλάκια των ταμείων έχουν παραμείνει σύνθετα ομόλογα του ελληνικού δημοσίου ύψους 180.000.000 ευρώ σε σύνολο περιουσίας 30.000.000.000 ευρώ, ενώ έχουν επιστραφεί έντοκα και μάλιστα με τα τοκομερίδια των δύο πρώτων ετών 635.000.000 ευρώ.
	Η Κυβέρνηση διασφαλίζει τα συμφέροντα των ασφαλισμένων όσο εσείς εμφανίζετε ασθενή μνήμη, την οποία λυπάμαι αλλά την παρακολουθήσαμε πριν από λίγο και στον ίδιο τον Αρχηγό του ΠΑ.ΣΟ.Κ. για το ποιος δημιούργησε το ανοχύρωτο θεσμικό πλαίσιο. Η Κυβέρνηση προχωρεί στη θεσμική διασφάλιση των αποθεματικών των ταμείων. Σ’ αυτό λοιπόν το πλαίσιο εκδόθηκε το 2005 και το 2006 το βιβλίο κινητής και ακίνητης περιουσίας των φορέων της κοινωνικής ασφάλισης με επικαιροποιημένα στοιχεία, ενώ στον δυκτιακό τόπο της Γενικής Γραμματείας Κοινωνικών Ασφαλίσεων στο οποίο έχει πρόσβαση ο κάθε πολίτης υπάρχει για πρώτη φορά πλήρης ηλεκτρονική καταγραφή της κινητής και της ακίνητης περιουσίας των φορέων της κοινωνικής ασφάλισης. Εδώ θα ήθελα να πω ότι μπορούσατε να έχετε ενημερώσει τον Αρχηγό σας γι’ αυτό και όχι να μας προτρέπει να κάνουμε κάτι το οποίο ήδη λειτουργεί.
	Έχει ήδη δημοσιοποιηθεί το σύνολο των ακινήτων και των κινητών αξιών που βρίσκονται στην κατοχή των ταμείων με πλήρη στοιχεία έως 31/1/2006 και τα οποία ξεκινούν να επικαιροποιούνται με την αποστολή των νέων στοιχείων από τα ταμεία.
	Παράλληλα, με το ν. 3556/2007 έληξε η θητεία όλων των διοικητικών συμβουλίων των ταμείων τα οποία συμβούλια –να το θυμίσω και αυτό- είναι τα μόνα κατά νόμο αρμόδια όργανα για τη διαχείριση της περιουσίας τους. Ανασυγκροτήθηκαν τα συμβούλια αυτά με την πλειοψηφία των κοινωνικών εταίρων που επελέγησαν από ειδική επιτροπή με τη συμμετοχή των κοινωνικών εταίρων. Η Κυβέρνηση θωράκισε την περιουσία των ταμείων όταν με το ν. 3586/2007 ψήφισε ένα νέο θεσμικό πλαίσιο για τη διαχείριση των αποθεματικών που εγγυάται την πλήρη διαφάνεια.
	Με τις διατάξεις των άρθρων 18 και 19 παρέχεται η δυνατότητα στα διοικητικά συμβούλια των ταμείων να προσλαμβάνουν μετά από πρόσκληση ενδιαφέροντος συμβούλους επενδύσεων και διαχειριστές με εξειδικευμένες επαγγελματικές γνώσεις. 
      Ως Κυβέρνηση εξασφαλίζουμε για το παρόν και το μέλλον τις παροχές και τις υπηρεσίες που λαμβάνουν οι ασφαλισμένοι. Κάνουμε τώρα πράξη την ασφαλιστική μεταρρύθμιση υλοποιώντας μία ριζική διοικητική αναδιάρθρωση όλου του συστήματος της κοινωνικής ασφάλισης, που θα αξιοποιήσει το νέο θεσμικό πλαίσιο που ψηφίσαμε με ευέλικτες και σύγχρονες δομές. Έτσι αφ’ ενός γίνεται αποδοτικότερη η εποπτεία της πολιτείας ώστε να αποφευχθούν παρόμοια φαινόμενα στο μέλλον και αφ’ ετέρου εξασφαλίζεται και το ζητούμενο που είναι η διαφάνεια και η αξιοπιστία στην αξιοποίηση της περιουσίας του κάθε ενοποιημένου ταμείου το οποίο ως αυτοτελής και αυτόνομος οργανισμός μπορεί να χαράξει και πρέπει να χαράξει την επενδυτική του πολιτική, με την αποτελεσματική διαχείριση των διοικητικών συμβουλίων. Θα τονίσω και πάλι ότι η πλειοψηφία τους παραμένει στα χέρια των κοινωνικών εταίρων, οι οποίοι πλέον έχουν ενισχυμένο ρόλο.
	Θέλω να απαντήσω και σ’ ένα ερώτημα που έθεσε ο Αρχηγός της Αξιωματικής Αντιπολίτευσης ως προς τα δάνεια. Θέλω να είμαι απόλυτη και κατηγορηματική: Κανένα δάνειο δεν έχει συναφθεί προκειμένου να αγοραστούν δομημένα ομόλογα από τους φορείς της κοινωνικής ασφάλισης που υπάγονται στο Υπουργείο Απασχόλησης και Κοινωνικής Προστασίας.
	Με τις μεταρρυθμιστικές αλλαγές που προχωρεί η Κυβέρνηση με το νέο ασφαλιστικό νόμο, εξασφαλίζουμε τα δικαιώματα των πολιτών με συγκεκριμένα μέτρα και μετρήσιμες αποδόσεις ώστε να γίνεται καθημερινότητα η εξελικτική πορεία που ξεπερνά τα προβλήματα του παρελθόντος δημιουργώντας καλύτερες προϋποθέσεις για το μέλλον. 
      Αυτό είναι το χρέος μας και αυτή είναι και η απάντησή μας στην πρότασή σας για τη σύσταση της εξεταστικής επιτροπής. Αυτή η απόφασή μας, αυτό το χρέος μας απέχει πολύ από τον καταγγελτικό λόγο, από τις ψευδείς αναφορές που ακούσαμε για άλλη μία φορά σ’ αυτήν εδώ την Αίθουσα και από την απουσία, όπως πάντα, κατάθεσης προτάσεων. Με λόγια που είναι βέβαιο ότι δεν ωφελούν κανέναν από τους Έλληνες πολίτες.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ την κυρία Υπουργό.
	Γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι δύο μαθήτριες και μαθητές και τρεις συνοδοί-δάσκαλοι από το 2ο Δημοτικό Σχολείο Αμπελοκήπων Θεσσαλονίκης. Μαζί τους είναι και είκοσι ένας γονείς.
	Η Βουλή τους καλωσορίζει.
(Χειροκροτήματα απ’ όλες τις πτέρυγες της Βουλής)
	Έχει ζητήσει το λόγο ο Πρόεδρος κ. Κακλαμάνης.
	Κύριε Πρόεδρε, επειδή δεν έχει ακουστεί καθόλου ο ΣΥ.ΡΙΖ.Α., μήπως θα συναινούσατε να μιλήσει ο κ. Κουβέλης και να ακολουθήσετε εσείς μετά;
	ΑΠΟΣΤΟΛΟΣ ΚΑΚΛΑΜΑΝΗΣ: Θέλω να απαντήσω στην Υπουργό, κύριε Πρόεδρε. Πάντως εγώ άκουσα τον κ. Δραγασάκη ο οποίος ήταν μάλιστα πολύ καλός. Θα ήθελα να το τονίσω αυτό διότι, κυρίες και κύριοι συνάδελφοι, κυρία Υπουργέ, φαίνεται ότι ακούτε καλά μόνο από το δεξί σας αφτί. Εδώ αριστερά στο Βήμα ακούσατε προτάσεις. Ακούσατε από τον Πρόεδρο του ΠΑ.ΣΟ.Κ. προτάσεις. Εν πάση περιπτώσει, έχετε μπροστά σας μία πρόταση, αυτό που ορίζει ο Κανονισμός ο οποίος δεν ορίζει χρόνους, όρια, προϋποθέσεις διότι ακούει κάποιος για παραγραφές που έχουν επέλθει και διάφορα άλλα. Αυτό είχατε τονίσει κι εσείς, κύριε συνάδελφε. Ο Κανονισμός λέει απλά ότι για ειδικά ζητήματα δημόσιου ενδιαφέροντος μπορεί η Βουλή να συγκροτήσει εξεταστικές επιτροπές. 
      Κυρία Υπουργέ, αρχίσατε την ομιλία σας με τα του Χρηματιστηρίου. Σας ερωτώ: Δέχεστε εσείς να αισθάνεστε αλληλέγγυα με όποιους τυχόν ανήκοντες στον πολιτικό και ιδεολογικό χώρο στον οποίο βρίσκεστε; Είχαν ανάμειξη στην υπόθεση του Χρηματιστηρίου; Δηλαδή οι κύριοι βιομήχανοι εγγύς του Κηφισού οι οποίοι έδρασαν στο Χρηματιστήριο -και προς Θεού, εγώ δεν τους συνδέω με τα πρόσωπα στελέχη του κόμματός σας που έχουν και τη γνωστή συγγενική σχέση, δεν θα κάνω εγώ εδώ διακηρύξεις συλλογικής ευθύνης- αυτοί στη συνέχεια διευκολύνθηκαν όταν μετέφεραν τις επιχειρήσεις τους πέραν των συνόρων με ειδική νομοθεσία για το προσωπικό που απελύθη. Δέχεστε λοιπόν εσείς για όσα κατηγορήθηκαν και κάθισαν στο σκαμνί για την υπόθεση του Χρηματιστηρίου να θεωρείστε αλληλεγγύως υπεύθυνη; Γιατί θα το δεχθώ εγώ εάν σ’ αυτούς που έδρασαν στο Χρηματιστήριο, κάποιοι ισχυρίζονται ή και είναι στο χώρο αυτό -αν και για μένα όσοι έχουν το μυαλό τους στην τσέπη τους και στο Χρηματιστήριο δεν ανήκουν πουθενά- όπως και ο χθεσινός εμφανισθείς ενώπιον της Επιτροπής Οικονομικών Υποθέσεων;
     ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Εσείς τον αγκαλιάσατε. 
     ΑΠΟΣΤΟΛΟΣ ΚΑΚΛΑΜΑΝΗΣ: Κυρία και κύριοι συνάδελφοι, το «εσείς» και το «εμείς» είναι μέγιστο λάθος. Στην πολιτική καθένας πρέπει να εξατομικεύει ευθύνες και ρόλους. Το «εσείς» και το «εμείς» μου θυμίζει άλλες εποχές και αρχές και επιλογές που δεν έχουν καμμία θέση σε μια σύγχρονη δημοκρατία, στην οποία όλοι γνωρίζουμε επίσης ότι ο τρόπος με τον οποίο λειτουργούν τα κόμματα δεν είναι εκείνος ο δημοκρατικός τρόπος που επιτρέπει στο κάθε μέλος, στο κάθε στέλεχος να συμμετέχει στη λήψη αποφάσεων, επομένως και στην ανάληψη των οποιωνδήποτε ευθυνών. 
     Σήμερα ο πολιτικός κόσμος βρίσκεται μπροστά στην απειλή με την υπόθεση της «SIEMENS» να μην πιστεύει ο ελληνικός λαός ό,τι μπορεί να πουν οι οποιοιδήποτε συνεργάτες της σ’ αυτήν την υπόθεση των προμηθειών. Οι ίδιοι ένοχοι είναι φυσικό να θέλουν να εμφανιστούν ως συνεργοί, ως απλοί διαμετακομιστές. Και ο πολιτικός κόσμος με τη στάση που ακολουθείτε εσείς που έχετε σήμερα τη Πλειοψηφία -το ίδιο θα έλεγα για τη στάση που ακολουθούσε χθες το ΠΑ.ΣΟ.Κ. όταν είχε την πλειοψηφία- δυστυχώς διευκολύνει αυτή τη κατάσταση, διότι ο ελληνικός λαός έχει στο μυαλό του κυβερνήσεις, κόμματα και μας φαντάζεται όλους ένα σύνολο. Ακόμα και για το ΣΥ.ΡΙΖ.Α. που είναι δεκαεπτά, εάν δεν κάνω λάθος, κόμματα, κινήσεις, συνιστώσες κ.λπ. λέει ότι είναι «ο ΣΥ.ΡΙΖ.Α.». 
     Στο ΠΑ.ΣΟ.Κ. είμαστε εκατόν δύο Βουλευτές. Είμαστε στελέχη σε όλη την Ελλάδα. Εσείς, επίσης, είστε εκατόν πενήντα δύο Βουλευτές. Μεταξύ σας πολλοί μπορεί να μη γνωρίζεστε καν. Τα στελέχη αυτά τα οποία ακούσαμε προχθές, την κυρία Γραμματέα του κυρίου πρώην Αντιπροέδρου του Οργανισμού Εξαγωγών, μπορεί η κ. Πετραλιά να μην την ξέρει καν κατ’ όψιν. Γιατί θα δεχθείτε, λοιπόν, την ευθύνη για οτιδήποτε διαπράττουν οι οποιοιδήποτε υπό την ομπρέλα του οποιουδήποτε κόμματος, οπουδήποτε έχουν βρεθεί, που μπορεί να είναι αρμοδιότητας του εισαγγελέα, που μπορεί να είναι αρμοδιότητας κομματικών οργάνων, λες και λειτουργούν πουθενά τα κομματικά όργανα και για τέτοια μάλιστα ζητήματα; 
     Γιατί; Διότι διαπράττεται εδώ και πάρα πολλά χρόνια, από το 1985, όταν η «Κάθαρση» δεν ήταν επιλογή ενίσχυσης της καθαρότητας και της σωστής πορείας του δημόσιου βίου, αλλά ένα τέχνασμα, μια μέθοδος όπως αυτή που εφαρμόστηκε, πριν από μισό αιώνα από τότε που ελήφθη αυτή η απόφαση από τον τότε Πρόεδρό σας κ. Κωνσταντίνο Μητσοτάκη εκείνη η λογική με την οποία έφυγε ο Ελευθέριος Βενιζέλος υπό την κατακραυγή «Κάτω οι κλέφτες». Αυτή είναι η ιστορία από εποχής Περικλέους στην Ελλάδα. Εάν δεν μπορούμε αλλιώς να αντιμετωπίσουμε τα πράγματα ρίχνουμε λάσπη. 
     Και σας ερωτώ. Τι πρέπει να κάνουμε εμείς ως υπεύθυνοι εκπρόσωποι του ελληνικού λαού εδώ; Να «λουζόμαστε» τα πάντα και να λέμε ότι είμαστε αλληλέγγυοι, γιατί είμαστε στην ίδια παράταξη ακόμα και για τον κύριο τάδε, Γενικό Γραμματέα του Υπουργείου Οικονομίας και Οικονομικών, πρώην «ΕΛΒΕάρχη» στην υπόθεση του Χρηματιστηρίου; Είναι συγκεκριμένα τα πρόσωπα τα οποία είναι υπόδικα αυτή τη στιγμή στη δικαιοσύνη. Εδώ, ένας από τους λογαριασμούς της ιστορίας της «SIEMENS» ήταν τροφοδότης λογαριασμού ενός από τους προφυλακισμένους για την υπόθεση του Χρηματιστηρίου. 
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ).
     Τι ζητούσαμε, κυρίες και κύριοι συνάδελφοι; Δύο επίκαιρες ερωτήσεις κατέθεσα στη συνέχεια για τον κύριο Πρωθυπουργό, τον απόντα και σήμερα κύριο Πρωθυπουργό. Δεν θέλω να κάνω προσωπικές αιχμές, αλλά ο κύριος Πρωθυπουργός θα έπρεπε να έχει περισσότερο σεβασμό στο Κοινοβούλιο και δεν έχει επιδείξει αυτό το σεβασμό. 
     Έχετε Πλειοψηφία τώρα. Όταν δεκατέσσερις προτάσεις είτε από το ΠΑ.ΣΟ.Κ. είτε και μαζί από τα άλλα κόμματα, όπως λέτε, απερρίφθησαν, τι σημαίνει αυτό; Ότι δεν σας ενδιαφέρουν πια οι καταγγελίες; Ότι τελείωσε; Πώς ό,τι έγινε, έγινε; Νερό και αλάτι; Θα αποδεχθείτε ότι όλα αυτά ήταν μέσα στη μέθοδο αυτή που ξεκίνησε από το 1985; Έτσι, κύριοι, ήρθε η παράταξή σας στην εξουσία. Έτσι εξευτελίστηκε ο δημόσιος βίος της χώρας και αυτό πρέπει κάπου να σταματήσει. 
     Εγώ, επαναλαμβάνω από εδώ ότι η υπόθεση του Χρηματιστηρίου είναι ειδικό ζήτημα δημοσίου ενδιαφέροντος. Μπορούμε και τώρα -έχετε εσείς εκατόν πενήντα δύο Βουλευτές, άρα μπορείτε και μόνοι σας- να συγκροτήσουμε επιτροπή, να δούμε ποιος, τι, σε τι έφταιξε και για όλες τις  άλλες ιστορίες που τώρα έρχονται στο φως.
     Είναι δυνατόν, κυρίες και κύριοι της Νέας Δημοκρατίας, που όπως θα έχετε προσέξει δεν σας βάζω όλους στο τσουβάλι,  η υπόθεση των υποκλοπών να πάει έτσι στο πουφ; Δηλαδή, εκείνο το παιδί ο Τσαλικίδης θα πάει σαν σκυλί στο αμπέλι; Ο Υπουργός Εθνικής Αμύνης του Καναδά παραιτήθηκε, διότι είχε αφήσει απόρρητα έγγραφα σε μη ασφαλές μέρος, στο σπίτι της κυρίας με την οποία συζούσε. Εδώ έχουμε τον Πρωθυπουργό, τον Υπουργό Εθνικής Αμύνης, την  Υπουργό Εξωτερικών, τον Αρχηγό της Ε.Υ.Π., τον Αρχηγό της ΕΛ.ΑΣ., τον Αρχηγό της Αντιτρομοκρατικής. Τα απόρρητα ήταν στη διάθεση οποιουδήποτε ακροατή των υποκλοπών που γινόταν μέσω της «VODAFONE». Αυτά όλα θα τα καταπιούμε; Γιατί; 
     Εάν κάποιος συνάδελφός σας στην Κυβέρνηση, κυρία Πετραλιά, στην υπόθεση των δομημένων ομολόγων είναι υπεύθυνος, αυτό θα σημαίνει ότι είστε υπεύθυνη και σεις; Μόνο για πολιτικές αποφάσεις υπάρχει η συλλογική ευθύνη στη δημοκρατική διαδικασία την οποία όλοι πιστεύουμε. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
     Κυρία Πρόεδρε, πάντα περνάει ο χρόνος. Θα συνεχίσει ο κ. Κουβέλης. Προηγήθηκα, γιατί έπρεπε να απαντήσω. 
     Δεν αμφισβητώ τα όσα είπε η κ. Πετραλιά για τις προσπάθειες που κάνει. Θα τις αποδεχτώ –γιατί όχι;- αν και δεν τις γνωρίζω. Δεν θα αμφισβητήσω την ειλικρίνειά σας, αλλά εδώ μιλάμε για ζητήματα αρχής. Γνωρίζετε ότι αν ο οποιοσδήποτε πολίτης ισχυριστεί για οποιονδήποτε εκ των τριακοσίων εδώ ότι δεν είναι έντιμος και ισχυριστεί οτιδήποτε, η πλειονότητα του ελληνικού λαού θα τον πιστέψει. Και αυτό το ανεχόμαστε εν ονόματι της κομματικής πειθαρχίας, εν ονόματι της συλλογικής ευθύνης σε οργανισμούς που οι πλείστοι εδώ δεν έχετε καμμία απολύτως συμμετοχή. 
     Κύριοι συνάδελφοι, σας το είχα ξαναπεί. Ο κύριος της «VODAFONE» ζητούσε στο τηλέφωνο τον Πρωθυπουργό. Εσείς δεν ξέρω πόσες φορές τον έχετε ζητήσει και αν μπορέσατε να τον δείτε. Αρκετά αυτή η κωμωδία ενός πολιτικού βίου που τάχα έχει κάποιους θεσμούς, αυτούς που προβλέπει το Σύνταγμα, οι οποίοι όμως καταντούν ιδιωτική υπόθεση του οποιουδήποτε και του περιβάλλοντός του, που θα βρεθεί να κατέχει την εξουσία. Ταύτα!
     Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Κυρία Πρόεδρε, θα ήθελα το λόγο.
     ΠΡΟΕΔΡΕΥΟΥΣΑ (Έλσα Παπαδημητρίου): Ναι, κυρία Υπουργέ. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Θα απαντήσω στον κύριο Πρόεδρο ότι αυτή η Κυβέρνηση έχει δώσει δείγματα γραφής και όλες τις υποθέσεις τις έχει στείλει στη δικαιοσύνη. Εμείς δεν συγκαλύπτουμε, αλλά αποκαλύπτουμε. 
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κυρία Υπουργέ.
     Το λόγο έχει ο κ. Κουβέλης για οκτώ λεπτά.
      ΑΠΟΣΤΟΛΟΣ ΚΑΚΛΑΜΑΝΗΣ: Ο κ. Χατζηγάκης ξέρει τι γίνεται στη δικαιοσύνη.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Καλά πράγματα.
      ΑΠΟΣΤΟΛΟΣ ΚΑΚΛΑΜΑΝΗΣ: Να μην κρυβόμαστε πίσω από το δάχτυλό μας!
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, σας παρακαλώ, δώστε το καλό παράδειγμα.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Εξαρτάται από το δάχτυλο. Αν εννοείτε το δικό σας…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, παρακαλώ.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, μην προκαλείτε! Ξέρετε τι γίνεται στη δικαιοσύνη σήμερα!
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Εγώ; Εσείς προκαλείτε.
      ΑΠΟΣΤΟΛΟΣ ΚΑΚΛΑΜΑΝΗΣ: Μα, μου λέτε για δάχτυλο. Ξέρετε τι γίνεται στη δικαιοσύνη.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Η δικαιοσύνη είναι σε ήρεμα νερά…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ και κύριε Πρόεδρε!
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): … πάει καλά και αφήστε τη δικαιοσύνη…
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, ναι, χαίρω πολύ.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Και αφήστε τη δικαιοσύνη στην ησυχία της και κοιτάξτε εσείς που έχετε καταντήσει ως Αντιπολίτευση…
      ΑΠΟΣΤΟΛΟΣ ΚΑΚΛΑΜΑΝΗΣ: Χαίρω πολύ! Αλλά ο κ. Κουβέλης ξέρει τα της δικαιοσύνης το ίδιο και καλύτερα από μένα.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): … γι’ αυτό προσέξτε!
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Κουβέλη, έχετε το λόγο. Παρακαλώ αρχίστε. 
      ΦΩΤΗΣ ΚΟΥΒΕΛΗΣ: Κύριοι συνάδελφοι, είναι τραγικό το αυτονόητο να αναδεικνύεται ως πολιτική υποχρέωση. Δηλαδή, τι είπε η κυρία Υπουργός; Ότι εμείς όλες τις υποθέσεις τις στέλνουμε στη δικαιοσύνη. Λέτε και υπάρχει άλλη διαδικασία, να υπάρχουν στοιχεία διάπραξης εγκληματικών πράξεων και να μη στέλνονται οι υποθέσεις στη δικαιοσύνη. Πρόκειται για μια τραγική ομολογία, που δείχνει το σμπαράλιασμα των θεσμών και της λειτουργίας αυτής της πολιτικής ζωής.
      Κοιτάξτε μέσα σε ποιο κλίμα η Κυβέρνηση αρνείται τη σύσταση εξεταστικής επιτροπής: «SIEMENS», μίζες, Ο.Τ.Ε., ομόλογα, υποκλοπές, Χρηματιστήριο, ακρίβεια από την άλλη μεριά, το 23% του ελληνικού λαού κάτω από τα όρια της βιωσιμότητας, τα όρια της φτώχειας. Και η Βουλή των Ελλήνων – διότι έτσι εισπράττεται εν τέλει από τον ελληνικό λαό – αρνείται να πράξει αυτό το οποίο έχει υποχρέωση και καθήκον, το αυτονόητο, να διερευνά υποθέσεις, οι οποίες έχουν ένα μείζον δημόσιο ενδιαφέρον.
      Πού φτάσαμε, κύριε Υπουργέ; Με την παραπομπή της υπόθεσης, που είναι οφειλόμενη πράξη, στη δικαιοσύνη, θέλετε να περιπέσει η Βουλή των Ελλήνων, το κατ’ εξοχήν αντιπροσωπευτικό όργανο της λαϊκής κυριαρχίας, σε αχρησία;
      Και εν τέλει, ο ελληνικός λαός τι λέει, κυρίες και κύριοι συνάδελφοι, σε όποια Έδρανα αυτής της Αίθουσας και αν κάθεστε; Ότι είναι ανίκανη η πολιτική ζωή του τόπου να αντιμετωπίσει όλα αυτά, τα οποία λεηλατούν το δημόσιο χρήμα, προσβάλλουν τον ιδρώτα του ελληνικού λαού και εν τέλει προσβάλλουν αυτή τη συλλογική λειτουργία που λέγεται πολιτική, η οποία καλείται να διευθετεί, να αντιμετωπίζει την πραγματικότητα, η οποία είναι ζοφερή για τον Έλληνα πολίτη.
      Μέσα, λοιπόν, σε αυτό το κλίμα αρνείται η Πλειοψηφία της Νέας Δημοκρατίας να δεχθεί τη σύσταση εξεταστικής επιτροπής για μια λεηλασία την οποίαν υπέστησαν τα ασφαλιστικά ταμεία, δηλαδή ο ιδρώτας του ελληνικού λαού.
      Κύριοι συνάδελφοι της Συμπολίτευσης, δεν υπάρχει πολιτικό ζήτημα; Δεν έχει υπάρξει τεράστιο θέμα με τα λεγόμενα δομημένα ομόλογα; Και έρχεστε σήμερα, υπολογίζοντας στη λήθη και στη διαδρομή του χρόνου που λείανε κάποιες γωνιές της υπόθεσης, και λέτε ότι ο ελληνικός λαός έχει ξεχάσει και δεν πρέπει να ερευνηθεί η υπόθεση.
      Έχουμε όμως νεότερα στοιχεία. Και τα νεότερα στοιχεία, τα οποία καθιστούν επίκαιρη την ανάγκη να διερευνηθεί στο πλαίσιο εξεταστικής επιτροπής η υπόθεση είναι το πόρισμα Ζορμπά. Το πόρισμα Ζορμπά, το οποίο επιμελώς κρύβετε, διότι ο κ. Ζορμπάς επικαλείται, λαθεμένα κατά τη γνώμη μου, το απόρρητο, ομιλεί σύμφωνα με δικές του δηλώσεις στην Επιτροπή Θεσμών και Διαφάνειας για την τέλεση περισσοτέρων της μιας εγκληματικών πράξεων σε βαθμό κακουργήματος.
      Δεν αισθάνεστε την ανάγκη με αυτό το συγκλονιστικό στοιχείο του επικεφαλής μιας Αρχής που ερευνά την προέλευση του χρήματος και το ξέπλυμά του, να αξιοποιήσετε αυτήν την ομολογία του, αυτήν την έρευνά του για να εξιχνιάσουμε την υπόθεση;
      Και πώς περιφρονείτε την εισαγγελική πρόταση του κ. Πεπόνη να ασκηθεί ποινική δίωξη για την υπόθεση των ομολόγων; Και την εισαγγελική πρόταση του κ. Πεπόνη, ξεχασμένη, κύριε Υπουργέ, στα χρονοντούλαπα της δικαιοσύνης, την έφερε ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς, ο Αλέξανδρος ο Αλαβάνος και λίγες ημέρες πριν, θυμηθείτε, έκανε χρήση αυτής της εισαγγελικής πρότασης από αυτό εδώ το Βήμα.
      Να, κύριοι συνάδελφοι του Κ.Κ.Ε., ποια είναι τα νεότερα στοιχεία, τα οποία επιβάλλουν σήμερα να συσταθεί η εξεταστική επιτροπή! Κι εμείς δεν αλλάζουμε της στάση μας γενικώς και αορίστως. Στη βάση των νεοτέρων στοιχείων λέμε ότι έχουμε δύο δυναμικά μεγέθη, το πόρισμα και την εισαγγελική πρόταση, που μας πείθουν και μας οδηγούν στη βεβαιότητα ότι πρέπει να συσταθεί εξεταστική επιτροπή.
      Άλλωστε εσείς τότε, στην προηγούμενη συζήτηση, της προηγούμενης Βουλής, είχατε ψηφίσει «λευκό». Σήμερα, αλλάζετε τη θέση σας και ψηφίζετε «κατά».
      ΑΧΙΛΛΕΑΣ ΚΑΝΤΑΡΤΖΗΣ: «Λευκό» ψηφίζουμε πάλι. Δεν αλλάζουμε τη θέση μας.
      ΦΩΤΗΣ ΚΟΥΒΕΛΗΣ: «Λευκό»; Το ίδιο, λοιπόν. Και πώς αξιολογείτε, κύριε Κανταρτζή τα νεότερα στοιχεία τα οποία υπάρχουν και τα οποία δυναμικά παρακολουθούν την ανάγκη σύστασης εξεταστικής επιτροπής;
      Κυρίες και κύριοι συνάδελφοι, πρέπει να συσταθεί εξεταστική επιτροπή, διότι, επαναλαμβάνω, έχουμε όχι μόνον αυτά τα στοιχεία σε σχέση με την υπόθεση των ομολόγων, αλλά έχουμε και μια κατάσταση, η οποία προσδιορίζει νοσηρότητα και που αφορά σε μια δέσμη σκανδάλων που πρέπει, οφείλει να τα ερευνήσει η Βουλή, εάν πράγματι, η Βουλή αντιλαμβάνεται ότι έχει συγκεκριμένες υποχρεώσεις, συγκεκριμένες δυνατότητες και συγκεκριμένα δικαιώματα που πρέπει να ασκεί για την εξυπηρέτηση του δημοσίου συμφέροντος.
      Διαφορετικά ο ελληνικός λαός – και δικαίως – θα ομιλεί για μια άβουλη Βουλή, για μια Βουλή, η οποία διεκπεραιώνει τρέχοντα ζητήματα και αφήνει κάποιους να λειτουργούν έξω από το θεσμικό σύστημα, έξω από την οργανωμένη πολιτική και να εξυπηρετούν τα δικά τους συμφέροντα. Να, λοιπόν, γιατί επιβάλλεται σήμερα όλοι, κι εσείς της Νέας Δημοκρατίας, να θελήσετε να συσταθεί η εξεταστική επιτροπή.
      Κυρίες και κύριοι συνάδελφοι, στο πλαίσιο του χρόνου μου, ο ΣΥ.ΡΙΖ.Α. οφείλει μια απάντηση στον κ. Παπανδρέου. Εμείς παραμείναμε στην αναθεωρητική διαδικασία με θέσεις, απόψεις και με τη σταθερή διεκδίκηση να εμποδίσουμε και την αναθεώρηση του άρθρου 16 και την αναθεώρηση του άρθρου 24, που αφορά στο περιβάλλον, και μια σειρά άλλες διατάξεις, που επιδιώχθηκε η αναθεώρησή τους με πρόταση της Πλειοψηφίας της Νέας Δημοκρατίας. Μείναμε με θέσεις.
      Εμείς δεν αποχωρήσαμε από τη Βουλή, το ΠΑ.ΣΟ.Κ. απεχώρησε. Και απεχώρησε πότε; Στην κρίσιμη στιγμή, όταν διεπίστωσε τον πολυτεμαχισμό των απόψεων μέσα στην Κοινοβουλευτική του Ομάδα αναφορικά με το δημόσιο χαρακτήρα της ανώτατης εκπαίδευσης, σε σχέση πάντοτε με το άρθρο 16 του Συντάγματος.
      Και επέλεξε ο κ. Παπανδρέου να αφορίσει αυτή τη στάση, αναφερόμενος και στην άρση του απολύτου επαγγελματικού ασυμβιβάστου. Ας ρωτήσει τους Βουλευτές του ΠΑ.ΣΟ.Κ., τι είπαν μέσα στην αναθεωρητική διαδικασία. Ας τους ρωτήσει, αν με συντριπτική πλειοψηφία, βλέποντας τα αδιέξοδα που είχε προωθήσει το απόλυτο ασυμβίβαστο, ζήτησαν να αναθεωρηθεί η σχετική διάταξη.
      Κυρίες και κύριοι συνάδελφοι, σε σχέση με το Σύνταγμα, εμείς είμαστε περήφανοι που δώσαμε τη μάχη και εμποδίσαμε να αναθεωρηθεί το άρθρο 16. Και θεωρούμε ότι είναι μια νίκη όχι μόνο του Συνασπισμού Ριζοσπαστικής Αριστεράς, της ίδιας της κοινωνίας, της σπουδάζουσας νεολαίας.
      Και έτσι, περαιωμένη με αναθεωρημένες τρεις διατάξεις στο Σύνταγμα, η σχετική αναθεωρητική νέα διαδικασία δεν μπορεί να κινηθεί παρά μόνον μετά από πέντε χρόνια, για να ολοκληρωθεί μετά από δέκα χρόνια. Και έτσι, αποτρέπεται να συμπέσει και να υπάρξει κοινός πολιτικός τόπος Νέας Δημοκρατίας και ΠΑ.ΣΟ.Κ. αναφορικά με τη ρηγμάτωση που επιδιώκεται στο δημόσιο χαρακτήρα της ανώτατης εκπαίδευσης με την αναθεώρηση του άρθρου 16.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε Κουβέλη.
      Ο κ. Ροντούλης έχει το λόγο για πέντε λεπτά, επειδή μίλησε ο Αρχηγός του ΛΑ.Ο.Σ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Από τον κατάλογο των Βουλευτών θα μιλήσει κάποιος;
      ΠΡΟΕΔΡΕΥΟΥΣΑ (Έλσα Παπαδημητρίου): Προσπαθώ, όπως βλέπετε, να πιέσω. Οι δικαιούμενοι όμως ομιλούν. Και μετά θα αρχίσει ο κατάλογος, μόλις τελειώσει ο κ. Αλαβάνος. Υπάρχει πρόταση – παρακαλώ τον κ. Ροντούλη και τον κ. Αλαβάνο να συντμήσουν το χρόνο τους.
      Παρακαλώ, κύριε συνάδελφε.
        ΑΣΤΕΡΙΟΣ ΡΟΝΤΟΥΛΗΣ: Πέντε λεπτά είναι αρκετά, κυρία Πρόεδρε.
        Ο κ. Παναγιωτόπουλος κατά την ομιλία του διέπραξε δύο ατοπήματα, προφανώς θέλοντας να δώσει την εντύπωση της χρηστής διακυβέρνησης από την πλευρά της Νέας Δημοκρατίας. 
        Πρώτο ατόπημα. Είπε ότι παρέλαβαν από το ΠΑ.ΣΟ.Κ. δημόσιο χρέος 210.000.000.000 ευρώ. Είναι σωστό. Εμείς, κατ’ εντολήν του Πρόεδρου του Λαϊκού Ορθοδόξου Συναγερμού, μαζί με το συνάδελφο Κυριάκο Βελόπουλο κάναμε μία έρευνα για το δημόσιο χρέος εδώ και δύο-τρεις ημέρες.
        Κύριε Υπουργέ, το δημόσιο χρέος έχει φτάσει 267.000.000.000 ευρώ. Τι ήθελε και το ανέφερε αυτό το πράγμα ο κ. Παναγιωτόπουλος, εγώ δεν μπόρεσα να καταλάβω. Αυτό είναι το πρώτο.
        Δεύτερο ατόπημα. Είπε ξεκάθαρα ότι δεν υπάρχουν ευθύνες σε πολιτικά πρόσωπα. Το τόνισε δύο με τρεις φορές. Κύριε Υπουργέ, εσείς ο ίδιος κάνατε μια εναγώνια προσπάθεια κατά την ομιλία σας, που εδράστηκε στο εξής επιχείρημα: «δεν θέλουμε να συγκροτηθεί εξεταστική των πραγμάτων επιτροπή, διότι βρίσκεται εν εξελίξει μία ανακριτική διαδικασία». Ερωτώ, λοιπόν. Πώς είναι τόσο σίγουρος ο κ. Παναγιωτόπουλος ότι δεν θα αποδειχθούν, δεν θα εκπηγάσουν για πολιτικά πρόσωπα ή κόμματα ευθύνες; Πώς είναι τόσο βέβαιος; Άρα, λοιπόν, θα πρέπει σε επίπεδο Κυβέρνησης, τουλάχιστον, να συνεννοηθείτε.
        Όμως, δράττομαι της ευκαιρίας, διότι στην Αίθουσα είναι και ο αξιότιμος Υφυπουργός, ο κ. Δούκας, για να θέσω τον εξής προβληματισμό. Όταν είχε την ευθύνη των πραγμάτων ο κ. Δούκας, τον είχα παρακολουθήσει σε διάφορες δηλώσεις του που είπε ότι: «από την όλη διαδικασία που έγινε με τα ομόλογα, δεν καταλαβαίνω τις φωνές, τον ορυμαγδό των αντιδράσεων, διότι το κράτος ωφελήθηκε». Μόνο που αυτό είναι η μισή αλήθεια, είναι η φωτεινή πλευρά του φεγγαριού, τη στιγμή που υπάρχει και η σκοτεινή πλευρά. Γιατί ωφελήθηκε το κράτος και είπε ο κ. Δούκας τη μισή αλήθεια; Διότι πήρε φθηνό χρήμα, δηλαδή με επιτόκιο πολύ πιο κάτω από το επιτόκιο της αγοράς. Αυτό έγινε με τα δομημένα ομόλογα. Αυτό είναι ακριβέστατο.
        Όμως, προσέξτε τώρα να δείτε τη σκοτεινή πλευρά στη συνέχεια των πραγμάτων. Για να μπορέσει να αντλήσει αυτό το φθηνό χρήμα, υπό την πίεση εξεύρεσης εσόδων –θα το πω έτσι, για να μη φανεί ότι αφήνω αιχμές κ.λπ.- άφησαν ορθάνοιχτα παράθυρα, ευκαιρίες κερδοσκοπίας στις αναδόχους τράπεζες.
        Θα μπορούσαν να κλείσουν αυτό το παράθυρο; Βεβαίως, θα μπορούσαν να το κλείσουν υπό τις εξής δύο προϋποθέσεις, εάν ήθελαν να εμφανίσουν μια χρηστή διαχείριση των πραγμάτων. Πρώτον, θα έπρεπε σε κάθε περίπτωση να αναγράφεται πάνω στο ομόλογο η προμήθεια της αναδόχου τραπέζης και δεύτερον, θα έπρεπε να αναγράφεται και η τιμή στην οποία είχε φθάσει το ομόλογο μετά από τη διαδικασία swap. Δηλαδή, αυτό σημαίνει ότι θα φαινόταν ξεκάθαρα στα ταμεία που αργότερα ήρθαν να αγοράσουν το ομόλογο ότι η τιμή του δεν ήταν, για παράδειγμα, 100 ευρώ, η τιμή του ήταν 85 ευρώ. Το λέω έτσι, για να δώσω ένα κατανοητό μέγεθος. Αυτό δεν το πράξατε. Άρα, έχετε πολιτική, τουλάχιστον, ευθύνη.
        Στην οικονομία υπάρχει και ένας αδήριτος κανόνας. Τι λέει αυτός ο κανόνας; Λέει ότι, όταν μια πλευρά κερδίζει -το κράτος και οι τράπεζες, θα πω εγώ, ακολουθώντας τη λογική του κ. Δούκα και των Υπουργών Οικονομίας και Οικονομικών- κάποια άλλη πλευρά χάνει. Ποιά είναι αυτή η άλλη πλευρά που χάνει; Είναι η πλευρά που ανέλαβε να κάνει μια επένδυση σ’ αυτά τα ομόλογα υψηλού ρίσκου, χαμηλής αποδοτικότητας και σε κάθε περίπτωση μιας επισφαλέστατης επένδυσης. 
        Ποιά είναι αυτή η πλευρά που χάνει; Είναι η πλευρά των εργαζομένων, των ασφαλισμένων. Αυτό το πράγμα δεν μπορεί να αποκρυβεί σε καμμία περίπτωση. Όμως, κύριε Υπουργέ, μου γεννά εντύπωση, γιατί είπατε ότι έχετε και ένα διαπαιδαγωγικό ρόλο να επιτελέσετε στην κοινωνία, το εξής. Πώς βγαίνουν εκπρόσωποι της δικής σας Κυβέρνησης και λένε: «αυτό το πράγμα ήταν καλό για το κράτος», τη στιγμή που αποδεικνύεται ότι το ίδιο αυτό πράγμα ήταν κακό για τον πολίτη, για τον ασφαλισμένο εργαζόμενο. Δεν φέρνετε σε μία σύγκρουση το κράτος με τον πολίτη; 
        Άρα, λοιπόν, με τη λογική αυτή ο πολίτης δικαιούται να φοροκλέπτει, να εισφοροδιαφεύγει, να κάνει οποιαδήποτε προσπάθεια προς ίδιον όφελος. Νομίζω ότι θα πρέπει να δει η Κυβέρνηση το θέμα πολύ σοβαρά, να δεχθεί την εξεταστική των πραγμάτων επιτροπή, για να ξεκαθαρίσουν κάποια πολιτικά και άλλα νεφελώματα που υπάρχουν.
      (Χειροκροτήματα από την πτέρυγα του Λαϊκού Ορθόδοξου Συναγερμού)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Ροντούλη.
      Το λόγο έχει ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς, ο κ. Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ευχαριστώ, κυρία Πρόεδρε.
      Θα ήθελα να πω ότι η σημερινή μας συνεδρίαση είναι εξαιρετικά σημαντική για δύο λόγους. Ο ένας λόγος είναι το αντικείμενο που έχουμε σήμερα προς συζήτηση, δηλαδή η καταλήστευση των ταμείων που είχε γίνει με την πρακτική της Νέας Δημοκρατίας για τα δομημένα ομόλογα, που έδωσε τη δυνατότητα να γίνει ένα «παγκόσμιο πάρτι» και να απομυζούν το ταμείο ακόμη και γίγαντες του διεθνούς χρηματοπιστωτικού συστήματος, όπως είναι η «JP MORGAN».
      Το δεύτερο είναι, γιατί είναι η πρώτη συνεδρίαση της Βουλής, μετά από τη χθεσινή συνεδρίαση για την Αναθεώρηση του Συντάγματος, που μας δίνεται η δυνατότητα να τοποθετηθούμε. Όπως ξέρετε, η διαδικασία χθες δεν επέτρεπε τοποθέτηση, ήταν απλώς μια πολύ σοβαρή ψηφοφορία. Και θα ήθελα να πω ότι η χθεσινή απόφαση της Βουλής είναι μια ιστορική στιγμή στην πορεία του Κοινοβουλίου, αλλά και στη σύγχρονη συνταγματική ιστορία. 
      Για πρώτη φορά αναθεωρητική διαδικασία που ξεκίνησε στην Ελλάδα, σε μη έκτακτες καταστάσεις, από το κυβερνών κόμμα στην οποία διαδικασία συμμετείχε και το κόμμα της Αξιωματικής Αντιπολίτευσης με δικές του, σε μεγάλο βαθμό, παράλληλες προτάσεις οδηγήθηκε στο αδιέξοδο και δεν έφερε αποτέλεσμα. Και αυτό δεν είναι ένα αρνητικό φαινόμενο, αυτό είναι ένα φαινόμενο το οποίο είναι πλήρες θετικών χαρακτηριστικών, με την έννοια ότι ήταν η πρώτη αναθεωρητική διαδικασία, η οποία έγινε σε επικοινωνία με την κοινωνία, που δεν κλείστηκε στα ιερογλυφικά και στις πολλές φορές ακατανόητες συζητήσεις που γίνονται εδώ μέσα, που παρενέβησαν τα κινήματα και τα οικολογικά, αλλά κυρίως το εκπαιδευτικό κίνημα και μέσα σ’ αυτό το πανεπιστημιακό κίνημα φοιτητών και διδασκόντων και κατάφεραν και υπερασπίστηκαν μερικές βασικές έννοιες για την πορεία του τόπου, το ότι ο πανεπιστημιακός χώρος δεν είναι χώρος για κερδοσκοπία, δεν είναι ένας χώρος που θα επιτρέψουμε να γίνεται αυτό που γίνεται παντού αλλού, δηλαδή να έρχονται οι μεγάλες ελληνικές και διεθνείς εταιρείες, τα επιθετικά κεφάλαια, τα οποία βλέπουμε να λυμαίνονται τα πάντα, προκειμένου να τον αξιοποιήσουν, ότι τα δάση μας θα τα υπερασπιστούμε και δεν θα δώσουμε τη δυνατότητα να περιοριστεί και άλλο αυτός ο ελάχιστος χώρος του δασικού πλούτου που μας έχει μείνει.
      Μ’ αυτήν την έννοια, εγώ θέλω να πω ευχαριστώ προς τους δασκάλους που ξεκίνησαν αυτή την απεργία, στους νηπιαγωγούς, στους καθηγητές της Μέσης Εκπαίδευσης οι οποίοι συμμετείχαν με ενεργό τρόπο, στις μαθήτριες και στους μαθητές του λυκείου οι οποίοι έγιναν πολίτες μέσα απ’ αυτήν τη διαδικασία, στο διδακτικό προσωπικό των πανεπιστημίων, στη διοίκηση της Π.Ο.Σ.Δ.Ε.Π., που με υπευθυνότητα άσκησε ένα σημαντικό ρόλο μέσα σ’ όλη αυτήν την τεταμένη περίοδο, στις φοιτήτριες και στους φοιτητές που κατάφεραν όχι μόνο να προστατεύσουν το πανεπιστήμιό τους, αλλά να επηρεάσουν την πολιτική πορεία της χώρας μας.
      Τι θα περίμενε κάποιος, μετά από τη χθεσινή μεταρρύθμιση της Νέας Δημοκρατίας, η οποία για τα άρθρα 16,24 και 100 οδηγήθηκε στο καλάθι των αχρήστων; Θα περίμενε κάποιος από μια Κυβέρνηση να πει ότι εμείς πιστεύουμε σε αυτό που φέραμε, ότι προσπαθήσαμε με νόμιμα μέτρα να το περάσουμε μέσα από το Κοινοβούλιο και την αναθεωρητική διαδικασία, να εντοπίσει τους υπεύθυνους που θεωρεί αυτή ότι απέτυχαν, να κάνει την κριτική της στον ΣΥ.ΡΙΖ.Α. ή σε όποιον άλλον θέλει, αλλά να πει ότι τώρα έχουμε μια κατάσταση, όπου πρέπει να σεβαστούμε την απόφαση, την ετυμηγορία της Βουλής, ότι πρέπει να κινηθούμε για την αναβάθμιση των δημοσίων πανεπιστημίων.
    Και τι βλέπει; Τι βλέπει από την Κυβέρνηση; Βλέπει τον Πρωθυπουργό και τον Υπουργό Παιδείας να ακολουθούν πολιτική κουκουλοφόρου. Διότι φορούσατε, κύριε Χατζηγάκη, την κουκούλα της συνταγματικής αναθεώρησης και της νομιμότητας, για να περάσετε μία θέση που πιστεύατε για τα ιδιωτικά πανεπιστήμια! Και όταν δεν περνάει αυτή η θέση, «βγάζετε» την κουκούλα και εμφανίζεστε, οδηγώντας τη χώρα σε συνταγματική εκτροπή, διότι η Κυβέρνηση, η οποία προστατεύει το Σύνταγμα, όπως φρέσκο-φρέσκο βγήκε από τη χθεσινή ψηφοφορία, έρχεται καθημερινά με τοποθετήσεις που κάνουν τα στελέχη της και ο ίδιος ο Πρωθυπουργός προχθές στην Πρώτη Σερρών να λέει ότι εμείς θα παραβιάσουμε το Σύνταγμα!
    Εμείς, θα ζητούσαμε την παραίτηση του Υπουργού Παιδείας, την αποπομπή του, γιατί προκαλούν τους πάντες οι τοποθετήσεις του. Αλλά τι να τη ζητήσουμε, όταν βλέπουμε ότι ο Υπουργός Παιδείας ανακοινώνει δημοσίως τις συναντήσεις του με τον Πρωθυπουργό και όταν βλέπαμε αυτό το εμπρηστικό κήρυγμα παρανομίας και ανομίας απέναντι στο Σύνταγμα που έβγαλε ο κ. Καραμανλής προχθές στις Σέρρες. 
    Έχετε πολύ μεγάλες ευθύνες για ό,τι γίνεται στο Πανεπιστήμιο. Προσπαθείτε να δημιουργήσετε μία στρατηγική έντασης μέσα στο Πανεπιστήμιο, με κάθε τρόπο, για να αποκρύψετε τη μεγάλη κατάκτηση. Προσπαθήσατε να ενεργοποιήσετε τις δυναμικές βίας μέσα στο Πανεπιστήμιο, με την προβοκατόρικη στάση, με την προκλητική στάση, την οποία ακολουθείτε και έχετε απόλυτες ευθύνες. Προσπαθείτε έτσι να αναδείξετε και το αδιέξοδο του νόμου-πλαισίου. Δεν θα σας δώσουνε καμμιά φοιτητική παράταξη, καμμία ομάδα ριζοσπαστικών φοιτητών ή καμμία ομάδα ακραίων φοιτητών, την επιστολή του Καποδιστριακού Πανεπιστημίου της Αθήνας, προς τον Υπουργό Εθνικής Παιδείας και Θρησκευμάτων, ότι δεν εφαρμόζεται ο νόμος-πλαίσιο. Με σας είχαν συνταχθεί οι πρυτανικές αρχές σε πολλά ζητήματα και σας λέει δεν εφαρμόζεται και προσπαθείτε να τα κρύψετε πίσω από αυτά.
    Έχετε ευθύνες για κάθε τι που γίνεται, για κάθε χειροδικία που παρουσιάζεται, για την ένταση, γι’ αυτά  που είδαμε σήμερα στο Πανεπιστήμιο Πειραιά, γι’ αυτά που είδαμε στο Πανεπιστήμιο Θεσσαλονίκης και πρέπει να σταματήσουν αυτά. Μας λέτε, εμείς δεν έχουμε ευθύνες, οι ακραίες αντιδράσεις των φοιτητών. Κλέβουν τις κάλπες μας λέτε. Και σας έχουν πει επανειλημμένα ότι εμείς θέλουμε την ακύρωση του νόμου-πλαισίου. Αλλά το κάνουμε αυτό μέσα από δρόμους ειρηνικούς που πάντα ακολουθήσαμε. Μη βίας, που πάντα ακολουθήσαμε. Μας λέτε, ναι, αλλά μπορεί να κλέβουν άλλοι τις κάλπες, τι λέτε σ’ αυτό; Λέω αυτό και θα το καταθέσω στα Πρακτικά.
     Είναι δημοσίευμα στο πρωτοσέλιδο των «ΝΕΩΝ» στις 11 Σεπτεμβρίου 2002. Αναφέρει: «Έγινε και αυτό, χθες, στη Νομική! Δεκάδες φοιτητές της Δ.Α.Π. –γύρω στους ογδόντα-  εισέβαλαν στην αίθουσα όπου γίνονταν οι εκλογές για την ανάδειξη νέου προέδρου του Τμήματος Πολιτικής Επιστήμης, απαλλοτρίωσαν την κάλπη, την πήραν  και... έφυγαν!» Ποιοι ήταν αυτοί; Ποιος ήταν αυτός; Το δίνουμε αυτό στα Πρακτικά, στα Μέσα Μαζικής Ενημέρωσης. Ποιος ήταν επικεφαλής; Ήταν μία ομάδα. Πολλές φορές μπορείς να βρεις μία ομάδα φοιτητών που ανήκουν σε μία φοιτητική παράταξη και τραβούν τα πράγματα στα πιο άκρα. Επικεφαλής της προσπάθειας αυτής ήταν ο Γραμματέας της Οργάνωσης της Δ.Α.Π. Γιώργος Παπανικολάου, μετέπειτα Πρόεδρος της Ο.Ν.Ν.Ε.Δ., εξ όσων ξέρω και ο οποίος συντόνισε αυτήν την επιχείρηση!
    (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
    Έχετε μεγάλες ευθύνες. Σας καλώ να κάνετε ό,τι χρειάζεται, για να αποκατασταθεί η ηρεμία στα πανεπιστήμια και να βρούμε ένα δρόμο, για να αναγεννηθεί και να στηθεί στα πόδια της η δημόσια δωρεάν πανεπιστημιακή εκπαίδευση. Να διαβεβαιώσει ο ίδιος ο Πρωθυπουργός ότι θα σεβαστεί το άρθρο 16, ότι δεν πρόκειται να προχωρήσει σε διασταλτικές, δηλαδή αντισυνταγματικές ερμηνείες και σε ερμηνείες δήθεν που στηρίζονται στο Κοινοτικό Δίκαιο. Και για να το τελειώνω και για το Κοινοτικό Δίκαιο, επειδή πολλά λέγονται, θέλω να καταθέσω και στη Βουλή, για να τελειώνει αυτή η συζήτηση πια, την οποία αναπαρήγαγε χθες και ο Ευρωπαίος Διαμεσολαβητής κ. Διαμαντούρος, ότι με βάση τη Συνθήκη της Ευρωπαϊκής Ένωσης και την προηγούμενη και αυτή που ψηφίζεται τώρα, αν περάσει, το θέμα της οργάνωσης και λειτουργίας και της  αδειοδότησης των διαφόρων σχολών, σε όλα τα επίπεδα της εκπαίδευσης, είναι αποκλειστικά θέμα της χώρας-μέλους και αυτό το αναγνωρίζει το Κοινοτικό Δίκαιο. Και δεν έχει καμμία σημασία σύγκρουση Κοινοτικού και Συνταγματικού Δικαίου στη συγκεκριμένη περίπτωση. Και το άρθρο 149 γράφει συγκεκριμένα: «Η Κοινότητα συμβάλλει στην ανάπτυξη παιδείας υψηλού επιπέδου, ενθαρρύνοντας τη συνεργασία μεταξύ κρατών-μελών και αν αυτό απαιτείται, υποστηρίζοντας και συμπληρώνοντας τη δράση τους, σεβόμενη ταυτόχρονα πλήρως την αρμοδιότητα των κρατών-μελών για το περιεχόμενο της διδασκαλίας και την οργάνωση του εκπαιδευτικού συστήματος». Κλείστε αυτή τη συζήτηση.
    (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Σταματήστε την παρανομία, σεβαστείτε το Σύνταγμα! Είστε Κυβέρνηση της χώρας. Η χώρα είναι σε χάος σ’ όλα τα ζητήματα. Ας δείξετε τουλάχιστον τώρα ότι σέβεστε το Σύνταγμα. 
    Περνάω στο δεύτερο θέμα, στο θέμα των ομολόγων. Νομίζω ότι έγινε πολλή συζήτηση και υπήρχαν οι τεκμηριωμένες τοποθετήσεις του συνάδελφου του Γιάννη του Δραγασάκη, του Κοινοβουλευτικού μας Εκπροσώπου του Φώτη του Κουβέλη και άλλων συναδέλφων από την Αντιπολίτευση που είχαν νομίζω σημαντικά στοιχεία στις τοποθετήσεις τους. Δεν μιλάνε για προϊόντα. Άκουσα τον Κοινοβουλευτικό Εκπρόσωπο της Νέας Δημοκρατίας να μιλάει για προϊόντα, σαν να υπερασπιζόμαστε τώρα τα πορτοκάλια ή το κρασί ή οτιδήποτε άλλο.
    Εδώ μιλάμε για τα διεστραμμένα και επικίνδυνα εκείνα κατασκευάσματα της ακραίας και νοσηρής κερδοσκοπίας του διεθνούς χρηματοπιστωτικού συστήματος που έριξαν στην κρίση την παγκόσμια οικονομία. Τα δομημένα σας ομόλογα που μας σερβίρατε εδώ πέρα, για να τα αγοράσουν τα ταμεία και οι τράπεζες οι ιδιωτικές ήξεραν τι έκαναν που δεν τα έπαιρναν. Είναι αδέλφια των στεγαστικών ομολόγων που έριξαν σε κρίση όλο το χρηματοπιστωτικό σύστημα της Αμερικής, συμπαρασύροντας και το ευρωπαϊκό σύστημα. Τι θα γίνει; Θα περάσουν έτσι τα πράγματα; Δεν θα γίνει τίποτα; Θα ζούμε σε μία χώρα, όπου οι μεγάλες επιχειρήσεις καταληστεύουν τα αποθεματικά των ασφαλιστικών ταμείων, όπου αυτά θα παίζονται στο Χρηματιστήριο, σε μία χώρα όπου η κερδοσκοπία θα αλωνίζει και ο πολίτης, ο οικογενειάρχης, αυτήν τη στιγμή της μισής Ελλάδας, δεν μπορεί να τα βγάλει πέρα με το μισθό του; Θα ζούμε σε μία χώρα, όπου μπορούν να μας πασάρουν ορυκτέλαια, αντί για λάδια και δεν θα ελέγχουμε τίποτα; Τίποτε απολύτως δεν θα ελέγχουμε; Για ποιο λόγο δεν προχωράει η Νέα Δημοκρατία στην εξεταστική επιτροπή; Ακούμε διάφορα εφευρήματα, η δικαιοσύνη προχωράει κ.λπ.. Η δικαιοσύνη προχωράει και το πόρισμα του κ. Πεπονή ήταν κρυμμένο. Και χρειάστηκε ο ΣΥ.ΡΙΖ.Α.  να το βγάλει. Δεν είναι το θέμα απλώς ότι η κοινωνία απογοητεύεται. Είναι ότι δίνουμε μάθημα στην κοινωνία. Μην κάνετε τη Βουλή «φροντιστήριο» παρανομίας και συγκάλυψης. Μην δίνετε το σύνθημα στην κοινωνία, μπορείτε να κλέψετε, μπορείτε να λαδωθείτε, μπορείτε να κερδίσετε παράνομα. Τελικά υπάρχει ένας μηχανισμός συγκάλυψης. Μην το κάνετε αυτό. Κάπου πρέπει να ανοίξουν τα πράγματα. Κάπου πρέπει να σταματήσουμε να γίνεται η Βουλή ένα τέτοιου είδους «φροντιστήριο». Κάπου πρέπει να ορθώσετε διαφάνεια σε όλα τα ζητήματα ανεξάρτητα αν υπάρχουν εμπλοκές πολιτικών προσώπων ή όχι.
    Η εξεταστική επιτροπή δεν είναι προανακριτική επιτροπή να ψάξει του άλφα ή του βήτα Υπουργού. Είναι επιτροπή που εξετάζει ένα θέμα σημαντικό, πέραν του ότι υπάρχουν ασφαλώς σημαντικές πολιτικές εξελίξεις. Και βλέπουμε, δυστυχώς, ότι αυτό το πράγμα συνδέεται με όλες τις άλλες διαστάσεις σήμερα της ζωής μας. 
    «SIEMENS»: Πρωτοσέλιδο σε μία από τις μεγαλύτερες εφημερίδες της Γερμανίας, τη «S?ddeutsche Zeitung» και μια που έχουμε αποκτήσει ειδικότητα στα  γερμανικά τεράστιες σελίδες αναφέρονται σε αυτήν την υπόθεση. Στην Ελλάδα η «SIEMENS» έχει και τα δύο μεγάλα κόμματα εξαγοράσει. S?ddeutsche Zeitung: «In Griechenland habe Siemens beide grosse Parteien geschmiert». Περιμένω την απάντηση σ' αυτό το θέμα. 
    (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Στην πρώτη σελίδα μια από τις μεγαλύτερες ευρωπαϊκές εφημερίδες γράφει με βάση την κατάθεση του τότε διευθυντή της «SIEMENS», ότι έχουμε λαδώσει στελέχη των δυο κομμάτων. Και περιμένουμε απάντηση εμείς από την Κυβέρνηση. Έχει γίνει αυτό; Ναι. Έχει γίνει; Όχι. Δεν ξέρω, δεν απαντώ. Να το δεχθούμε και αυτό. Μπορεί να μην ξέρει μια κυβέρνηση. Μπορεί κάποιο στέλεχός της κορυφαίο ή μη κορυφαίο να ξέφυγε. Απαντήστε το αυτό. 
      Περιμένουμε  αυτή την απάντηση  και από το ΠΑ.ΣΟ.Κ.. Ξέρουμε ότι το ΠΑ.ΣΟ.Κ. ζητάει εξεταστική επιτροπή για τη «SIEMENS». Σημαντικό. Πλην, όμως, περιμένουμε μια απάντηση. Τι πιστεύει; Ναι, υπήρχε συμμετοχή στελεχών του ΠΑ.ΣΟ.Κ.; Όχι; Δεν ξέρω, δεν απαντώ; Ας μας δώσει μια απάντηση. 
      Εμάς ένα τηλεοπτικό Μ.Μ.Ε. είχε βγει και είχε κατηγορήσει το ΣΥ.ΡΙΖ.Α. ότι κάποιος Βουλευτής του ήταν στη λίστα δώρων ενός επιχειρηματία. Και πήγαμε παντού, στο Εθνικό Ραδιοτηλεοπτικό Συμβούλιο, στην Ε.Σ.Η.Ε.Α., μιλήσαμε με όλους τους Βουλευτές μας. Και τελικά κατέληξε σε πρόστιμο σ’ αυτόν που έκανε αυτή την αβάσιμη καταγγελία. Περιμένουμε τα δυο κόμματα  να κάνουν εσωτερικές επιτροπές διερεύνησης σ’ αυτό το ζήτημα. 
      Μπορεί η Ελλάδα να μένει κάτω από αυτή τη φοβερή απαξίωση της πολιτικής, να είμαστε αντικείμενο συνεχώς του διεθνούς Τύπου, ότι το μεγάλο λαυράκι της «SIEMENS» αυτού του τεράστιου σκανδάλου στη Γερμανία, είναι και στην Ελλάδα και να μην αντιδρούμε; Να μην υπάρχει καμμία αντίδραση στο όνομα της δικαιοσύνης;
      Βέβαια, υπάρχει και το θέμα με την «DEUTSCHE TELEKOM». Τα είχαμε ακούσει όλα αυτά, είδαμε τι έγινε. Όπου να ακουμπήσεις λερώνεσαι, βρωμίζει το χέρι σου στην «DEUTSCHE TELEKOM», τελικά και στον Ο.Τ.Ε. και σε όσους μεσολάβησαν. Όπου και να ακουμπήσεις! Τώρα έχουμε και την αφερεγγυότητα της «DEUTSCHE TELEKOM».
      Λέω και πάλι ότι μια από τις μεγαλύτερες αμερικάνικες εφημερίδες η «HERALD TRIBUNE» στην πρώτη σελίδα γράφει: «Σκάνδαλο προς την «DEUTSCHE TELEKOM», σ’ αυτόν που θα αγοράσει, που θα διευθύνει τον Ο.Τ.Ε..
      Και απευθύνομαι προς τους Βουλευτές της Νέας Δημοκρατίας. Δεν θα υπάρξουν ένας, δυο να πουν ότι όχι εδώ πέρα πρέπει να υπερασπιστούμε το δημόσιο συμφέρον, τις δυνατότητες της χώρας; Δεν θα υπάρξει κανένας; Θα ψηφίσετε όλοι αυτή την επαίσχυντη συμφωνία όπου αποδεικνύεται, μεταξύ των άλλων ότι μια γερμανική επιχείρηση μετά από όλα αυτά τα σκάνδαλα, «SIEMENS» κ.λπ. –που μας έδινε τεχνολογία η «SIEMENS», «SIEMENS-INTRACOM» το δίδυμο είχε εξασφαλίσει όλες τις προμήθειες του Ο.Τ.Ε.- είχε μηχανισμούς που παρακολουθούσαν τα ίδια τα διευθυντικά τους στελέχη; Και βλέπουμε εδώ την Γερμανική Κυβέρνηση, κύριε Χατζηγάκη, να λέει ότι αυτό ήταν μεγάλο πλήγμα στην εμπιστοσύνη που είχαμε στην «DEUTSCHE TELEKOM», μια εταιρεία που ουσιαστικά ακόμη την ελέγχει το γερμανικό δημόσιο και οφείλει να το αποκαταστήσει; Και για εσάς δεν τρέχει τίποτα; Πού οδηγείτε τη χώρα τελικά; Στη διαφθορά, στο χάος, στην απορρύθμιση και στη φοβερή πίεση που νοιώθει σήμερα η κοινωνία! Γι’ αυτό πιστεύουμε εμείς ότι θέλει ένα εντελώς διαφορετικό δρόμο. Γι’ αυτό πιστεύουμε –και λυπάμαι που το λέω- ότι η σημερινή Βουλή δεν ανταποκρίνεται στις υποχρεώσεις που θα είχε μέσα στη σημερινή εποχή. Είναι μια Βουλή που λειτουργεί  κάτω από τον τόνο που της δίνει κυρίως η Κυβέρνηση, αλλά και το σύστημα του δικομματισμού. Κάτω από τα ανακλαστικά της πελατειακότητας, της συγκάλυψης, της αδιαφορίας για το τι γίνεται, χωρίς δυναμισμό, χωρίς τόλμη, χωρίς γενναιότητα να ανοίγει τα ζητήματα, χωρίς να βρίσκεται σε ανταπόκριση με τον ελληνικό λαό. Έχετε μεγάλες ευθύνες σ’ αυτό. Και θέλω να πιστεύω ότι παρά τους εκλογικούς σας νόμους, οι εκλογικές αναμετρήσεις που θα γίνουν θα μας δώσουν πολύ καλύτερες ευκαιρίες και δυνατότητες να επικοινωνήσουμε με την κοινωνία.
      Ευχαριστώ πολύ.
      (Χειροκροτήματα από την πτέρυγα του ΣΥ.ΡΙΖ.Α.)
      (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά την εφημερίδα «HERALD TRIBUNE» η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΟΥΣΑ (Έλσα Παπαδημητρίου):  Κύριοι συνάδελφοι, ήθελα να απευθυνθώ στον Πρόεδρο της Κοινοβουλευτικής Ομάδας του ΣΥ.ΡΙΖ.Α. ως τελευταίο εκ των αξιωματούχων ομιλητών. Ζήτησα από όλους σας να κάνετε μια σύντμηση του χρόνου σας προς όφελος των Βουλευτών που ακούσατε ότι παραπονιούνται. Μπήκατε στο ενδέκατο λεπτό στα ομόλογα και βγήκατε στο δέκατο τέταρτο. Παρακαλώ όλους και τον κύριο Υπουργό που ζήτησε το λόγο τώρα, να είναι πολύ σύντομοι ώστε να μιλήσει και κάποιος Βουλευτής.
      Ορίστε, κύριε Υπουργέ, έχετε το λόγο για δυο λεπτά.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρία Πρόεδρε, δεν θα ομιλούσα καθόλου, αλλά τηλεγραφικά θέλω να πω δυο πράγματα στον κύριο Αλαβάνο. 
      Κύριε Πρόεδρε, πρώτον μιλήσατε για την Αναθεώρηση. Εσείς, ορθώς ήσασταν εδώ. Εμείς, ορθώς ήμασταν εδώ. Εσείς, δώσατε έναν αγώνα από την πλευρά σας, και εμείς από την πλευρά μας δώσαμε ένα αγώνα για το δίκαιο. Χαίρομαι που συμπίπτουμε σ’ αυτό και χαίρομαι που οι δυο γραμμές μας συμφωνούν σ’ ένα πράγμα, ότι η αποχή του ΠΑ.ΣΟ.Κ. ήταν ιδιαίτερα ζημιογόνο γεγονός για όλα τα ζητήματα που εθίγοντο με την Αναθεώρηση του Συντάγματος.
      Δεύτερο σημείο. Μιλάτε συνήθως για τους φοιτητάς και το φοιτητικό κίνημα. Θεωρώ ότι δεν υπάρχει κανείς μέσα σ’ αυτή την Αίθουσα ο οποίος να μην συμπαρίσταται και να μην αγαπάει τους φοιτητάς και το φοιτητικό κίνημα. Το κακό είναι ότι πολλές φορές είναι αντικείμενο εκμετάλλευσης αυτό το φοιτητικό κίνημα από πολλές πολιτικές ομάδες και από πολλούς πολιτικούς άνδρες. Πιστεύω ότι σήμερα θα έπρεπε να συζητήσουμε αυτό το θέμα και το άρθρο 16 για το οποίο εσείς έχετε μια δογματική απαρασάλευτη θέση, δεν μετακινείστε καθόλου από εκεί, διότι η πραγματικότητα δεν είναι αυτή την οποία λέτε εσείς, όχι το αρεστό, το επιθυμητό –έτυχε να σας το πω και προχθές κατά την επερώτηση- αλλά το πραγματικό. 
      Σε μια μεγάλη κοινωνία ελευθέρων συνόρων, ανοικτών κοινωνιών, παγκοσμιοποίησης δεν είναι δυνατόν το δημόσιο ίδρυμα να επιβιώσει μόνο του αν δεν υπάρξει κι ένας ανταγωνισμός στον ιδιωτικό τομέα. Αυτό το γεγονός που είναι ένα στοιχείο σκέψης, διαβούλευσης, διαλογισμού εσείς αποφεύγετε να το απαντήσετε.
      Εμείς, λοιπόν, σας απαντούμε ότι θα έπρεπε εδώ μαζί και εσείς και όλα τα κόμματα να δούμε αυτό το θέμα.
      Και τρίτον, όσον αφορά τη διαφάνεια της διαδικασίας στα ομόλογα σας λέγω το εξής. Μάλιστα, τελειώνοντας πετάξατε μια γερμανική εφημερίδα που γράφει ότι τα δυο μεγάλα κόμματα χρηματίστηκαν. Τι σημαίνει αυτό, κύριε Αλαβάνο; Μια μεγάλη έγκριτη σοβαρή εφημερίδα έκανε ένα ρεπορτάζ. Μέχρι τώρα ακούγαμε το «δόγμα Ζορμπά». Είπε ο Ζορμπάς, είπε ο Ζορμπάς,… το ακούσαμε πενήντα φορές από τον Αρχηγό της Αξιωματικής Αντιπολίτευσης, ώστε να λέμε ότι έγινε αντιπολίτευση του Ζορμπά. Τώρα, εσείς παρουσιάζετε μια εφημερίδα.
      Σας ρωτώ, όμως. Όλες οι διαδικασίες που έγιναν και για τη «SIEMENS» και για τα άλλα που αναγράφονται με ιδιαίτερη προσοχή και ακρίβεια από τις ελληνικές εφημερίδες, όλα αυτά δεν συνιστούν μια απόρροια της ορθής διαδικασίας που έχει γίνει μέχρι σήμερα από την δικαιοσύνη και από την πολιτεία; Γιατί δεν το λέτε αυτό και απλώς επικαλείστε μια εφημερίδα; 
      Εμείς είμαστε υπερήφανοι και για τη διαδικασία και για τη δικαιοσύνη και για τον τρόπο που λειτουργεί η δημοκρατία μας. Και θα επιμείνουμε σ’ αυτό. Εσείς θα χάσετε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου):  Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα δυο μαθήτριες και μαθητές και τρεις συνοδοί-δάσκαλοι από το 14ο Δημοτικό Σχολείο Χανίων μαζί με εννέα γονείς.
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής) 
      Κυρίες και κύριοι συνάδελφοι, θα ήθελα να υποβάλω στο Σώμα την πρόταση να παραταθεί η συνεδρίαση για μισή ώρα ακόμη, προκειμένου να μιλήσουν και ορισμένοι Βουλευτές. 
      ΜΙΛΤΙΑΔΗΣ ΕΒΕΡΤ: Όχι.
      ΠΡΟΕΔΡΕΥΟΥΣΑ (Έλσα Παπαδημητρίου): Απευθύνομαι σε εσάς κυρίως, κύριε Παπουτσή και κύριε Τραγάκη. 
      ΧΡΗΣΤΟΣ ΠΑΠΟΥΤΣΗΣ: Εγώ συμφωνώ με την πρότασή σας, κυρία Πρόεδρε, να παραταθεί η συνεδρίαση κατά μισή ώρα δεδομένου ότι μέχρι αυτή τη στιγμή δεν έχει πάρει το λόγο κανείς εκ των συναδέλφων που έχουν εγγραφεί στη λίστα των ομιλητών. 
      ΠΡΟΕΔΡΕΥΟΥΣΑ (Έλσα Παπαδημητρίου):  Γι’ αυτό ακριβώς το λόγο το προτείνω.
    ΧΡΗΣΤΟΣ ΠΑΠΟΥΤΣΗΣ: Ούτε εγώ έχω πάρει το λόγο ως Κοινοβουλευτικός Εκπρόσωπος. Γι’ αυτό το λόγο, κυρία Πρόεδρε, σας παρακαλώ πολύ τουλάχιστον μισή ώρα ακόμη. 
    ΠΡΟΕΔΡΕΥΟΥΣΑ (Έλσα Παπαδημητρίου):  Συμφωνεί, λοιπόν, το Σώμα;
    ΠΟΛΛΟΙ ΒΟΥΛΕΥΤΕΣ:   Μάλιστα, μάλιστα.
    ΜΙΛΤΙΑΔΗΣ ΕΒΕΡΤ: Όχι, κυρία Πρόεδρε!
    ΠΡΟΕΔΡΕΥΟΥΣΑ (Έλσα Παπαδημητρίου): Λοιπόν, η Πλειοψηφία φαίνεται πως θέλει την παράταση. Λυπάμαι, κύριε Έβερτ. 
    Παρακαλώ να μιλήσουν για πέντε λεπτά μόνο οι πέντε πρώτοι Βουλευτές και οι υπόλοιποι για τρία λεπτά.
    ΦΩΤΗΣ ΚΟΥΒΕΛΗΣ: Κυρία Πρόεδρε, μπορώ να έχω το λόγο; 
    ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Κουβέλη, έχετε το λόγο. 
    ΦΩΤΗΣ ΚΟΥΒΕΛΗΣ: Κυρία Πρόεδρε, εμείς συμφωνούμε να παρατείνετε το χρόνο, αλλά υπάρχει και ένα άλλο ζήτημα. Ότι ο κατάλογος που έχει συνταχθεί δεν ήταν κατά τη σειρά της θέσης της κάρτας στο μηχάνημα, με αποτέλεσμα οι Βουλευτές του ΣΥ.ΡΙΖ.Α. να έχουν μαζευτεί προς το τέλος του καταλόγου. 
    Θα έλεγα, λοιπόν, ότι πρέπει να υπάρξει η δυνατότητα μέσα από μια εναλλαγή ομιλητών να δοθεί ο λόγος και στους Βουλευτές του ΣΥ.ΡΙΖ.Α.. Δεν μπορεί να έχει ο άλλος αριθμό «είκοσι», την ώρα που τοποθετεί την κάρτα του, και να διαπιστώνει ότι βρίσκεται στη σειρά τριάντα έξι ή τριάντα επτά, επί παραδείγματι. 
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Κουβέλη, ως εξαιρετικά έμπειρος και μέλος της Διάσκεψης των Προέδρων, γνωρίζετε ότι η εναλλαγή των ομιλητών είναι σύμφωνη με τη δύναμη των κομμάτων. Λυπάμαι, αλλά έχει γίνει απόλυτα σεβαστός ο Κανονισμός και η απόφαση της Διάσκεψης των Προέδρων. 
    Καλώ, λοιπόν, τον κ. Γείτονα ως πρώτο ομιλητή για πέντε λεπτά. 
    Ορίστε, κύριε Γείτονα, έχετε το λόγο.
    ΦΩΤΗΣ ΚΟΥΒΕΛΗΣ: Κυρία Πρόεδρε,…
    ΚΩΝΣΤΑΝΤΙΝΟΣ ΓΕΙΤΟΝΑΣ: Θέλετε να πείτε κάτι ακόμη, κύριε Κουβέλη; Δεν έχω αντίρρηση. 
    ΦΩΤΗΣ ΚΟΥΒΕΛΗΣ: Κυρία Πρόεδρε, θέλω να πω…
    ΧΡΗΣΤΟΣ ΠΑΠΟΥΤΣΗΣ: Μα, κύριε συνάδελφε!
    ΦΩΤΗΣ ΚΟΥΒΕΛΗΣ: Κύριε Παπουτσή, αφορά τη διαδικασία. Δεν θα μιλήσω επί της ουσίας. 
    Θέλω να πω, λοιπόν, ότι στην αρχή της συνεδριάσεως ελέχθη ότι η σειρά θα καθορίζεται σύμφωνα με το χρόνο που ο καθένας βάζει την κάρτα στο μηχάνημα. Αυτό δεν ετηρήθη. Απόδειξη ότι εδώ έχουμε κατάλογο εν μέρει γραμμένο στον υπολογιστή και εν μέρει χειρόγραφο. 
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Κουβέλη, χρησιμοποιούμε την κάρτα, έρχονται τα ονόματα και είναι προαποφασισμένη από τη Διάσκεψη η εναλλαγή. Λυπάμαι. 
    ΦΩΤΗΣ ΚΟΥΒΕΛΗΣ: Όχι, κυρία Πρόεδρε, καμμία Διάσκεψη δεν είπε τέτοιο πράγμα. 
    ΠΡΟΕΔΡΕΥΟΥΣΑ (Έλσα Παπαδημητρίου): Λυπάμαι, αλλά έτσι είναι. 
    Παρακαλώ, κύριε Γείτονα, έχετε το λόγο. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε. 
    Νιώθω λίγο ένοχος, γιατί νιώθω ότι μιλώ κατά παραχώρηση. Είμαι εδώ από τις 10.30΄, έχω γραφεί πρώτος –μαζί και άλλοι συνάδελφοι- και φθάνει η ώρα  16.00΄ και δεν ξέρουμε ακόμη αν θα μιλήσουμε. Αυτό, λοιπόν, πρέπει να το λάβει υπόψη του το Προεδρείο, όταν οργανώνει τη συζήτηση για τέτοιες περιπτώσεις. Έτσι ώστε να ερμηνεύει τον Κανονισμό, για να εξυπηρετείται η συζήτηση και με ομιλίες των Βουλευτών. Είναι θέμα αξιοπρέπειας των Βουλευτών. Πολλοί συνάδελφοι απ’ όλες τις πτέρυγες, κυρία Πρόεδρε, μου το είπαν. 
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Γείτονα, μπείτε στο θέμα! Τηρείται το άρθρο 144 του Κανονισμού της Βουλής. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, θα με ακούσετε. Θα με ακούσετε για λογαριασμό του Προεδρείου. Και να έρθει εδώ ο Πρόεδρος της Βουλής. Αυτή τη στιγμή! 
    Δεν μπορεί, λοιπόν, κάθε φορά να γίνεται συζήτηση έξι ωρών, οι Βουλευτές να γράφονται στον κατάλογο, να περνούν έξι-επτά ώρες και να μην ξέρουν αν θα μιλήσουν. Αυτό δεν είναι Βουλή Βουλευτών και κανένας δεν έχει ορίσει ότι υπάρχει Βουλή αξιωματούχων! 
    ΠΡΟΕΔΡΕΥΟΥΣΑ (Έλσα Παπαδημητρίου): Τριάντα πέντε λεπτά μίλησε ο Αρχηγός σας. Έπρεπε να σταματηθεί;
    ΚΩΝΣΤΑΝΤΙΝΟΣ ΓΕΙΤΟΝΑΣ: Σας παρακαλώ πολύ, κυρία Πρόεδρε! Δεν αναφέρομαι προσωπικά σε εσάς. 
    Το Προεδρείο πρέπει να το λάβει σοβαρά υπ’ όψιν του αυτό. Συμβαίνει κάθε φορά. Και εγώ αισθάνομαι άσχημα να είμαι συνεχώς διαμαρτυρόμενος ή να παριστάνω το συνήγορο Βουλευτών, ρόλο που ούτε θέλω ούτε μου ανέθεσε κανείς. 
    Έρχομαι, λοιπόν, τώρα στα ομόλογα. Κυρία Πρόεδρε, παρακολουθήσατε συζήτηση και είδατε ότι καταναλώθηκαν είκοσι και τριάντα λεπτά στις τελευταίες ομιλίες εκτός του θέματος που συζητάμε. 
    ΠΡΟΕΔΡΕΥΟΥΣΑ (Έλσα Παπαδημητρίου): Το παρατήρησα. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ, λοιπόν, κυρία Πρόεδρε, θα μείνω στο θέμα. 
    Κύριοι Υπουργοί της Κυβέρνησης, για δεύτερη φορά αρνείστε τη σύσταση εξεταστικής επιτροπής χωρίς επιχειρήματα, προσχηματικά. Αποδεικνύετε ότι φοβάστε τις πολιτικές ευθύνες. Διερωτηθήκατε μάλιστα γιατί κάνουμε αυτήν την πρόταση. Ο κύριος Υπουργός Δικαιοσύνης, μάλιστα που δεν βλέπω τώρα, διολίσθησε σε έναν αντικοινοβουλευτικό δρόμο, επικίνδυνο για το ρόλο του ως Υπουργού Δικαιοσύνης. Γιατί χαρακτήρισε την άσκηση ενός δημοκρατικού δικαιώματος -να ζητήσουμε σύσταση εξεταστικής επιτροπής- ως ανεύθυνη στάση. Αν αυτή είναι η άποψη του κυρίου Υπουργού Δικαιοσύνης και της Κυβέρνησης για το ρόλο του Κοινοβουλίου και των θεσμών, τότε πραγματικά λυπάμαι και ανησυχώ. 
    Δεν υπάρχει θέμα, κυρίες και κύριοι συνάδελφοι της Νέας Δημοκρατίας; Το λέω γιατί άκουσα τον κ. Μαρκόπουλο να διερωτάται γιατί κάνουμε την πρόταση. Δεν έχουμε ένα καραμπινάτο σκάνδαλο, ομολογημένο σκάνδαλο; Δεν έχουμε ένα σχεδιασμένο, ένα οργανωμένο έγκλημα; Όλα τα στοιχεία το επιβεβαιώνουν.
    Δεν ήταν τυχαίο ότι πολλά ασφαλιστικά ταμεία αγόρασαν δομημένα ομόλογα και αυτό είχε προαποφασιστεί. Εκδόθηκαν τα ομόλογα με ευθύνη του Υπουργείου Οικονομίας και Οικονομικών και διατέθηκαν με ευθύνη και με διαδικασίες που επέλεξε το Υπουργείο Απασχόλησης και Κοινωνικής Προστασίας. Δεν θα πρέπει λοιπόν να αναζητήσουμε τις πολιτικές ευθύνες; Γιατί κρύβεστε πίσω από την έρευνα της δικαιοσύνης; Άλλο οι διερευνήσεις για τις πολιτικές ευθύνες και άλλος ο ρόλος της Βουλής, άλλος ο ρόλος της δικαιοσύνης. 
    Λέτε και σήμερα ότι δεν συντρέχουν οι προϋποθέσεις. Το λέγατε και στην πρώτη μας αίτηση. Τώρα, μετά τις εξελίξεις –πόρισμα Ζορμπά, πόρισμα Εισαγγελέα Πεπόνη και όλα όσα ήρθαν στο φως- δεν έχουμε πράγματι νέα στοιχεία, ώστε να παραδεχθείτε ότι συντρέχουν οι προϋποθέσεις; Έχουμε και νέα στοιχεία. Για μας πάντα συνέτρεχαν και τώρα συντρέχουν ακόμη περισσότερο. Διότι το έγκλημα υπήρξε. Ήταν οργανωμένο. Έγκλημα ιεροσυλίας, γιατί βάλατε χέρι στα αποθεματικά των ταμείων. Αυτό δεν ξεχνιέται. Δεν παραγράφεται το έγκλημα είναι μεγάλο και περιμένει την τιμωρία. Η τιμωρία θα έρθει. Δεν μπορείτε να αποσείσετε τις ευθύνες με προσχήματα. 
    Δεν διακρίνει δυστυχώς την παράταξή σας η πολιτική ευθιξία. Όμως, θα πρέπει να γνωρίζετε ότι είναι η μόνη υπεύθυνη στάση που λειτουργεί υπέρ της δημοκρατίας. Έστω και την τελευταία στιγμή, αλλάξτε στάση! Να αποφασίσουμε τη σύσταση εξεταστικής επιτροπής, έτσι ώστε και η αλήθεια να λάμψει και να καταλογισθούν οι ευθύνες όπου υπάρχουν και να αποκαταστήσουμε την εμπιστοσύνη των πολιτών στην πολιτική και στο κράτος. Ιδού η Ρόδος!
    Ευχαριστώ, κυρία Πρόεδρε. 
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Μπούγα. Έχετε το λόγο για πέντε λεπτά. 
    ΙΩΑΝΝΗΣ ΜΠΟΥΓΑΣ: Κυρία Πρόεδρε, σήμερα, μετά από ένα χρόνο περίπου, επανερχόμεθα στο αίτημα του ΠΑ.ΣΟ.Κ. για σύσταση εξεταστικής επιτροπής. Και ας μου επιτραπεί να πω ότι το αίτημα αυτό συνιστά μια βαρετή επανάληψη της υπόθεσης των δομημένων ομολόγων, την οποία –υπενθυμίζω στους συναδέλφους του ΠΑ.ΣΟ.Κ.- ότι είχαν επιχειρήσει να χρησιμοποιήσουν ως πολιορκητικό κριό κατάληψης της εξουσίας, πριν από τις εκλογές του Σεπτεμβρίου 2007. Αυτό το έκαναν μέσα από μια ενορχηστρωμένη εκστρατεία κατασυκοφάντησης της Κυβέρνησης, που το μόνο που επέτυχε είναι να δηλητηριάσει το πολιτικό κλίμα, τον πολιτικό βίο με ανεύθυνες καταγγελίες και αβάσιμους ισχυρισμούς. 
    Και δεν έγινε μόνο αυτό. Ομιλητές κυρίως από το κόμμα της Αξιωματικής Αντιπολίτευσης φέρονταν να ελέγχουν την Κυβέρνηση ότι, τάχα, έχασαν τα ταμεία με πράξεις ή παραλείψεις κυβερνητικών αξιωματούχων -άλλοτε 40.000.000άλλοτε 50.000.000, μέχρι και 400.000.000 ευρώ ή ακόμη και μεγαλύτερα ποσά- χωρίς, βεβαίως, ποτέ να αποδείξουν τους ισχυρισμούς τους αυτούς. Μερικοί μάλιστα έφθασαν σε σημείο να χαρακτηρίσουν ως «σάπια» τα ομολογιακά δάνεια του ελληνικού δημοσίου, χωρίς, βέβαια, να έχουν συναίσθηση και να αντιλαμβάνονται τη μεγάλη ζημιά που κάνουν στο ελληνικό δημόσιο, αλλά και στο πολιτικό μας σύστημα. 
    Κυρίες και κύριοι συνάδελφοι του ΠΑ.ΣΟ.Κ., ελέχθη ότι εμείς δεν είμαστε εναντίον των εξεταστικών επιτροπών. Όμως, υπό την προϋπόθεση ότι εάν στο πλαίσιο της ανακριτικής διαδικασίας, της διαδικασίας που ήδη διενεργείται από την ανεξάρτητη δικαιοσύνη, προκύψουν στοιχεία τα οποία σχετίζονται με πρόσωπα τα οποία διατελούν ή διατέλεσαν Υπουργοί ή Υφυπουργοί της Κυβέρνησης, τότε, σύμφωνα με το Σύνταγμα και τον ειδικό νόμο, θα κινηθεί η διαδικασία για την ευθύνη Υπουργών και τα στοιχεία αυτά η δικαιοσύνη οφείλει να τα διαβιβάσει αμελλητί στη Βουλή, προκειμένου να πράξει τα καθ’ εαυτής. 
    Σήμερα, τα μόνα στοιχεία που υπάρχουν είναι μια ανεύθυνη σκανδαλολογία από μέρους σας, χωρίς καμμία δυνατότητα να αποδείξετε τους ισχυρισμούς σας. Δεν είχα σκοπό να το κάνω. Όμως –επιτρέψτε μου να πω- προκάλεσε με όσα είπε ο Αρχηγός της Αξιωματικής Αντιπολίτευσης κ. Παπανδρέου. Υπενθυμίζω ότι επί των δικών σας ημερών, καίτοι υπήρχαν σοβαρές ενδείξεις και αιτήματα για να γίνουν εξεταστικές επιτροπές, εσείς σε όλα αυτά κωφεύατε.
      Και σήμερα εμφανιστήκατε ενώπιον της Εθνικής Αντιπροσωπείας με έναν τρόπο, ο οποίος δημιουργεί πρόβλημα και προκαλεί, να ισχυριστείτε ότι επί των δικών σας ημερών τα ταμεία δεν απώλεσαν ούτε 1 ευρώ. 
      Ακούστε, κυρίες και κύριοι συνάδελφοι του ΠΑ.ΣΟ.Κ., πέντε περιπτώσεις από τις οποίες προέκυψε σημαντική ζημία, ζημία δισεκατομμυρίων ευρώ σε βάρος των ταμείων και του ελληνικού δημοσίου.
      Υπενθυμίζω: δεν ήσασταν εσείς που με το ν. 2676/1999 επιτρέψατε την αγορά και πώληση ομολόγων του ελληνικού δημοσίου από τα ταμεία χωρίς να προϋφίσταται έγκριση της Κυβέρνησης; 
      Δεν ήταν οι διοικήσεις των δικών σας ταμείων, δηλαδή οι διοικήσεις των ταμείων που εσείς είχατε διορίσει, στο βαθμό που μπορούσατε να διορίσετε μέλη, οι οποίες επί των ημερών της δικής σας κυβερνήσεως προχώρησαν σε αγοραπωλησίες ύψους εκατοντάδων εκατομμυρίων ευρώ, μέσω των ιδίων εταιρειών, τις οποίες σήμερα εσείς κατηγορείτε ότι είναι φιλικές εταιρείες προς την Κυβέρνηση; 
      Δεν ήταν επίσης την περίοδο 2000-2001, δηλαδή, επί ημερών δικής σας διακυβέρνησης, που το Ταμείο Πρόνοιας Δημοσίων Υπαλλήλων, για παράδειγμα, αγόραζε και πωλούσε στην «ΑΚΡΟΠΟΛΙΣ» ομόλογα αξίας 176.000.000 ευρώ, με αποκλίσεις από τις τιμές της Η.Δ.Α.Τ. μεταξύ 1,7% και 3,5%; Τα ξεχνάτε αυτά; 
      Επίσης, δεν είναι αλήθεια ότι επί των δικών σας ημερών και συγκεκριμένα κατά την προεκλογική περίοδο του Απριλίου του 2004 που η «Δ.Ε.Κ.Α.» αγόραζε 35.670.000 μετοχές αξίας 1,8 δισεκατομμυρίων ευρώ, θυσίαζε για τους προεκλογικούς σκοπούς των εκλογών τότε τα χρήματα του ελληνικού λαού στη χοάνη του Χρηματιστηρίου; 
      Τέλος, δεν ήταν η δική σας Κυβέρνηση, κυρίες και κύριοι συνάδελφοι του ΠΑ.ΣΟ.Κ., που το 2001 εξέδωσε το περίφημο σύνθετο ομόλογο αξίας 6,1 δισεκατομμυρίων ευρώ, το οποίο συνοδεύτηκε –ακούστε- από δεκαοκτώ πράξεις ανταλλαγής επιτοκίων και η εξόφλησή του επιβάρυνε το ελληνικό δημόσιο με 400.000.000 ευρώ ετησίως μέχρι το έτος 2019; 
      Αυτά τα ξεχνάτε και σήμερα, με περισσή προκλητικότητα, έρχεστε ενώπιόν μας να ισχυριστείτε ότι τάχα οι δικές σας διαχειριστικές πράξεις δεν προκάλεσαν ζημία στο ελληνικό δημόσιο και τα ταμεία; 
      Κυρίες και κύριοι συνάδελφοι του ΠΑ.ΣΟ.Κ., κατανοούμε απολύτως ότι η υπενθύμιση του δικού σας κυβερνητικού παρελθόντος, των δικών σας ενεργειών και παραλείψεων σας είναι εξαιρετικά δυσάρεστη και διακατέχεστε από ένα αίσθημα ενοχής.
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε.
      ΙΩΑΝΝΗΣ ΜΠΟΥΓΑΣ: Ολοκληρώνω, κυρία Πρόεδρε, λέγοντας μία και μόνο φράση. Θα ήταν εξαιρετικά πολυτιμότερη η συνεισφορά σας στον πολιτικό διάλογο και στον πολιτικό βίο, εάν προσπαθούσατε μέσω της σύνθεσης των απόψεων και μέσω υποβολής προτάσεων, τις οποίες οφείλατε να κάνετε, να φροντίσετε να βελτιώσουμε το σύστημα το οποία υφίσταται, έτσι ώστε στο μέλλον να αποτραπούν παρόμοια φαινόμενα.
      Ευχαριστώ πολύ, κυρία Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Σκουλάς έχει το λόγο για πέντε λεπτά.
      ΙΩΑΝΝΗΣ ΣΚΟΥΛΑΣ: Κυρία Πρόεδρε, είμαι κι εγώ υποχρεωμένος να τονίσω τον προβληματισμό μου, ειδικότερα των νέων Βουλευτών, για τη διαδικασία που κάθε φορά ακολουθούμε σε προ ημερησίας διατάξεως συζητήσεις. Δεν είναι Βουλή αξιωματούχων και οι νέοι Βουλευτές δεν είναι γλάστρες. Δεν μας έστειλαν εδώ οι πολίτες για να ακούμε κάθε φορά τα ίδια στελέχη. Εάν ο Κανονισμός της Βουλής πρέπει να αλλάξει, αλλάξτε τον επιτέλους.
      Κυρίες και κύριοι συνάδελφοι, τα έργα και οι ημέρες της διακυβέρνησης της Νέας Δημοκρατίας είναι δυστυχώς γεμάτα από σκάνδαλα. Δυστυχώς για τη χώρα και το λαό, τα λόγια περί καταπολέμησης της διαφθοράς έμειναν κενό γράμμα. Κάθε σκάνδαλο καλύπτεται από ένα καινούργιο, μέχρι να έρθει το επόμενο. 
      Άραγε δεν είναι σκάνδαλο η χθεσινή δήλωση του κ. Βγενόπουλου ότι ο μόνος κερδισμένος από την υπόθεση Ο.Τ.Ε. είναι αυτός με 140.000.000 ευρώ; Αυτή δεν είναι απιστία σε βάρος του ελληνικού κράτους; Και, εν πάση περιπτώσει, δεν θα βρεθεί ένας εισαγγελέας να κάνει κάτι γι’ αυτό; 
      Βγάζετε στο σφυρί τη χώρα και συνεχίζετε να έρχεστε εδώ και να εκφωνείτε δεκάρικους περί διαφάνειας, χρηστής διαχείρισης του δημοσίου χρήματος και περί άλλων γεγονότων; 
      Ας θυμηθούμε, λοιπόν, ένα από τα μεγαλύτερα σκάνδαλα της ελληνικής μεταπολεμικής ζωής.
      Δομημένα ομόλογα. Η έκθεση του Προέδρου της Αρχής Καταπολέμησης της Νομιμοποίησης Εσόδων από εγκληματικές δραστηριότητες –μεγάλος τίτλος- κ. Ζορμπά, όπως έγινε γνωστή από τα δημοσιεύματα των εφημερίδων και όπως εμείς δεν την έχουμε στα χέρια μας, λέει συγκεκριμένα:
«Υπήρχε γνώση των εκπροσώπων των επενδυτικών οργανισμών περί επικειμένων επενδύσεων εκ μέρους ασφαλιστικών ταμείων. Το Υπουργείο ήθελε να ελέγχει τη διακίνηση των ομολόγων μέχρι του τελικού αγοραστού και την κατάληξή τους στα ασφαλιστικά ταμεία για να υπάρχει βεβαιότητα στους αναδόχους εκ των προτέρων περί της ευκολίας διαθέσεως των τίτλων. Είναι προφανές ότι οι όροι ενός τοιούτου συνθέτου επενδυτικού προϊόντος προσφερομένου προς πώληση προτού αυτό εκδοθεί, είχε σχεδιαστεί ήδη σε προηγούμενο χρόνο, ενώ οι ανάδοχοι των τίτλων του ελληνικού δημοσίου γνώριζαν και ακόμη ότι τα ομόλογα θα κατέληγαν στους ασφαλιστικούς οργανισμούς και τούτο εδηλούτο παρά των ιδίων κατά τις επισκέψεις αυτών στο Τ.Σ.Π.Ε.Α.Θ. προς παρουσίαση επενδυτικών προϊόντων».
     Σύμφωνα με εκτιμήσεις, το 40% των αποθεματικών όλων των ταμείων που κανονικά θα έπρεπε να είναι τοποθετημένα σε ομόλογα εγγυημένης απόδοσης στην Τράπεζα της Ελλάδας, κατέληξαν στα δομημένα ομόλογα αμφιβόλου απόδοσης που δόμησε το Υπουργείο Οικονομικών σε συνεργασία με τραπεζικούς ομίλους του εσωτερικού και του εξωτερικού. Την ίδια στιγμή το Ταχυδρομικό Ταμιευτήριο, που η Νέα Δημοκρατία έχει στην κορυφή της λίστας για εκποίηση και ιδιωτικοποίηση, αποδεικνύεται ότι υπέστη ζημιά 126.000.000 ευρώ από εναλλακτικές επενδύσεις.
     Επίσης, το ίδιο εξοργιστικές είναι και οι λίγες λεπτομέρειες που βγαίνουν στο φως καθημερινά για το πώς στήθηκε η όλη επιχείρηση, από «JP Morgan» μέχρι την «Ακρόπολις Χρηματιστηριακή» που έπαιρναν τις παχυλές προμήθειες πουλώντας και ξανά πουλώντας το κρυφό ομόλογο σε εταιρείες και μεσάζοντες από το Λονδίνο, την Κύπρο και το Μόναχο, μέχρι την Αθήνα και στα Cayman Islands. Ο ένας πουλούσε στον άλλον υπερτιμολογημένα και τα ταμεία έχασαν συνολικά 22.000.000 ευρώ μόνο από τη μεσολάβηση της «North Asset» του Παπαμαρκάκη και της «Ακρόπολις», χώρια την προμήθεια της «JP Morgan». Και μιλάμε μόνο για ένα δομημένο ομόλογο, που άρχισαν να αγοράζουν τα ταμεία και όχι μόνο τα τελευταία τρία χρόνια.
     Κυρίες και κύριοι συνάδελφοι, θα μπορούσαμε να μιλήσουμε ώρες γι’ αυτό, αλλά τι να πεις σε πέντε λεπτά.
     Όσον αφορά τα δικά σας στελέχη, άραγε δεν είναι στελέχη δικά σας, σάρκα από τη σάρκα σας, ο κ. Πρινιωτάκης, ο κ. Παπαμαρκάκης, ο κ. Σημαιοφορίδης. Πού είναι οι χειροπέδες που ακούγαμε και βλέπαμε και τα κομμένα δάκτυλα που λένε εδώ οι Βουλευτές; Αυτά είναι τα στελέχη σας.
     Κυρίες και κύριοι συνάδελφοι, επειδή κανείς δεν μπορεί να ισχυριστεί ότι ο λαός γνωρίζει την έκταση του σκανδάλου των ομολόγων. Επειδή η Βουλή επίσης δεν γνωρίζει. Επειδή ο πολιτικός βίος δεν είναι δυνατόν να απαξιώνεται καθημερινά και να λοιδορείται. Επειδή έννοιες όπως: δημόσιο συμφέρον, χρηστή διαχείριση του δημοσίου χρήματος, πολιτική ευθύνη, παραμένουν ή πρέπει να παραμένουν ακόμη στην ουσία του δημοκρατικού μας πολιτεύματος, για όλα αυτά τα ερωτήματα θα πρέπει να δοθούν απαντήσεις. Κι αυτές τις απαντήσεις μπορεί να τις δώσει μόνο η εξεταστική επιτροπή της Βουλής.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
     Η κυρία Παπακώστα έχει το λόγο για πέντε λεπτά.
     ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κυρία Πρόεδρε, κυρίες και κύριοι συνάδελφοι, καλωσορίζω τον κ. Παπανδρέου και το ΠΑ.ΣΟ.Κ. στην Αίθουσα. Τις προηγούμενες μέρες στην κορυφαία διαδικασία για την Αναθεώρηση του Συντάγματος ήσασταν απόντες. Σήμερα είστε παρόντες με επιλεκτική μνήμη. 
     Προτείνετε να συσταθεί εξεταστική των πραγμάτων επιτροπή για το θέμα των ομολόγων. Σας διαβάζω από την εφημερίδα «ΚΑΘΗΜΕΡΙΝΗ» στις 11.5.2008: Τίτλος «Ραγδαίες εξελίξεις σε επτά δικαστικές υποθέσεις». Μεταξύ αυτών αναφέρονται οι υποθέσεις της «SIEMENS» και οι υποθέσεις των ομολόγων. Ξεκινώ από το επίμαχο θέμα: Ομόλογα. Λέει η καλή εφημερίδα: «Εξονυχιστική έρευνα στα οικονομικά στοιχεία και τις επενδύσεις τουλάχιστον εξήντα ταμείων προκειμένου να διαπιστωθούν ενδεχόμενες ζημιογόνες αγοραπωλησίες ομολόγων διενεργεί ο εφέτης ανακριτής κ. Λέκκας. Η διαδικασία αυτή βρίσκεται στην τελική της ευθεία. Ήδη έχουν ξεκινήσει οι απολογίες των πρώτων κατηγορουμένων και ο κύριος όγκος αναμένεται τις επόμενες εβδομάδες. Μεταξύ των κατηγορουμένων ο αριθμός των οποίων εκτιμάται ότι ξεπερνά τους εξήντα, βρίσκονται μέλη διοικήσεων τουλάχιστον οκτώ ταμείων, στελέχη χρηματιστηριακών εταιρειών αλλά και τραπεζών».
     (Στο σημείο αυτό την Προεδρική Έδρα καταλαμβάνει ο  Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
     Ερώτημα: Όταν η δικαστική διαδικασία βρίσκεται στην τελική της ευθεία με εφέτη ανακριτή να διεκπεραιώνει από το καλοκαίρι του 2007 την κύρια ανάκριση και όταν επίσης ούτε ένα –και το υπογραμμίζω- πολιτικό πρόσωπο δεν έχει προσκληθεί, ούτε καν ως ύποπτο στο στάδιο της προανάκρισης, που πραγματοποίησαν οι αρμόδιοι εισαγγελείς κύριοι Λιόγκας και Πεπόνης, αναρωτιέμαι σε τι συνίσταται το αντικείμενο και το περιεχόμενο, για το οποίο καλείται σήμερα να αποφασίσει η Βουλή, της εξεταστικής επιτροπής την οποία προτείνετε.
    Κυρίες και κύριοι συνάδελφοι, ο κ. Ζορμπάς τον οποίον επικαλεστήκατε, διέψευσε κατηγορηματικά στις συζητήσεις, οι οποίες έγιναν στη Βουλή, τα εξής δυο πράγματα: Πρώτον, πως διέρρευσε μαύρο πολιτικό χρήμα από τα ομόλογα σε ταμεία της Ρηγίλλης, όπως ισχυριζόταν το ΠΑ.ΣΟ.Κ.. Δεύτερον, πως έχει οποιαδήποτε ευθύνη η πολιτική και η υπηρεσιακή ηγεσία του Υπουργείου Οικονομίας και Οικονομικών. Και όταν ο κ. Ζορμπάς ρωτήθηκε εάν υπάρχουν, εάν στο πόρισμά του διαπίστωνε ευθύνες για πολιτικά πρόσωπα και εάν σ’ αυτή την περίπτωση θα έστελνε σύμφωνα με το άρθρο 84 του Συντάγματος, κύριε Πρόεδρε, στη Βουλή των Ελλήνων τα πολιτικά πρόσωπα, ο κ. Ζορμπάς –είναι καταγεγραμμένο στα Πρακτικά της αρμόδιας επιτροπής- απάντησε ότι πράγματι το πόρισμά του δεν εστάλη στη Βουλή των Ελλήνων, γιατί απλούστατα δεν διαπίστωσε τέτοιες ευθύνες.
    Κυρίες και κύριοι συνάδελφοι, θα πρέπει να είμαστε σοβαροί και υπεύθυνοι όταν προτείνουμε εξεταστικές των πραγμάτων επιτροπές στις οποίες δεν είναι αντίθετη επί της αρχής η Νέα Δημοκρατία, και να είναι στοιχειοθετημένες, τεκμηριωμένες και να φέρνουν και ένα αποτέλεσμα και όχι για λόγους εντυπώσεων και επικοινωνιακού αντιπερισπασμού.
    Ρωτώ τον κύριο Πρόεδρο της Αξιωματικής Αντιπολίτευσης, τον κ. Παπανδρέου, ο οποίος είναι συνήγορος, όπως είπε, και θιασώτης της αλήθειας: πού ήταν ο κ. Παπανδρέου όταν τα κλοπιμαία της παρέας του Παντείου ήταν πρωτοσέλιδο και όταν υπήρξαν κατηγορίες; Θα επιστρέψετε τα κλοπιμαία της παρέας του Παντείου; Πού ήταν στα δισεκατομμύρια του Χρηματιστηρίου; Θα επιστραφούν τα δισεκατομμύρια του Χρηματιστηρίου; Πού ήταν όταν απεκαλύφθη το σκάνδαλο της «Δ.Ε.Κ.Α.»; Τα χρήματα του σκανδάλου της «ΠΡΟΜΕΤ»; Θα επιστραφούν τα 4.000.000.000 ευρώ που έχασε η Αγροτική, κυρίες και κύριοι συνάδελφοι; Το πάνω από 1.000.000.000 ευρώ που χάθηκε στα απίθανα swap που κάνατε; Τα εκατοντάδες εκατομμύρια ευρώ που κόστισαν παραπάνω τα δημόσια έργα επί υπουργίας σας; Τα παραπάνω δισεκατομμύρια που κόστισαν επί των ημερών σας οι Ολυμπιακοί Αγώνες; Τα θέματα της διαχείρισης του Ταμείου Εθνικής Οδοποιίας; 
    (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Βουλευτού)
    ΠΡΟΕΔΡΟΣ (Δημήτριος Σιούφας): Ολοκληρώνετε, κυρία Παπακώστα. Λήγει ο χρόνος σας. 
    ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ:  Κύριε Πρόεδρε, είμαι μέσα στο χρόνο μου.
    Κλείνοντας θέλω να πω ότι βεβαίως και είμαστε υπέρ της σύστασης εξεταστικών επιτροπών, όταν πράγματι διαπιστώνεται ότι η δικαιοσύνη δεν επιλαμβάνεται, όταν διαπιστώνονται πράξεις ή παραλείψεις από την πλευρά της Κυβέρνησης και όταν υπάρχουν πολιτικές ευθύνες προσώπων. Κανένα από τα τρία αυτά στοιχεία δεν συνηγορεί, δεν στοιχειοθετεί, δεν τεκμηριώνει την άποψή σας και την πρότασή σας για εξεταστική των πραγμάτων επιτροπή και γι’ αυτόν το λόγο την απορρίπτουμε.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΟΣ (Δημήτριος Σιούφας): Ο συνάδελφος κ. Χρήστος Παπουτσής έχει το λόγο για τρία λεπτά ακριβώς.
    ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, μου έχει δημιουργηθεί τεράστια εντύπωση και πραγματικά νιώθω πολύ μεγάλη έκπληξη από το γεγονός ότι οι συνάδελφοι της Νέας Δημοκρατίας και κυρίως οι εκπρόσωποι της Κυβέρνησης έχουν εστιάσει την κριτική τους προς την πρόταση του ΠΑ.ΣΟ.Κ. για εξεταστική επιτροπή σε δύο βασικά σημεία: τι είναι το καινούργιο που προτείνουμε; Τι είναι αυτό που προέκυψε από πέρυσι μέχρι φέτος; Και, δεύτερον, αναφέρονται συνεχώς στο «υποτιθέμενο» σκάνδαλο. 
    Ερώτημα πρώτο: δεν είναι ομολογημένο το σκάνδαλο των δομημένων ομολόγων; 
    Ερώτημα δεύτερο: το σκάνδαλο των δομημένων ομολόγων μπορούσε να συντελεστεί χωρίς την απόφαση και την καθοδήγηση των κυβερνητικών παραγόντων του Υπουργείου Οικονομικών και βεβαίως του Υπουργείου Απασχόλησης; Μπορούσε να γίνει αλλιώς; 
    Τρίτον: ακούω τον Υπουργό Δικαιοσύνης παρακαλώ και όχι άλλον Υπουργό, να αναφέρεται στο πόρισμα του κ. Ζορμπά και στον κ. Ζορμπά με τρόπο εντελώς απαξιωτικό, λέγοντας μάλιστα, «μα, δεν είναι δημόσιο έγγραφο». Και αναρωτιέμαι, είναι ή δεν είναι δημόσιο έγγραφο το έγγραφο του Διευθυντού της Υπηρεσίας του Υπουργείου Δικαιοσύνης; Πολύ περισσότερο είναι δημόσιο έγγραφο το πόρισμα του επικεφαλής της Αρχής που εσείς ορίσατε και εσείς συγκροτήσατε για τη διαλεύκανση τέτοιων υποθέσεων κυκλοφορίας μαύρου  πολιτικού χρήματος. Δεν είναι δημόσιο έγγραφο; Δεν είναι δημόσιο έγγραφο το πόρισμα του κ. Πεπόνη, ούτε αυτό του αντεισαγγελέα εφετών;
    	Δεν είναι δημόσιο έγγραφο με βάση το οποίο γίνεται προανακριτική διαδικασία αυτήν τη στιγμή; Και αναρωτιέμαι, τελικώς εδώ πέρα κατοικούμε σε άλλη χώρα; Υπάρχουν άλλου είδους κριτήρια, όσον αφορά την ηθική τάξη και την εντιμότητα των ανθρώπων; Δεν υπάρχει τρόπος να δούμε ένα modus Vivendi τουλάχιστον σε αυτό; 
    Αναρωτιέμαι, κύριε Πρόεδρε, ο κύριος Υπουργός Δικαιοσύνης πληροφορήθηκε για το πόρισμα του κ. Πεπόνη πέρυσι το καλοκαίρι, όσον αφορά τη συμμετοχή της «MARFIN BANK» στην υπόθεση των δομημένων ομολόγων του Ταμείου Ξενοδοχοϋπαλλήλων και με βάση αυτό ενημέρωσε το συνάδελφό του κ. Αλογοσκούφη, ο οποίος, όπως απεδείχθη χθες, με τις επιστολές που κατέθεσε ο κ. Βγενόπουλος εδώ στη Βουλή, βρισκόταν σε συνεχή συνεννόηση; Και επιπλέον την ίδια περίοδο η Επιτροπή Κεφαλαιαγοράς και το Υπουργείο Οικονομικών έκαναν πως δεν καταλάβαιναν για τη χειραγώγηση της τιμής των μετοχών της «MIG»
    Κύριε Πρόεδρε, λυπάμαι που το λέω, αλλά η Κυβέρνηση της Νέας Δημοκρατίας με συνειδητό τρόπο, με σκοπιμότητα, επιχειρεί να ρίξει μελάνι σε μια υπόθεση η οποία είναι διαυγής. Ένα σκάνδαλο, το οποίο αυτήν τη στιγμή έχει δημιουργήσει εδραία πεποίθηση στην ελληνική κοινωνία ότι έχει συντελεστεί με απόλυτη ευθύνη της Κυβέρνησης. Τέλος, δίνει με την άρνησή της να προχωρήσουμε σε εξεταστική επιτροπή, ένα πολύ κακό μήνυμα σε όλους τους κρατικούς και κυβερνητικούς λειτουργούς, οι οποίοι αυτήν τη στιγμή διαχειρίζονται υποθέσεις κρίσιμες για τα δημοσιονομικά της χώρας. 
    Κύριε Πρόεδρε, δεν είναι καλό μήνυμα αυτό το οποίο δίνουν.
    Επιπλέον, θέλω να πω μια κουβέντα όσον αφορά τη «SIEMENS» και την αναφορά του κ. Αλαβάνου. 
    Το ΠΑ.ΣΟ.Κ. επιμένει για Εξεταστική Επιτροπή εδώ και τώρα για τη «SIEMENS». Γιατί το ΠΑ.ΣΟ.Κ. δεν έχει καμμιά απολύτως σχέση με αυτό το διεθνές σκάνδαλο στο οποίο έχει εμπλέξει στελέχη της «SIEMENS» Ελλάδος και βεβαίως άλλων υπηρεσιών, που ως εκ του θαύματος όλοι στην παρέα είναι από τον κύκλο των στελεχών της Νέας Δημοκρατίας! 
    Ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΟΣ (Δημήτριος Σιούφας): Ο κ. Χατζηγάκης έχει το λόγο για δύο λεπτά. 
    ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε, ήθελα να ξεκαθαρίσω ορισμένα πράγματα: 
    Πρώτον, εμείς δεν είμαστε εναντίον των εξεταστικών επιτροπών, όμως θέλουμε τις εξεταστικές επιτροπές οριοθετημένες μέσα στο θεσμικό μας πλαίσιο. Αυτή είναι η θέση μας. 
    Δεύτερον, ούτε εναντίον του πορίσματος Πεπόνη είμαστε, ούτε εναντίον του πορίσματος Ζορμπά. 
    Εκείνο το οποίο κάνουμε εμείς, το οποίο δεν κάνετε εσείς και κλείνετε τα μάτια, είναι το εξής -και αυτή είναι η ειδοποιός διαφορά μας-ότι εμείς θεωρούμε ότι αυτά τα κείμενα αποτελούν κείμενα στο συνολικό όγκο των κειμένων της δικογραφίας. Και το πόρισμα Πεπόνη και το πόρισμα Ζορμπά εμπεριέχονται στο συνολικό κείμενο της δικογραφίας και συνεξετάζονται.
     Εσείς θέλετε τώρα να θεωρήσει η Βουλή ότι ο Ζορμπάς είναι κήνσωρ της δημόσιας ζωής και ό,τι είπε θα πρέπει ντε και καλά να γίνει δεκτό ή και το θέμα Πεπόνη να είναι το κείμενο εκείνο το οποίο θα σφραγίζει τη δίκη. Όχι. Υπάρχει η διαδικασία η οποία ακολουθείται! 
    Τελικά, κύριε Πρόεδρε, η θέση μας είναι κρυστάλλινη και είναι σαφώς διαφορετική από την Αντιπολίτευση. Εμείς εμπιστευόμαστε τους θεσμούς, εμπιστευόμαστε τη δικαιοσύνη, τη λειτουργία και το έργο της. Εσείς έχετε αμφισβήτηση σε όλο το θεσμικό πλαίσιο και ψάχνετε να βρείτε Ζορμπάδες, ψάχνετε να βρείτε πορίσματα, ψάχνετε να βρείτε του κόσμου τα πράγματα, για να στοιχειοθετείτε πράγματα τα οποία η δικαιοσύνη είναι αρμόδια να στοιχειοθετήσει. Κάντε αυτό που θέλετε να κάνετε, ακολουθήστε το ρόλο σας. Εμείς δεν θα σας ακολουθήσουμε. Εμείς, όπως είπα απαντώντας και στον Αρχηγό σας, λειτουργούμε υπεύθυνα. Θέλουμε την αλήθεια, αλλά τη θέλουμε υπεύθυνα και σε αυτήν τη γραμμή ξεκινήσαμε και θα ακολουθήσουμε μέχρι το τέλος σε αυτόν το δρόμο.
    Ευχαριστώ.
    (Χειροκροτήματα από την πτέρυγα της Νέας Δημοκρατίας )
    ΠΡΟΕΔΡΟΣ (Δημήτριος Σιούφας): Η κ. Σακοράφα έχει το λόγο για δύο λεπτά.
	ΣΟΦΙΑ ΣΑΚΟΡΑΦΑ: Αντιλαμβάνεστε, κύριε Πρόεδρε, ότι σε δύο λεπτά είναι αδύνατον κάποιος Βουλευτής να ολοκληρώσει την άποψή του. Νομίζω ότι θα έπρεπε να ξαναδούμε λίγο τον Κανονισμό της Βουλής, ώστε να δίνεται η δυνατότητα στους Βουλευτές να μιλούν περισσότερο κι έτσι να αναδεικνύεται ο ρόλος τους μέσα στο ελληνικό Κοινοβούλιο.
	Κυρίες και κύριοι συνάδελφοι, το ΠΑ.ΣΟ.Κ. σήμερα προτείνει τη σύσταση εξεταστικής επιτροπής που θα διερευνήσει την υπόθεση των δομημένων ομολόγων. Το ΠΑ.ΣΟ.Κ. με αυτήν την πρόταση δεν κάνει τίποτε άλλο παρά προσπαθεί να φωτίσει πλήθος σκοτεινών σημείων, που σκόπιμα η Κυβέρνηση αφήνει στο σκοτάδι. Το ΠΑ.ΣΟ.Κ. εκτελεί την επιθυμία του ελληνικού λαού που έχει δικαίωμα να ξέρει, έχει δικαίωμα να μάθει, έχει δικαίωμα να τιμωρήσει. 
      Ο ελληνικός λαός έχει δικαίωμα να ξέρει γιατί η Κυβέρνηση προώθησε στα ασφαλιστικά ταμεία δομημένα ομόλογα υψηλού κινδύνου, που δεν έχουν εγγυημένες αποδόσεις, που δεν είναι εμπορεύσιμα με συμφέροντες όρους για τα ταμεία. Έχει δικαίωμα να ξέρει ποιον θέλετε να προστατεύσετε όταν η έκδοσή τους έγινε εν κρυπτώ και μη γνωρίζοντας κανείς τους ακριβείς όρους έκδοσής τους. Έχει δικαίωμα να ξέρει ποια ασφαλιστικά ταμεία αγόρασαν δομημένα ομόλογα, σε ποια τιμή και με τι ποσό προμήθειας για κάθε συναλλαγή. Έχει δικαίωμα να ξέρει ποιες τράπεζες και ποιοι μεσάζοντες συνέπραξαν για τη διαμόρφωση των ομολόγων και πώς επιλέχθηκαν από τα ταμεία. Έχει δικαίωμα να ξέρει ποιο είναι το ύψος της ζημιάς που έχει υποστεί κάθε ταμείο από την αγορά των δομημένων ομολόγων και ποιες είναι οι επιπτώσεις στη βιωσιμότητα των ταμείων. Έχει δικαίωμα να ξέρει για το ομόλογο ύψος 280.000.000 ευρώ που αγόρασε το Ταμείο Επικουρικής Ασφάλισης Δημοσίων Υπαλλήλων, όπου τα κέρδη των μεσαζόντων έφτασαν στο αστρονομικό 15% της αξίας του προϊόντος. 
	Κύριοι της Κυβέρνησης, ο ελληνικός λαός έχει δικαίωμα να ξέρει όλα όσα σκόπιμα και ανεύθυνα του αποκρύπτετε και η αναγνώριση από την πλευρά σας αυτού του δικαιώματος του ελληνικού λαού και του ελληνικού Κοινοβουλίου, δηλαδή η σύσταση εξεταστικής επιτροπής, μη θαρρείτε ότι αποτελεί και καμμία μεγαλειώδη πολιτική πράξη. Είναι η ελάχιστη υποχρέωσή σας απέναντι στα θύματά σας, είναι η ελάχιστη αναγνώριση του θεσμικού ρόλου του Κοινοβουλίου, είναι η ελάχιστη υποχρέωσή σας απέναντι στη «σφηκοφωλιά» που αναπτύχθηκε στους κόλπους της διακυβέρνησής σας. 
      Απέναντι στα μεγάλα «αποστήματα» που απροκάλυπτα δημιουργείτε ας επιδείξετε την ελάχιστη σύνεση και ας αποδεχθείτε την πολιτική πρόταση του ΠΑ.ΣΟ.Κ. για σύσταση εξεταστικής επιτροπής, αν και είμαι πολιτικά εντελώς βέβαιη ότι ούτε το έλασσον δεν μπορείτε να προσφέρετε στα πεδία της πολιτικής ηθικής, της πολιτικής ευθύνης και της διαφάνειας.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα επτά μαθήτριες και μαθητές και πέντε συνοδοί-δάσκαλοι από το 6ο Δημοτικό Σχολείο Χανίων. Μαζί τους βρίσκονται και δώδεκα γονείς.
	Η Βουλή τους καλωσορίζει.
(Χειροκροτήματα απ’ όλες τις πτέρυγες της Βουλής)
	Κυρίες και κύριοι συνάδελφοι, ξέρω ότι θα στεναχωρηθούν και ο κ. Αγοραστός και ο κ. Κουτσούκος, αλλά έχει παρέλθει η ώρα. Συμφωνώ με τις διαμαρτυρίες που έκανε ο κ. Γείτονας και που κάνατε κι εσείς, κυρία Σακοράφα, αλλά όσοι έχουν παρακολουθήσει τη συνεδρίαση από την αρχή, έχουν διαπιστώσει ότι η ελαστικότητα που έδειξε το Προεδρείο και σε χρόνους, οι οποίοι παραβιάστηκαν κατάφωρα, αλλά και σε ομιλίες εκτός του αντικειμένου της συζήτησης ήταν μία όχι καλή στιγμή και δεν μπόρεσαν να μιλήσουν οι συνάδελφοι Βουλευτές. Γνωρίζετε τη δέσμευσή μου ότι το Κοινοβούλιο είναι για όλους τους Βουλευτές και όχι μόνο για τους αξιωματούχους και στην τροποποίηση του Κανονισμού, που θα γίνει τις επόμενες δέκα μέρες, τα δικαιώματα των Βουλευτών θα διασφαλιστούν με τον καλύτερο τρόπο. 
(Χειροκροτήματα)
      Ζητώ την κατανόησή σας και αναλαμβάνω προσωπικά την ευθύνη για το ότι σήμερα δεν μίλησε μεγάλος αριθμός Βουλευτών.
      Κυρίες και κύριοι συνάδελφοι, κηρύσσεται περαιωμένη η συζήτηση επί της προτάσεως που κατέθεσε ο Πρόεδρος της Κοινοβουλευτικής Ομάδας του Πανελλήνιου Σοσιαλιστικού Κινήματος κ. Γεώργιος Παπανδρέου και οι 101 Βουλευτές του κόμματός του για σύσταση Εξεταστικής Επιτροπής, σχετικά με τη διερεύνηση της υπόθεσης των δομημένων ομολόγων. Επί της προτάσεως αυτής θα διεξαχθεί ονομαστική ψηφοφορία.
      Οι αποδεχόμενοι την πρόταση απαντούν «ΝΑΙ».
      Οι μη αποδεχόμενοι την πρόταση απαντούν «ΟΧΙ».
      Οι αρνούμενοι ψήφου απαντούν «ΠΑΡΩΝ».
      Επίσης στο Προεδρείο έχουν έλθει, σύμφωνα με το άρθρο 70 Α΄ του Κανονισμού της Βουλής, επιστολές συναδέλφων οι οποίοι γνωστοποιούν την ψήφο τους. Οι ψήφοι αυτές θα συνυπολογιστούν στην καταμέτρηση που θα ακολουθήσει. 
      Καλούνται επί του καταλόγου από τη Νέα Δημοκρατία ο κ.Κωνσταντίνος Τσιάρας και από το ΠΑ.ΣΟ.Κ. ο κ. Μάρκος Μπόλαρης.
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
       (ΜΕΤΑ ΚΑΙ  ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Δημήτριος Σιούφας): Υπάρχει συνάδελφος, ο οποίος δεν άκουσε το όνομά του; Κανείς.
      Οι επιστολές οι οποίες απεστάλησαν στο Προεδρείο από τους συναδέλφους, σύμφωνα με το άρθρο 70 Α του Κανονισμού της Βουλής, καταχωρίζονται στα Πρακτικά και έχουν ως εξής:
      (Να μπουν οι επιστολές σελ. 262-273)
      ΠΡΟΕΔΡΟΣ (Δημήτριος Σιούφας): Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή τους αποτελέσματος.
      (ΚΑΤΑΜΕΤΡΗΣΗ)
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω το αποτέλεσμα της διεξαχθείσης ονομαστικής ψηφοφορίας.
      Ψήφισαν συνολικά 280 Βουλευτές.
      Υπέρ της προτάσεως, δηλαδή «ΝΑΙ», ψήφισαν 126 Βουλευτές.
      Κατά της προτάσεως, δηλαδή «ΟΧΙ», ψήφισαν 152 Βουλευτές.
      (Χειροκροτήματα από την πτέρυγα της Νέας Δημοκρατίας)
      Ψήφισαν «ΠΑΡΩΝ» 2 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
 «ΟΝΟΜΑΣΤΙΚΗ ΨΗΦΟΦΟΡΙΑ ΓΙΑ ΤΗ ΣΥΣΤΑΣΗ ΕΞΕΤΑΣΤΙΚΗΣ ΕΠΙΤΡΟΠΗΣ ΣΧΕΤΙΚΑ ΜΕ ΤΗ ΔΙΕΡΕΥΝΗΣΗ ΤΗΣ ΥΠΟΘΕΣΗΣ ΤΩΝ ΔΟΜΗΜΕΝΩΝ ΟΜΟΛΟΓΩΝ»
EΠIKPATEIAΣNAIOXIΈβερτ Μιλτιάδης	+Σουφλιάς Γεώργιος	+Ρουσόπουλος Θεόδωρος	+Χηνοφώτης Παναγιώτης	+Πατριανάκου Φεβρωνία	+Κατσέλη Λούκα	+Παπαδημητρίου Γεώργιος	+Ραγκούσης Ιωάννης	+Δραγώνα Θάλεια	+Κουβέλης Σπυρίδων	+Καζάκος Κωνσταντίνος	Μπανιάς Ιωάννης	+Α΄ ΑΘΗΝΩΝΜπακογιάννη Θεοδώρα (Ντόρα)	+Αβραμόπουλος Δημήτριος	+Αλογοσκούφης Γεώργιος	+Παυλόπουλος Προκόπιος	+Βουλγαράκης Γεώργιος	+Πιπιλή Φωτεινή	+Μπενάκη-Ψαρούδα Άννα	+Σκανδαλίδης Κωνσταντίνος	+Διαμαντοπούλου Άννα	+Παπουτσής Χρήστος	+Ράπτη Αναστασία - Συλβάνα	+Αλευράς Αθανάσιος (Νάσος)	+Κανέλλη Γαρυφαλλιά (Λιάνα)	Καφαντάρη Ευθαλία (Λίλα)	Φιλίνη Άννα	+Κοροβέσης Περικλής - Ηλίας	+Πλεύρης Αθανάσιος	+Β΄ ΑΘΗΝΩΝΜητσοτάκης Κυριάκος	+Μεϊμαράκης Ευάγγελος -Βασίλειος	+Γιακουμάτος Γεράσιμος	+Ζαγορίτης Ελευθέριος (Λευτέρης)	+Λιάπης Μιχάλης -Γιώργος	+Σπηλιωτόπουλος Αριστόβουλος (Άρης)+Χατζηδάκης Κωνσταντίνος	+Παπακώστα-Σιδηροπούλου Κατερίνα+Πετραλιά-Πάλλη Φάνη 	+Καμμένος Παναγιώτης (Πάνος)	+Ντινόπουλος Αργύριος	+Βαρβιτσιώτης Μιλτιάδης	+Πολύδωρας Βύρων	+Παναγιωτόπουλος Παναγιώτης (Πάνος)+Σταθάκης Αριστοτέλης (Άρης)	+Κασίμης Θεόδωρος 	+Παπαθανασίου Γιάννης	+Λοβέρδος Ανδρέας	+Ανδρουλάκης Δημήτριος (Μίμης)	+Χρυσοχοΐδης Μιχαήλ	+Αποστολάκη Ελένη-Μαρία (Μιλένα)	+Δημαράς Ιωάννης	+Δαμανάκη Μαρία	+Κακλαμάνης Απόστολος	+Ευθυμίου Πέτρος	+Παπανδρέου Βασιλική (Βάσω)	+Παπαδόπουλος Αλέξανδρος (Αλέκος)+Γείτονας Κωνσταντίνος	+Ξενογιαννακοπούλου Μαρία-Ελίζα (Μαριλίζα)+Σακοράφα Σοφία	+Χυτήρης Τηλέμαχος	+Παπαρήγα Αλεξάνδρα	Χαλβατζής Σπυρίδων	Μαυρίκος Γεώργιος	Πρωτούλης Ιωάννης	Μελά Παναγιώτα - Εύα	Κουβέλης Φώτιος-Φανούριος	+Δραγασάκης Ιωάννης 	+Παπαγιαννάκης Μιχαήλ	+Ψαριανός Γρηγόριος	+Γεωργιάδης Σπυρίδων - Άδωνις	+Αϊβαλιώτης Κωνσταντίνος 	+ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΜαγγίνας Βασίλειος	+Σαλμάς Μάριος	+Λιβανός Σπυρίδωνας - Παναγιώτης (Σπήλιος)+Σταμάτης Δημήτριος	+Μωραΐτης Αθανάσιος (Θάνος)	+Βερελής Χρήστος	+Γιαννακά Σοφία	+Μωραΐτης Νικόλαος		ΝΟΜΟΣ ΑΡΓΟΛΙΔΟΣΜανώλης  Ιωάννης	+Παπαδημητρίου Ελισάβετ (Έλσα)	+Μανιάτης Ιωάννης	+ΝΟΜΟΣ ΑΡΚΑΔΙΑΣΤατούλης Πέτρος	+Λυκουρέντζος Ανδρέας	+Ρέππας Δημήτριος	+ΝΟΜΟΣ ΑΡΤΗΣΠαπασιώζος Κωνσταντίνος	+Παπαγεωργίου Γεώργιος	+Τσιρώνης Δημήτριος	+ΝΟΜΟΣ ΑΤΤΙΚΗΣΒλάχος Γεώργιος	+Δούκας Πέτρος	+Καντερές Νικόλαος	+Σταύρου Απόστολος	+Μπούρας Αθανάσιος	+Πάγκαλος Θεόδωρος	+Χριστοφιλοπούλου Παρασκευή (Εύη)	+Οικονόμου Βασίλειος	+Βρεττός Κωνσταντίνος (Ντίνος)	+Γκιόκας Ιωάννης	Λεβέντης Αθανάσιος	+Βορίδης Μαυρουδής (Μάκης)	+ΝΟΜΟΣ ΑΧΑΪΑΣ Μπεκίρης Μιχαήλ	+Παπαδημάτος Νικόλαος	+Ράγιου-Μεντζελοπούλου Αναστασία (Νατάσα)+Παπανδρέου Γεώργιος	+Κατσιφάρας Απόστολος	+Βέρρας Μιλτιάδης	+Σπηλιόπουλος Κωνσταντίνος	+Καραθανασόπουλος Νικόλαος 	Τσούκαλης Νικόλαος	+ΝΟΜΟΣ ΒΟΙΩΤΙΑΣ Μπασιάκος Ευάγγελος	+Γιαννάκης Μιχαήλ	+Κουτσούμπας Ανδρέας	+Τόγιας Βασίλειος	+ΝΟΜΟΣ ΓΡΕΒΕΝΩΝ Φώλιας Χρήστος	+ΝΟΜΟΣ ΔΡΑΜΑΣ Δαϊλάκης Σταύρος	+Τζίμας Μαργαρίτης	+Αηδόνης Χρήστος	+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης	+Βαληνάκης Ιωάννης	+Καραμάριος Αναστάσιος	+Νικητιάδης Γεώργιος	+Ζωΐδης Νικόλαος	+ΝΟΜΟΣ ΕΒΡΟΥΔερμεντζόπουλος Αλέξανδρος	+Γεροντόπουλος Κυριάκος	+Κελέτσης Σταύρος	+Ντόλιος Γεώργιος	+ΝΟΜΟΣ ΕΥΒΟΙΑΣ Κεδίκογλου Συμεών (Σίμος)	+Μαρκόπουλος Κωνσταντίνος	+Λιάσκος Αναστάσιος	+Περλεπέ-Σηφουνάκη Αικατερίνη	+Παπαγεωργίου Γεώργιος	+Μαρίνος Γεώργιος	ΝΟΜΟΣ ΕΥΡΥΤΑΝΙΑΣ Καρανίκας Ηλίας	+ΝΟΜΟΣ ΖΑΚΥΝΘΟΥ Βαρβαρίγος Δημήτριος	+ΝΟΜΟΣ ΗΛΕΙΑΣ Κοντογιάννης Γεώργιος	+Κανελλοπούλου Κρινιώ	+Αδρακτάς Παναγιώτης	+Τζαβάρας Κωνσταντίνος	+Κουτσούκος  Γιάννης	+Κατρίνης Μιχάλης	+ΝΟΜΟΣ ΗΜΑΘΙΑΣ Χαλκίδης Μιχαήλ	+Φωτιάδης Ηλίας	+Τσαβδαρίδης Λάζαρος	+Σιδηρόπουλος Αναστάσιος	+ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ	+Αυγενάκης Ελευθέριος	+Μπαντουβάς Κωνσταντίνος	         +Κεγκέρογλου Βασίλειος	+Στρατάκης Εμμανουήλ	+Σκουλάς Ιωάννης	+Σκραφνάκη Μαρία	+Αλαβάνος Αλέξανδρος	+ΝΟΜΟΣ ΘΕΣΠΡΩΤΙΑΣΜπέζας Αντώνιος	+Α΄ ΘΕΣΣΑΛΟΝΙΚΗΣΚαραμανλής Κωνσταντίνος	+Γκιουλέκας Κωνσταντίνος	+Ιωαννίδης Ιωάννης	+Ορφανός Γεώργιος	+Ράπτη Ελένη	+Καλαφάτης Σταύρος	+Τζιτζικώστας Απόστολος - Ιωάννης	+Βενιζέλος Ευάγγελος	+Καστανίδης Χαράλαμπος	+Αράπογλου Χρυσή	+Καϊλή Ευδοξία - Εύα	+Μαγκριώτης Ιωάννης	+Ζιώγας Ιωάννης	Καλαντίδου Σοφία	Κουράκης Αναστάσιος	+Καρατζαφέρης Γεώργιος	+Β΄ ΘΕΣΣΑΛΟΝΙΚΗΣΚαράογλου Θεόδωρος	+Σαλαγκούδης Γεώργιος	+Ρεγκούζας Αδάμ	+Γερανίδης Βασίλειος	+Τσιόκας Θεοχάρης	+Αμμανατίδου - Πασχαλίδου Ευαγγελία (Λίτσα)+Βελόπουλος Κυριάκος	+NOMOΣ ΙΩΑΝΝΙΝΩΝΚαλογιάννης Σταύρος	+Τασούλας Κωνσταντίνος	+Παντούλας Μιχαήλ	+Αργύρης Ευάγγελος	+Αλυσανδράκης Κωνσταντίνος	ΝΟΜΟΣ ΚΑΒΑΛΑΣ Καλαντζής Γεώργιος	+Παναγιωτόπουλος Νικόλαος	+Χριστοφιλογιάννης Δημήτριος	+Τιμοσίδης Μιχαήλ	+ΝΟΜΟΣ ΚΑΡΔΙΤΣΗΣΣιούφας Δημήτριος	+Τσιάρας Κωνσταντίνος	+Ταλιαδούρος Σπυρίδων	+Αναγνωστόπουλος Γεώργιος	+Ρόβλιας Κωνσταντίνος	+ΝΟΜΟΣ ΚΑΣΤΟΡΙΑΣΜπουζάλη Παρασκευή	+Πετσάλνικος Φίλιππος	+ΝΟΜΟΣ ΚΕΡΚΥΡΑΣΔένδιας Νικόλαος-Γεώργιος	+Γκερέκου Αγγελική (Άντζελα)	+Χαραλάμπους Χαράλαμπος	ΝΟΜΟΣ ΚΕΦΑΛΛΗΝΙΑΣΠαρίσης Αλέξανδρος	+ΝΟΜΟΣ ΚΙΛΚΙΣΚιλτίδης Κωνσταντίνος	+Τσιτουρίδης Σάββας	+Φλωρίδης Γεώργιος	+ΝΟΜΟΣ ΚΟΖΑΝΗΣΚασαπίδης Γεώργιος	+Τσιαρτσιώνης Νικόλαος	+Παπαδόπουλος Μιχάλης	+Παπακωνσταντίνου Γεώργιος	+Αθανασιάδης Αλέξανδρος	+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος	+Κόρκα-Κώνστα Αθηνά	+Κόλλιας Κωνσταντίνος	+Μπεγλίτης Παναγιώτης	+ΝΟΜΟΣ ΚΥΚΛΑΔΩΝΒρούτσης Ιωάννης	+Μανούσου - Μπινοπούλου Αριάδνη	+Ρήγας Παναγιώτης 	+ΝΟΜΟΣ ΛΑΚΩΝΙΑΣΣκανδαλάκης Παναγιώτης	+Αποστολάκος Γρηγόριος	+Γρηγοράκος Λεωνίδας	+ΝΟΜΟΣ ΛΑΡΙΣΗΣΧαρακόπουλος Μάξιμος	+Ζώης Χρήστος	+Αγοραστός Κωνσταντίνος	+Έξαρχος Βασίλειος 	+Νασιώκας Έκτορας	+Σαχινίδης Φίλιππος	+Σκυλλάκος Αντώνιος	ΠΑΡΩΝΡοντούλης Αστέριος	+ΝΟΜΟΣ ΛΑΣΙΘΙΟΥΠλακιωτάκης Ιωάννης	+Καρχιμάκης Μιχαήλ	+ΝΟΜΟΣ ΛΕΣΒΟΥΓιαννέλλης-Θεοδοσιάδης Ιωάννης	+Σηφουνάκης Νικόλαος	+Σκοπελίτης Σταύρος	ΝΟΜΟΣ ΛΕΥΚΑΔΟΣΣολδάτος Θεόδωρος	+ΝΟΜΟΣ ΜΑΓΝΗΣΙΑΣΝάκος Αθανάσιος	+Σούρλας Γεώργιος	+Καρτάλης Κωνσταντίνος	+Ζήση Ροδούλα	+Γκατζής Νικόλαος 	ΝΟΜΟΣ ΜΕΣΣΗΝΙΑΣ Λαμπρόπουλος Ιωάννης	+Σαμαράς Αντώνιος	+Σαμπαζιώτης Δημήτριος	+Καλαντζάκου Σοφία	+Κουσελάς Δημήτριος	+ΝΟΜΟΣ ΞΑΝΘΗΣ Κοντός Αλέξανδρος	+Μάντατζη Τσετίν	+Σγουρίδης Παναγιώτης	+Α΄ ΠΕΙΡΑΙΩΣ Μιχαλολιάκος Βασίλειος	+Μελάς Παναγιώτης	+Σημίτης Κωνσταντίνος	+Μανωλάκου Διαμάντω	Δρίτσας Θεόδωρος	+Αποστολάτος Βαΐτσης (Βάης)	+Β΄ ΠΕΙΡΑΙΩΣΤραγάκης Ιωάννης	+Νεράντζης Αναστάσιος	+Νιώτης Γρηγόρης	+Λιντζέρης Δημήτριος	+Διαμαντίδης Ιωάννης	+Νικολαΐδου Βαρβάρα (Βέρα)	Λαφαζάνης Παναγιώτης	+Αράπογλου Δήμητρα	+ΝΟΜΟΣ ΠΕΛΛΗΣΚαρασμάνης Γεώργιος	+Τζαμτζής Ιορδάνης (Δάνης)	+Φουντουκίδου - Θεοδωρίδου Παρθένα	+Τζάκρη Θεοδώρα	+ΝΟΜΟΣ ΠΙΕΡΙΑΣΚωνσταντόπουλος Γεώργιος	+Κουκοδήμος Κωνσταντίνος	+Καρπούζας Αντώνιος	+Αμοιρίδης Ιωάννης	+ΝΟΜΟΣ ΠΡΕΒΕΖΗΣΤρυφωνίδης Γεώργιος	+Παπαχρήστος Ευάγγελος	+ΝΟΜΟΣ ΡΕΘΥΜΝΗΣΚεφαλογιάννη Όλγα	+Λαμπίρης Ηλίας	+ΝΟΜΟΣ ΡΟΔΟΠΗΣΣτυλιανίδης Ευριπίδης	+Χατζή Οσμάν Αχμέτ 	+Πεταλωτής Γεώργιος	+ΝΟΜΟΣ ΣΑΜΟΥΘαλασσινός Θαλασσινός	+ΝΟΜΟΣ ΣΕΡΡΩΝΚαραμανλής Αχιλλέας	+Κόλλια-Τσαρουχά Μαρία 	+Λεονταρίδης Θεόφιλος	+Καριπίδης Αναστάσιος	+Κουτμερίδης Ευστάθιος	+Μπόλαρης Μάρκος	+Πολατίδης Ηλίας 	+				ΝΟΜΟΣ ΤΡΙΚΑΛΩΝΧατζηγάκης Σωτήριος	+Λέγκας Νικόλαος	+Χάϊδος  Χρήστος	+Μερεντίτη  Αθανασία (Σούλα)	+Κανταρτζής Αχιλλέας	ΠΑΡΩΝΝΟΜΟΣ ΦΘΙΩΤΙΔΟΣΓιαννόπουλος Αθανάσιος	+Σταϊκούρας Χρήστος	+Σταυρογιάννης Νικόλαος	+Καλλιώρας Ηλίας	+Αντωνίου Αντωνία (Τόνια)	+ΝΟΜΟΣ ΦΛΩΡΙΝΗΣΚωνσταντινίδης Ευστάθιος	+Λιάνης Γεώργιος	+ΝΟΜΟΣ ΦΩΚΙΔΟΣΜπούγας Ιωάννης	+ΝΟΜΟΣ ΧΑΛΚΙΔΙΚΗΣΒαγιωνάς Γεώργιος	+Φλωρίνης Αθηναίος	+Δριβελέγκας Ιωάννης	+ΝΟΜΟΣ ΧΑΝΙΩΝΜαρκογιαννάκης Χρήστος	+Βολουδάκης Μανούσος - Κωνσταντίνος	+Νικηφοράκης Στυλιανός	+Σκουλάκης Εμμανουήλ	+ΝΟΜΟΣ ΧΙΟΥΚοσμίδης Ιωάννης	+Τσουρή Ελπίδα	+
ΓΕΝΙΚΟ ΣΥΝΟΛΟ: 280 
«ΝΑΙ»:		126
«ΟΧΙ»:		152
«ΠΑΡΩΝ»:		2
Ο ΠΡΟΕΔΡΟΣ						ΟΙ ΓΡΑΜΜΑΤΕΙΣ»
      ΠΡΟΕΔΡΟΣ (Δημήτριος Σιούφας): Συνεπώς η πρόταση που κατέθεσε ο Πρόεδρος της Κοινοβουλευτικής Ομάδας του Πανελλήνιου Σοσιαλιστικού Κινήματος και Αρχηγός της Αξιωματικής Αντιπολίτευσης κ. Γεώργιος Παπανδρέου και οι 101 Βουλευτές του κόμματός του για σύσταση Εξεταστικής Επιτροπής, σχετικά με τη διερεύνηση της υπόθεσης των δομημένων ομολόγων, απορρίπτεται κατά πλειοψηφία.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 17.07΄ λύεται η συνεδρίαση για αύριο, ημέρα Πέμπτη 29 Μαΐου 2008 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                                                               ΟΙ ΓΡΑΜΜΑΤΕΙΣ



3
ΣΥΝΕΔΡΙΑΣΗ 28/5/2008

Τελευταία Αποθήκευση:	2/6/2008 10:30:00 μμ	Από:	A.marini
Εκτυπώθηκε:	2/6/2008 1:13:00 μμ

