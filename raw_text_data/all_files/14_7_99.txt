Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ

ΘΕΡΟΥΣ 1999

ΣΥΝΕΔΡΙΑΣΗ ΙΑ'

Τετάρτη 14 Ιουλίου 1999

 

 

Αθήνα, σήμερα στις 14 Ιουλίου 1999, ημέρα Τετάρτη και ώρα 10.28' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 13.7.99 εξουσιοδότηση του Τμήματος, επικυρώθηκαν με ευθύνη του Προεδρείου τα Πρακτικά της Ι' συνεδριάσεώς του, της Τρίτης 13 Ιουλίου 1999, σε ό,τι αφορά την ψήφιση στο σύνολο του σχεδίου νόμου: "Σύσταση Νέας Χρηματιστηριακής Αγοράς (ΝΕ.Χ.Α.), ρυθμίσεις γενικότερων θεμάτων της Κεφαλαιαγοράς, των Δημοσίων Επιχειρήσεων και Οργανισμών, της Ανώνυμης Εταιρείας Διώρυγας Κορίνθου και άλλες διατάξεις".) 

Κύριοι συνάδελφοι, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου του Υπουργείου Δημόσιας Τάξης: "Εκδιδόμενα με αμοιβή πρόσωπα". 

Σήμερα θα ολοκληρωθεί η συζήτηση του νομοσχεδίου με τη συζήτηση των άρθρων και των τροπολογιών. 

Υπάρχει μία τροπολογία του κυρίου Υπουργού -μία παράγραφος του άρθρου 5 που προτείνεται να προστεθεί- και μία τροπολογία ενός εκ των συναδέλφων. 

Τα άρθρα του νομοσχεδίου είναι εννέα. 

Eκ των άρθρων αυτών, κύριε Τσερτικίδη, είναι κάποιο που χρειάζεται μία χωριστή συζήτηση; 

ΠΑΝΤΕΛΗΣ ΤΣΕΡΤΙΚΙΔΗΣ: 'Οχι, κύριε Πρόεδρε. 'Ολα μαζί. 

ΠΡΟΕΔΡΟΣ (Απόστολος Κακλαμάνης): Καλώς. 

Κύριε Υπουργέ, παρακαλώ να διαβάσετε τις τροποποιήσεις που θα κάνετε. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, έχω καταθέσει και έχω διανείμει στους συναδέλφους από χθες μία σειρά από τροποποιήσεις και βελτιώσεις του νομοσχεδίου, οι οποίες είναι όλες συμφωνημένες και πιστεύω ότι τώρα κατά τη συζήτηση των άρθρων θα τις εξειδικεύσουμε. 

Υπάρχει μία τροπολογία, όπως είπατε και εσείς και αναμένουμε ακόμα μία τροπολογία, η οποία θα έρθει σε λίγο. 

(Στο σημείο αυτό ο Υπουργός Δημόσιας Τάξης κ. Μιχαήλ Χρυσοχοϊδης καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής: 

"ΤΡΟΠΟΛΟΓΙΕΣ - ΠΡΟΣΘΗΚΕΣ 

1. Τα εδάφια β' και ε' της παρ. 1 του άρθρου 1 του σχεδίου νόμου αναδιατυπώνονται ως εξής : 

" β. Είναι άγαμο ή τελεί σε χηρεία ή είναι διαζευγμένο. 

ε. Δεν έχει καταδικασθεί, έστω και με οριστική απόφαση, για ανθρωποκτονία από πρόθεση (άρθρο 299 Π.Κ.), αποπλάνηση παιδιών (άρθρο 339 Π.Κ.), διευκόλυνση ακολασίας άλλων (άρθρο 348 Π.Κ.), μαστροπεία (άρθρο 349 Π.Κ.), σωματεμπορία (άρθρο 350 Π.Κ.), ληστεία (άρθρο 380 Π.Κ.) και εκβίαση (άρθρο 385 Π.Κ.), καθώς και για παράβαση των διατάξεων των νόμων περί όπλων και ναρκωτικών ". 

2. Οι παρ. 3 και 4 του άρθρου 1 του σχεδίου νόμου αναδιατυπώνονται ως εξής : 

" 3. Το πιστοποιητικό άσκησης επαγγέλματος ισχύει για χρονικό διάστημα τριών (3) ετών και για την περιοχή της οικείας Νομαρχιακής Αυτοδιοίκησης. Το εν λόγω πιστοποιητικό ανανεώνεται για ίσο χρόνο, εφόσον εξακολουθούν να συντρέχουν οι προϋποθέσεις της προηγούμενης παραγράφου. Για τα πρόσωπα αλλοδαπής υπηκοότητας, το εν λόγω πιστοποιητικό ισχύει για όσο χρόνο διαρκεί η νόμιμη παραμονή τους στη χώρα, εφόσον αυτή είναι μικρότερη της 3ετίας. 

4. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Υγείας και Πρόνοιας, η οποία εκδίδεται εντός προθεσμίας τριών (3) μηνών από τη δημοσίευση του παρόντος νόμου, καθορίζεται η διαδικασία έκδοσης, ανάκλησης και ανανέωσης του ανωτέρω πιστοποιητικού, τα απαιτούμενα δικαιολογητικά και κάθε άλλη σχετική λεπτομέρεια". 

3. Η παρ. 1 του άρθρου 2 του σχεδίου νόμου αναδιατυπώνεται ως εξής : 

" 1. Πρόσωπα, που κατέχουν το πιστοποιητικό που προβλέπεται στο προηγούμενο άρθρο, υποχρεούνται, κάθε δεκαπέντε (15) ημέρες, να υποβάλλονται σε ιατρική εξέταση, με μέριμνα των υγειονομικών υπηρεσιών των Νομαρχιακών Αυτοδιοικήσεων. Το αποτέλεσμα κάθε ιατρικής εξέτασης αναγράφεται στο βιβλιάριο υγείας. 

4. Η παρ. 2 του άρθρου 2 του σχεδίου νόμου απαλείφεται και η παρ. 3 του ιδίου άρθρου αναριθμείται σε 2 και στο τέλος αυτής τίθεται εδάφιο ως εξής: 

"Η αποθεραπεία της νόσου βεβαιώνεται με σχετικό έγγραφο κρατικού νοσηλευτικού ιδρύματος". 

5. Η παρ. 4 του ιδίου ως άνω άρθρου αναριθμείται σε 3 και αναδιατυπώνεται ως εξής : 

" 3. Με απόφαση του Υπουργού Υγείας και Πρόνοιας, η οποία εκδίδεται εντός προθεσμίας τριών (3) μηνών από τη δημοσίευση του παρόντος νόμου, καθορίζεται ο τρόπος και η διαδικασία διενέργειας του ιατρικού ελέγχου, καθώς και τα μέτρα για τη διευκόλυνση και εξασφάλισή του ". 

6. Η παρ. 1 του άρθρου 3 του σχεδίου νόμου αναδιατυπώνεται ως εξής : 

" 1. Πρόσωπο, το οποίο κατέχει πιστοποιητικό άσκησης επαγγέλματος για να εκδίδεται με αμοιβή, υποχρεούται να εφοδιασθεί με άδεια εγκατάστασης και χρήσης του οικήματος, εντός του οποίου θα ασκεί την ανωτέρω δραστηριότητα, υπό την προϋπόθεση ότι έχει την προς τούτο έγγραφη συγκατάθεση του ιδιοκτήτη του εν λόγω οικήματος. Αν πρόκειται για διαμέρισμα πολυκατοικίας απαιτείται συγκατάθεση όλων των συνιδιοκτητών και ενοίκων αυτής, εκτός αν ο κανονισμός της απαγορεύει την άσκηση της εν λόγω δραστηριότητας. Η ανωτέρω συγκατάθεση του ιδιοκτήτη και των συνιδιοκτητών και ενοίκων ισχύει μέχρι τη λήξη της άδειας εγκατάστασης και χρήσης, έστω και αν μεταβληθούν τα πρόσωπα αυτά, και δεν ανακαλείται. Απαγορεύεται η εκμίσθωση ή η παραχώρηση της χρήσης του οικήματος, για τον ανωτέρω σκοπό, σε πρόσωπο που δεν κατέχει το προαναφερόμενο πιστοποιητικό. Τα οικήματα, εντός των οποίων ασκείται η ως άνω δραστηριότητα, δεν επιτρέπεται να χρησιμοποιούνται ως κατοικία. Η άδεια είναι προσωπική, ισχύει για δύο (2) χρόνια και ανανεώνεται για ίσο χρόνο με τους ίδιους όρους και προϋποθέσεις της αρχικής χορήγησής της. Κατά το χρόνο ισχύος της εν λόγω αδείας δεν επιτρέπεται η χορήγηση στο ίδιο πρόσωπο δεύτερης άδειας για τον ίδιο σκοπό ". 

7. Στην παρ. 1 του άρθρου 5 του σχεδίου νόμου προστίθεται εδάφιο στ' ως εξής: 

" στ. Εκμισθώνει ή παραχωρεί τη χρήση οικήματος σε πρόσωπο που δεν κατέχει πιστοποιητικό άσκησης επαγγέλματος". 

8. Η παρ. 2 του άρθρου 5 του σχεδίου νόμου αναδιατυπώνεται ως εξής: 

" 2. Πρόσωπο που εκδίδεται με αμοιβή και έρχεται σε σαρκική συνάφεια εν γνώσει ότι πάσχει από σεξουαλικώς μεταδιδόμενη ή άλλη μολυσματική νόσο, τιμωρείται με φυλάκιση μέχρι ένα (1) έτος, αν η πράξητιμωρείται βαρύτερα από άλλη διάταξη". 

9. Η παρ. 3 του άρθρου 5 του σχεδίου νόμου διαχωρίζεται σε παρ. 3 και 4, με το εξής περιεχόμενο: 

" 3. Με την ποινή της προηγούμενης παραγράφου τιμωρείται όποιος διαπραγματεύεται ή μεσολαβεί, με σκοπό να κατευθύνει πελατεία σε πρόσωπα εκδιδόμενα με αμοιβή, εκτός αν η πράξη δεν τιμωρείται βαρύτερα από άλλη διάταξη. 

4. Με φυλάκιση μέχρι τριών (3) μηνών τιμωρείται όποιος δημοσία παρενοχλεί το κοινό, προκαλώντας αυτό σε σαρκική συνάφεια με άσεμνες στάσεις, φράσεις ή κινήσεις". 

10. Το εδάφιο β. της παρ. 1 και η παρ. 2 του άρθρου 6 του σχεδίου νόμου αναδιατυπώνονται ως εξής: 

" β. 'Οταν μέσα στο οίκημα ή εξαιτίας της χρήσης αυτού τελούνται στην περιοχή εγγύς του οικήματος αξιόποινες πράξεις ή εκδηλώνονται αταξίες αντικοινωνικού χαρακτήρα, που προκαλούν το κοινό αίσθημα ή δημιουργούν κίνδυνο για τη δημόσια τάξη ή ασφάλεια, ή τη δημόσια υγεία, ή τη νεολαία, ή τα ήθη. 

2. Με την ίδια διαδικασία η άδεια ανακαλείται όταν εκλείψει, έστω και μία από τις προϋποθέσεις της αρχικής χορήγησής της. Με την ίδια επίσης διαδικασία αφαιρείται οριστικά, αν οι πράξεις ή αταξίες που αναφέρονται στο εδάφιο β' της προηγούμενης παραγράφου συνεχίζονται, παρά το γεγονός ότι η άδεια αφαιρέθηκε προσωρινά δύο φορές". 

11. Το εδάφιο β. του άρθρου 7 του σχεδίου νόμου αναδιατυπώνεται ως εξής: 

" β. Με την προβλεπόμενη από το άρθρο 3 άδεια εγκατάστασης και χρήσης, μέσα στην ίδια προθεσμία, από την έκδοση του προβλεπόμενου από την παρ. 4 του ιδίου άρθρου προεδρικού διατάγματος. Η ανωτέρω υποχρέωση ισχύει και για τα πρόσωπα που κατέχουν την προβλεπόμενη από το άρθρο 9 του ν. 11931981 άδεια εγκατάστασης".") 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, υπάρχει κάποια διαφορά στο κείμενο που μοιράσατε χθες με αυτό που καταθέτετε σήμερα ή μόνο η παράγραφος αυτή που προτείνετε να προστεθεί; 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Μόνο η παράγραφος αυτή και μικρές βελτιώσεις τις οποίες κατέθεσα, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Κατατίθεται ως αυτοτελής τροπολογία. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ναι, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Καλώς. 

Ο κ. Τσερτικίδης έχει το λόγο. 

ΠΑΝΤΕΛΗΣ ΤΣΕΡΤΙΚΙΔΗΣ: Με τις τροποποιήσεις που έκανε ο κύριος Υπουργός στο νομοσχέδιο, ουσιαστικά αποδέχθηκε το μεγαλύτερο μέρος των προτάσεων που κάναμε στη Διαρκή Επιτροπή. 

Τώρα σε ό,τι έχει σχέση με τα άρθρα, έχω να πω τα εξής: 

Το άρθρο 1 αναφέρεται στο πιστοποιητικό άσκησης επαγγέλματος και βέβαια αναφέρονται οι προϋποθέσεις που πρέπει να συντρέχουν για να χορηγηθεί αυτό το πιστοποιητικό, όπως δηλαδή να έχει συμπληρώσει το δέκατο όγδοο έτος της ηλικίας του, να είναι άγαμος ή να τελεί σε χηρεία ή διαζευγμένος. 

Εδώ πολύ σωστά εξαλείφθηκε η φράση "να είναι σε διάσταση", διότι θα μπορούσε κάλλιστα να είναι σε διάσταση για ένα πολύ μεγάλο χρονικό διάστημα. 

Επίσης, η αλλαγή που επέφερε σε αυτό το άρθρο ο κύριος Υπουργός είναι ότι το πιστοποιητικό άσκησης επαγγέλματος ισχύει για χρονικό διάστημα έως τρία έτη και βέβαια ισχύει μόνο για την περιοχή της οικείας Νομαρχιακής Αυτοδιοίκησης και όχι για την επικράτεια που ίσχυε προηγουμένως. 

Εδώ μπαίνει μία δεσμευτική για την απόφαση των Υπουργών Εσωτερικών, Δημόσιας Διοίκησης και Αποκέντρωσης και Υγείας και Πρόνοιας, που λέει ρητά ότι μέσα σε τρεις μήνες από τη δημοσίευση του παρόντος, θα πρέπει να καθορισθεί η διαδικασία έκδοσης, ανάκλησης και ανανέωσης του ανωτέρω πιστοποιητικού και βεβαίως ό,τι άλλα δικαιολογητικά είναι απαραίτητα για την έκδοση αυτού του πιστοποιητικού άσκησης επαγγέλματος. 

Επίσης, στο άρθρο 1 αναφέρεται ότι τα πρόσωπα αυτά που κατέχουν το πιστοποιητικό άσκησης επαγγέλματος, θα πρέπει υποχρεωτικά να διαθέτουν βιβλιάριο υγείας. 

Το δεύτερο άρθρο αναφέρεται στον ιατρικό έλεγχο που πρέπει να υποβάλλονται τα άτομα αυτά, τα οποία κατέχουν πιστοποιητικό άσκησης επαγγέλματος. Κάθε δεκαπέντε μέρες, με μέριμνα των υγειονομικών υπηρεσιών των Νομαρχιακών Αυτοδιοικήσεων, θα πρέπει τα άτομα αυτά που κατέχουν το πιστοποιητικό να υποβάλλονται σε ιατρικές εξετάσεις. 

Βέβαια, με τον προηγούμενο νόμο -κάτι το οποίο είχε και ατονίσει- προβλεπόταν οι εξετάσεις να γίνονται δύο φορές την εβδομάδα, αλλά αυτό δε βόλευε σε καμιά περίπτωση και γι'αυτό τροποποιήθηκε. Και βέβαια, κύριε Υπουργέ, εδώ ακούγονται απόψεις συναδέλφων, που λένε, ότι επειδή και το δεκαπενθήμερο ενδεχομένως να είναι μικρό χρονικό διάστημα και επειδή τα νοσήματα είναι τέτοια, θα μπορούσαμε το δεκαπενθήμερο να το κάνουμε εικοσαήμερο ή εικοσιπενταήμερο, κάτι που ακούσθηκε από αρκετούς συναδέλφους σε αυτήν την Αίθουσα. 

Επίσης, στο άρθρο 2 αναφέρεται ότι σε περίπτωση που άτομο, το οποίο κατέχει πιστοποιητικό άσκησης επαγγέλματος, αποδειχθεί ότι πάσχει από κάποια μολυσματική ασθένεια, θα πρέπει μέχρι την αποθεραπεία του να πάψει να εργάζεται και εδώ βέβαια μπαίνει μια δεσμευτική περίοδος προθεσμίας τριών μηνών από τη δημοσίευση του παρόντος, όπου θα καθορίσει ο Υπουργός Υγείας και Πρόνοιας τον τρόπο και τη διαδικασία διενέργειας του ιατρικού ελέγχου, καθώς και τα μέτρα που είναι απαραίτητα για να διευκολυνθεί το πρόσωπο αυτό, για να εξασφαλίσει αυτόν τον ιατρικό έλεγχο. 

Στο άρθρο 3 αναφέρεται -που είναι πιστεύω και το πολύ σημαντικό- η άδεια που οφείλουν να κατέχουν -η άδεια εγκατάστασης- τα άτομα που κατέχουν πιστοποιητικό άσκησης επαγγέλματος και εδώ βέβαια, κύριε Υπουργέ, είδα ότι κάνατε κάποιες διορθώσεις προς το καλύτερο, αποδεχόμενοι τις προτάσεις των κατοίκων της οδού Φυλής και βεβαίως κάποιων συναδέλφων, όπου είναι απαραίτητη η συγκατάθεση, όπως το έχετε τροποποιήσει και των ενοίκων και των ιδιοκτητών των διαμερισμάτων σε πολυκατοικία, εκεί όπου πρόκειται να δοθεί άδεια εγκατάστασης. 'Αρα, είναι απαραίτητη η συγκατάθεση και των ενοίκων και των ιδιοκτητών όλης της οικοδομής, για να μπορέσει να δοθεί σε μια πολυκατοικία άδεια εγκατάστασης. Και βεβαίως απαγορεύεται σε μια πολυκατοικία να δοθεί άδεια εγκατάστασης, όταν αυτό το απαγορεύει ο ίδιος ο κανονισμός της πολυκατοικίας. 

Επίσης, αναφέρεται ότι την άδεια εγκατάστασης τη χορηγεί ο δήμαρχος ή ο πρόεδρος της κοινότητας, μετά από σύμφωνη γνώμη της επιτροπής, την οποία συγκροτεί ο νομάρχης. Την επιτροπή αποτελούν ο εισαγγελέας πρωτοδικών, ο διευθυντής της διεύθυνσης υγιεινής, ο διευθυντής ασφάλειας ή ο διευθυντής της αστυνομικής διεύθυνσης, καθώς επίσης την επιτροπή αυτή την αποτελούν και ένας δημοτικός και νομαρχιακός σύμβουλος. Βέβαια, για να παραχωρήσει ο δήμαρχος την άδεια εγκατάστασης, θα πρέπει να έχει τη σύμφωνη γνώμη της παραπάνω επιτροπής. Οι δήμοι και οι κοινότητες θα καθορίσουν την απόφασή τους τον αριθμό των αδειών αυτών, που θα εκδοθούν στις περιοχές τους. 

Βέβαια εδώ, κύριε Υπουργέ, στην παράγραφο 4 του άρθρου 3, βλέπω ότι η πρόταση που είχαμε κάνει στην επιτροπή όλοι οι συνάδελφοι, ότι θα πρέπει να προσδιορίσουμε τους όρους και τις προϋποθέσεις με το παρόν νομοσχέδιο και όχι να πάμε σε προεδρικό διάταγμα, την κάνετε δεκτή, δηλαδή από τώρα προσδιορίζεται ότι δε δίνεται άδεια εγκατάστασης σε πρόσωπα με αμοιβή που εκδίδονται, σε κτίρια διατηρητέα ή παραδοσιακά και βεβαίως οι χώροι αυτοί όπου θα δίδεται η άδεια εγκατάστασης, θα πρέπει να είναι χώροι κύριας χρήσης σύμφωνα με το Γενικό Οικοδομικό Κανονισμό. 

Δεν επιτρέπεται η εγκατάσταση σε κτίρια που απέχουν σε ευθεία γραμμή λιγότερο από διακόσια μέτρα από ναούς, σχολεία, νηπιαγωγεία, παιδικούς σταθμούς, φροντιστήρια, νοσηλευτικά ιδρύματα και άλλα. 

Ακόμη, πάλι με απόφαση των τριών Υπουργών, η οποία προσδιορίζεται να εκδοθεί μέσα σε τρεις μήνες από τη δημοσίευση αυτού του νόμου, θα καθοριστούν τα δικαιολογητικά, καθώς και η διαδικασία που χρειάζεται για την άδεια εγκατάστασης που πρέπει να πάρουν τα πρόσωπα που εκδίδονται με αμοιβή. 

Το άρθρο 4 αναφέρει ότι απαγορεύεται η άσκηση του επαγγελματικού ομαδικού εταιρισμού με οποιαδήποτε μορφή και απλά δίνει τη δυνατότητα στον κάτοχο άδειας εγκατάστασης, σ' αυτόν, δηλαδή, που κάνει χρήση του οικήματος, με τη συναίνεση της αστυνομικής αρχής σ' αυτόν το χώρο, να εργάζονται άλλα δύο επιπλέον άτομα, με την προϋπόθεση, ότι δεν θα εργάζονται συγχρόνως την ίδια ώρα. Αναφέρεται επίσης ότι το υπηρετικό προσωπικό που θα εργάζεται στο συγκεκριμένο χώρο, θα εγκρίνεται κατόπιν αδείας του αρμοδίου νομάρχου. Η άδεια αυτή θα δίδεται μόνο για γυναίκες που είναι άνω των 55 ετών. 

Επίσης προβλέπονται με το νομοσχέδιο ποινικές και διοικητικές κυρώσεις. Πιστεύω, ότι κινούνται στα πλαίσια της λογικής αυτές οι κυρώσεις. Σε κάποιες περιπτώσεις θα μπορούσαν να είναι λίγο πιο αυστηρές. Και είναι σωστή η προσθήκη του εδαφίου στ', που λέγει ότι τιμωρείται με την προβλεπόμενη ποινή του άρθρου 5 και όποιος εκμισθώνει ή παραχωρεί τη χρήση οικήματος σε πρόσωπο που δεν κατέχει πιστοποιητικό άσκησης επαγγέλματος. Επίσης, είναι σωστή η διόρθωση στην παράγραφο 2 του άρθρου 5, όπου οι τρεις μήνες γίνονται ένα έτος. 

Τέλος, θέλω να τονίσω, κύριε Πρόεδρε, ότι το μεγαλύτερο μέρος αυτών των τροποποιήσεων που πολύ σωστά έκανε ο κύριος Υπουργός, τις συζητήσαμε στη Διαρκή Επιτροπή και γι' αυτό, όπως θα διαπιστώσατε και άλλα κόμματα, ενώ στη Διαρκή Επιτροπή δεν συμφώνησαν με το νομοσχέδιο, εδώ στο Τμήμα συμφώνησαν. 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Κουβέλης έχει το λόγο. 

ΦΩΤΗΣ ΚΟΥΒΕΛΗΣ: Κύριε Πρόεδρε, είναι ακριβές, όπως έλεγα και χθες το βράδυ, ότι ο κύριος Υπουργός αξιοποίησε τις παρατηρήσεις οι οποίες έγιναν στη Διαρκή Επιτροπή και πράγματι το σχέδιο νόμου έρχεται σήμερα βελτιωμένο. 

Θεωρώ θετικό το γεγονός ότι αναλαμβάνεται η δέσμευση, η κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, καθώς και Υγείας και Πρόνοιας να εκδοθεί εντός προθεσμίας τριών μηνών από τη δημοσίευση του νόμου. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

'Ετσι δεν θα έχουμε ούτε χρονοτριβές ούτε παραπομπή στις καλένδες των συγκεκριμένων επιμέρους ρυθμίσεων. 

Επιλέγω να αναφερθώ, κύριε Υπουργέ, στο άρθρο 3, στην παράγραφο 1, για να σας πω, ότι δεν λέτε τίποτα στη συγκεκριμένη διάταξη, αναφορικά με τη συγκατάθεση των γειτόνων, που πρέπει να υπάρχει, προκειμένου να επιτραπεί η λειτουργία οίκου ανοχής. 

Αντιλαμβάνομαι βεβαίως ότι αυτή η συγκατάθεση των ομόρων είναι μία δύσκολη υπόθεση, αλλά σε κάθε περίπτωση θα μπορούσατε έστω να θεσπίσετε την υποχρέωση της οικείας αρχής, να προβαίνει σε ακρόαση των ομόρων προκειμένου να αποφασίσει αν θα χορηγήσει ή όχι την άδεια εγκατάστασης προσώπων εκδιδομένων με αμοιβή. Θα είναι μία διαδικασία η οποία πράγματι θα δημιουργεί την υποχρέωση σε εκείνη την αρχή η οποία είναι εξουσιοδοτημένη για την έκδοση της απόφασης να λαμβάνει υπόψη το τι θα πουν και οι γείτονες, προκειμένου να έχουμε μία τέτοια εγκατάσταση. 

Στο άρθρο 4 θεωρώ ότι η απόσταση των διακοσίων μέτρων που θεσπίζετε ως την ελάχιστη απόσταση που πρέπει να υπάρχει από ναούς, σχολεία, νηπιαγωγεία, φροντιστήρια κλπ., είναι μικρή. Σας είπα και χθες ότι αυτή την απόσταση των διακοσίων μέτρων να την κάνετε τουλάχιστον απόσταση τριακοσίων μέτρων. 

Συναφής είναι η παρατήρησή μου ότι αυτή η απόσταση πρέπει να αναφέρεται, όχι μόνο στους ναούς, σχολεία, νηπιαγωγεία κλπ., αλλά και μεταξύ των οίκων ανοχής. Δηλαδή να μεσολαβεί μία απόσταση τουλάχιστον τριακοσίων μέτρων μεταξύ δύο οίκων ανοχής. 

'Ετσι θα αποκλείσετε τη δυνατότητα να υπάρχει το γκέτο, γιατί σας είπα και χθες: σκεφθείτε, θα εξασφαλίζεται η απόσταση των διακοσίων μέτρων από τους ναούς, τα σχολεία, τα εκπαιδευτήρια κλπ., αλλά είναι δυνατόν να σωρεύονται οίκοι ανοχής μετά τα διακόσια μέτρα και να έχουν ελάχιστη απόσταση μεταξύ τους. 

Επομένως, η πρόταση μου είναι συγκεκριμένη. Αυτή η απόσταση των τριακοσίων μέτρων να αναφέρεται και στους οίκους ανοχής, έτσι ώστε να μην έχουμε τη δυνατότητα γκετοποίησης. 

Στην παράγραφο 2, του άρθρου 4, έχω τη γνώμη ότι δεν πρέπει να επιτρέψετε να εγκαθίστανται στη χρήση οικήματος περισσότερα των δύο ατόμων. Διότι έχω τη γνώμη, κύριε Υπουργέ, όταν επιτρέπεται, με απλή δήλωση μάλιστα στην αρμόδια αστυνομική αρχή, να εγκαθίστανται και να εργάζονται τρία άτομα, θα έχουμε ουσιαστικά λειτουργία του οίκου ανοχής επί εικοσιτετραώρου βάσεως. Επιπλέον, θα είναι πάρα πολύ δύσκολο να ελέγξετε αν συνυπάρχουν εργαζόμενα αυτά τα άτομα, την ίδια χρονική στιγμή. 'Ετσι η προσπάθεια που γίνεται από το νομοθέτημα να αποκλειστεί ο ομαδικός εταιρισμός δεν θα εξασφαλιστεί. Διότι η παρουσία τριών ανθρώπων στον ίδιο οίκο ανοχής, εκτός από την επί εικοσιτετραώρου βάσεως εργασία, παρέχει δυνατότητες και ομαδικού εταιρισμού, με δεδομένη πάντοτε και τη δυσκαμψία της αρμόδιας αστυνομικής αρχής να ελέγχει εάν πράγματι τηρούνται οι προϋποθέσεις του νόμου. 

Στο άρθρο 6 θεωρώ σημαντικό το γεγονός ότι στην παράγραφο 2 ορίσατε ως διοικητική ποινή την οριστική αφαίρεση της αδείας στην περίπτωση της υποτροπής. 

Με αυτές τις παρατηρήσεις, κύριε Πρόεδρε, έχω ολοκληρώσει διότι άλλωστε χθες διεξοδικά αναφέρθηκα σε όλα αυτά τα θέματα. Ελπίζω ο κύριος Υπουργός τουλάχιστον την ελάχιστη απόσταση των τριακοσίων μέτρων μεταξύ των οίκων ανοχής να την υιοθετήσει και να την αποδεχθεί. 'Εχουμε αυτές τις επιφυλάξεις για τα άρθρα, γι' αυτό δεν είναι δυνατόν να τα ψηφίσουμε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τασούλας έχει το λόγο. 

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, χθες μιλήσαμε επί της αρχής και αυτό είναι το πρόβλημα που ουσιαστικά συζητάμε, γιατί τα άρθρα δεν κάνουν τίποτε άλλο, παρά να επιβεβαιώνουν την κατάσταση που επικρατεί και να κάνουν μία προσπάθεια να αντιμετωπίσουν το πρόβλημα, ώστε να το λύσουν. Αυτό να σας το αναγνωρίσουμε. Αλλά σας είπα και χθες όποια μέτρα και να πάρει κανείς δεν μπορεί να αντιμετωπίσει το πρόβλημα. Και σας είπα ένα παράδειγμα. 

Πέστε ότι παίρνετε μια απόφαση να απογκετοποιήσετε την οδό Φυλής. Βεβαίως θα ωφεληθεί και πρέπει να ωφεληθεί ο κόσμος που κατοικεί εκεί. Αν όμως σκορπίσετε εκατό ή διακόσια πορνεία σε όλες τις συνοικίες, πέστε μου ποιο είναι το καλύτερο και ποιο είναι το χειρότερο; Είναι και τα δύο άσχημα. 

Εκείνο που θα ήθελα να επισημάνω και το οποίο πρέπει να αποδεχτούμε και να μνημονευθεί στο νομοσχέδιο είναι το εξής. Ο ΟΗΕ στις 2.12.49 συμφώνησε και υιοθέτησε τη σύμβαση η οποία λέει ότι η πορνεία και το κακό που τη συνοδεύει όπως η σωματεμπορία, με σκοπό την πορνεία, είναι ασυμβίβαστα με την αξιοπρέπεια και την αξία των ανθρώπινων όντων και θέτουν σε κίνδυνο την ευφορία των ανθρώπων, της οικογένειας και της κοινωνίας. 

Κύριε Πρόεδρε, δεν έχω να πω τίποτε άλλο στα συγκεκριμένα άρθρα. Eίπαμε χθες και για τα πολιτιστικά μνημεία και για την οδό Φυλής και για το σπίτι του Σβώλου, που νομίζω ότι έχετε μια σχετική τροπολογία. 

Eυχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, σχετικά με τις παρατηρήσεις του κ. Κουβέλη, φοβάμαι ότι αν τυχόν επιβάλλουμε πολύ αυστηρές προϋποθέσεις, θα καταστήσουμε ανενεργό το νομοσχέδιο και ανεφάρμοστο. Γι' αυτό πιστεύω, ότι θα πρέπει να παραμείνει ως έχει με βάση την πρόταση των κατοίκων που έγινε για συγκατάθεση των ιδιοκτητών και των ενοίκων. Φοβούμαι, δηλαδή, ότι αν βάλουμε σαν προϋπόθεση και τους γείτονες, θα καταστήσουμε τη διάταξη εντελώς ανενεργή. 

Σε ό,τι αφορά τη ρύθμιση των αποστάσεων μεταξύ των οίκων ανοχής όπως θα είδατε εδώ, αναφέρεται στην απόφαση του δημοτικού συμβουλίου. Εκτιμώ ότι πρέπει να το αφήσουμε στη διακριτική ευχέρεια του δημοτικού συμβουλίου για τον εξής λόγο. Σε κάθε πόλη, σε κάθε συνοικία υπάρχουν ιδιαιτερότητες και φοβάμαι ότι αν εμείς προσδιορίσουμε και τις αποστάσεις θα λειτουργήσουμε εντελώς ασφυκτικά απέναντι στα δημοτικά και κοινοτικά συμβούλια και ενδεχομένως να δημιουργήσουμε προβλήματα που δεν μπορούμε να προβλέψουμε σήμερα. 

Τέλος, σε ό,τι αφορά την τελευταία παρατήρηση του κ. Κουβέλη αντί για τρία άτομα να πάνε δύο και ότι θα λειτουργεί ολόκληρο το εικοσιτετράωρο, έτσι είναι όπως ακριβώς το είπε, δηλαδή θα λειτουργεί όλο το εικοσιτετράωρο. Αλλά φοβάμαι ότι βάζοντας δύο άτομα δημιουργούμε περισσότερα προβλήματα. Καλύτερα, λοιπόν, τα τρία άτομα. Επαναλαμβάνω ότι δεν είναι θέσφατο αυτό που λέω ούτε δόγμα, η εκτίμησή μου είναι. Καλύτερα, λοιπόν τα τρία άτομα σε ένα συγκεκριμένο οίκο που ασκεί αυτές τις δραστηριότητες, προκειμένου να περιορίζουμε κάθε φορά την επέκταση του προβλήματος. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, ο κύριος Υπουργός, έδειξε απόλυτη κατανόηση στις παρατηρήσεις που έγιναν από τους συναδέλφους. Και είναι φωτεινό παράδειγμα των τελευταίων χρόνων σ' αυτήν την Αίθουσα Υπουργός να ακούει τις παρατηρήσεις συναδέλφων και να υιοθετεί τις περισσότερες εξ αυτών. 

Γι' αυτό εγώ, κύριε Πρόεδρε, θα περιοριστώ σε ελάχιστες παρατηρήσεις με την παράκληση ο κύριος Υπουργός να τις δει για να κάνει ακόμα πιο καλό το νομοσχέδιό του. 

Συμφωνώ απολύτως με την άποψη που διατύπωσε ο κ. Κουβέλης για την απόσταση των τριακοσίων μέτρων και ανά οίκο, ώστε να αποφευχθεί η "γκετοποίηση". 

Μάλιστα εγώ, κύριε Κουβέλη, θα προσθέσω και τη λέξη "ακτινοειδώς", διότι το "κατευθείαν γραμμή" δεν λέει πολλά πράγματα. Διότι αν πούμε ότι σε μία οδό βάζουμε τα τριακόσια μέτρα, αλλά στη διπλανή γωνία των δέκα μέτρων μπορεί να δοθεί άδεια, θα είναι λάθος, κύριε Υπουργέ. Θα παρακαλέσω να δεχθείτε την άποψη αυτή και δη "ακτινοειδώς". Μία παρατήρηση είναι αυτή. 

Δεύτερη παρατήρηση: Η λέξη "ωράριο" δεν μου κτυπάει όμορφα, όπως και η λέξη "επάγγελμα". Γι' αυτό και απέφυγα και κατά την από του Βήματος ομιλία μου να χρησιμοποιήσω τη λέξη αυτή μιλώντας για δραστηριότητες των εκδιδομένων ατόμων. Θα έλεγα, λοιπόν, να γίνει μία προσπάθεια περιορισμού του χρόνου λειτουργίας. Και ο χρόνος λειτουργίας δεν πρέπει να είναι πέραν της δευτέρας νυχτερινής. 'Οπως όλοι γνωρίζουμε τα περισσότερα στραβά και ανάποδα γίνονται μετά τις ώρες εκείνες. Γι' αυτό ακριβώς νομίζω ότι θα πρέπει ο χρόνος λειτουργίας να μην ξεπερνά τη δευτέρα νυχτερινή. 

Μία ακόμη παρατήρηση, κύριε Υπουργέ, είναι ότι οι προδιαγραφές των οίκων θα πρέπει να συμπεριλαμβάνουν τουλάχιστον την ύπαρξη τουαλετών. Ακούσαμε κατά τη συζήτηση στη Διαρκή Επιτροπή το τι μας είπαν οι εκπρόσωποι της περιοχής της οδού Φυλής. Δεν είναι ούτε κόσμια να επαναλειφθούν στην Αίθουσα αυτή ούτε προσθέτουν τίποτα περισσότερο. Γι' αυτό νομίζω ότι οι προδιαγραφές θα πρέπει να τηρηθούν και όσον αφορά τις τουαλέτες των οίκων. 

'Αλλη μία παρατήρηση, κύριε Υπουργέ, είναι οι εξής: Εγώ θα επιμείνω στο χρόνο, στο δέκατο όγδοο που λέτε τώρα με το νόμο και στο εικοστό πρώτο που λέμε εμείς. Δεν νομίζω ότι υπηρετούμε κανένα κοινωνικό σκοπό βάζοντας το δέκατο όγδοο έτος. Απεναντίας παροτρύνουμε άτομα τα οποία ακόμα, αν θέλετε, δεν έχουν και διαμορφωμένη συνείδηση. Γι' αυτό ακριβώς θα επιμείνω στην παρατήρηση που έκανα να αφήσετε το εικοστό πρώτο έτος και όχι το δέκατο όγδοο στο οποίο το πάτε. 

Μία τελευταία παρατήρηση: Στο άρθρο 7, παράγραφος β' λέτε για τα άτομα που κατέχουν άδεια. Εγώ έχω την άποψη, κύριε Υπουργέ, ότι κανείς δεν κατέχει άδεια νομίμως. Εκτός αν θέλετε να κάνετε μία άλλη διατύπωση, διότι από το 1981 μέχρι σήμερα δεν υπάρχει νόμιμη άδεια. Γι' αυτό ή μεταβάλλετε τη φράση ή απαλλείψτε την διότι είναι άχρηστη. 

Κατά τα άλλα και για μία ακόμη φορά θέλω να συγχαρώ τον κύριο Υπουργό για την κατανόηση που έδειξε προς τους Βουλευτές. 

ΠΡΟΕΔΡΕΥΩΝ (Παναγιώτης Σγουρίδης): Ο Α' Αντιπρόεδρος της Βουλής κ. Κρητικός έχει το λόγο. 

ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): Κύριε Πρόεδρε, πήρα το λόγο, όχι για να μιλήσω επί της ενότητας των άρθρων τα οποία συζητούμε, αλλά επί μιας τροπολογίας την οποία έχω καταθέσει και η οποία έχει τη μορφή αυτοτελούς άρθρου και κατά συνέπεια νομιμοποιούμαι να έχω το λόγο επ' αυτής της ενότητος. 

Η τροπολογία την οποία έχω καταθέσει με τον αριθμό 2875/22 στις 9 Ιουλίου αφορά στο γνωστό θέμα της οικίας του αείμνηστου καθηγητή του Συνταγματικού Δικαίου, πολιτικού και διανοητή του Αλέξανδρου Σβώλου στο οποίο είχε την ατυχία να μετατραπεί σε οίκο ανοχής. Ο θόρυβος, ο οποίος έχει εξαπλωθεί έχει ξεκινήσει από παλαιά και λυπούμαι που πρέπει να πω ότι δεν έχουμε δείξει τα ανάλογα ανακλαστικά ευαισθησίας. Γι' αυτό το γεγονός, ότι δηλαδή αυτό το ιστορικό σπίτι έχει μεταβληθεί σε οίκο ανοχής. 

Με πολλή χαρά άκουσα χθες τον κύριο Υπουργό από το κύκλωμα της τηλεοράσεως να λέει ότι θα καταθέσει σήμερα σχετική τροπολογία, η οποία θα απαλλάσσει από αυτό το άγος το ιστορικό αυτό σπίτι. Δεν είδα ακόμα την τροπολογία αυτή. Ευχαρίστως όμως να δούμε ποια από τις δύο είναι αρτιότερη χωρίς να τίθενται σε ανταγωνισμό και να αποδεχθούμε την αρτιότερη, προκειμένου να αντιμετωπίσουμε αυτό το ηθικό πλέον ζήτημα που αφορά σε ένα ιστορικής σημασίας κτίριο των Αθηνών. 

Ο Αλέξανδρος Σβώλος δεν χρειάζεται να επαναλάβω ότι υπήρξε μία μεγάλη και πολύπλευρη προσωπικότητα. Και ως εκ τούτου αποτελεί ένα συμβολισμό το σπίτι όπου έζησε και έγραψε τα σημαντικά έργα. 

Καθηγητής του Συνταγματικού Δικαίου και κορυφαίος εκ των συνταγματολόγων μας, πρόεδρος της ΠΕΑ σε μία μεγάλη, δύσκολη και κρίσιμη εποχή της ιστορίας μας, στην εποχή της Εθνικής Αντίστασης. Θα προσθέσω εδώ και ένα άλλο συμβολικό στοιχείο: Γεννήθηκε στο Κούρσοβο το 1892, σε μια πόλη που άλλοτε έσφυζε από Ελληνισμό. 

'Ολα αυτά έχουν ένα συμβολισμό, συνθέτουν ένα ιστορικό ντοκουμέντο και επιβάλλουν αυτό το σπίτι που σήμερα αποτελεί οίκο ανοχής προς όνειδος όλων μας, να κηρυχθεί διατηρητέο, να περιοριστεί η χρήση του σε σκοπούς επιστημονικούς, ερεύνης και πολιτισμού και βεβαίως η σχετική με τους σκοπούς αυτούς μίσθωσή του να περιβληθεί με την ισχύ του νόμου αυτού. 

'Ηθελα και είχα κάνει τη σκέψη να προτείνω το μέσο της αναγκαστικής απαλλοτρίωσης, αλλά ήταν ενδεχόμενο να προβληθεί ο ισχυρισμός της δαπάνης και ήταν ένα επιχείρημα που μπορούσε να αποτελέσει τροχοπέδη για τη λύση του θέματος. 'Ετσι, πρότεινα τη διαδικασία της κήρυξης διατηρητέου, μία διαδικασία που έχει εφαρμοσθεί τα τελευταία χρόνια στην Αθήνα και σε άλλες πόλεις για τη διατήρηση ιστορικών μνημείων -και πολύ καλώς έχει γίνει αυτό- και βεβαίως προτείνω τον προσδιορισμό του κτιρίου για ορισμένες χρήσεις, οι οποίες να μην προσβάλουν την ιστορικότητα του μνημείου. 

'Ετσι, με την παράγραφο 1 της τροπολογίας την οποία έχω καταθέσει χαρακτηρίζεται το κτίριο με τον περιβάλλοντα αυτό χώρο, μνημείο του νεώτερου ελληνικού πολιτισμού και της πολιτικής επιστήμης και κηρύσσεται διατηρητέο. Το "πολιτικής επιστήμης" θα μπορούσε να παραλειφθεί. Μνημείο, λοιπόν, του νεότερου ελληνικού πολιτισμού και φυσικά διατηρητέο. 

Ο κύριος, νομέας ή κάτοχος του ακινήτου αυτού υποχρεούται για την αναγκαία συντήρησή του με δικές του δαπάνες. Εφόσον το ακίνητο αυτό προσφέρεται προς χρήση, άρα παρέχει προσόδους, υποχρεούται και σε δαπάνες για τη συντήρησή του. Αυτή είναι η παράγραφος 2. 

Η παράγραφος 3 περιορίζει τη χρήση του ακινήτου αποκλειστικά για πολιτιστικούς, επιστημονικούς ή εκπαιδευτικούς σκοπούς και εν γένει για σκοπούς κοινού ενδιαφέροντος. 

Με την παράγραφο 4 προτείνουμε, ότι η οποιαδήποτε σύμβαση μίσθωσης υφίσταται στο ακίνητο, εφόσον δεν εμπίπτει στη χρήση της προηγουμένης παραγράφου -μιλώ για την υφιστάμενη μίσθωση με την οποία το σπίτι αυτό λειτουργεί ως οίκος ανοχής- λύεται μέσα σε προθεσμία ενός μηνός από την έναρξη ισχύος του παρόντος άρθρου, χωρίς αποζημίωση του μισθωτή. Αυτό που διάβασα "εφόσον δεν εμπίπτει στη χρήση της προηγουμένης παραγράφου" είναι προσθήκη της στιγμής, τώρα, και το κάνω για να προσδιορίσω περισσότερο τη χρήση του μισθίου. Και συνεχίζει: Κάθε νέα μίσθωση του ακινήτου γίνεται μόνο για τους σκοπούς της διάταξης της παραγράφου 3 του άρθρου αυτού. 

Η παράγραφος 5 προβλέπει ότι η μεταβίβαση εν όλω ή εν μέρει του εν λόγω ακινήτου παρακολουθείται από τις δεσμεύσεις των διατάξεων των προηγουμένων παραγράφων. Εάν θέλει να το μεταβιβάσει ο κύριος, ο νομέας αυτήν τη στιγμή δεν του το απαγορεύουμε, μπορεί να το κάνει, τον υποχρεώνουμε όμως να το μεταβιβάσει με τους όρους της χρήσης της προηγουμένης παραγράφου. 

Για να εξασφαλίσουμε την τήρηση των όρων του άρθρου 1, προτείνουμε και δεύτερο άρθρο, με το οποίο προβλέπεται ποινή φυλάκισης και χρηματική ποινή για όποιον παραβαίνει τους όρους του προηγούμενου άρθρου. 

Αυτή είναι η τροπολογία. Νομίζω ότι είναι άρτια, δεν καταργεί δικαιώματα του κυρίου, νομέα ή κατόχου, απλούστατα τα προσδιορίζει και τα περιορίζει χάριν της ιστορικής σημασίας που έχει το ακίνητο αυτό. 

Θα παρακαλέσω τον κύριο Υπουργό, όποια από τις διατάξεις αυτές βρίσκει προσφορότερη να την υιοθετήσει. Εγώ δεν έχω αντίρρηση να είναι εκείνη την οποία προτείνει ο κύριος Υπουργός. Δεν την είδα, αλλά αυτή η τροπολογία είναι πληρέστατη, προσδιορίζει το αντικείμενο, το χαρακτηρίζει ως διατηρητέο, το κηρύσσει ως μνημείο του νεότερου πολιτισμού και επίσης προσδιορίζει τους όρους χρήσης του και προβλέπει τις ποινές για τυχόν παραβάσεις των όρων αυτών. 

'Ετσι σταματάει αυτό το αίσχος το οποίο συμβαίνει στο κέντρο της Αθήνας στο σπίτι του Αλέξανδρου Σβώλου και βεβαίως, αποκαθιστά ηθικά την πολιτεία χωρίς να έχει καμία οικονομική συνέπεια με τη λύση αυτή. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχει φτάσει στο Προεδρείο μια δική σας τροπολογία με γενικό αριθμό 2879 και ειδικό 23, η οποία αναφέρεται στο θέμα αυτό. Λέτε ότι προστίθεται παράγραφος 4 μετά το άρθρο 3 παράγραφο 3 "δεν επιτρέπεται η εγκατάσταση εκδιδομένων με αμοιβή προσώπων σε διατηρητέα, παραδοσιακά κτίρια, καθώς και σε χώρους που δεν είναι κυρίας χρήσεως και δεν πληρούν τους όρους του γενικού οικοδομικού κανονισμού. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, συμμεριζόμενος τις ευαισθησίες που προηγουμένως εξέφρασε ο κ. Κρητικός, που πιστεύω ότι έχουν όλοι οι συνάδελφοι, καταθέσαμε αυτήν την τροπολογία προκειμένου να αποτρέψουμε στο μέλλον εγκατάσταση δραστηριοτήτων σαν αυτές που συζητάμε στο νομοσχέδιο σήμερα. 

Απαγορεύονται, λοιπόν, αυτές οι δραστηριότητες σε παραδοσιακά η διατηρητέα κτίρια. Συνεπώς λύνεται το πρόβλημα -δεν έχουμε κανένα απολύτως πρόβλημα- για να λυθεί και το ειδικότερο πρόβλημα, το οποίο έθεσε ο κ. Κρητικός και είμαστε όλοι απόλυτα σύμφωνοι. Ευχαριστώ. 

ΠΑΝΑΓΙΩΤΗΣ Ν. ΚΡΗΤΙΚΟΣ (Α' Αντιπρόεδρος της Βουλής): Αυτό που προτείνει ο κύριος Υπουργός δεν καλύπτει και δεν λύνει το πρόβλημα, διότι δεν έχει κηρυχθεί διατηρητέο, ούτε παραδοσιακό. Για να ισχύσει η διάταξη του κυρίου Υπουργού, πρέπει να έχει προηγηθεί η κήρυξή του ως διατηρητέου. Η διάταξη που προτείνουμε εμείς είναι πληρέστερη. Το κηρύσσει διατηρητέο, το καθιστά μνημείο του πολιτισμού και κατά συνέπεια δίνει η διάταξη τη λύση, διότι απαγορεύει και περιορίζει τη χρήση του, με τους όρους που προτείνει. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Η διαδικασία κήρυξης ενός κτιρίου ως διατηρητέου ή παραδοσιακού είναι γνωστή και περνάει μέσα από την υφιστάμενη νομοθεσία, μέσω του ΥΠΕΧΩΔΕ. Συνεπώς πιστεύω ότι ήδη το ΥΠΕΧΩΔΕ έχει ξεκινήσει αυτήν τη διαδικασία μετά την ευαισθησία που είχε δείξει ο κ. Κολιοπάνος ο Υφυπουργός ΠΕΧΩΔΕ. Εμείς απλά συμπληρώνουμε θα έλεγα αυτήν τη στιγμή την πρωτοβουλία του ΥΠΕΧΩΔΕ έτσι ώστε να απαλλαγεί το συγκεκριμένο παραδοσιακό κτίριο του Αλέξανδρου Σβώλου από τις συγκεκριμένες δραστηριότητες. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Δύο πράγματα θέλω να επισημάνω ακόμα. 'Ελειψα βέβαια για ένα διάστημα και δεν ξέρω αν τοποθετήθηκε ο κύριος Υπουργός. 

'Οσον αφορά τα ωράρια των καταστημάτων αυτών που η λειτουργία τους είναι σε εικοσιτετράωρη βάση, όπως φαίνεται από το νομοσχέδιο, αν πρόκειται να κάνει κάποια παρέμβαση ο κύριος Υπουργός σε αυτό μέσα σε ένα πλαίσιο που ικανοποιεί περισσότερο τα αιτήματα που έθεσαν και οι επιτροπές, τις οποίες ακροαστήκαμε στη Διαρκή Επιτροπή. 

'Ενα θέμα ακόμη που μένει αδιευκρίνιστο είναι των αδειών που δίνονται σε αλλοδαπούς μετά από υφιστάμενη άδεια παραμονής. Πώς δίνεται η άδεια παραμονής; Θα δίνεται για τη συγκεκριμένη εργασία; Αν δίνεται για άλλο λόγο δεν μπορεί να παραποιήσει τους λόγους για τους οποίους έχει δοθεί η άδεια παραμονής στη χώρα. Είναι ένας έμμεσος τρόπος, είναι το βασικότερο θέμα, είναι αυτό που ουσιαστικά ενισχύει τη λειτουργία των καλλιτεχνικών γραφείων που είπα και χθες τα οποία έχουν ως κύρια δραστηριότητα την προώθηση συγκεκριμένων γυναικών από τις βόρειες κυρίες χώρες. Είναι ένα θέμα πολύ λεπτό, αλλά και πάρα πολύ ουσιαστικό. Πρέπει να το δει ο κύριος Υπουργός και να πάρει μια θέση πάνω σ' αυτό γιατί δεν δόθηκε ούτε καν απάντηση στις τοποθετήσεις μου. Η άδεια παραμονής σε έναν ξένο, δίνεται για συγκεκριμένη εργασία. Δεν μπορεί να παραποιείται. Αυτό μένει αδιευκρίνιστο και ουσιαστικά θα χρησιμοποιείται απ' αυτά τα καλλιτεχνικά γραφεία. Πρέπει να πάρει θέση ο κύριος Υπουργός. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γιαννόπουλος έχει το λόγο. 

ΑΘΑΝΑΣΙΟΣ ΓΙΑΝΝΟΠΟΥΛΟΣ: Δεν έχω να κάνω ιδιαίτερες παρατηρήσεις, διότι πραγματικά στη Διαρκή Επιτροπή που έγιναν συγκεκριμένες παρατηρήσεις στα άρθρα, στις τροποποιήσεις που κατετέθησαν εχθές είδαμε ότι έχουν συμπεριληφθεί. 

Θα ήθελα να κάνω όμως ένα μικρό σχόλιο. 

'Οσον αφορά την επιτροπή αυτή που δίνει το πιστοποιητικό στα εκδιδόμενα άτομα -και βεβαίως καλά έχει αποφασιστεί να δίδεται από την Τοπική Αυτοδιοίκηση, όπως και το πιστοποιητικό για την εγκατάστασή τους- μήπως εκεί θα έπρεπε να σχολιάσουμε και να συμπεριλάβουμε κάποιο χρονικό διάστημα; Διότι φοβάμαι μην έχουμε καμια φορά τίποτα έκτροπα από κάποια άτομα της Τοπικής Αυτοδιοίκησης, που πολλές φορές είμαστε κοινωνοί κάποιας σύγκρουσης που υπάρχει με κάποια οργανωμένα συμφέροντα. Εκεί θα μπορούσαμε να πούμε ότι μέσα σε ένα τρίμηνο θα πρέπει η επιτροπή αυτή να έχει αποφασίσει. Το τρίμηνο θεωρήθηκε σαν ένα χρονικό διάστημα τόσο για την έκδοση του προεδρικού διατάγματος, όσο και για την έκδοση της κοινής υπουργικής απόφασης από τον Υπουργό Υγείας για τις διάφορες παραμέτρους που άπτονται της δημόσιας υγείας. 

'Οσον αφορά τα άτομα, τα οποία μπορούν να χρησιμοποιούνται ως υπηρετικό προσωπικό, που αναφέρονται στο άρθρο 4, νομίζω ότι ήταν πολύ εύστοχη η παρατήρηση του κ. Κουβέλη. Θα μπορούσαν να είναι και άτομα μη θηλυκού γένους, άτομα τα οποία είχαν μία προϋπηρεσία σ'αυτές τις δουλειές. Διότι ξέρουμε ότι πολλά άτομα ασχολούνται με όλες αυτές τις υπηρεσίες μέσα σ'αυτά τα οικήματα. 

Δεν έχω τίποτε άλλο ιδιαίτερο να σημειώσω πάνω στα άρθρα. Νομίζω ότι και μετά τις παρατηρήσεις που έγιναν από τους συναδέλφους, το νομοσχέδιο αυτό κατά κάποιο τρόπο, όσο το επιτρέπει το αντικείμενο που απασχολείται, είναι αρκετά χτενισμένο για να γίνει και νόμος του κράτους. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Γιαννόπουλε. 

Η κ. Μπενάκη έχει το λόγο. 

ΑΝΝΑ ΜΠΕΝΑΚΗ - ΨΑΡΟΥΔΑ: Κύριε Πρόεδρε, πράγματι όπως είπε και ο εισηγητής μας, ο κύριος Υπουργός δέχτηκε πολλές τροποποιήσεις που προτείναμε και έχει βελτιωθεί σημαντικά το νομοσχέδιο. Θα ήθελα δύο ή το πολύ τρία σημεία ακόμη να επισημάνω και να ζητήσω την προσοχή του κυρίου Υπουργού, για να βελτιώσουμε ακόμη περισσότερο το νομοσχέδιο. 

Σε ότι αφορά την παράγραφο 4 του άρθρου 3, επαναλαμβάνω ότι "η απόσταση κατ' ευθείαν γραμμή" δεν εξυπηρετεί. Πρέπει να μπει "σε ακτίνα λιγότερη από διακόσια μέτρα από ναούς, σχολεία, νηπιαγωγεία και φροντιστήρια". Ελπίζω ο κύριος Υπουργός να το έχει αντιληφθεί αυτό το οποίο εξηγώ, διότι μπορεί ένας οίκος ανοχής να είναι κολλητά στο ιερό ενός ναού οπότε το "κατ'ευθείαν γραμμή" δεν εξυπηρετει σ'αυτήν την περίπτωση. Λοιπόν, πρέπει τα οικήματα να μη βρίσκονται σε ακτίνα λιγότερη των διακοσίων μέτρων από ναούς, σχολεία και νηπιαγωγεία. 

Θα ήθελα επίσης για τις αποστάσεις μεταξύ των οικημάτων να μπει ένα ελάχιστο όριο στο νομοσχέδιο και να υπάρχει βέβαια η δυνατότητα αναπροσαρμογής της απόφασης είτε προς τα πάνω είτε προς τα κάτω. Ο σκοπός είναι, όπως είχαμε πει, να μη δημιουργούνται γκέτο των οίκων ανοχής. Διότι αν αφεθεί το θέμα στους δήμους, τι να σας πω, είναι πιθανό να συμβεί και αυτό. 

Στην παράγραφο 5 επίσης του ιδίου άρθρου, προτείνω το προεδρικό διάταγμα που θα εκδοθεί από το Υπουργείο και θα προβλέπει αυτά τα οποία προβλέπονται, να μπορεί να προβλέψει και άλλους περιορισμούς και προϋποθέσεις. Δηλαδή να μην περιοριστεί μονάχα στα δικαιολογητικά, τη διαδικασία έκδοσης και τα στοιχεία που πρέπει να περιέχει η άδεια, καθώς και στις υποχρεώσεις των κατόχων τους. Θα πρέπει να διευκρινίσουμε ότι αυτό το διάταγμα μπορεί να βάλει και πρόσθετους όρους λειτουργίας. Αναφέρομαι σε κάτι που το θεωρώ σημαντικό, εκτός αν δεχθεί ο κύριος Υπουργός να το βάλει στις προϋποθέσις, ότι ανήλικα παιδιά, που είναι παιδιά των εκδιδομένων δεν μπορούν να συγκατοικούν στο ίδιο οίκημα. Αυτό είναι αυτονόητο. 

Επίσης, αν οι οίκοι ανοχής λειτουργούν σε πολυκατοικία, δεν μπορεί να λειτουργούν και κατά τη διάρκεια της νύχτας. Φαντάζεσθε τώρα να είναι ένας οίκος ανοχής στην πολυκατοικία, αν τέλος πάντων όλοι οι ένοικοι δεν έχουν πει όχι, και να μπαινοβγαίνουν τη νύχτα οι πελάτες; Θα έλεγα πως όλοι οι οίκοι ανοχής δεν θα έπρεπε να λειτουργούν τη νύχτα. Αλλά εν πάση περιπτώσει, για να μη γινόμαστε υπερβολικοί, τουλάχιστον να μη λειτουργούν αυτοί που λειτουργούν σε πολυκατοικίες ή σε πυκνοκατοικημένες περιοχές. 

Αν δεν θέλει ο κύριος Υπουργός αυτά να τα βάλει στο νόμο, ας διατυπωθεί έτσι η παράγραφος 5 που δίνει την εξουσιοδότηση στο προεδρικό διάταγμα, ώστε το προεδρικό διάταγμα να μπορεί να καθορίζει τους πρόσθετους όρους και τις προϋποθέσεις, όπως τι όρους υγιεινής πρέπει να πληροί αυτό το οίκημα, τι τουαλέτες θα έχει, πόση έκταση τα δωμάτια κλπ. Αυτά πρέπει να μπουν σε διάταγμα. 

Ακόμη θα ήθελα να παρατηρήσω σχετικά με το άρθρο 5, παράγραφος 1, περίπτωση στ', το εξής: Πολύ σωστά μπήκε -έπειτα και από δική μου πρόταση- η ποινική κύρωση εναντίον των ιδιοκτητών και εκμισθωτών που παρέχουν το οίκημα σε πρόσωπο που δεν έχει άδεια επαγγέλματος. Αλλά πρέπει να προστεθεί πως η κύρωση ισχύει όταν το παραχωρούν και σε κάποιον που δεν έχει άδεια εγκατάστασης. Γιατί μπορεί να έχει άδεια ασκήσεως επαγγέλματος και να μην έχει πάρει άδεια εγκατάστασης, ακριβώς γιατί το οίκημα δεν πληροί τις προϋποθέσεις για να παρει άδεια εγκατάστασης. Επομένως, πρέπει να μπει "εκμισθώνει ή παραχωρεί την χρήση οικήματος σε πρόσωπο που δεν κατέχει πιστοποιητικό άσκησης επαγγέλματος ή αδεια εγκατάστασης" και θα πρότεινα ακόμη, γιατί το θεωρώ πολύ σωστό, "ή το οίκημα δεν πληροί τις προϋποθέσεις της παραγράφου 4 του άρθρου 3." Διότι, αν προσέξουμε καλά τις ποινικές κυρώσεις, η παράγραφος 4 του άρθρου 3 δεν αναφέρεται πουθενά. Λέει στις ποινικές κυρώσεις στο εδάφιο β' "Εγκαθίσταται σε οίκημα χωρίς να είναι εφοδιασμένος με τη άδεια που προβλέπεται στην παράγραφο 1 του άρθρου 3 ή εκδίδεται με αμοιβή σε οίκημα κατά παράβαση των διατάξεων των παραγράφων 1 και 2 του άρθρου 4.". Δηλαδή ποιός; Εκείνος που εκδίδεται τιμωρείται, αν εκδίδεται σε οίκημα που δεν πληρεί τις προϋποθέσεις της παραγράφου 4. Αλλά εκείνος που παραχωρεί το οίκημα κατά παραβαση της παραγράφου 4, δηλαδή ο ιδιοκτήτης διατηρητέου κτιρίου, ανακηρυγμένου, που το παραχωρεί, αυτός δεν τιμωρείται, διότι με την παράγραφο στ' τιμωρείται μόνο στην περίπτωση που το δώσει σε πρόσωπο που δεν έχει άδεια ασκήσεως επαγγέλματος. 

Θεωρώ πολύ σημαντικές αυτές τις παρατηρήσεις. Πολύ σύντομα τις επαναλαμβάνω για τον κύριο Υπουργό. Στην παράγραφο στ' του άρθρου 5 παράγραφος 1, εκεί που λέει "εκμισθώνει ή παραχωρεί τη χρήση εκείνου σε πρόσωπο που δεν κατέχει πιστοποιητικό άσκησης επαγγέλματος" να προστεθεί "ή άδεια εγκατάστασης ή το οίκημα δεν πληροί τις προϋποθέσεις της παραγράφου 4 του άρθρου 3". Μόνο έτσι καταπολεμάμε την παράνομη άσκηση αυτής της δραστηριότητας, όταν βάλουμε στις ποινικές κυρώσεις και τον ιδιοκτήτη ή εκμισθωτή του οικήματος, ο οποίος πρέπει να είναι συνυπόχρεος και συνυπεύθυνος για την τήρηση όλων αυτών των προϋποθέσεων. 

Επίσης, έχω επιφυλάξεις για τη σφράγιση με απόφαση του δήμου. Δεν ξέρω τι θα κάνει ο κύριος Υπουργός στο άρθρο 6 παράγραφος 3. Νομίζω ότι η Αστυνομία είναι το καταλληλότερο όργανο. 

Αυτές είναι οι παρατηρήσεις μου. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, νομίζω ότι ολοκληρώθηκε η συζήτηση. Θα πρέπει να συνοψίσετε εσείς επί των παρατηρήσεων που ακούσατε. Οφείλω να πω ότι το άρθρο 3 θα πρέπει να ψηφιστεί με την τροπολογία, όπως την καταθέσατε. Θα πρέπει να πούμε ότι η παράγραφος 4 του άρθρου 3 διαγράφεται και αναδιατυπώνεται ως εξής. 

Θα ήθελα να λαβετε υπόψη σας την εξής παρατήρηση που έχω να κάνω εγώ από την 'Εδρα, ότι όσον αφορά το θέμα της αεροπορικής, δηλαδή της ακτινωτής απόστασης, τα διακόσια μέτρα είναι πολύ μεγάλη απόσταση, δηλαδή καλύπτει τετρακόσια μέτρα. Μπορείτε να πείτε διακόσια μέτρα κατευθείαν και εκατό μέτρα ακτινωτά. Και σας το λέω ως μηχανικός τοπογράφος. 

ΠΑΝΤΕΛΗΣ ΤΣΕΡΤΙΚΙΔΗΣ: Η ευθεία γραμμή είναι η ακτίνα. 

ΠΡΟΕΔΡΕΥΩΝ (Παναγιώτης Σγουρίδης): Ξέρετε, κύριε συνάδελφε, πώς ερμηνεύεται αυτό. 

ΑΝΝΑ ΜΠΕΝΑΚΗ - ΨΑΡΟΥΔΑ: Την τροπολογία να δούμε! 

ΠΡΟΕΔΡΕΥΩΝ (Παναγιώτης Σγουρίδης): Η τροπολογία είναι αυτή η οποία έχει κατατεθεί. Δεν έχουμε μπει ακόμα στις τροπολογίες. Αυτή είναι μία τροπολογία την οποία συζητούμε μέσα στο άρθρο, κυρία Μπενάκη. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κυρία Μπενάκη, οι παράγραφοι 4 και 5 του άρθρου 3 έχουν αποτελέσει μία τροπολογία. Είναι το ίδιο κείμενο δηλαδή. 

Κύριε Πρόεδρε, κατ' αρχήν, σε ό,τι αφορά την απόσταση, εγώ συμφωνώ μαζί σας. Είναι έτσι όπως το λέτε. Θα σας παρακαλούσα να το επαναδιατυπώσετε, γιατί νομίζω ότι αυτό που λέτε είναι σωστό. 

'Οσον αφορά τώρα τις προτάσεις της κ. Μπενάκη για τη χρήση αυτών των οικημάτων για τα παιδιά, που αναφέρατε στο άρθρο 3, παράγραφος 1, ορίζεται σαφέστατα ότι τα οικήματα εντός των οποίων ασκείται η δραστηριότητα αυτή δεν επιτρέπεται να χρησιμοποιούνται ως κατοικία. 

Για το άρθρο 4, ουσιαστικά δηλαδή το κείμενο της τροπολογίας που έχουμε μπροστά μας, για την κατευθείαν ίση ακτίνα απόσταση, συμφωνώ με τον κ. Σγουρίδη. Να διατυπωθεί όπως το ανέφερε προηγουμένως. 

Επίσης να συμπληρώσουμε, όπως πρότεινε η κ. Μπενάκη, στο άρθρο 5, στο στ' "εκμισθώνει ή παραχωρεί τη χρήση οικήματος σε πρόσωπο που δεν κατέχει το πιστοποιητικό άσκησης επαγγέλματος ή άδεια εγκατάστασης ή το οίκημα δεν πληροί τις προϋποθέσεις της παραγράφου 4, του άρθρου 3", αλλά αυτό τώρα πια θα είναι νέο άρθρο, λόγω του γεγονότος ότι μπήκε σε τροπολογία. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τασούλας έχει το λόγο. 

ΑΠΟΣΤΟΛΟΣ ΤΑΣΟΥΛΑΣ: 'Οσον αφορά αυτό που είπατε για τα εκατό μέτρα κατ' ακτίνα, εγώ δεν είμαι μηχανικός, αλλά νομίζω ότι κάνετε λάθος, γιατί πάντοτε ο οίκος ανοχής είναι το κέντρο και ποτέ δεν θα είναι στη μία άκρη και στην άλλη, ώστε να γίνονται τετρακόσια τα μέτρα. 'Αρα, στην πραγματικότητα φέρνετε τα μέτρα στα εκατό. Δεν σας αποδίδω πρόθεση, αλλά έτσι είναι. Δεν είναι σωστό αυτό! 

ΦΩΤΗΣ ΚΟΥΒΕΛΗΣ: Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κουβέλη, έχετε το λόγο. 

ΦΩΤΗΣ ΚΟΥΒΕΛΗΣ: Κύριε Πρόεδρε, εκλαμβάνω ότι η απόσταση των διακοσίων μέτρων πρέπει να υπολογίζεται νοητά. 

ΑΝΝΑ ΜΠΕΝΑΚΗ - ΜΠΕΝΑΚΗ: Κατευθείαν. 

ΦΩΤΙΟΣ ΚΟΥΒΕΛΗΣ: Το κατευθείαν σημαίνει ότι είναι νοητή η ευθεία από την ώρα που παρεμβάλλονται άλλα οικήματα, κυρία Μπενάκη. 

ΠΡΟΕΔΡΕΥΩΝ (Παναγιώτης Σγουρίδης): Συνήθως το μεταφράζουμε αυτό, κύριε Κουβέλη, πάνω στο δρομο. Λέμε ότι από το σημείο αυτό πας έτσι και έτσι και είναι διακόσια μέτρα. 

ΦΩΤΗΣ ΚΟΥΒΕΛΗΣ: Κύριε Πρόεδρε, αυτό όμως δεν είναι ευθεία. 

ΠΡΟΕΔΡΕΥΩΝ (Παναγιώτης Σγουρίδης): Αυτό λέγεται ή αεροπορικώς ή ακτινωτά. 'Ετσι μεταφράζεται. 

ΦΩΤΗΣ ΚΟΥΒΕΛΗΣ: Εκείνο που ξέρω εγώ, κύριε Πρόεδρε, χωρίς τις δικές σας ειδικές γνώσεις του τοπογράφου-μηχανικού, είναι ότι όταν λέμε σε ευθεία γραμμή και έχουμε την παρεμβολή άλλων κτιρίων, εννοούμε σε ευθεία νοητή γραμμή. Επομένως, εάν ο οίκος ανοχής είναι στο "χ" σημείο, για να υπολογίσουμε πόσο απέχει από το ευαγές ίδρυμα ή την εκκλησία, θα χαράξουμε μία νοητή ευθεία. 

ΠΡΟΕΔΡΕΥΩΝ (Παναγιώτης Σγουρίδης): Τότε πρέπει να πείτε ακτινωτά. 

ΦΩΤΗΣ ΚΟΥΒΕΛΗΣ: Είναι η νοητή γραμμή, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Θα πρέπει να πείτε ακτινωτά, που σημαίνει ότι βάζετε το διαβήτη στο κέντρο του κτιρίου και περιγράφετε κύκλο. Δεν είναι όμως το κατευθείαν το ίδιο, διότι σημαίνει πηγαίνω περιπατητικώς. 

ΓΕΩΡΓΙΟΣ ΡΟΚΟΣ: Ευθεία νοητή γραμμή λέγεται με τεχνικούς όρους, ή ακτίνα, με κέντρο το συγκεκριμένο και πρέπει να παραμείνει στα διακόσια μέτρα. 

ΠΡΟΕΔΡΕΥΩΝ (Παναγιώτης Σγουρίδης): Εγώ πρότεινα κάτι, από κει και πέρα δεν έχω αντίρρηση. 

ΑΝΝΑ ΜΠΕΝΑΚΗ - ΨΑΡΟΥΔΑ: Πρέπει να είναι γύρω γύρω. 

ΠΡΟΕΔΡΕΥΩΝ (Παναγιώτης Σγουρίδης): Αν δεν πείτε "ακτινωτά", σημαίνει ότι θα πηγαίνει περιπατητικώς, σύμφωνα με τους νόμους. 

ΑΝΝΑ ΜΠΕΝΑΚΗ - ΨΑΡΟΥΔΑ: Να πούμε, σε ακτίνα μικρότερη των διακοσίων μέτρων. 

ΠΡΟΕΔΡΕΥΩΝ (Παναγιώτης Σγουρίδης): Λέει "τα κτίρια που απέχουν κατ' ευθεία γραμμή" λιγότερο από διακόσια μέτρα. Λέει "κατ' ευθεία γραμμή" και όχι "νοητώς". 

Κύριε Υπουργέ, έχετε το λόγο. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, μετά τη συζήτηση που άκουσα, η πιο ορθή έκφραση θα ήταν "σε ακτίνα" μικρότερη των διακοσίων μέτρων. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί των άρθρων του νομοσχεδίου και εισερχόμαστε στην ψήφισή τους. 

Ερωτάται το Τμήμα: Γίνεται δεκτό το άρθρο 1, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 

Ερωτάται το Τμήμα: Γίνεται δεκτό το άρθρο 2, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 

Ερωτάται το Τμήμα: Γίνεται δεκτό το άρθρο 3, στο οποίο ενσωματώθηκε η υπ' αριθμόν 2879/23, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3, στο οποίο ενσωματώθηκε η υπ' αριθμόν 2879/23, έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 

Ερωτάται το Τμήμα: Γίνεται δεκτό το άρθρο 4, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό, ως έχει. 

Ερωτάται το Τμήμα: Γίνεται δεκτό το άρθρο 5, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 

Ερωτάται το Τμήμα: Γίνεται δεκτό το άρθρο 6, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 

Ερωτάται το Τμήμα: Γίνεται δεκτό το άρθρο 7, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 

Ερωτάται το Τμήμα: Γίνεται δεκτό το άρθρο 8, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό, ως έχει. 

Πριν προχωρήσουμε στην ψήφιση του ακροτελεύτιου άρθρου θα συζητήσουμε την τροπολογία του κυρίου Υπουργού με γενικό αριθμό 2881 και ειδικό 24. 

Παρακαλώ, κύριε Υπουργέ, πείτε μας τι αφορά αυτή η τροπολογία. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, καταθέσαμε μία τροπολογία που αφορά πρόσληψη χιλίων αστυνομικών ειδικών καθηκόντων, ειδικοί φρουροί, όπως λέγονται. Πρόκειται για την πρόσληψη προσωπικού το οποίο θα απασχολείται αποκλειστικά με τη φρούρηση στόχων, έτσι ώστε να αποδεσμευτούν από το έργο αυτό αστυνομικές δυνάμεις, οι οποίες θα αποδοθούν στην αστυνόμευση, για να συμβάλουν με την ένστολη παρουσία τους και την αποτελεσματική τους παρέμβαση στην αποκατάσταση της ασφάλειας στη χώρα μας. 

Το προσωπικό αυτό λόγω της συγκεκριμένης αποστολής του θα χρειαστεί μια μικρή εκπαίδευση τριών-τεσσάρων μηνών, θα προσληφθεί με πενταετή θητεία με το σύστημα των αντικειμενικών κριτηρίων, ανάλογο με αυτό που εφαρμόστηκε στους συνοριακούς φύλακες πρόσφατα, ώστε να διασφαλιστεί η αξιοκρατία και το αδιάβλητο των προσλήψεων. Σαν ειδικοί φρουροί θα προσληφθούν μόνο άνδρες λόγω της ιδιαιτερότητας της φύσης και του επικίνδυνου των καθηκόντων τους. 

Επίσης, προτιμώνται εκείνοι οι οποίοι έχουν υπηρετήσει στις 'Ενοπλες Δυνάμεις και ιδιαίτερα στα ειδικά σώματα, έτσι ώστε να μπορέσουν να ανταποκριθούν στα καθήκοντά τους. 

Για τη διασφάλιση της αντικειμενικότητας και του αδιάβλητου των προσλήψεων του προσωπικού συγκροτείται τριμελής επιτροπή, στην οποία προεδρεύει αντεισαγγελέας του Αρείου Πάγου και συμμετέχουν ένα μέλος του ΑΣΕΠ και ένας ανώτατος αξιωματικός της Ελληνικής Αστυνομίας. Πρέπει να τονίσω εδώ ότι αυτή η ρύθμιση γίνεται κατά το πρότυπο της προηγούμενης ρύθμισης της πρόσληψης των φυλάκων στις δικαστικές φυλακές με ένα νομοσχέδιο που είχε φέρει ο κ. Γιαννόπουλος. 

'Εχει συμφωνηθεί τουλάχιστον από τα περισσότερα κόμματα της Βουλής και είναι ακριβώς πανομοιότυπη η ρύθμιση, έτσι ώστε και συναίνεση να υπάρχει και αξιοκρατία και διαφάνεια. 

Θέλω να τονίσω ότι αυτήν τη στιγμή ιδιαίτερα στο Λεκανοπέδιο υπάρχει ένα έλλειμμα πολύ μεγάλο σε προσωπικό. Λόγω των συνεχών κινητοποιήσεων, των μεγάλων αναγκών που υπάρχουν σε φύλαξη στόχων όπως είναι τα Υπουργεία κλπ. υπάρχει ένα μεγάλο έλλειμμα στην αστυνόμευση του λεκανοπεδίου της Αττικής και δημιουργούνται ιδιαίτερα προβλήματα στην ασφάλεια της περιοχής. 

Είναι αναγκαία λοιπόν η άμεση πρόσληψη αυτών των ειδικών καθηκόντων φρουρών, ούτως ώστε στη συνέχεια, αφού εκπαιδευτούν και εγκατασταθούν στους στόχους, να μπορέσουν οι χίλιοι αστυνομικοί που θα φύγουν από τη φύλαξη των στόχων να συμβάλουν αποφασιστικά στην αστυνόμευση του Λεκανοπεδίου. 

Ζητώ λοιπόν από τους συναδέλφους όλων των κομμάτων να στηρίξουν και να ψηφίσουν αυτήν τη διάταξη, ούτως ώστε γρήγορα να προχωρήσουμε με αξιοκρατία και διαφάνεια, όπως προβλέπει η σχετική διάταξη, στην πρόσληψή τους και την εγκατάστασή τους. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσερτικίδης έχει το λόγο. 

ΠΑΝΤΕΛΗΣ ΤΣΕΡΤΙΚΙΔΗΣ: Κύριε Πρόεδρε, πιστεύω ότι δύο είναι τα θέματα που πρέπει να μας απασχολήσουν. Το πρώτο θέμα είναι αν αυτοί είναι απαραίτητοι ώστε να προσληφθούν. Από όσα τουλάχιστον μας είπε ο κύριος Υπουργός, όντως, υπάρχει ένα μεγάλο έλλειμμα προσωπικού, ιδιαίτερα στην περιοχή της πρωτεύουσας και γι'αυτό θα πρέπει το Υπουργείο Δημόσιας Τάξης να τους προσλάβει. 

Το δεύτερο που πιστεύω ότι πρέπει να μας απασχολήσει είναι πώς θα γίνουν οι προσλήψεις, διότι η Βουλή τον τελευταίο καιρό, εδώ και αρκετά χρόνια, είναι ιδιαίτερα ευαίσθητη -και καλά κάνει, πολύ σωστά πράττει- στα θέματα προσλήψεων. 'Οπως λοιπόν μας είπε ο κύριος Υπουργός, οι προσλήψεις θα γίνουν με αντικειμενικό τρόπο. Προβλέπεται και μία τριμελής επιτροπή, όπου προεδρεύει ο αντεισαγγελέας του Αρείου Πάγου, συμμετέχει μέλος του ΑΣΕΠ και επίσης, ανώτατος αξιωματικός της Ελληνικής Αστυνομίας. 'Αρα, οι προσλήψεις θα γίνουν με αδιάβλητο τρόπο. 

Κατά συνέπεια πιστεύω ότι αυτήν την τροπολογία η Βουλή θα πρέπει να την ψηφίσει. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γιαννόπουλος έχει το λόγο. 

ΑΘΑΝΑΣΙΟΣ ΓΙΑΝΝΟΠΟΥΛΟΣ: Βέβαια, είναι μία τροπολογία που μας αιφνιδιάζει, μία τροπολογία που θα έπρεπε να την είχαμε στα χέρια μας πολύ νωρίτερα, για να μπορέσουμε να σχολιάσουμε ακριβώς την αναγκαιότητα αυτών των χιλίων θέσεων ειδικής κατηγορίας προσωπικού του Υπουργείου Δημόσιας Τάξης. 

Θα πρέπει να γνωρίζουμε, κύριε Υπουργέ, ότι αυτήν τη στιγμή το Αστυνομικό Σώμα βάλλεται, βάλλεται πανταχόθεν για πάρα πολλά θέματα, όσον αφορά την ετοιμότητά του, όσον αφορά την εκπαίδευσή του, όσον αφορά την αποτελεσματικότητά του και αναρωτάται κανείς τι γίνεται πλέον: Θέλουν χίλια άτομα για να καλύψουν κάποιους συγκεκριμένους στόχους. Μα, εγώ δεν θεωρώ στόχους κάποιους επιχειρηματίες που αυτήν τη στιγμή απασχολούν πάρα πολύ μεγάλο αριθμό προσωπικού, που τουλάχιστον έπρεπε να διαθέσουν δική τους οικονομική ύλη ώστε να καλυφθούν. Επίσης υπάρχει και κάτι άλλο που μας απασχολεί όλους, ότι δεν μπορεί οι αστυνομικές δυνάμεις να φυλάσσουν τις τράπεζες. Να ασφαλιστούν οι τράπεζες, να πάρουν προσωπικό οι τράπεζες για να αποφύγουν τις ληστείες και όχι οι αστυνομικοί να φρουρούν τα ασφαλισμένα χρήματα των τραπεζών. Επειδή δε, είναι ασφαλισμένα σε αντασφαλίστριες εταιρείες τα χρήματά τους, δεν ενδιαφέρονται για την προστασία των αστυνομικών. 

Να πούμε και το άλλο. Οι ποδοσφαιρικές ανώνυμες εταιρείες πρέπει να αναλάβουν την ευθύνη του γηπεδικού χώρου ιδίοις εξόδοις. 'Αρα, θέλω να πω με αυτό ότι η οικονομία που θα μπορούσε να προέλθει από όλες αυτές τις λειτουργίες, πιθανόν να μας έδινε τη δυνατότητα να μη βρεθούμε στην ανάγκη να καλύψουμε αυτούς τους στόχους με τα νέα χίλια άτομα. 

Αυτό που με ενδιαφέρει είναι ότι με αυτούς τους μηχανισμούς των χιλίων θέσεων ειδικής κατηγορίας και κάτι άλλες κατηγορίες προσωπικού που ήδη εμφανίζονται σαν προσχέδιο νόμου, θα αρχίσουμε από εδώ μέσα να δυναμιτίζουμε αυτό που υιοθετήσαμε όλοι, το νόμο Πεπονή. 

Θα πρέπει οπωσδήποτε να περιφρουρήσουμε κάποιες αρχές. Επειδή έχουμε δεσμευθεί με την τροπολογία την οποία είχε καταθέσει ο συνεπώνυμος Υπουργός Δικαιοσύνης κ. Γιαννόπουλος, όσον αφορά το προσωπικό των δικαστικών φυλακών όχι από αυτήν τη σχέση, όσον αφορά τη δέσμευσή μας προς τη συγκεκριμένη τροπολογία, αλλά στην κάποια αναγκαιότητα που βλέπουμε, και εμείς θα θέλαμε να πούμε ότι είμαστε θετικοί προς την τροπολογία αυτή, με τη διαφορά πως τα πρόσωπα, η τριμελής αυτή επιτροπή που λέει ένα μέλος του ΑΣΕΠ να είναι ο αντεισαγγελέας του Αρείου Πάγου, ένας ανώτατος αξιωματικός της Ελληνικής Αστυνομίας, εγώ θα έλεγα ότι αυτά τα τρία άτομα θα πρέπει να είναι κοινής αποδοχής. 

Κύριε Υπουργέ, πρέπει να έρθετε σε επαφή με τους αρμοδίους των άλλων κομμάτων και τα τρία αυτά άτομα να είναι κοινής αποδοχής, για να μην έχουμε φαινόμενα όπως με τον άθλιο αυτόν -του Πυροσβεστικού Σώματος- Ηλιόπουλο και ξέρετε πολύ καλά τι είχε συμβεί τότε. 

Παράλληλα δε, τα χαρακτηριστικά τα οποία θα έπρεπε να έχουν τα άτομα αυτά και βλέπω στο άρθρο 6 συμπεριλαμβάνεται ότι πρέπει να είναι κατά προτίμηση έφεδροι αξιωματικοί ή να έχουν υπηρετήσει σε ειδικές δυνάμεις ή να είναι εθελοντές πενταετούς υποχρέωσης, αυτά πραγματικά τα στοιχεία αποτελούν εχέγγυα ότι τα άτομα αυτά πληρούν τις προδιαγραφές αυτής της αποστολής που είναι οι χίλιοι. Διότι, όπως λέτε εδώ, το προσωπικό αυτό λόγω της συγκεκριμένης αποστολής του δεν θα χρειαστεί μακρόχρονη εκπαίδευση, αρκούν τρεις με τέσσερις μήνες. Εγώ σας λέω ότι δεν αρκούν τρεις με τέσσερις μήνες αν θέλουμε να έχουμε άτομα που θα διαφυλάξουν πραγματικούς στόχους ή εκτός αν θέλουμε άτομα που θα παρέχουν μόνο ψυχοθεραπεία στα άτομα αυτά, στόχους που πάνε να φυλάξουν. 

Αυτές είναι οι παρατηρήσεις μου, όσον αφορά την τροπολογία. Εμείς τη δεχόμαστε, αλλά θα ήθελα οπωσδήποτε τα τρία άτομα που θα αποτελέσουν την επιτροπή κρίσεως να είναι κοινής αποδοχής. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τασούλα, έχετε το λόγο. 

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, εμάς δεν μας ξενίζει που έρχεται έτσι αυτή η τροπολογία. 'Ολα τα σπουδαία ζητήματα έτσι έρχονται. 

Να σχολιάσουμε ότι μάλλον έτσι αντιλαμβάνεστε το μήνυμα των εκλογών. Πάτε να βάλετε χίλιους ανθρώπους. Χίλιους εδώ, χίλιους εκεί, χίλιους παραπέρα. 

'Ενα άλλο ζήτημα είναι ο τρόπος που βάζετε αυτούς τους ανθρώπους, πώς γίνονται οι προσλήψεις. Παρακάμπτετε τις γενικές εξετάσεις. Πρέπει να πούμε ότι φαίνεται πως δέκα προσλαμβάνετε παρακάμπτοντας και έναν μέσα από τις εξετάσεις. 'Αρα έχουμε τέτοια προβλήματα. 'Ομως αυτά είναι τα δευτερεύοντα. 

Το κύριο ζήτημα είναι άλλο. Σε τούτη τη χώρα όλο για προσλήψεις αστυνομικών μιλάτε, συνοριακοί φύλακες, οι δήμοι προσλαμβάνουν αστυνομικούς, οι πάντες προσλαμβάνουν αστυνομικούς. Ξέρετε ότι έχετε σαράντα δύο χιλιάδες στην Ελληνική Αστυνομία. Ξέρετε ότι είναι το μεγαλύτερο αναλογικά ποσοστό σε όλην την Ευρώπη. Ποιο είναι το πρόβλημα της Αστυνομίας; Είναι ο προσανατολισμός. Πείτε μας πόσους έχετε σήμερα για να φυλάξουν τον Κοέν; Πόσους έχετε σήμερα; Αυτή είναι η δουλειά των αστυνομικών; Πόσους είχατε προχθές στο λιμάνι της Θεσσαλονίκης; Πόσους είχατε προχθές στους αγρότες; 'Αρα δεν σας λείπουν αστυνομικοί, σας λείπει ο προσανατολισμός ή μάλλον έχετε κακό προσανατολισμό σε καθήκοντα που δεν έπρεπε καν η Αστυνομία να έχει λόγο. Πόσους είχατε στη Γρίτσα την άλλη φορά; Θέλετε δηλαδή να απαλλάξετε και ένα άλλο κομμάτι. Καταλαβαίνουμε το πρόβλημά σας. 

Η πολιτική σας γεννάει μεγάλες αντιδράσεις και θέλετε κατασταλτικούς μηχανισμούς. Αυτό είναι όλο το ζήτημα. Αν προσανατολίζατε τα Σώματα Ασφαλείας, θα σας περίσσευε προσωπικό και θα αντιμετωπίζατε το έγκλημα που πρέπει να παταχθεί. Και δεν πατάσσεται το έγκλημα βάζοντας σκούπα στους μετανάστες και παίρνοντας όλον τον κόσμο σβάρνα. Τους εγκληματίες να πάτε να πιάσετε. Για να πιάσετε τους εγκληματίες, δεν μπορείτε να ρίχνετε ασφυξιογόνα στα παιδιά των δύο ετών στο λιμάνι της Θεσσαλονίκης. Και σας ρώτησα κάτι χθες και δεν μου απαντήσατε. Είναι καρκινογόνα τα ασφυξιογόνα που ρίχνετε, ναι ή όχι; Και θα έλθει αυτό το ζήτημα να το συζητήσουμε εδώ, πέρα από τα άλλα που δημιουργούν τα χημικά αυτά. 

Επομένως σε καμία περίπτωση εμείς δεν ψηφίζουμε αυτήν την τροπολογία. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο. 

ΦΩΤΗΣ ΚΟΥΒΕΛΗΣ: Κύριε Πρόεδρε, σε μία κατ' ιδίαν συνομιλία με τον κύριο Υπουργό του είπα ότι δεν έχω αντίρρηση σε ό,τι αφορά τη διαδικασία πρόσληψης, γιατί πράγματι η παρουσία αντεισαγγελέως, εκπροσώπου του ΑΣΕΠ και ενός ανωτάτου υπαλλήλου της Αστυνομικής Διεύθυνσης, θα μπορούσε να αποτελεί στοιχείο αμεροληψίας. 

Μελετώντας, κύριε Υπουργέ, την τροπολογία που μόλις τώρα πήρα, διαπιστώνω ότι εσείς με αυτήν την τροπολογία θέλετε να έχετε τη δυνατότητα δημιουργίας ειδικού σώματος, διότι παρέχεται, πρώτον, στον Υπουργό η δυνατότητα να αυξάνει τον αριθμό των ειδικών αυτών φρουρών. Επομένως δεν είναι χίλιοι. 'Εχουμε μία εν λευκώ εξουσιοδότηση, κύριε Υπουργέ. Το λέτε στην παράγραφο 1: "Ο αριθμός των ως άνω θέσεων δύναται να αυξάνεται με προεδρικό διάταγμα που προτείνεται από τους Υπουργούς Οικονομικών και Δημόσιας Τάξης". Αντιλαμβάνεσθε ότι εδώ έχουμε μία εν λευκώ εξουσιοδότηση, όπως έλεγα λίγο πριν, για τη δημιουργία ενός ειδικού σώματος με άγνωστο αριθμό μελών. 

Το δεύτερο: Δεν πρόκειται, κύριοι συνάδελφοι, για πρόσληψη με πενταετή θητεία, αφού από την παράγραφο 2 δίνεται η δυνατότητα ανανέωσης της υπηρεσίας μέχρι τη συμπλήρωση τριάντα πέντε ετών υπηρεσίας και μέχρι του πεντηκοστού πέμπτου έτους της ηλικίας τους. Επομένως, κύριε Υπουργέ, δεν έρχεται να καλύψει κάποιο ακραίως έκτακτο περιστατικό, που θα μπορούσαμε να είμαστε σύμφωνοι. Εδώ πρόκειται για μια ειδική αστυνομία, πρόκειται για ένα σώμα ειδικό, το οποίο δημιουργείται από την ώρα που θα ψηφιστεί αυτή η διάταξη. 

Και βεβαίως είναι ακριβές αυτό που ακούστηκε από τον κ. Γιαννόπουλο και από τον κ. Τασούλα. Το ζήτημα είναι η αναδιάρθρωση των υπηρεσιών της Αστυνομίας. Δεν σας το χρεώνω προσωπικά, αλλά χρόνια φωνάζουμε σ' αυτήν την Αίθουσα ότι πρέπει επιτέλους να ιδρυθεί δικαστική αστυνομία -και υπήρξε επί τούτου υπόσχεση από την Κυβέρνηση- προκειμένου να απαλλαγεί ένας μεγάλος αριθμός αστυνομικών από αλλότρια καθήκοντα, ξένα δηλαδή προς το κυρίως αντικείμενο, που γνωρίζετε πάρα πολύ καλά ποιο πρέπει να είναι το αντικείμενό τους. 

Με αυτόν τον τρόπο που φέρνετε τη συγκεκριμένη διάταξη, δεν με βρίσκετε σύμφωνο. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, όταν πριν λίγο μίλησα με τον κύριο Υπουργό, πέρα από τις προκαταλήψεις που πηγάζουν από τον τρόπο που χειρίστηκαν μέχρι σήμερα τέτοιας μορφής προσλήψεις και το τελικό τους αποτέλεσμα, είπα "ναι, ας το δούμε, υπό την προϋπόθεση ότι πράγματι ευνοεί ή βοηθάει την Αστυνομία στην αποτελεσματικότητά της". Πράγματι υπάρχει αναποτελεσματικότητα. Η βία πολλαπλασιάζεται, τα θύματα πολλαπλασιάζονται και χρειάζεται ενίσχυση του αστυνομικού σώματος ή κυρίως αναδιάρθρωση, κάτι το οποίο δεν έχει γίνει παρ' όλες τις υποσχέσεις. Δεν αστυνομεύεται η χώρα, κύριε Υπουργέ. Και ασφαλώς δεν ευθύνεσθε εσείς. Είναι μια σειρά ετών, που έτσι οδηγείται και έτσι οδηγεί. 

Την ίδια στιγμή στην παράγραφο 1 διαγράφεται αυτό που είπατε για χίλιους αστυνομικούς, όπου με προεδρικά διατάγματα και χωρίς κανένα φραγμό και όριο αφήνετε τη δυνατότητα στα Υπουργεία Δημόσιας Τάξης και Οικονομικών να τους αυξάνουν. 

Δεν είναι ειδικών καθηκόντων υπό την έννοια του περιορισμού του χρόνου και της λειτουργίας τους, διότι αυτό μπορεί να ανανεώνεται ανά πέντε χρόνια, μέχρι το πεντηκοστό πέμπτο έτος της ηλικίας τους. Δηλαδή μιλάμε για μόνιμους αξιωματικούς, για μόνιμους αστυνομικούς, όταν την ίδια στιγμή ισχύει συγκεκριμένος τρόπος πρόσληψης των αστυνομικών μέσα από το ακαδημαϊκό απολυτήριο και τις πανελλήνιες εξετάσεις που γίνονται. Είναι δηλαδή δύο μέτρα και δύο σταθμά για τους ίδιους εργαζόμενους με τα ίδια ή περίπου τα ίδια καθήκοντα. 

Τρίτον, διαφωνώ με την παράγραφο 4, όπου ήδη από τώρα φαίνεται ότι το δημόσιο για μια ακόμη φορά θα χρεώνεται δισεκατομμύρια το χρόνο, για να αστυνομεύει αυτό που καθημερινά δεν ενοχλεί σήμερα την κοινή γνώμη. 'Ολοι ακούν σήμερα ποιοι είναι οι βασικοί στόχοι. Είναι ο απλός πολίτης, είναι οι γειτονιές, είναι τα καταστήματα, είναι οι πολλοί 'Ελληνες πολίτες, οι οποίοι σήμερα θίγονται με αυτήν την έξαρση της βίας. 

Και εσείς τους προσδιορίζετε πάλι σε αυτούς, που πολλές φορές έχουν γίνει βορά του Τύπου. 'Ενα μεγαλύτερο κομμάτι των αστυνομικών δυνάμεων σήμερα αξιοποιείται γι' αυτούς τους υποτιθέμενους στόχους, που είναι κυβερνητικά κτίρια, κυβερνητικές υπηρεσίες και παράγοντες. Αν θέλετε αυτό να το υπερενισχύσουμε, εμάς μας βρίσκει εντελώς αντίθετους. 

Πρέπει, κύριε Υπουργέ, να το αποσύρετε. Θέλετε να ενισχύσετε την αστυνόμευση; Να δούμε σε ποια κατεύθυνση μπορεί να γίνει αυτό και με ποια διαδικασία. Υπάρχει ανάγκη ενίσχυσης, αλλά δεν μπορεί να γίνει έτσι. Δεν μπορεί να γίνει με τροπολογία, δεν μπορεί να γίνει με βία. Χρήζει μελέτης, γιατί με τη δική μας ψήφο σήμερα και με τη συναίνεση θα υπάρχει επιπλέον φύλαξη διπλωματικών αντιπροσωπειών, κατ' οίκον κυβερνητικών αξιωματούχων; Αυτοί πραγματικά πλήττονται σήμερα; Αυτοί είναι ο στόχος; 

ΠΑΝΤΕΛΗΣ ΤΣΕΡΤΙΚΙΔΗΣ: Είναι δημόσιες υπηρεσίες, δικαστικές αρχές... 

ΓΕΩΡΓΙΟΣ ΡΟΚΟΣ: Είναι δικαστικές αρχές κλπ. Αυτοί είναι οι στόχοι; Είχαμε στις δικαστικές υπηρεσίες κανένα περιστατικό, κύριε συνάδελφε -σας ερωτώ μια και παρεμβήκατε- τα τελευταία δύο-τρία χρόνια; Είχαμε κανένα περιστατικό σε κυβερνητικούς αξιωματούχους; 

'Εχουμε καθημερινά όμως περιστατικά και πολλές ώρες την ημέρα και σε όλην την Ελλάδα, με ιδιαιτερότητα όμως στα αστικά κέντρα, για θέματα που βλέπουν τη δημοσιότητα και τρομοκρατούν την ελληνική κοινωνία. Σε αυτό πρέπει να απαντήσουμε και με βάση τα δεδομένα του σήμερα και με βάση τις προβλέψεις του αύριο. Αυτοί θα συνεχίσουν να είναι οι στόχοι, οι απροστάτευτοι. Και απροστάτευτοι σήμερα είναι οι 'Ελληνες πολίτες και οι ελληνικές γειτονιές. 

Καταψηφίζουμε την τροπολογία, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουρής έχει το λόγο. 

ΛΕΩΝΙΔΑΣ ΚΟΥΡΗΣ: Φοβάμαι, κύριε Πρόεδρε, ότι η τροπολογία αυτή, η οποία αιφνιδιαστικά κατατέθηκε, έρχεται να εξυπηρετήσει όχι την ενίσχυση της αστυνόμευσης αλλά κυρίως να λύσει προβλήματα του κυβερνητικού κόμματος ενόψει των προσεχών εθνικών εκλογών. 

Και το λέω αυτό, γιατί πέρα από αυτήν την τροπολογία, πληροφορούμαστε ότι έχει ξεκινήσει μία διαδικασία, την οποία εμείς, τα μέλη της Εθνικής Αντιπροσωπείας, δεν τη γνωρίζουμε, αλλά τη μαθαίνουμε από τρίτους σχετικά με την ίδρυση αστυνομικών δημοτικών τμημάτων, όπου ζητάτε με φαξ και τέλεξ επείγοντα να σας πουν οι δήμοι τι ανάγκες έχουν, προκειμένου να προχωρήσετε. 

Θα σας τα φέρω αυτά, κύριε Υπουργέ. Δεν ήξερα ότι θα καταθέσετε αυτήν την τροπολογία. Υπάρχουν αυτά τα στοιχεία από το Υπουργείο Δημόσιας Τάξης, από το Υπουργείο Εσωτερικών, σχετικά με το τι ανάγκες υπάρχουν προκειμένου να θεσμοθετήσετε Δημοτικά Αστυνομικά τμήματα, χωρίς να έχουμε προσδιορίσει ούτε ποιες είναι οι αρμοδιότητες της Δημοτικής Αστυνομίας, αν πρόκειται να τις αλλάξετε και βέβαια ποιες είναι οι ανάγκες και πώς θα πρέπει αυτές οι ανάγκες να προσδιοριστούν. 

Θα αναφερθώ στο συγκεκριμένο θέμα, για το οποίο μιλήσατε στην εισήγησή σας, για την τροπολογία αυτή. Μιλήσατε για έλλειψη υπηρεσιακών στελεχών στις υπηρεσίες του Λεκανοπεδίου. Θα σας ρωτήσω για μια ακόμη φορά, ξέρω ότι δεν ευθύνεσθε εσείς προσωπικά, ευθύνονται οι προκάτοχοί σας, αν μπορείτε να μας πείτε πού υπάρχει υπερπληθώρα στελεχών. 

Είναι ή όχι γεγονός ότι υπάρχουν αστυνομικές υπηρεσίες στις οποίες υπηρετεί όχι μόνο η οργανική δύναμη, που προβλέπεται από τα προεδρικά διατάγματα, αλλά και υπεράριθμοι αστυνομικοί υπάλληλοι; Και για ποιο λόγο υπηρετούν υπεράριθμοι αστυνομικοί υπάλληλοι σε υπηρεσίες εκτός Λεκανοπεδίου; 

Δεύτερο ερώτημα. Υπάρχουν υπηρεσίες στο Λεκανοπέδιο που υπηρετούν υπεράριθμοι αστυνομικοί υπάλληλοι και γιατί υπηρετούν υπεράριθμοι αστυνομικοί υπάλληλοι; 

Αν δεν απαντήσετε σε αυτά τα δύο ερωτήματα κατά τρόπο απόλυτο και σαφή, νομίζω ότι κανένας από εμάς δεν μπορεί να σας δώσει την έγκριση να ιδρύσετε ένα ειδικό αστυνομικό σώμα, του οποίου τα καθήκοντα ήδη σε πάρα πολλά σημεία από αυτά που αναφέρονται γίνονται από άλλα στελέχη, άνδρες και γυναίκες είτε των οργανισμών κοινής ωφέλειας -και το ξέρετε πολύ καλά ότι έχουν ειδικό Σώμα Ασφαλείας όλοι οι οργανισμοί κοινής ωφέλειας- είτε από άλλες κυβερνητικές υπηρεσίες. 

Και βέβαια θα πρέπει να μας πείτε το εννοείτε, όταν λέτε "κατοικίες κυβερνητικών αξιωματούχων". Εννοείτε τα μέλη της Κυβέρνησης ή άλλους αξιωματούχους; 

Και εν τέλει στο θέμα της επιτροπής πιστεύω ότι για να απαλλαγείτε και σεις από ένα βάρος που θα φέρετε εάν γίνουν φαινόμενα αντίστοιχα αυτών που έγιναν στο Πυροσβεστικό Σώμα, θα πρέπει να πείτε ότι όποιοι μετέχουν στην επιτροπή -εγώ δεν θα ήθελα να πω αν αυτή η σύνθεση είναι καλή ή κάποια άλλη θα είναι καλύτερη- θα μετέχουν μετά από κλήρωση και όχι από προσδιορισμό από προϊσταμένη αρχή. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κυρία και κύριοι συνάδελφοι, περιγράψατε πολλοί από εσάς προηγουμένως ότι η Ελληνική Αστυνομία ασχολείται με μία σειρά από αλλότρια καθήκοντα και παρέχει τις υπηρεσίες της πολλές φορές σε κατευθύνσεις που δεν θα έπρεπε. 

Αναφέρθηκε ο κ. Γιαννόπουλος προηγουμένως στις ποδοσφαιρικές ανώνυμες εταιρείες. Θα έλεγα ότι εκεί δεν είναι απλά η ενασχόληση των αστυνομικών δυνάμεων με τη φύλαξη των γηπέδων και την αποτροπή επεισοδίων. Το κεντρικό πρόβλημα, κύριε συνάδελφε, είναι η εφαρμογή της αθλητικής νομοθεσίας, γιατί αν εφαρμοσθεί η αθλητική νομοθεσία κατά τρόπο αυστηρό, όπως εφαρμόζεται στις ευρωπαϊκές διοργανώσεις με ελληνικές ομάδες και την ευθύνη έχουν οι ίδιες οι ΠΑΕ, τότε δεν θα εμφανίζονται αυτά τα φαινόμενα του χουλιγκανισμού και της απασχόλησης χιλιάδων αστυνομικών δυνάμεων κάθε Κυριακή. 

Και μην ξεχνάτε ακόμη το εξής. 'Οτι πριν από ενάμιση μήνα ήρθε μία τροπολογία εδώ, να ενισχυθεί η Ελληνική Αστυνομία με ένα ποσοστό από τα τηλεοπτικά δικαιώματα για την ενασχόλησή της με τα γήπεδα και δυστυχώς απερρίφθη αυτή η τροπολογία και μάλιστα σχεδόν ομοφώνως. 'Εχει επίσης τη φύλαξη τραπεζών και μία σειρά άλλες τέτοιες ενασχολήσεις. 

Είναι προφανές -θα έλεγα ότι ο κ. Ρωμαίος, που είναι παρών, γνωρίζει πολύ καλύτερα από εμένα, γιατί είχε περισσότερο καιρό στο Υπουργείο- ότι ασχολείται και με ένα σωρό άλλες ασχολίες, με τις οποίες δυστυχώς είναι υποχρεωμένη να ασχολείται, γιατί δεν υπάρχουν αντίστοιχες υπηρεσίες. 

Η Αστυνομία είναι το "παιδί για όλες τις δουλειές", για να το πω απλά, αν σκεφτούμε ότι μοιράζει δικόγραφα σε όλην τη χώρα αυτήν τη στιγμή και αν σκεφτούμε ότι υπογράφει για το γνήσιο της υπογραφής και μία σειρά παρόμοια καθήκοντα. 

Ο κ. Ρόκος μίλησε για ενίσχυση της αστυνόμευσης της γειτονιάς. Μα, αυτός είναι ο στόχος. Πώς θα αστυνομεύσουμε τις γειτονιές, εάν δεν έχουμε προσωπικό και όταν το προσωπικό απασχολείται με μία σειρά από καθήκοντα από τα οποία δυστυχώς δεν μπορεί να απαλλαγεί σήμερα η Αστυνομία; 

Επειδή το ζητούμενο ακριβώς είναι να ενισχύσουμε την αστυνόμευση της γειτονιάς και επειδή το ζητούμενο είναι να καθιερώσουμε τον αστυνόμο της γειτονιάς, πρέπει να σας πω, κύριε Ρόκο, ότι εγώ προσωπικά από την ώρα που πήγα στο Υπουργείο Δημόσιας Τάξης με πολύ μεγάλη προσπάθεια, με πολύ διαρκή και καθημερινή πίεση προσπάθησα να βγάλω χίλιους αστυνομικούς στο δρόμο, οι οποίοι περιπολούν αυτήν τη στιγμή ένα μεγάλο μέρος του Λεκανοπεδίου και πολλές μεγάλες πόλεις της χώρας. Σας επαναλαμβάνω ότι το έκανα με πολύ μεγάλη προσπάθεια, για να γίνει αυτή η εξοικονόμηση της δύναμης. 

Υπάρχει έλλειμμα προσωπικού στο Λεκανοπέδιο. Επειδή αναφέρθηκε σε αυτό προηγουμένως ο κ. Κουρής, από όλες τις αστυνομικές διευθύνσεις της χώρας μόνο τέσσερις είναι υπεράριθμες. 

ΛΕΩΝΙΔΑΣ ΚΟΥΡΗΣ: Γιατί είναι υπεράριθμες; 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Και είναι υπεράριθμες κατά τι. Μη νομίζετε ότι είναι υπεράριθμες κατά πολύ... 

ΛΕΩΝΙΔΑΣ ΚΟΥΡΗΣ: Μας λέτε ποιες είναι; 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Αν θυμάμαι καλά, είναι της Αιτωλοακαρνανίας, Ηρακλείου, Αχαϊας. Τέσσερις-πέντε περιοχές. Ξέρετε πόσους θα εξοικονομήσουμε από εκεί; 

ΛΕΩΝΙΔΑΣ ΚΟΥΡΗΣ: Δεν είναι όμως πρόκληση, όταν λέτε ότι δεν έχουμε προσωπικό στο Λεκανοπέδιο; 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): 'Ομως, επαναλαμβάνω και πάλι, υπάρχουν κάποιοι νόμοι που τους ξέρετε πολύ καλά, σχετικά με την τοποθέτηση των αστυνομικών με τα μόρια, που υπάρχει εκεί ένα αντικειμενικό σύστημα μεταθέσεων και ουσιαστικά ο αστυνομικός σήμερα έχει το αμετάθετο, κύριε Κουρή. 

Από εκεί και πέρα ο στόχος είναι πραγματικά να ενισχύσουμε την αστυνόμευση της γειτονιάς, να εμπεδώσουμε την ασφάλεια κυρίως σε ορισμένες περιοχές του Λεκανοπεδίου όπου υπάρχουν οξυμένα και ιδιαίτερα, θα έλεγα, προβλήματα. Δεν μπορεί μια χώρα -και δεν νομίζω ότι πρέπει να γίνεται αυτό αντικείμενο λαϊκισμού- αγαπητοί συνάδελφοι, να μη φυλάει τις διπλωματικές αντιπροσωπείες των άλλων χωρών. Εμείς δεν έχουμε απαίτηση να φυλούν τις δικές μας πρεσβείες στο εξωτερικό και μια σειρά άλλα ευαίσθητα κτίρια; Είναι υποχρέωση του κράτους η ασφάλεια των υπηρεσιών του δημοσίου. Είναι απλά και αυτονόητα πράγματα. 

Ακριβώς, λοιπόν, επειδή είναι μέλημά μας η αστυνόμευση της γειτονιάς, η καθιέρωση της πεζής περιπολίας σε όλα τα μήκη και τα πλάτη της χώρας, ιδιαίτερα στα αστικά κέντρα και οι εποχούμενες περιπολίες στην ύπαιθρο, ακριβώς γι' αυτόν το λόγο γίνεται μια προσπάθεια εξοικονόμησης προσωπικού, γι' αυτό ιδρύεται το ειδικό σώμα. Γιατί ειδικό σώμα; Διότι, όπως ξέρετε σήμερα η δεξαμενή του προσωπικού της Ελληνικής Αστυνομίας είναι από τις πανελλήνιες εξετάσεις. Είναι ένα πολύ σωστό, αξιοκρατικό και διαφανές σύστημα, το οποίο δεν πρέπει να το νοθεύσουμε, γι' αυτό ακριβώς δεν κάνουμε προσλήψεις αστυνομικών. Γίνεται ένα ειδικό σώμα. Αν ενοχλεί, κύριε Κουβέλη, η δυνατότητα επέκτασής του πέρα από τα χίλια άτομα, να τη βγάλουμε αυτήν τη διάταξη. 

ΠΡΟΕΔΡΕΥΩΝ (Παναγιώτης Σγουρίδης): Νομίζω ότι μπορεί να γίνει. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Δεν έχω κανένα πρόβλημα. Απολύτως κανένα πρόβλημα. 

Πρέπει να καλύψουμε αυτήν τη στιγμή ένα έλλειμμα και πρέπει επίσης να απαντήσουμε στο πρόβλημα της ασφάλειας των πολιτών, της αστυνόμευσης των γειτονιών όλων των πόλεων της χώρας μας. Είναι αρκετός ο χρόνος της εκπαίδευσής τους. Στο εξωτερικό δεν γίνεται πάνω από τρεις-τέσσερις μήνες εκπαίδευση για τους κανονικούς αστυνομικούς, πόσο μάλλον για στατικούς αστυνομικούς, οι οποίοι θα φυλάγουν κάποια κτίρια. 

Εκτιμώ, λοιπόν, ότι πρέπει να δεχθούμε όλοι την αναγκαιότητα αυτής της τοποθέτησης αυτών των χιλίων φρουρών ειδικών καθηκόντων, προκειμένου στη θέση τους αυτήν τη στιγμή να τοποθετηθούν για αστυνόμευση χίλιοι άνθρωποι, που σε συνδυασμό με αυτούς οι οποίοι βγαίνουν κάποια στιγμή θα αντικαταστήσουν και τους δικαστικούς φύλακες, ώστε να μπορέσουμε έτσι πραγματικά να απαντήσουμε στο πρόβλημα της ανασφάλειας. 

Τώρα σε ό,τι αφορά την πρόσληψη, περιγράφονται τα κριτήρια μέσα. 'Οπως σας είπα η επιτροπή είναι αυτή που συμφωνήθηκε και στην προηγούμενη περίπτωση του κ. Γιαννόπουλου στο Υπουργείο Δικαιοσύνης για τις φυλακές. Εκτιμώ, λοιπόν, ότι αυτήν τη στιγμή με την πρόσληψη αυτών των χιλίων φρουρών με αξιοκρατικά κριτήρια και διαφάνεια, θα μπορέσουμε να απαντήσουμε αποφασιστικά και αποτελεσματικά στο πρόβλημα της εμπέδωσης της ασφάλειας των πολιτών. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Η κ. Μπενάκη έχει το λόγο. 

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, κανένας δεν έχει αντίρρηση ή τουλάχιστον εμείς δεν έχουμε αντίρρηση να δημιουργηθεί αυτό το σώμα ειδικών φρουρών, να ανακουφιστεί η Αστυνομία, να βρεθούν οι κατάλληλοι άνθρωποι που θα φυλάσσουν αυτούς τους ειδικούς στόχους και η τελική κατάληξη να είναι αυτή που θέλει και ο κύριος Υπουργός, να φυλάσσεται επιτέλους ο πολίτης εκεί που κατοικεί, στη γειτονιά του. 

Θεωρώ σημαντική, αν είναι οριστική, την υποχώρηση του κυρίου Υπουργού στο ότι δεν θα αυξάνεται ο αριθμός. Αυτή είναι μία θετική εξέλιξη. 

Είναι προβληματική πάντως η τροπολογία, διότι φοβούμαι μήπως δημιουργήσει κανένα σώμα "πραιτοριανών" και αναφέρομαι σε δύο διατάξεις ευαίσθητες. Η μία διάταξη είναι ο τρόπος πρόσληψης. 'Εχει δίκιο ο κύριος Υπουργός ότι υπάρχει το προηγούμενο της διάταξης για την εξωτερική φρούρηση των φυλακών με τροπολογία του κ. Γιαννόπουλου. 

Οφείλω να υπενθυμίσω στη Βουλή πώς έγινε, πώς ψηφίστηκε αυτή η τροπολογία γι'αυτό το ειδικό σημείο. Είχε φέρει ο κ. Γιαννόπουλος μια διάταξη τραγελαφική, δηλαδή ο κάθε Υπουργός έπαιρνε όποιους ήθελε, για τους χίλιους τριακόσιους εξωτερικούς φρουρούς. 

'Εγινε ονομαστική ψηφοφορία, συνάδελφοι του ΠΑΣΟΚ, με πρώτο τον κ. Πεπονή αντιτάχθηκαν, την απέσυρε ο κύριος Υπουργός διότι δεν είχε πλειοψηφία και την ξανάφερε μετά μια εβδομάδα με αυτού του είδους την διάταξη που φέρνει και ο κύριος Υπουργός και αναγκαστικά ψηφίστηκε η διάταξη. Δεν πρέπει να μας διαφεύγει, δηλαδή, ότι ο τρόπος επιλογής όπως έγινε εκεί, όπως γίνεται και εδώ, γίνεται ουσιαστικά από τον Υπουργό. Βεβαίως, υπάρχει ο αντεισαγγελέας του Αρείου Πάγου, ο οποίος είναι μια εγγύηση, αλλά είναι ένας, διότι τα άλλα δυο μέλη είναι εκπρόσωπος του ΑΣΕΠ που ορίζεται από τον Πρόεδρο -τον Πρόεδρο τον έχει ορίσει η Κυβέρνηση, άρα έχουμε μια επιρροή- και ο άλλος είναι ο διευθυντής της διεύθυνσης αστυνομικού προσωπικού, πάλι πρόσωπο επιλεγόμενο από τον Υπουργό. 

ΠΡΟΕΔΡΕΥΩΝ (Παναγιώτης Σγουρίδης): Δηλαδή, το ΑΣΕΠ θεωρούμε ότι μεροληπτεί; 

ΑΝΝΑ ΜΠΕΝΑΚΗ-ΨΑΡΟΥΔΑ: 'Οχι, δεν θεωρούμε. Είδατε ότι είμαι πολύ προσεκτική στη διατύπωση. Είπα ότι είναι πρόσωπα, τα οποία οφείλουν τη θέση τους εκεί, σε μια επιλογή, η οποία προήλθε από την Κυβέρνηση. Αυτό είπα, κύριε Πρόεδρε, και δεν είπα τίποτε παραπάνω. 

Εν πάση περιπτώσει, τότε έγινε αυτό που έγινε και ψηφίστηκε αυτή η διάταξη και επαναλαμβάνεται εδώ και αφού υπάρχει ένα προηγούμενο, υποθέτω ότι θα μείνει η διάταξη ως έχει. Πρέπει όμως να σας προειδοποιήσω κύριε Υπουργέ, για το τι συμβαίνει αυτήν τη στιγμή στο Υπουργείο Δικαιοσύνης, και το καταγγέλλω στη Βουλή, κατά την διατύπωση του προεδρικού διατάγματος που θα καθορίζει τις προϋποθέσεις, υπό τις οποίες θα προσληφθούν αυτοί οι φρουροί, δηλαδή τα κριτήρια. Γίνεται όργιο. Παραδείγματος χάρη τα φυσικά προσόντα που θέτουν -ακούω, ελπίζω να μην επαληθευθούν- γι' αυτούς τους φρουρούς, είναι πολύ κατώτερα από εκείνα που ισχύουν για την αστυνομία. Δηλαδή γυναίκες με ύψος 1,60 φρουρούν εξωτερικά τις φυλακές, για να αποτρέπουν αυτά τα θηρία που φυλάσσονται μέσα και κάνουν τις εξεγέρσεις και βγαίνουν έξω. Το ύψος επίσης των αστυνομικών είναι κατώτερο, από εκείνο που προβλέπεται για την αστυνομία. Γίνεται ένα τεράστιο "μανιπουλάρισμα" και ως προς τη θέση του γενικού διευθυντή σωφρονιστικού προσωπικού, που αποχωρεί τη Δευτέρα, και το θέμα είναι ποιος θα επιλεγεί γι' αυτήν τη θέση, ώστε σ' αυτό το τριμελές συμβούλιο να τα έχουμε όλα ελεγχόμενα. Σας προειδοποιώ, κύριε Υπουργέ, γιατί ξέρω ότι δεν θέλετε κάτι τέτοιο, να προσέξετε πάρα πολύ στο διάταγμα ή στην απόφαση που θα βγάλετε για τις λεπτομέρειες της εφαρμογής των κριτηρίων και κάθε άλλη λεπτομέρεια. Θα το παρακολουθήσουμε εμείς πολύ στενά το θέμα όπως το κάνουμε τώρα στο Υπουργείο Δικαιοσύνης και περιμένουμε να δούμε τι διάταγμα θα βγει και θα πάει προς επεξεργασία στο Συμβούλιο της Επικρατείας. 

Στο τέλος της παραγράφου 10, αναφέρεται "για τα λοιπά θέματα που δεν ρυθμίζονται με τις διατάξεις του παρόντος νόμου και κατά την εξουσιοδότηση εκδιδομένων κανονιστικών πράξεων εφαρμόζονται ανάλογα οι αντίστοιχες διατάξεις που αφορούν τους αστυφύλακες". Αυτό είναι σωστό. Αλλά τι θα μείνει από το προεδρικό διάταγμα που θα βγάλετε με την παράγραφο 6, ώστε να εφαρμοστούν όντως οι γενικές διατάξεις που ισχύουν για τους αστυφύλακες; Με μια λέξη σας λέω ότι είναι στα χέρια σας αν θα εφαρμοστεί σωστά η διάταξη ή όχι. Διότι όπως είναι -είπα και πριν- δεν αποτελεί 100% εγγύηση ότι τα πράγματα είναι εξασφαλισμένα. 

Και μια άλλη ρύθμιση, κύριε Πρόεδρε, με την οποία δεν μπορούμε να συμφωνήσουμε, αφορά την πενταετή θητεία που θα ανανεώνεται έξι φορές. 

Δηλαδή, θα φθάσουν στα πενήντα πέντε χρόνια αυτοί οι άνθρωποι, θα συμπληρώσουν τριάντα πέντε χρόνια υπηρεσία και κάθε πέντε χρόνια θα ανανεώνεται η θητεία τους; Θα είναι όργανα της κάθε κυβέρνησης. Δεν μιλάω για τον Υπουργό. 'Οταν θα λήγει η θητεία τους θα κοιτάζει αν του αρέσουν αυτοί που είναι μέσα θα τους διώχνει και θα παίρνει άλλους. Δεν είναι διάταξη αυτή η οποία εξασφαλίζει την αξιοκρατία. Θα ήταν, αν δεν είμαστε ένα κράτος εξαρτώμενο κάθε φορά από το κυβερνών κόμμα. Αντιλαμβάνομαι να υπάρχει μια πενταετής πρώτη θητεία, η οποία θα μπορεί να ανανεωθεί, ώστε να μπορεί να φύγει εκείνος ο οποίος δεν είναι καλός. Να δεχθώ ότι θα χρειαστεί και μια δεύτερη πενταετία για να επιβεβαιωθεί η καταλληλότης του. 

Αλλά από εκεί και πέρα, σε ανθρώπους με δεκαπέντε και είκοσι χρόνια στην υπηρεσία, θα τους πείτε ότι έληξε η τέταρτή σου πενταετία και σε διώχνουμε και φέρνουμε άλλους; Θεωρώ ότι εδώ θα υπάρξει κατάχρηση, διότι θα δημιουργηθεί μία κατάσταση, δηλαδή το Σώμα αυτό μπορεί να γίνει όργανο εξυπηρέτησης. Πιστεύω ότι ανοίγει μία πόρτα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσερτικίδης έχει το λόγο. 

ΠΑΝΤΕΛΗΣ ΤΣΕΡΤΙΚΙΔΗΣ: Κύριε Πρόεδρε, κατά την άποψή μου, ο Υπουργός δεν πρέπει να αφαιρέσει από το άρθρο 1, παράγραφος 1, τη δυνατότητα ο αριθμός αυτός των χιλίων ατόμων με προεδρικό διάταγμα να αυξηθεί. Γιατί; Αυτό που διαβλέπω και κατάλαβα από τις ομιλίες των συναδέλφων, είναι ότι υπάρχει μία παρεξήγηση. 

Αυτούς τους χίλιους και δεν ξέρω πόσους άλλους στην πορεία το Υπουργείο θα χρειασθεί, θα τους προσλάβει ο Υπουργός; Αυτό πρέπει να γίνει σαφές ότι δηλαδή αυτοί ο χίλιοι θα προσληφθούν με αντικειμενικά κριτήρια. Και κάθε φορά που ακούω απο συναδέλφους των άλλων κομμάτων να μιλούν περί προσλήψεων, νομίζω ότι προσπαθούν να δημιουργήσουν σύγχυση, να περάσει η εικόνα έξω ότι τελικά αυτούς τους προσλαμβάνει ο Υπουργός ή η Κυβέρνηση. Αυτό είναι λάθος. 

Γνωρίζουμε όλοι ότι αυτοί οι οποίοι μέχρι σήμερα έχουν προσληφθεί πέρα απο το ν.2190 με τις ειδικές κατηγορίες, όλοι προσλήφθηκαν με αντικειμενικά κριτήρια. 

'Αρα, λοιπόν, δεν καταλαβαίνω το λόγο γιατί αυτοί οι χίλιοι εάν χρειασθεί να μην γίνουν χίλιοι διακόσιοι; 

Δεύτερον, ορθώς δεν μπήκαν αυτοί οι ειδικοί φρουροί, όπως αποκαλούνται, στις πανελλαδικές εξετάσεις. Γιατί αυτοί επιβάλλεται να έχουν ειδικά προσόντα. Και τα ειδικά προσόντα προκύπτουν ενδεχομένως αν στο στρατό ήταν στις ειδικές δυνάμεις ή αν ήταν στα ΟΥΚ κλπ. 'Αρα πρέπει αυτοί να έχουν ειδικά προσόντα και αυτά θα προκύψουν μέσα από την προκήρυξη που θα γίνει. 'Ομως είναι λάθος να αμφισβητούμε μία τριμελή επιτροπή, η οποία αποτελείται από τον αντεισαγγελέα του Αρείου Πάγου, από εκπρόσωπο του ΑΣΕΠ και από το διευθυντή της διεύθυνσης αστυνομικού προσωπικού του Υπουργείου Δημόσιας Τάξης, ότι δηλαδή αυτοί δεν θα κάνουν καλά τη δουλειά τους ή έστω ένας εκ των τριών δεν θα κάνει καλά τη δουλειά του. Αυτό είναι λάθος. 

ΠΡΟΕΔΡΕΥΩΝ (Παναγιώτης Σγουρίδης): Μα, τη διαφύλαξη αυτής της κατάστασης την έχουν τα άτομα τα οποία εφόσον δεν προσληφθούν, κάνουν ένσταση και αυτόματα διαφυλάσσουν τη διαδικασία. Επομένως η ένσταση διαφυλάσσει τη διαδικασία. 

ΠΑΝΤΕΛΗΣ ΤΣΕΡΤΙΚΙΔΗΣ: Ακριβώς, έτσι είναι. 

Επίσης, εκεί που πρέπει να δώσουμε ιδιαίτερη έμφαση είναι στα κριτήρια τα οποία θα πρέπει να θεσπισθούν για να γίνει η πρόσληψή τους. 

Κατά την άποψή μου, λοιπόν, δεν πρέπει να εξαλειφθεί η δυνατότητα αύξησης του αριθμού των ατόμων αυτών, διότι ενδεχομένως αυτό προτείνεται από τους συναδέλφους των άλλων κομμάτων, που θέλουν να περάσουν την εικόνα προς τα έξω ότι και αυτοί οι χίλιοι θα προσληφθούν ρουσφετολογικά. Αυτό είναι λάθος. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γιαννόπουλος έχει το λόγο. 

ΑΘΑΝΑΣΙΟΣ ΓΙΑΝΝΟΠΟΥΛΟΣ: Είναι γεγονός, κύριε Πρόεδρε, ότι η τροπολογία αυτή θα μπορούσε να ήταν ένα μίνι νομοσχέδιο, και να μην ήταν τροπολογία η οποία εμβολίμως μπαίνει σε ένα άλλο νομοσχέδιο και πραγματικά μας αιφνιδιάζει. 

Διαβάζοντας προσεκτικότερα το κείμενο αυτό, βλέπω στο άρθρο 6, το θέμα της μοριοποιήσεως των κριτηρίων που είναι για το Υπουργείο Δικαιοσύνης. Το ίδιο θα συμβεί και εδώ. 

Η μοριοποίηση αυτή κατά κριτήριο, την οποία εσείς με υπουργική απόφαση ή με προεδρικό διάταγμα θα μορφοποιήσετε, αντιλαμβάνεσθε ότι δεν είναι σωστή. Σέβομαι και δεν διατηρώ καμιά επιφύλαξη του αδιάβλητου της κρίσης της δικής σας και ενδεχομένως και της επιτροπής που θα συνθέσετε εσείς. Αλλά εγώ θα έλεγα, για να αποφύγουμε όλοι τις οποιεσδήποτε κατηγορίες αύριο, που θα δυναμιτίσουν το συγκεκριμενο νόμο και παράλληλα θα δημιουργήσουν προβλήματα σ' αυτά που λέμε "κριτήρια πρόσληψης", θα ήταν καλύτερο, να έχουμε και εμείς κάποια εκπροσώπηση ή συμμετοχή. 

Δεν αποτελεί συνδικαλιστική παρέμβαση. Αλλά τέλος πάντων θα αποφύγουμε οποιεσδήποτε ασχήμιες οι οποίες έχουν συμβεί κατά το παρελθόν. 

Λέτε γνώση ξένης γλώσσας. Εδώ υπάρχει διαβάθμιση πάνω στο τι ξέρει ο καθένας. Θα γίνει ένα interview. Δεν θα γίνει interview. Απλώς και μόνο ό,τι δηλώσεις είσαι. Στην Ελλάδα συμβαίνει αυτό. Πώς λοιπόν θα εξασφαλιστεί η μοριοποίηση των κριτηρίων. 

Πάμε τώρα, κύριοι συνάδελφοι, στο άρθρο 7. Κανείς σε οποιοδήποτε λειτούργημα και αν βρίσκεται και οποιαδήποτε λειτουργία διακονεί δεν είναι στο απυρόβλητο της οποιασδήποτε κρίσης ή ενδεχομένως δεν επηρεάζεται. Εγώ δεν μπορώ να θεωρήσω ότι ο εισαγγελέας του Αρείου Πάγου ή ο αντεισαγγελέας του Αρείου Πάγου πολύ περισσότερο δεν έχει τις οποιεσδήποτε ανοχές όσον αφορά συμπεριφορές. Και θα έλεγα ότι αυτή η επιτροπή δεν θα πρέπει να είναι τριμελής. Θα πρέπει να είναι πολυπληθεστέρα. Τουλάχιστον να είναι επταμελής, να είναι τυχαιοποιημένη όπως είπε ο κ. Κουρής, κατόπιν κληρώσεως από τον εισαγγελέα του Αρείου Πάγου και όχι ο εισαγγελέας του Αρείου Πάγου να βάζει κάποιον αντεισαγγελέα του Αρείου Πάγου, ο οποίος αντεισαγγελεύς αύριο θα κριθεί μέσα στην όλη διαδικασία, οπότε καταλαβαίνετε την σχέση εξάρτησης. Και το λέγω αυτό διότι εγώ υπηρετώ τόσα χρόνια στο πανεπιστήμιο και ξέρω ακριβώς τι γίνεται και στις ανώτατες βαθμίδες. Κανείς λοιπόν δεν είναι στο απυρόβλητο της οποιασδήποτε εκ μέρους μας κριτικής. 

Ο Πρόεδρος του ΑΣΕΠ. Είπε η κ. Μπενάκη ότι μάλιστα ο Πρόεδρος του ΑΣΕΠ ορίζει τον εκπρόσωπο του ΑΣΕΠ, αλλά ξέρουμε πολύ καλά πώς είναι το ΑΣΕΠ και ακόμη ότι συμμετέχει ο διευθυντής της αστυνομικής διεύθυνσης του προσωπικού του Υπουργείου Δημοσίας Τάξεως. 

Για μένα τουλάχιστον θα πρέπει να είναι επταμελής η επιτροπή και να είναι τυχαιοποιημένη. Αυτό μπορεί να βρεθεί. Σε πάρα πολλές διαδικασίες γίνεται. Θα μου πείτε: Θα πρωτοτυπήσουμε; Και γιατί να μην πρωτοτυπήσουμε σήμερα; Δεν το κατάλαβα αυτό. Θα πρέπει δηλαδή συνέχεια να σερνόμαστε σε μια διαδικασία που, κύριοι συνάδελφοι, κακά τα ψέματα θα σας πω το εξής: Σε όλες αυτές τις κρίσεις ΑΣΕΠ κ.λπ. δεν έτυχε ένας φίλα προσκείμενος προς τον Γιαννόπουλο τον ομιλούντα να μπει μέσα σ' αυτήν τη διαδικασία; Μα τόσο τενεκέδες ήταν όλοι; Δεν μπορεί. Κάτι γίνεται. Και σας είπα ότι πρέπει να αποφύγουμε άθλιους που μπορεί να υπάρξουν, όπως υπήρξε και το επαναλαμβάνω ο άθλιος Ηλιόπουλος ο οποίος και δεν τιμωρήθηκε. Αυτό συνέβη. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τασούλας έχει το λόγο. 

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, αυτή η μοριοποίηση που ισχυρίζονται εδώ οι συνάδελφοι, όσοι έχουν ασχοληθεί ξέρουν ότι δεν έχει καμία αξιοπιστία, γιατί στα μόρια θα βάλετε και κάτι που θα λέει για την προϋπηρεσία και θα πείτε μετά ότι α, είχε κάνει και στο στρατό και άρα αυτός είναι που θα πάρουμε. Να μη σας πω, έτσι χαριτολογώντας, ότι δεν αποκλείεται να πείτε ότι το αριστερό πόδι να έχει περίμετρο τριάντα εννιά εκατοστά και το δεξί να έχει τριάντα οκτώ και θα πάτε να βρείτε αυτόν που ξέρετε ότι έχει αυτό το στοιχείο και θα πείτε, τι να κάνουμε, αυτός είχε αυτό το κριτήριο. 

Επομένως να τα αφήσουμε αυτά. Παρακάμπτεται η διαδικασία περί ενιαίου κριτηρίου, όσο μπορεί αυτό να είναι αξιόπιστο και αποδοτικό, που είναι οι εξετάσεις. Το ένα είναι αυτό. 

Το δεύτερο είναι ότι δεν απαντά κανένας πώς συμβαίνει να έχουμε αναλογικά μεγαλύτερο αριθμό αστυνομικών στην Ελλάδα απ' όλες τις Ευρωπαϊκές χώρες και να λέμε ότι έχουμε έλλειμμα. Τι συμβαίνει και γίνεται αυτό το πράγμα; 

Και το τρίτο είναι αυτή η διαδικασία ανάπτυξης ενός κατασταλτικού μηχανισμού -σχεδιασμένος είναι, από ξένους επιβάλλεται- στο όνομα της τρομοκρατίας, της αντιμετώπισης, ό,τι βαφτίζουμε τρομοκρατία. Διότι έρχεστε και μας λέτε: Για τα σύνορα; Συνοριακούς φύλακες. 'Αλλο σώμα. Για τα δικαστήρια; 'Αλλο σώμα. Για τις φυλακές; 'Αλλο σώμα. Τους υπόλοιπους τι τους θέλετε; Να αποσύρετε αυτήν την τροπολογία. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο. 

ΦΩΤΗΣ ΚΟΥΒΕΛΗΣ: Κύριε Πρόεδρε, εγώ θα ήμουν ο τελευταίος που θα υποστήριζα την άποψη ότι πράγματι δεν υπάρχουν ευπαθείς στόχοι. Βεβαιότατα υπάρχουν. Και βεβαιότατα, κύριε Υπουργέ, οφείλετε, ως πολιτικός προϊστάμενος του Υπουργείου Δημόσιας Τάξης, αυτούς τους στόχους να τους προστατεύετε. Και μακριά από εμάς ο οποιοσδήποτε λαϊκισμός και ο οποιοσδήποτε ισοπεδωτικός λόγος. Δεν πρόκειται περί αυτού. Αλλά εδώ ιδρύεται ένα ειδικό σώμα μέσα στην Αστυνομία. Και θέλετε να το ιδρύσετε με μία τροπολογία της τελευταίας στιγμής. 

Για παράδειγμα ανανεώνεται η θητεία του μέχρι το πεντηκοστό πέμπτο έτος της ηλικίας. Ποια θα είναι η εξέλιξή του; Βεβαίως στο ακροτελεύτιο άρθρο παραπέμπετε στις γενικές διατάξεις περί της ρυθμίσεως των ζητημάτων που αφορούν στον αστυφύλακα. Πιστεύετε, όμως, ότι μπορεί η Βουλή υπεύθυνα να νομοθετήσει για τη δημιουργία ενός ειδικού σώματος με τροπολογία; 

Ακούστε, για παράδειγμα, την αοριστία των κριτηρίων. Λέτε στην παράγραφο 6: "Κριτήρια πρόσληψης αποτελούν ο γενικός βαθμός απολυτηρίου λυκείου, η γνώση ξένης γλώσσας και η εκπλήρωση των στρατιωτικών υποχρεώσεων κατά προτίμηση." Και σας ερωτώ: 'Οχι εσείς, κάποιος που θα σας διαδεχθεί, της αυτής ή άλλης κυβερνήσεως, αυτό το "κατά προτίμηση" δεν θα το αξιοποιήσει με τη ρευστότητα που εμπεριέχει ο όρος; 

Και λέτε περαιτέρω: "Κάθε άλλη λεπτομέρεια καθορίζεται" -αναφορικά με τις εξετάσεις- "με απόφαση του Υπουργού Δημόσιας Τάξης". 'Οταν μάλιστα πάτε να ιδρύσετε ειδικό σώμα, αυτά τα οποία θεωρείτε λεπτομέρειες, είναι τα συστατικά στοιχεία μιας κρίσης για την πρόσληψη ανθρώπων που θα συγκροτήσουν αυτό το ειδικό σώμα. 

Εγώ δεν είπα, κύριε συνάδελφε της Πλειοψηφίας, ότι θέλουμε να βγει προς τα έξω ότι γίνονται οι προσλήψεις για λόγους μεροληψίας ή οτιδήποτε άλλο. Συνομολογούμε την ανάγκη να καλύπτονται ευπαθείς στόχοι. Βεβαίως υπάρχει πάντοτε το ζήτημα της αναδιάρθρωσης. Ε, όλα αυτά, δεν μας επιτρέπουν, κύριε Υπουργέ, να ψηφίσουμε μία τροπολογία διότι, επαναλαμβάνω, πέρα από τις πολιτικές καχυποψίες αφορά σε ένα πάρα πολύ σημαντικό ζήτημα. 

Αυξήστε τον αριθμό των εισακτέων στις σχολές της Αστυνομίας. Διαμορφώστε από το υπάρχον προσωπικό ή από εκείνο που θα προσλάβετε, ένα ειδικό σώμα. Και σε κάθε περίπτωση να φέρετε ένα νομοσχέδιο εμπεριστατωμένο, αναλυτικό, έτσι ώστε να δώσετε τη δυνατότητα σε όλους τους Βουλευτές να καταψηφίσουν ή να υπερψηφίσουν στη βάση συγκεκριμένων διατάξεων που με σαφήνεια θα ορίζουν αυτά τα κρίσιμα θέματα και, επαναλαμβάνω, ανεξάρτητα από εγερμένες καχυποψίες, οι οποίες έχουν εγερθεί εν όψει και των προσεχών εκλογών. 

Δεν δικαιούται να είναι υποψιασμένος ο οιοσδήποτε Βουλευτής όταν πληροφορείται ότι αποδομείται ο ν. 2190; Χίλιοι τριακόσιοι από εδώ, χίλιοι από εκεί, πεντακόσιοι από εκεί. Δεν δικαιούμαι να είμαι καχύποπτος, κύριε Υπουργέ; Και δεν απευθύνομαι σε σας, αλλά στον συνάδελφο της Πλειοψηφίας. Και πού πάει ο 2190, τον οποίο υπερασπιστήκαμε όλοι και ζητήσαμε μάλιστα τη διεύρυνσή του, έτσι ώστε να μην μείνει σπιθαμή του ευρύτερου δημόσιου τομέα που να μην καταλαμβάνεται από τις ρυθμίσεις του νόμου αυτού. 

Να την αποσύρετε. Θα προστατεύσετε και τον εαυτό σας έτσι. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, από την αρχή δεν αμφισβήτησα την ανάγκη δημιουργίας ενός ειδικού σώματος για ειδικές υπηρεσίες, αλλά δεν μπορεί αυτό να γίνει με τροπολογία, η οποία δεν είναι καν προσεγμένη με τόσες παρατηρήσεις που έχουν γίνει και άλλες τόσες που μπορώ κι εγώ να προσθέσω. 

Κατά συνέπεια, πρέπει ο κύριος Υπουργός να την αποσύρει και να την επαναφέρει σαν νομοσχέδιο ολοκληρωμένο. 

Γιατί και στη λειτουργία του, όπως μου εξηγούσατε προηγούμενα, κύριε Υπουργέ, πρέπει αυτοί οι στόχοι, οι οποίοι σήμερα φρουρούνται από το Γενικό Σώμα της Αστυνομίας, να αποσυρθούν και να μπουν αυτοί. 

Θα γίνει εξ ολοκλήρου; Θα γίνει εν μέρει; Θα συνυπάρχουν; Θα συνλειτουργεί σε αυτές τις υπηρεσίες το ειδικό σώμα με το μέχρι σήμερα ασχολούμενο αστυνομικό προσωπικό ή θα προστεθεί και αυτό στο ήδη υπάρχον; Αυτό είναι στην κρίση του. Αυτό όμως πρέπει να διαφαίνεται γιατί δεν μπορείς να ψηφίζεις κάτι υποθετικά. 'Ολες οι παράγραφοι είναι σε υποθέσεις, που μπορώ να δεχθώ ότι είναι καλοπροαίρετες, αλλά είναι υποθέσεις. Και οι νόμοι δεν ψηφίζονται μόνο για σας, κύριε Υπουργέ, ψηφίζονται και για τον επόμενο Υπουργό και για την επόμενη κυβέρνηση και θέλει προσοχή. 

Πράγματι πρέπει να γίνει ένα ειδικό σώμα εφόσον χρειάζεται και εξυπηρετεί πάγιες και ειδικές ανάγκες. Πάντα θα υπάρχει ανάγκη φρούρησης αυτών των στόχων που αναφέρετε μέσα. Αλλά έτσι, όπως γίνεται, αποσπασματικά, δεν μπορεί να μην αφήσει καχυποψίες. 

'Οσον αφορά δε την πιθανή καχυποψία κάποιων για το ότι αυτές οι προσλήψεις είναι και προεκλογικού χαρακτήρα -ας μην είναι και έτσι- θα σας έλεγα ότι βοά ο Τύπος ότι ο ν.2190 καταργείται. Καταργείται μεθοδικά και το διαπιστώνουμε και στην πράξη. Πράγματι, είναι χίλιοι τριακόσιοι, είναι χίλιοι και αργότερα θα έρθουν από άλλο Υπουργείο άλλοι χίλιοι, άλλοι δύο χιλιάδες και πάλι μετά για ειδικές περιπτώσεις. Αφού υπάρχει μία απόφαση, της αξιοκρατίας! 

'Οσον αφορά το κατά πόσο λειτουργεί αυτή η ιστορία με τα μόρια, κύριε Υπουργέ, ας μου επιτρέψετε να σας πω κάτι. Εμείς ζούμε σε επαρχίες και γνωριζόμαστε, μεταξύ μας, όπως συμβαίνει σε κάθε μικρή κοινωνία. Τί θέλετε να σας πω; Πως βγαίνουν οι προσλήψεις στην Πυροσβεστική στην περιφέρεια τη δική μου; Γνωρίζω πόσα τέκνα έχει κάποιος, τι ειδικές γνώσεις έχει κάποιος, εάν έχει απολυτήριο Γυμνασίου ή δεν έχει, ποιο είναι το οικογενειακό εισόδημα. 'Ολα αυτά μας είναι γνωστά. Και διαπιστώνεις στο αποτέλεσμα της κρίσης ότι η απόφαση είναι εντελώς διαφορετική και προκλητικά διαφορετική πολλές φορές. Τι πρέπει να κάνω εγώ σαν Βουλευτής; Να γίνω αστυνομικός και να ελέγξω κατά πόσο οι πιστοποιήσεις που κατατέθηκαν ήταν ειλικρινείς ή όχι; Πράγματι υπάρχει καταστρατήγηση και θα συνεχίσει να υπάρχει αν δεν διασφαλιστούν αυτές με συγκεκριμένα στοιχεία και όχι με εκφράσεις σαν αυτή, την αίωρη, "κατά προτίμηση" ως εφέδρων αξιωματικών -δεν το προσδιορίζει- ή κάποιοι με μόρια, τα οποία θα προσδιορίσετε στη συνέχεια. Ο άλλος έχει τελειώσει το πανεπιστήμιο ή τη Γυμναστική Ακαδημία. Αυτός που έχει τελειώσει το λύκειο θα έχει περισσότερα μόρια από εκείνον που έχει τελειώσει το πανεπιστήμιο; Θα δούμε περιπτώσεις που έχουμε ξαναδεί, ένας που έχει τελειώσει τη Γυμναστική Ακαδημία να θεωρείται κατώτερος από έναν που έχει τελειώσει το λύκειο για ειδική υπηρεσία. 

Αυτά πρέπει να είναι προσδιορισμένα, να είναι καλά μελετημένα για να μην αφήνουν καχυποψίες, αλλά και για να μην είναι αναποτελεσματικά στην υλοποίησή τους. 

ΠΡΟΕΔΡΕΥΩΝ (Παναγιώτης Σγουρίδης): 'Εχει ζητήσει το λόγο ο κ. Ρωμαίος. Στη συνέχεια θα μιλήσει ο κ. Κουρής, ο κ. Σφυρίου, θα απαντήσει ο κύριος Υπουργός και θα κλείσουμε. 

Ο κ. Ρωμαίος έχει το λόγο. 

ΓΕΩΡΓΙΟΣ ΡΩΜΑΙΟΣ: Ευχαριστώ, κύριε Πρόεδρε. 

Δύο πτυχές έχει το πρόβλημα. Εάν πρέπει να γίνει αυτή η πρόσληψη. Εγώ χαίρομαι γιατί ο κ. Χρυσοχοϊδης μπόρεσε, αυτό που δεν μπόρεσα εγώ πριν από ενάμιση χρόνο, να φέρει σήμερα εδώ και να το υλοποιήσει. 'Αρα συμφωνώ απόλυτα στην πρόταση. 

Τώρα όσον αφορά τις διαδικασίες, επειδή ακούστηκαν πολλά και ακούστηκε το θέμα της Πυροσβεστικής και από τον κ. Κουρή και από τον κ. Γιαννόπουλο, θα ξεκινήσω από εκεί. 

Πράγματι, επί της δικής μου υπουργίας υπήρξε ένα πρόβλημα με τις προσλήψεις των πυροσβεστών. Το πρόβλημα όμως δεν ήταν ούτε στη διαδικασία ούτε στα κριτήρια. Απλά, δυστυχώς, αξιωματικός ο οποίος ήταν μέλος της επιτροπής, πλαστογράφησε το βαθμό απολυτηρίου. Δεν έπασχε το σύστημα. Κάποιος πλαστογράφησε το απολυτήριο, τιμωρήθηκε και ο φάκελος πήγε στον εισαγγελέα. 

Ακυρώθηκε ο διαγωνισμός. Αυτό σήμαινε ότι υπήρχε η δυνατότητα διαπίστωσης των όποιων παρεμβάσεων, από εκείνους που υπέβαλαν αίτηση. Διαφορετικά αν γινόταν με αδιαφάνεια αυτή η πρόσληψη δεν θα είχε γίνει αντιληπτή η πλαστογράφηση. 'Εγινε αντιληπτή διότι δόθηκε η δυνατότητα σε όλους να ελέγχουν τα πάντα, δημοσιεύθηκε και δημοσιεύεται η κατάσταση των επιτυχόντων και των άλλων με βάση την κατάταξη που δίνουν τα κριτήρια. Ακυρώθηκε ο διαγωνισμός και έκτοτε έγιναν άλλοι δύο. Ουδείς έθεσε θέμα. 

'Εχουμε το τελευταίο παράδειγμα της πρόσληψης χιλίων συνοριακών φρουρών με τις ίδιες διαδικασίες και ουδεμία καταγγελία υπάρχει. 

Το σύστημα αυτό, λοιπόν, είναι αντικειμενικό. Θα θυμίσω στους συναδέλφους πως όταν ψηφίζαμε το νόμο για τη συνοριακή φρουρά φέραμε τα διατάγματα με τη διαδικασία πρόσληψης, άτυπα έστω. Υπήρξαν παρατηρήσεις επί των διαταγμάτων και νομίζω ότι εάν ο Υπουργός κ. Χρυσοχοϊδης ακολουθήσει τη διαδικασία που χρησιμοποιήσαμε για τη συνοριακή φρουρά, που προέβλεπε και τα ειδικά προσόντα των ειδικών δυνάμεων, που πράγματι χρειάζονται, μπορούμε να καταλήξουμε σε μία άψογη και διάφανη διαδικασία. Εάν υπάρξει οποιαδήποτε παρέμβαση, θα είναι παρέμβαση προσώπου. Αυτό όμως θα μπορούσε να γίνει από οποιοδήποτε πρόσωπο είτε με κλήρωση γίνεται είτε με διορισμό. 

ΠΡΟΕΔΡΕΥΩΝ (Παναγιώτης Σγουρίδης): Αυτό και στις πανελλήνιες εξετάσεις μπορεί να γίνει. 

ΓΕΩΡΓΙΟΣ ΡΩΜΑΙΟΣ: Παρέμβαση όμως της πολιτικής ηγεσίας σε καμία περίπτωση δεν μπορεί να γίνει, διότι παρέμβαση γίνεται μόνο με αλλοίωση, με πλαστογράφηση. Δεν νομίζω ότι μπορεί να βρεθεί Υπουργός που θα δώσει εντολή σε οποιοδήποτε υφιστάμενό του να πλαστογραφήσει το βαθμό του απολυτηρίου, για να βάλει κάποιον προστατευόμενό του. Κάποτε μέσα στη Βουλή πρέπει να μιλάμε με υπευθυνότητα. Το ότι βρέθηκε ένας αξιωματικός του Πυροσβεστικού Σώματος να παραποιήσει -αυτό έκανε- να πλαστογραφήσει το βαθμό του απολυτηρίου, αυτό δεν σημαίνει ότι πάσχει το σύστημα ή ότι έχει κάποια ευθύνη η πολιτική ηγεσία. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουρής έχει το λόγο. 

ΛΕΩΝΙΔΑΣ ΚΟΥΡΗΣ: Κύριε Υπουργέ, θα επιμείνω στην πρόταση που έκανα για το σύστημα της κλήρωσης. 'Οποια πρόσωπα αποφασίσετε να μπουν στην επιτροπή, τα τρία ή τα επτά που πρότεινε ο κ. Γιαννόπουλος ή όποιον άλλον αριθμό νομίζετε εσείς ότι είναι ο κατάλληλος, να προσδιορίσουμε τις ιδιότητές τους, αλλά από κει και πέρα, όπως γίνεται σε πάρα πολλές περιπτώσεις, να υπάρξει κλήρωση όλων αυτών που έχουν την αντίστοιχη ιδιότητα, προκειμένου να υπάρχει μια επιτροπή επιλεγμένη με καθαρώς αντικειμενικά κριτήρια και να μην βαρύνεσθε εσείς με οτιδήποτε ενδεχομένως συμβεί. 

Θα ήθελα να κάνω δύο επιμέρους επισημάνσεις στο άρθρο 6. Βλέπω εδώ ότι αναφέρεται σαν μία ειδική κατηγορία και ένα ειδικό προσόν να είναι κάποιος εθελοντής πενταετούς υποχρέωσης. Αυτό δεν είναι απαραιτήτως προσόν για το φυλακτικό προσωπικό. Σας λέω ένα παράδειγμα: Μπορεί κάποιος να έχει υπηρετήσει ως πενταετούς υποχρέωσης οπλίτης, ειδικός στα ηλεκτρονικά. Είναι προσόν για να μετέχει κατά προτεραιότητα σ' ένα σώμα φυλακτικού χαρακτήρα; 

Δεύτερον, στο ίδιο άρθρο ενώ προβλέπονται με το προεδρικό διάταγμα τα απαιτούμενα προσόντα, ο τρόπος διαπίστωσης κλπ., δεν προβλέπεται καμία διαδικασία ενστάσεως, είτε σ' αυτήν την παράγραφο είτε σε οποιαδήποτε άλλη. Δηλαδή, κάποιος ο οποίος αισθάνεται αδικούμενος πού θα προσφύγει και πώς; 

ΠΡΟΕΔΡΕΥΩΝ (Παναγιώτης Σγουρίδης): Στην εγκύκλιο αυτή οι ενστάσεις... 

ΛΕΩΝΙΔΑΣ ΚΟΥΡΗΣ: Μα, δεν προβλέπεται. Το προεδρικό διάταγμα, κύριε Πρόεδρε, λέει ... 

ΠΡΟΕΔΡΕΥΩΝ (Παναγιώτης Σγουρίδης): Στο προεδρικό διάταγμα βγαίνει και το θέμα των ενστάσεων, όπως γίνεται στους πενταετούς θητείας, όπως γίνεται στο Λιμενικό Σώμα και οπουδήποτε. 

ΛΕΩΝΙΔΑΣ ΚΟΥΡΗΣ: Κύριε Πρόεδρε, διαβάστε την παράγραφο 6. Δεν αναφέρει πουθενά διαδικασία ενστάσεων που πρέπει να περιληφθεί στο προεδρικό διάταγμα. Γι' αυτό, λοιπόν, λέμε ότι η τροπολογία είναι κυριολεκτικά φτιαγμένη "στο πόδι". 

Εγώ τουλάχιστον προσωπικά δεν διαφωνώ με το ότι πρέπει να υπάρξει ένα ειδικό φυλακτικό προσωπικό για μερικούς, όχι για όλους -και σας εξήγησα για ποιους λόγους έχω επιφύλαξη- εκείνους τους στόχους ακινήτων του δημοσίου ή του ευρύτερου δημόσιου τομέα ή των ξένων αποστολών. Νομίζω, ότι θα έπρεπε να επιλεγεί η διαδικασία της κανονικής καταθέσεως είτε σε αυτοτελές νομοσχέδιο είτε σαν άρθρο ενός ειδικού νομοσχεδίου και ειδικά για το Αρχηγείο της Αστυνομίας που μας είπατε ότι θα καταθέσετε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, θέλω να επισημάνω ότι είναι θετικό κατ' αρχήν το γεγονός, ότι με εξαίρεση το Κομμουνιστικό Κόμμα τα υπόλοιπα κόμματα αναγνωρίζουν την αναγκαιότητα που υπάρχει για συσταθεί αυτό το Σώμα. Από εκεί και πέρα βεβαίως έγιναν παρατηρήσεις τόσο για τη διαδικασία όσο και για την ουσία του τρόπου με τον οποίο προχωρεί η συγκρότηση. Επί αυτών θα ήθελα και εγώ να κάνω τη δική μου τοποθέτηση. 

Πρώτα-πρώτα, όταν πήρε η κυβέρνηση του ΠΑ.ΣΟ.Κ. την πρωτοβουλία να φέρει τον ν. 2190 ήταν πολλές πτέρυγες και πολλοί συνάδελφοι της Αντιπολίτευσης μέσα στη Βουλή που και τι δεν είπαν. Κατακεραύνωσαν την Κυβέρνηση για τον ν. 2190. Και εμείς που ψηφίσαμε αυτόν το νόμο και μας ενδιαφέρει περισσότερο από κάθε άλλον να τηρείται και να εφαρμόζεται, ακούμε έκπληκτοι εκείνους που κατακεραύνωναν το νόμο, να χύνουν τώρα κροκοδείλια δάκρυα μη τυχόν και καταργηθεί. 

ΦΩΤΗΣ ΚΟΥΒΕΛΗΣ: Ποιος, κύριε συνάδελφε; 

ΚΟΣΜΑΣ ΣΦΥΡΙΟΥ: Δεν μιλάω προσωπικά για σας, κύριε Κουβέλη. Είδα, για παράδειγμα, τον κ. Ρόκο και άλλους συναδέλφους να χύνουν κροκοδείλια δάκρυα. 

Στην Αστυνομία δεν ίσχυε ποτέ ο ν.2190, ούτε με την αρχική του μορφή ούτε με τις τροποποιήσεις και τις συμπληρώσεις που έχουν γίνει μέχρι τώρα. Γνωρίζουμε πολύ καλά ότι εκείνο το σύστημα που καθιερώσαμε για να μπαίνουν νέοι στην Αστυνομία, είναι οι πανελλήνιες εξετάσεις. 

Είναι γεγονός ότι έχει εφαρμοστεί επί αρκετά χρόνια το σύστημα των πανελληνίων εξετάσεων. Πρέπει να γνωρίζουμε όμως ότι μέσα από το σύστημα των πανελληνίων εξετάσεων δεν μπορείς να διαγνώσεις συγκεκριμένα για φύλαξη στόχων σωματικά ή άλλα προσόντα. Πρέπει να μπει μία διαδικασία με την οποία να μοριοποιείς την ειδική εκπαίδευση που έχει πάρει στη ζωή του ο νέος. Για παράδειγμα, όπως αναφέρεται εδώ, το "κατά προτίμηση να έχουν εκπαιδευτεί ως αξιωματικοί ή να έχουν εκπαιδευτεί στις ειδικές δυνάμεις των Ενόπλων Δυνάμεων". Για τους πενταετείς έχω και εγώ μία επιφύλαξη, γιατί πράγματι κάποιοι εκπαιδεύονται και αποκτούν προσόντα αλλά κάποιοι άλλοι όχι. Γι' αυτό χρειάζεται εδώ μία προσοχή. Αυτό όμως στις πανελλήνιες εξετάσεις δεν μπορείς να το διαγνώσεις. Με τις πανελλήνιες εξετάσεις θα πρέπει να περιμένει ο Υπουργός την επόμενη άνοιξη, που θα γίνει ο προγραμματισμός των θέσεων για τον επόμενο Ιούλιο που θα γίνουν οι πανελλήνιες εξετάσεις, για να τους πάρει στο τέλος του 2000, αφού βγουν τα αποτελέσματα των πανελληνίων εξετάσεων κλπ. 

Νομίζω, λοιπόν, ότι καλό είναι που γίνονται οι επισημάνσεις από τους συναδέλφους για να ληφθούν μερικά πράγματα υπόψη. Δεν πρέπει όμως να φθάνουμε σε υπερβολές. Δεν καταργείται με την ψήφιση αυτού του νόμου το ΑΣΕΠ, διότι πρώτον στην Αστυνομία ουδέποτε ίσχυε το ΑΣΕΠ και δεύτερον διότι βάζει τώρα τον εισαγγελέα και το διευθυντή του ΑΣΕΠ να έχουν την πλειοψηφία της επιτροπής που θα κάνει την επιλογή. Θα μπορούσε να πει κανείς ότι ίσως για δεύτερη φορά εμπλέκεται το ΑΣΕΠ στην επιλογή, ενώ μέχρι τώρα δεν είχε εμπλακεί ποτέ. 

Εν πάση περιπτώσει, εκείνο που με κάνει να αγανακτώ μερικές φορές είναι να τα ακούω και από συναδέλφους της Νέας Δημοκρατίας, οι οποίοι όταν κυβέρνησαν τη χώρα ποτέ δεν καθιέρωσαν κανένα αντικειμενικό κριτήριο για την επιλογή στην Αστυνομία. Γνωρίζουμε πολύ καλά πως γίνονταν οι επιλογές. Επομένως, αυτό πρέπει να εγγραφεί στα υπέρ μας. 

Πολλές άλλες παρατηρήσεις θα ήθελα να κάνω επί του θέματος, αλλά δεν έχω το χρόνο. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Παρακαλώ να έχουμε μία ήρεμη συζήτηση. 

Ο κύριος Υπουργός έχει το λόγο. Συνοψίστε με τις παρατηρήσεις σας και αυτά τα οποία κάνετε δεκτά από τις παρατηρήσεις των συναδέλφων. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Καλώς. 

Εκφράστηκαν ανησυχίες για τον τρόπο πρόσληψης. Αν ήταν με το ΑΣΕΠ, σε τι θα διέφερε η διαδικασία; Δεν το έχω καταλάβει από τη συζήτηση μέχρι τώρα. Θα διέφερε η μοριοποίηση; Προφανώς θα ήταν η ίδια. Απλώς, όλη αυτή η διαδικασία που είναι διαφανέστατη, δεν περνάει από το ΑΣΕΠ. Δεν νομίζω ότι υπάρχει λόγος να εκφράζονται εδώ υπερβολές για τον τρόπο και για τη διαφάνεια στις προσλήψεις των ειδικών φρουρών. 

Πριν από λίγους μήνες προσλήφθηκαν στην Αστυνομία χίλιοι φύλακες συνόρων. Υπήρξε απολύτως κανένα, όχι καταγγελία, παράπονο; Κανένα πρόβλημα. Αντιθέτως, υπήρξαν πολλοί έπαινοι και μάλιστα απ'αυτούς που ήταν άμεσα ενδιαφερόμενοι. Παρ' όλα αυτά, θα στείλω σε όλα τα κόμματα το σχέδιο του προεδρικού διατάγματος για να το δείτε, για να εκφράσετε τις απόψεις σας. 

Δεύτερον είπε ο κ. Κουβέλης όπως και άλλοι "κατά προτίμηση να είναι έφεδροι αξιωματικοί ή να έχουν υπηρετήσει στις Ειδικές Δυνάμεις". Το κατά προτίμηση αυτό ή η ξένη γλώσσα που ανέφερε ο κ. Γιαννόπουλος προσδιορίζεται επακριβώς στο προεδρικό διάταγμα. 'Οτι δηλαδή, αν έχει lower στην αγγλική, θα πάρεις ένα μόριο, αν έχεις proficiency, θα πάρεις δύο μόριο κ.λπ. Είναι μία διαδικασία πλήρως στεγανοποιημένη η οποία αποκλείεται να καταστρατηγηθεί από κάποιον. Παρά μόνο όπως ανέφερε ο κ. Ρωμαίος. Μία τέτοια παρέμβαση όμως θα μπορούσε να γίνει είτε στο ΑΣΕΠ είτε στις πανελλήνιες, ενδεχομένως. 

Συνεπώς, συμφωνώ και συμμερίζομαι την αγωνία όλων για τη διαφάνεια. Αλλά νομίζω ότι έχουμε όλους εκείνους τους τρόπους, για να διασφαλίσουμε πλήρως τη στεγανοποίηση της διαδικασίας πρόσληψης. 

Δέχομαι την απάλειψη στην παράγραφο 1 σχετικά με την αύξηση του αριθμού. Δεν διαφωνώ. 

ΠΡΟΕΔΡΕΥΩΝ (Παναγιώτης Σγουρίδης): Αυτό δηλαδή φεύγει. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Απολύτως. 

ΑΝΝΑ ΜΠΕΝΑΚΗ - ΨΑΡΟΥΔΑ: Σε ό,τι αφορά την πενταετή θητεία; 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Για την πενταετή θητεία, έχει δίκιο ο κ. Κουρής όταν λέει, ότι όλοι αυτοί δεν εκπαιδεύτηκαν ή δεν μπορούν ενδεχομένως να ασκούν φυλακτικά καθήκοντα. Από την άλλη όμως, είναι ένα προσωπικό που έχει και μία μακρά πενταετή στρατιωτική εκπαίδευση. 

ΠΡΟΕΔΡΕΥΩΝ (Παναγιώτης Σγουρίδης): 'Αλλο πράγμα σας λέει. Δεν λέει γι' αυτό. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Θεωρώ ότι πρέπει να είναι μέσα. 

ΠΡΟΕΔΡΕΥΩΝ (Παναγιώτης Σγουρίδης): 'Οχι για τους πενταετούς. Λέει για την ανανέωση κάθε πέντε χρόνια, πώς θα πηγαίνει. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Νομίζω, ότι είναι σκόπιμο σε αυτήν την πρώτη φάση, να παραμείνει πενταετής η θητεία των Ειδικών Φρουρών και στη συνέχεια, να δούμε πώς θα εξελιχθεί και σε συνδυασμό και με τη θητεία και τη διαδρομή των συνοροφυλάκων. Γιατί θαρρώ πως θα προκύψουν μία σειρά από ζητήματα. Να τα νομοθετήσουμε και να τα ρυθμίσουμε λίγο αργότερα. Ας τα αφήσουμε προς το παρόν έτσι. 

Σε ό,τι αφορά την τυχαιοποίηση όπως είπε ο κ. Γιαννόπουλος και άλλοι συνάδελφοι, εγώ δεν έχω αντίρρηση. Αλλά θα ήθελα η κ. Μπενάκη που έχει θητεύσει ως Υπουργός Δικαιοσύνης, αλλά και ο κ. Κουβέλης να μας πουν με ποια διαδικασία θα γίνει αυτό και πως θα περιγραφεί στο νόμο. 

ΠΡΟΕΔΡΕΥΩΝ (Παναγιώτης Σγουρίδης): Το ότι θα γίνεται κλήρωση για το μέλος του ΑΣΕΠ και κλήρωση για τον εισαγγελέα. 

ΑΘΑΝΑΣΙΟΣ ΓΙΑΝΝΟΠΟΥΛΟΣ: Αυτό είναι το πιο εύκολο. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Για τον εισαγγελέα πώς θα γίνεται η κλήρωση; Στο ΑΣΕΠ μπορούμε να πούμε ότι θα κληρώνεται από τα μέλη του ΑΣΕΠ. 

ΛΕΩΝΙΔΑΣ ΚΟΥΡΗΣ: Και των αστυνομικών διευθυντών; 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Και όλων των διευθυντών του επιτελείου του Υπουργείου Δημόσιας Τάξης. 

ΠΡΟΕΔΡΕΥΩΝ (Παναγιώτης Σγουρίδης): Θα κληρώνεται με ανοικτή διαδικασία μέσα από το επιτελείο του Υπουργείου Δημόσιας Τάξης. 

ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Για τον αντεισαγγελέα δεν νομίζω πως πρέπει να το ορίσουμε. 

ΦΩΤΗΣ ΚΟΥΒΕΛΗΣ: Κύριε Πρόεδρε, θέλω να πω μια κουβέντα μόνο. Είναι προφανές ότι υπάρχει δυνατότητα κλήρωσης και μεταξύ των κυρίων αντεισαγγελέων. Αλλά, δε θεωρώ σκόπιμο να υπάρξει κλήρωση διότι κατά τη γνώμη μου έχουν αμάχητο τεκμήριο αμεροληψίας. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τασούλας έχει το λόγο. 

ΑΠΟΣΤΟΛΟΣ ΤΑΣΟΥΛΑΣ: Δεν αλλάζει τίποτα με την παρέμβαση του κυρίου Υπουργού και επομένως εμείς θέλουμε να αποσυρθεί. 

Χρωστάω όμως μία απάντηση στον κ. Σφυρίου και θέλω να του πω να μη διαστρεβλώνει τις θέσεις του Κ.Κ.Ε. Βεβαίως, χρειάζεται η αστυνόμευση κατά του εγκλήματος και εκείνο που λέμε εμείς και κάνει ότι δεν το καταλαβαίνει ο κ. Σφυρίου είναι, ότι η Κυβέρνηση δεν το κάνει γιατί απασχολεί μεγάλο αριθμό αστυνομικών δυνάμεων για την αστυνόμευση και καταδίωξη του λαϊκού κινήματος. 

ΠΡΟΕΔΡΕΥΩΝ (Παναγιώτης Σγουρίδης): Η κ. Μπενάκη έχει το λόγο. 

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, θεωρώ σημαντική τη δήλωση του κυρίου Υπουργού την οποία καταγράψαμε, ότι το προεδρικό διάταγμα θα τεθεί υπόψη των κομμάτων ώστε να αποφύγουμε τα παρατράγουδα που συμβαίνουν αυτήν τη στιγμή στο Υπουργείο Δικαιοσύνης. Επίσης, την απόσυρση της αύξησης των θέσεων, αλλά για το θέμα της πενταετούς θητείας, της ανανεούμενης εννοώ, δυστάζει ο κύριος Υπουργός να πάρει θέση. 

ΠΡΟΕΔΡΕΥΩΝ (Παναγιώτης Σγουρίδης): Θα γίνει αυτό που γίνεται και με τους πενταετούς θητείας στο Στρατό. 

ΑΝΝΑ ΜΠΕΝΑΚΗ-ΨΑΡΟΥΔΑ: Δηλαδή; 

ΠΡΟΕΔΡΕΥΩΝ (Παναγιώτης Σγουρίδης): 'Ο,τι έγινε και με το Στρατό. 

ΑΝΝΑ ΜΠΕΝΑΚΗ-ΨΑΡΟΥΔΑ: Ναι, αλλά εκεί υπάρχει διάταξη που μονιμοποιούνται. Εδώ δεν υπάρχει διάταξη. 

ΠΡΟΕΔΡΕΥΩΝ (Παναγιώτης Σγουρίδης): Είπε ο Υπουργός ότι θα το δουν στο μέλλον. 

ΑΝΝΑ ΜΠΕΝΑΚΗ-ΨΑΡΟΥΔΑ: Εν πάση περιπτώσει, είναι μια ανωμαλία της τροπολογίας. 'Οσον αφορά την κλήρωση, υποστήριξα εξ αρχής τη θέση του κ. Κουβέλη, ότι δεν εννοείται να ζητάμε κλήρωση για τους εισαγγελείς. 

ΠΡΟΕΔΡΕΥΩΝ (Παναγιώτης Σγουρίδης): Για τους υπόλοιπους συμφωνείτε; 

ΑΝΝΑ ΜΠΕΝΑΚΗ-ΨΑΡΟΥΔΑ: Βεβαίως. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γιαννόπουλος έχει το λόγο. 

ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Υπουργέ, έχω πέσει τρεις φορές θύμα ληστείας. Προχθές ένας άλλος Βουλευτής. Σύνολο εκατόν σαράντα. Θα έκανα μία πρόταση, κύριε Υπουργέ, προσωπικά εγώ για τους αστυνομικούς που μας χορηγείτε μήπως πρέπει να συμφωνήσουμε όλοι και οι τριακόσιοι να σας τους δώσουμε, γιατί κατ'αυτόν τον τρόπο δεν κάνουν κάποια δική μας φύλαξη. Εξάλλου, γινόμαστε στόχοι σχολίων εκ μέρους των πολιτών, ότι εξυπηρετούνται αλλότρια καθήκοντα ημερησίας διαδικασίας από τους αστυνομικούς. Μπορούμε, λοιπόν, να βρούμε με τον Πρόεδρο της Βουλής τη μεθοδολογία αν θέλει η πολιτεία μπορεί να καλύψει τους Βουλευτές στην ενάσκηση των καθηκόντων τους. 

Πάρτε λοιπόν τους αστυνομικούς αυτούς, αξιοποιείστε τους στα αστυνομικά τους καθήκοντα και θα βρούμε τη λύση εμείς. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της τροπολογίας με γενικό αριθμό 2881 και ειδικό 24 με τις τροποποιήσεις του κυρίου Υπουργού όπως έγιναν δεκτές και στην παράγραφο 7 θα γίνει η αναδιατύπωση για την κλήρωση των μελών του ΑΣΕΠ και του Υπουργείου Δημόσιας Τάξης που συμμετέχουν στην επιτροπή. 

Ερωτάται το Τμήμα: Γίνεται δεκτή η τροπολογία με γενικό αριθμό 2881 και ειδικό 24 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 2881 και ειδικό 24 έγινε δεκτή κατά πλειοψηφία όπως τροποποιήθηκε από τον κύριο Υπουργό. 

Εισερχόμαστε στην ψήφιση του ακροτελεύτιου άρθρου, του άρθρου 9. 

Ερωτάται το Τμήμα: Γίνεται δεκτό το άρθρο 9; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΑΠΟΣΤΟΛΟΣ ΤΑΣΟΥΛΑΣ: Κατά πλειοψηφία. 

ΦΩΤΗΣ ΚΟΥΒΕΛΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το ακροτελεύτιο άρθρο 9 έγινε δεκτό κατά πλειοψηφία. 

Συνεπώς το νομοσχέδιο του Υπουργείου Δημόσιας Τάξης: "Εκδιδόμενα με αμοιβή πρόσωπα και άλλες διατάξεις" έγινε δεκτό επί της αρχής και επί των άρθρων κατά πλειοψηφία και αναβάλλεται η ψήφισή του στο σύνολο για άλλη συνεδρίαση. 

Στο σημείο αυτό δέχεστε, κύριοι συνάδελφοι, να λύσουμε τη συνεδρίαση; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Τμήματος και ώρα 12.45' λύεται η συνεδρίαση για αύριο Πέμπτη 15 Ιουλίου και ώρα 10.00' με αντικείμενο εργασιών του Τμήματος, νομοθετική εργασία: συζήτηση πρότασης νόμου του Υπουργείου Εργασίας και Κοινωνικών Ασφαλίσεων: "Κατάργηση του αναγκαστικού νόμου 173/1967 (ΦΕΚ 189 Α'/31.10.1967)", σύμφωνα με την ημερήσια διάταξη. 

Ο ΠΡΟΕΔΡΟΣ                                                                                    ΟΙ ΓΡΑΜΜΑΤΕΙΣ











 








