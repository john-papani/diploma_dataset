      ΣΥΝΕΔΡΙΑΣΗ ΞΖ΄
      Πέμπτη 25 Νοεμβρίου 2004
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών κ. Α. Διαμαντοπούλου, Κ. Μαρκόπουλου, Β. Παπανδρέου, Ι. Τσακλίδη, Χ. Αηδόνη και Μ. Όθωνα, σελ.
      3. Ανακοινώνεται ότι τη συνεδρίαση παρακολουθούν μαθητές από το 1ο Δημοτικό Σχολείο Περάματος Πειραιά, το 7ο Λύκειο Βόλου και το Γυμνάσιο Βλαχιώτη Λακωνίας, σελ.
      4. Επί προσωπικού θέματος σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 26 Νοεμβρίου 2004, σελ.
      4. Συζήτηση επίκαίρων ερωτήσεων:
      α) Προς τον Υπουργό Περιβάλλοντος, Χωροταξίας και Δημοσίων Έργων σχετικά με τα προβλήματα της διαχείρισης της λάσπης στη μονάδα Βιολογικού Καθαρισμού Λυμάτων στην Ψυτάλλεια κ.λπ., σελ.
      β) Προς τον Υπουργό Εμπορικής Ναυτιλίας σχετικά με τις ακτοπλοϊκές συγκοινωνίες στα Δωδεκάνησα κ.λπ., σελ.
      γ) Προς τον Υπουργό Εθνικής Άμυνας σχετικά με την απόδοση των στρατοπέδων της Δυτικής Θεσσαλονίκης στους Δήμους, τη μετατροπή τους σε χώρους πρασίνου κ.λπ., σελ.
      δ) Προς τον Υπουργό Μεταφορών και Επικοινωνιών σχετικά με τη λειτουργία του Προαστιακού Σιδηροδρόμου, σελ.
      ε) Προς την Υπουργό Εθνικής Παιδείας και Θρησκευμάτων σχετικά με την αντιμετώπιση των λειτουργικών προβλημάτων του Εργαστηρίου Ειδικής Επαγγελματικής Εκπαίδευσης και Κατάρτισης στην Καλλιθέα, την κατασκευή νέου κτηρίου κ.λπ., σελ.
      στ) Προς τον Υπουργό Πολιτισμού σχετικά με τη διακοπή λειτουργίας των λατομείων στην περιοχή του Μαρκόπουλου, την περιβαλλοντική αποκατάσταση κ.λπ., σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Φορολογία εισοδήματος φυσικών και νομικών προσώπων, φορολογικοί έλεγχοι και άλλες διατάξεις», σελ.
      2. Κατάθεση προτάσεων νόμων:
      α) Οι Βουλευτές κ. Α. Παπακώστα, Σ. Καλαντζάκου, Α. Κόρκα, Σ. Βούλτεψη, Χ. Καρύδη, Α. Μανούσου-Μπινοπούλου, Ζ. Μακρή, Ε. Κουντουρά,  Ε. Παπαδημητρίου, Μ. Κόλλια-Τσαρουχά  και Ε. Ράπτη κατέθεσαν πρόταση νόμου: «Αντιμετώπιση της ενδοοικογενειακής βίας», σελ.
      β) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στην πρόταση νόμου αρμοδιότητας του Υπουργείου Δικαιοσύνης: «Εφαρμογή της αρχής της ίσης μεταχείρισης ανεξαρτήτου φυλετικής ή εθνικής καταγωγής, θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού», σελ.
      
      ΟΜΙΛΗΤΕΣ
      Α. Επί  του προσωπικού:
      ΑΛΟΓΟΣΚΟΥΦΗΣ Γ., σελ.
      ΧΑΤΖΗΓΑΚΗΣ Σ., σελ.
      ΧΡΙΣΤΟΔΟΥΛΑΚΗΣ Γ., σελ.
      Β. Επί των επικαίρων ερωτήσεων:
      ΚΑΛΟΣ Γ., σελ.
      ΚΕΦΑΛΟΓΙΑΝΝΗΣ Ε., σελ.
      ΛΑΜΠΡΟΠΟΥΛΟΣ Ι., σελ.
      ΛΕΒΕΝΤΗΣ Α., σελ.
      ΝΕΡΑΝΤΖΗΣ Α., σελ.
      ΞΑΝΘΟΠΟΥΛΟΣ Θ., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΟΙΚΟΝΟΜΟΥ Β., σελ.
      ΠΑΝΤΕΛΑΚΗ Ε., σελ.
      ΠΑΡΑΣΚΕΥΑΣ Ι., σελ.
      ΠΑΤΣΙΛΙΝΑΚΟΣ Ι., σελ.
      ΤΑΤΟΥΛΗΣ Π., σελ.
      Γ. Επί του σχεδίου νόμου του Υπουργείου Οικονομίας και Οικονομικών:
      ΑΛΟΓΟΣΚΟΥΦΗΣ Γ., σελ.
      ΒΑΡΒΙΤΣΙΩΤΗΣ Μ., σελ.
      ΒΟΥΛΤΕΨΗ Σ., σελ.
      ΓΕΙΤΟΝΑΣ Κ., σελ.
      ΓΕΩΡΓΑΚΟΠΟΥΛΟΣ Δ., σελ.
      ΓΕΩΡΓΙΑΔΗΣ Ν., σελ.
      ΔΙΑΜΑΝΤΙΔΗΣ Ι., σελ.
      ΔΡΑΓΑΣΑΚΗΣ Ι., σελ.
      ΚΑΡΑΜΑΡΙΟΣ Α., σελ.
      ΚΑΣΤΑΝΙΔΗΣ Χ., σελ.
      ΚΟΥΤΜΕΡΙΔΗΣ Ε., σελ.
      ΚΟΥΤΣΟΥΚΟΣ Ι., σελ.
      ΚΩΣΤΟΠΟΥΛΟΣ Α., σελ.
      ΛΕΓΚΑΣ Ν., σελ.
      ΜΑΓΚΡΙΩΤΗΣ Ι., σελ.
      ΜΑΚΡΥΠΙΔΗΣ Α., σελ.
      ΜΗΤΣΟΤΑΚΗΣ Κ., σελ.
      ΜΠΑΝΤΟΥΒΑΣ Κ., σελ.
      ΜΠΟΥΓΑΣ Ι., σελ.
      ΠΑΝΤΕΛΑΚΗ Ε., σελ.
      ΠΑΝΤΟΥΛΑΣ Μ., σελ.
      ΡΕΓΚΟΥΖΑΣ Α., σελ.
      ΣΑΛΑΓΙΑΝΝΗΣ Ν., σελ.
      ΣΓΟΥΡΙΔΗΣ Π., σελ.
      ΤΖΑΜΤΖΗΣ Ι., σελ.
      ΦΟΥΣΑΣ Α., σελ.
      ΦΩΤΙΑΔΗΣ Α., σελ.
      ΦΩΤΙΑΔΗΣ Α., σελ.
      ΧΡΙΣΤΟΔΟΥΛΑΚΗΣ Ν., σελ.
      ΧΡΥΣΗΣ Β., σελ.    

ΠΡΑΚΤΙΚΑ ΒΟΥΛΗΣ

ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Α΄

ΣΥΝΕΔΡΙΑΣΗ  ΞΖ΄

Πέμπτη 25 Νοεμβρίου 2004
      
      Αθήνα, σήμερα στις 25 Νοεμβρίου 2004, ημέρα Πέμπτη και ώρα 10.43΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Βασίλειο Οικονόμου, Βουλευτή Περιφέρειας Αττικής, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τη μετεγκατάσταση του Βιοτεχνικού Πάρκου της Πάτρας.
2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τη μη πραγματοποίηση έργων από τη Διεύθυνση της ΔΕΥΑΠ.
3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την κατεδάφιση δέκα κτισμάτων στην οδό Γαμβέτα στην Πάτρα.
4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με αίτημα των εφοριακών να καταργηθεί η Επιθεώρηση και να ενταχθούν οι υπάλληλοι που τη στελεχώνουν στο κύριο σώμα των εφοριακών υπαλλήλων.
5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην επάνοδο του κ. Κολιτσίδα, ορθοπεδικού, σε κλινική του Αγίου Ανδρέα.
6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την εναπόθεση μπάζων σε αποχετευτικό αγωγό στην περιοχή της Τέρψης Πατρών.
7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην απόφαση της Διοίκησης του ΙΚΑ, με την οποία οι συνταξιούχοι θα λαμβάνουν τη σύνταξη σε χρόνο ρεκόρ.
8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις αυξήσεις των διδάκτρων στο Αρσάκειο Σχολείο της Πάτρας.
9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Μηχανικών και Εργοληπτών Δημοσίων Έργων Αιγιαλείας ζητεί την παράταση των προθεσμιών για την αποκατάσταση των σεισμοπλήκτων κατοίκων του Αιγίου.
10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί την επιχορήγησή της μέσω του προϋπολογισμού του 2005.
11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Δημήτριος Κανελλόπουλος, ιστορικός – ερευνητής, ζητεί την άμεση παραχώρηση του Ιστορικού Αρχείου του Κανελλόπουλου στο υπό ίδρυση Δημοτικό Μουσείο Καλαβρυτινού Ολοκαυτώματος.
12) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία ο Σύνδεσμος Προσωπικού Αστικών και Υπεραστικών Συγκοινωνιών Μεσσηνίας διαμαρτύρεται για καταστρατηγήσεις της εργατικής νομοθεσίας από το Υπεραστικό ΚΤΕΛ Μεσσηνίας όπως υπεραπασχόληση οδηγών κλπ.
13) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητά την αύξηση κονδυλίων στον κρατικό προϋπολογισμό για τον τομέα της κοινωνικής πρόνοιας, όπως επιχορήγηση Εθνικού Παρατηρητηρίου για τα άτομα με αναπηρία κ.λπ.
14) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Πανθεσσαλικός Σύλλογος Αναπήρων Πολιτών ζητεί την κατοχύρωση των όρων προσβασιμότητας στο ΤΕΙ Λάρισας των φοιτητών με αναπηρία, όπως αυτές έχουν διατυπωθεί στο νέο ΓΟΚ.
15) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Πανθεσσαλικός Σύλλογος Αναπήρων Πολιτών ζητεί την εφαρμογή του ν. 2643/98 και για τα τέκνα που οι γονείς τους είναι ανάπηροι με ποσοστό αναπηρίας 67% και άνω.
16) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία το Σωματείο Οδηγών Εισπρακτόρων και Λοιπού Προσωπικού Αστικού και Υπεραστικού ΚΤΕΛ Ν. Ιωαννίνων ζητεί τη διατήρηση των υπαρχουσών αδειών και λεωφορειακών γραμμών Ελλάδας - Αλβανίας κλπ.
17) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδος ζητεί την ένταξη στα Διευρωπαϊκά Δίκτυα Μεταφορών του έργου του Δυτικού Σιδηροδρομικού Άξονα.
18) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Δήμαρχος Ανατολικού Ζαγορίου ζητεί τη λήψη μέτρων για την αντιμετώπιση των προβλημάτων που δημιουργούνται στους κατοίκους της περιοχής από την αρκούδα και λοιπά προστατευόμενα είδη.
19) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και κυρία ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Ένωση Εταιρειών Ανατολικής Αττικής ζητεί από τη ΔΕΗ να παρέχει το απαιτούμενο καλής ποιότητας ηλεκτρικό ρεύμα για τη λειτουργία της βιομηχανικής ζώνης.
20) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία η Εθνική Συνομοσπονδία Κινητικά Αναπήρων ζητεί την αντιμετώπιση προβλημάτων που απασχολούν τα άτομα με αναπηρία.
21) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΛΕΞΑΝΔΡΟΣ ΑΛΑΒΑΝΟΣ κατέθεσαν αναφορά με την οποία η Νομαρχιακή Αυτοδιοίκηση Λακωνίας ζητεί την ένταξη του Νομού στη Δ΄ Ζώνη των Αναπτυξιακών Κινήτρων.
22) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Δήμος Δωδώνης ζητεί τη χορήγηση πίστωσης για την ανάδειξη του αρχαιολογικού χώρου της Δωδώνης.
23) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Δρυμαλίας Κυκλάδων ζητεί την άμεση αποκατάσταση του κυματοθραύστη και των λοιπών υποδομών του λιμενικού καταφυγίου του Απόλλωνα του Δήμου Δρυμαλίας.
24) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Δήμος Συκεών Θεσσαλονίκης διαμαρτύρεται για την επιβολή προστίμων από το ΙΚΑ σε σχολικές επιτροπές.
25) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία το Διοικητικό Συμβούλιο του Γηροκομείου Λαζάρου και Αθηνάς Ρίζου ζητεί οικονομική ενίσχυση για τη συνέχιση της λειτουργίας του.
26) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Πανθεσσαλικός Σύλλογος Αναπήρων Πολιτών ζητεί την τροποποίηση του ν. 3232/2004.
27) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Πανθεσσαλικός Σύλλογος Αναπήρων Πολιτών ζητεί την τροποποίηση απόφασης για τους εποχικούς εργαζόμενους.
28) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στη λειτουργία των σφαγείων του Νομού Ηρακλείου.
29) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Μαρία Κωνσταντινίδη, κάτοικος Γιαννιτσών, ζητεί την ικανοποίηση αιτήματος από το ΙΚΑ.
30) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία εποχικά εργαζόμενοι ζητούν την ικανοποίηση εργασιακών και οικονομικών αιτημάτων.
31) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Κέας ζητεί την απαγόρευση παραλαβής επιβατών και οχημάτων από τα πλοία άγονης γραμμής από και προς Λαύριο - Κέα κλπ.
32) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Διεύθυνση  Αγροτικής Ανάπτυξης της Νομαρχιακής Αυτοδιοίκησης Λασιθίου ζητεί τη μείωση της μέσης στρεμματικής απόδοσης της σταφίδας.
33) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Σητείας ζητεί την άμεση κατασκευή  του έργου «ΛΙΜΝΟΔΕΞΑΜΕΝΗ ΖΟΥ».
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2298/20-7-04 ερώτηση του Βουλευτή κ. Αθανασίου Μπούρα δόθηκε με το υπ’ αριθμ. 243/12-8-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή τα ακόλουθα:
     1. Το αντιπλημμυρικό έργο «Κατασκευής αγωγών ομβρίων υδάτων στο Δημ. Διαμέρισμα Ωρωπού» από τη θέση: Αλώνια μέχρι τον Ασωπό ποταμό, στο οποίο αναφέρεται η σχετική Ερώτηση είναι αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης, προς το οποίο και αποστέλλεται.
     2. Σε Υπηρεσία του Υπουργείου μας, βρίσκεται σε εξέλιξη μελέτη με τίτλο: «Βασικά στοιχεία και προτάσεις για την επικαιροποίηση του Σχεδιασμού αντιπλημμυρικής προστασίας περιοχών του Ν. Αττικής», η οποία αφορά τις περιοχές της Αττικής πρώην αρμοδιότητας ΕΥΔΑΠ, που δεν συμπεριλαμβάνονταν η περιοχή του Ωρωπού.
     Το Υπουργείο μας αναγνωρίζοντας ότι υπάρχει πλημμυρικό πρόβλημα στον Ωρωπό και σε άλλες περιοχές της Περιφέρειας, επεξεργάζεται πρόταση για την επίλυση του προβλήματος με την επέκταση του αντικειμένου της παραπάνω μελέτης ώστε να περιλάβει και αυτές τις περιοχές, δεδομένου ότι το πλημμυρικό πρόβλημα θα πρέπει να αντιμετωπιστεί συνολικά τουλάχιστον σε επίπεδο σχεδιασμού.
     Από τη μελέτη αυτή:
     - Θα αποκτηθεί σαφής και ολοκληρωμένη εικόνα της υφιστάμενης κατάστασης και των προβλημάτων που υπάρχουν σχετικά με την αντιπλημμυρική προστασία.
     - Θα υπάρξουν προτάσεις για τα απαιτούμενα έργα και τις επεμβάσεις που απαιτούνται για ικανοποιητική αντιπλημμυρική προστασία και
     - Θα προκύψει σχέδιο προτεραιοτήτων για τις απαιτούμενες μελέτες και για την κατασκευή των έργων.
     Ο Υπουργός
     Γ. ΣΟΥΦΛΙΑΣ»
     2. Στην με αριθμό 2709/26-8-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 1Α/42/13-9-04 έγγραφο από τον Υπουργό Επικρατείας η ακόλουθη απάντηση:
     «Σε απάντηση της ανωτέρω ερώτησης, επισυνάπτουμε το υπ' αριθμ. Πρωτ 310087/1.9.2004 έγγραφο της ΓΕΝΙΚΗΣ ΔΙΕΥΘΥΝΣΗΣ ΡΑΔΙΟΦΩΝΙΑΣ,. της ΕΡΤ-Α.Ε. που μας διαβίβασε ο Πρόεδρος Δ.Σ. – Δ/νων Σύμβουλος της Εταιρείας (αρ. Πρωτ. 806/3.9.2004), στο οποίο αναλύονται - απαντώνται τα θιγόμενα στην εν λόγω ερώτηση ζητήματα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 1220/1-6-04 ερώτηση του Βουλευτή κ. Στέφανου Μάνου δόθηκε με το υπ’ αριθμ. 174/23-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή για το θιγόμενο θέμα στη σχετική Ερώτηση ότι η μελέτη και τοποθέτηση στύλων σε έργα γίνονται από τον φορέα στον οποίο ανήκει το κάθε έργο.
     Η υλοποίηση της μελέτης αυτής γίνεται με μέριμνα και δαπάνες του κυρίου του έργου ύστερα από άδεια της αρμόδιας για την συντήρηση του έργου Υπηρεσίας.
     Ο Υπουργός
     Γ. ΣΟΥΦΛΙΑΣ»
     4. Στην με αριθμό 1378/9-6-04 ερώτηση των Βουλευτών κυρίων Παναγιώτου Κοσιώνη, Τάκη Τσιόγκα και Σταύρου Σκοπελίτη δόθηκε με το υπ’ αριθμ. 208/23-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τους κύριους Βουλευτές σε θέματα της αρμοδιότητάς μας, τα εξής:
     Για την άρδευση της περιοχής Πέτα Κομπότι έχει εκπονηθεί η μελέτη των αρδευτικών έργων περιοχής Πέτα Κομπότι για υδροδότηση από τα νερά του φράγματος Πουρνάρι ΙΙ στον ποταμό Άραχθο.
     Ήδη έχει ξεκινήσει και προωθείται η δημοπράτηση της κατασκευής της Κύριας Προσαγωγού Διώρυγας την 24.3.2004 με προϋπολογισμό 12.000.000,00 ευρώ. Η διαδικασία βρίσκεται στην επιτροπή διαγωνισμού και εξετάζονται ενστάσεις μετά τον έλεγχο των δικαιολογητικών 93 εργολαβικών σχημάτων που συμμετείχαν.
     Το έργο χρηματοδοτείται από Εθνικούς πόρους και θα καταβληθεί προσπάθεια ένταξής τους στα συγχρηματοδοτούμενα από Ευρωπαϊκή Ένωση προγράμματα.
     Ο Υπουργός
     Γ. ΣΟΥΦΛΙΑΣ»
     5. Στην με αριθμό 1570/18-6-04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 203/23-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τους κυρίους Βουλευτές ότι σε θέματα της αρμοδιότητάς μας προς αποκατάσταση ζημιών, προηγείται σχετικό αίτημα της Νομαρχιακής Αυτοδιοίκησης Μαγνησίας, οριοθέτηση της πληγείσας περιοχής και ένταξή της σε πρόγραμμα αποκατάστασης με σχετικές Υπουργικές Αποφάσεις.
     Σε ότι αφορά στην κατασκευή περιμετρικής αντιπλημμυρικής τάφρου ανάντη του χωριού Δράκεια για την αντιπλημμυρική προστασία του δεν έχει τεθεί παρόμοιο αίτημα από τους τοπικούς φορείς της Αυτοδιοίκησης και είναι αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης, προς το οποίο κοινοποιείται η παρούσα.
     Ο Υπουργός
     Γ. ΣΟΥΦΛΙΑΣ»
     6. Στην με αριθμό 1795/28-6-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 189/23-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή ότι σε θέματα αρμοδιότητάς μας, στα πλαίσια εκπόνησης της Αναγνωριστικής Μελέτης Οδοποιίας του οδικού άξονα Χαλκίδα-Αιδηψός του Ν. Εύβοιας, έχει συμπεριληφθεί και τελεί υπό έγκριση η μελέτη του οδικού άξονα Λίμνη-Ροβιές-Αιδηψός-Αγιόκαμπος με αντικείμενο τη βελτίωση της υφιστάμενης χάραξης.
     Ο Υπουργός
     Γ. ΣΟΥΦΛΙΑΣ»
     7. Στην με αριθμό 1852/29-6-04 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. 192/23-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή ότι το Υπουργείο μας σε συνεργασία με το Δήμο Θεσσαλονίκης και τον Οργανισμό Ρυθμιστικού Θεσσαλονίκης προωθούμε την κατασκευή των παρακάτω υπόγειων σταθμών:
     α) Σταθμό στις οδούς Παπαναστασίου-Καραμανλή-Κλεάνθους
     β) Σταθμό στις οδούς Μεγάλου Αλεξάνδρου-Παπανδρέου-Κριεζώτου 
     γ) Σταθμό στο Πάρκο Κρήτης
     δ) Σταθμό στις οδούς Κακκαβού-Σουλιώτη
     Για τους δύο πρώτους σταθμούς έχει ολοκληρωθεί η διαδικασία του διαγωνισμού και επίκειται η υπογραφή της Σύμβασης Παραχώρησης μετά τον προσυμβατικό έλεγχο από το Ελεγκτικό Συνέδριο. Για τα έργα αυτά έχει επιλεγεί για την υλοποίηση του η Κοινοπραξία, η οποία θα αναλάβει την κατασκευή και διαχείριση των σταθμών, προσφέροντας στο Δημόσιο 3% επί των ακαθάριστων μηνιαίων εσόδων και με συμμετοχή του Δημοσίου κατά την κατασκευή, σε ποσοστό 30%.
     Για τους άλλους δύο σταθμούς υπάρχει καθυστέρηση γιατί όλοι οι προεπιλεγέντες δεν κατέθεσαν προσφορές και επανεξετάζονται.
     Οι σταθμοί που υλοποιούνται από το ΥΠΕΧΩΔΕ, κατασκευάζονται με σύμβασεις παραχώρησης της εκμετάλλευσης και ανταποδοτικό τέλος για το δημόσιο.
     Όσον αφορά την κατασκευή σταθμών αυτοκινήτων στο χώρο του Λιμένα Θεσσαλονίκης και στην Πλατεία Χημείου δεν είναι αρμοδιότητα του ΥΠΕΧΩΔΕ.
     Για τους υπόλοιπους υπόγειους ή υπέργειους σταθμούς αυτοκινήτων στο πολεοδομικό συγκρότημα της Θεσσαλονίκης είναι αρμόδιο το Υπουργείο Εσωτερικών, Δημόσιας Διοίκησης και Αποκέντρωσης, στο οποίο κοινοποιείται η ερώτησή σας.
     Ο Υπουργός
     Γ. ΣΟΥΦΛΙΑΣ»
     8. Στην με αριθμό 1859/29-6-04 ερώτηση των Βουλευτών κυρίων Ελπίδας Παντελάκη και Ιωάννου Πατσιλινάκου δόθηκε με το υπ’ αριθμ. 190/23-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τους κ.κ. Βουλευτές για το θιγόμενο θέμα στη σχετική ερώτηση τα παρακάτω:
     Η ΕΥΔΑΠ η οποία εποπτεύεται από το ΥΠΕΧΩΔΕ, στα πλαίσια της απόφασής της για την εξέταση της δυνατότητας επέκτασης των δραστηριοτήτων της σε όμορες περιοχές με την Αττική όπως τα νησιά Αίγινας και Αγκιστρίου, ενέκρινε την ανάθεση της Προκαταρκτικής Μελέτης και Μελέτης Οικονομικής Σκοπιμότητας για το έργο υδροδότησης των υπόψη νησιών.
     Η μελέτη αυτή όμως εγκρίθηκε μόνο από τεχνικής άποψης καθόσον από οικονομική άποψη δεν είναι βιώσιμη η επένδυση για την εταιρεία και η οποία διαβίβασε στο Δήμο Αίγινας την Προκαταρκτική Μελέτη και την Προμελέτη Περιβαλλοντικών Επιπτώσεων.
     Ως εκ τούτου για την υλοποίηση των επόμενων σταδίων και την υλοποίηση των σχετικών έργων απαιτείται η κατάλληλη χρηματοδότησή τους από τους άμεσα ενδιαφερόμενους φορείς και το Υπουργείο Εσωτερικών, Δημόσιας Διοίκησης και Αποκέντρωσης, το οποίο είναι συναποδέκτης της ερώτησης.
     Ο Υπουργός
     Γ. ΣΟΥΦΛΙΑΣ»
      9. Στην με αριθμό 1844/29-6-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 7017/4/4395/22-7-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φ. ΚΟΥΒΕΛΗΣ, σε ό,τι μας αφορά, σας γνωρίζουμε ότι, από 30ετίας και πλέον, ο Δήμος Βαρθολομιού εκμισθώνει δημοτικές παραθαλάσσιες οικοπεδικές εκτάσεις, που βρίσκονται στην περιοχή Γλύφα, σε ιδιώτες, οι οποίοι προέβησαν στην κατασκευή αυθαίρετων κτισμάτων, αρχικά πρόχειρων παραθεριστικών κατασκευών που στη συνέχεια, σταδιακά, μετέτρεψαν σε παραθεριστικές κατοικίες. Επίσης, ορισμένοι ιδιώτες κατέλαβαν ανάλογες δημοτικές οικοπεδικές εκτάσεις, στην ίδια περιοχή και προέβησαν στην αυθαίρετη κατασκευή παραθεριστικών κατοικιών, ενώ από τον εν λόγω Δήμο επεβλήθησαν σε βάρος τους δημοτικά τέλη για τη χρήση των κοινόχρηστων χώρων.
      Από την αρμόδια Υπηρεσία μας (Αστυνομικό Τμήμα Βαρθολομιού), για όλες τις αυθαίρετες κατασκευές, οι οποίες σήμερα ανέρχονται σε 180, περίπου, σε βάρος των υπευθύνων ιδιοκτητών έχουν υποβληθεί κατ' επανάληψη μηνύσεις, ενώ σε αρκετές περιπτώσεις έχει εφαρμοσθεί και η αυτόφωρη διαδικασία. Παράλληλα, έχουν ενημερωθεί όλες οι συναρμόδιες Υπηρεσίες (Πολεοδομία, Δ.Ε.Η., ΙΚΑ., Κτηματική Υπηρεσία του Δημοσίου, ο οικείος Δήμος κ.λ.π.) για την εκδήλωση των επιβαλλόμενων, κατά λόγο αρμοδιότητας, ενεργειών τους.
      Σε ό,τι αφορά την αναφερόμενη στην ερώτηση υπόθεση, σας πληροφορούμε ότι, από την ανωτέρω Υπηρεσία μας, ο ιδιοκτήτης της συγκεκριμένης αυθαίρετης κατασκευής, από το έτος 1995, έχει καταμηνυθεί 13 φορές, ενώ σε 4 περιπτώσεις εφαρμόσθηκε σε βάρος του και η αυτόφωρη διαδικασία. Σε όλες δε τις περιπτώσεις ενημερώθηκαν οι συναρμόδιες Υπηρεσίες για τις δικές τους ενέργειες.
      Πέραν αυτών, την 27-6-2004, κατά την διάρκεια παράνομων οικοδομικών εργασιών στο εν λόγω αυθαίρετο κτίριο, έλαβε χώρα επεισόδιο, μεταξύ των εργατοτεχνιτών, της θυγατέρας του ανωτέρω ιδιοκτήτη και του ιδιώτη Κωνσταντίνου ΠΑΠΑΔΟΠΟΥΛΟΥ, ο οποίος κατά το χρόνο αυτό βιντεοσκοπούσε τις εκτελούμενες εργασίες. Τ ο περιστατικό αυτό καταγγέλθηκε τηλεφωνικά στο Αστυνομικό Τμήμα Βαρθολομιού και αμέσως στο σημείο μετέβησαν αστυνομικοί, οι οποίοι όμως ισχυρίστηκαν ότι δεν βρήκαν στο σημείο τους δράστες του επεισοδίου και των αυθαιρέτων κατασκευών. Από την ανωτέρω Υπηρεσία μας υπεβλήθη μήνυση σε βάρος του ιδιοκτήτη του εν λόγω αυθαίρετου κτίσματος, ενώ για την υπόθεση αυτή διενεργείται προανάκριση, κατόπιν παραγγελίας του Εισαγγελέα Αμαλιάδος, όπου ο παθών υπέβαλε έγκληση.
      Το Υπουργείο μας, λόγω του χαρακτήρα και της φύσης της αποστολής της Ελληνικής Αστυνομίας, είναι ιδιαίτερα ευαίσθητο στο θέμα της άψογης συμπεριφοράς των αστυνομικών και της πιστής εκτέλεσης των καθηκόντων τους και για το λόγο αυτό, ήδη έχει διαταχθεί η διενέργεια επείγουσας Ένορκης Διοικητικής Εξέτασης σε βάρος αστυνομικών του Αστυνομικού Τμήματος Βαρθολομιού για την διακρίβωση της βασιμότητας ή μη των καταγγελλομένων για παραμέληση των υπηρεσιακών τους καθηκόντων στην ανωτέρω υπόθεση. Σε περίπτωση δε, που διαπιστωθούν ευθύνες σε βάρος αστυνομικών θα ληφθούν τα προβλεπόμενα, από τις ισχύουσες διατάξεις, μέτρα.
      Τέλος, στην Αστυνομική Διεύθυνση Ηλείας, δόθηκαν πρόσθετες εντολές και οδηγίες για την εντατικοποίηση των ελέγχων και αποτελεσματικότερη αντιμετώπιση των εν λόγω προβλημάτων στην συγκεκριμένη περιοχή, εφαρμόζοντας με αυστηρότητα την ισχύουσα νομοθεσία σε κάθε περίπτωση.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      10. Στην με αριθμό 1803/28-6-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 7017/4/4393/22-7-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. ΚΑΡΧΙΜΑΚΗΣ, σε ό,τι μας αφορά, σας γνωρίζουμε ότι ούτε κατά την αναφερόμενη σε αυτήν ημερομηνία (21-6-2004) ούτε και άλλη πραγματοποιήθηκε στο Κέντρο Διοίκησης Λιμένα Πειραιά επίδειξη της λειτουργικότητας των συστημάτων ασφαλείας κλειστού κυκλώματος τηλεόρασης (CCTV), ούτε και έγιναν εγκαίνια του συστήματος ασφαλείας C4Ι στο λιμένα Πειραιά.
      Επί πλέον πρέπει να επισημάνουμε ότι δεν υφίστανται τέτοιες τεχνικές δυνατότητες του συστήματος, όπως αυτές που περιγράφονται στην ερώτηση.
      Το σύστημα C4Ι εγκαθίσταται περιμετρικά στους εννέα λιμένες, που συμπεριλαμβάνονται στο έργο C4Ι Ολυμπιακής Ασφάλειας και οι χειριστές που θα επεξεργάζονται τα δεδομένα αυτά θα είναι βαθμοφόροι του Λιμενικού Σώματος. Ως προς την παραγγελία, αγορά και εγκατάστασή του, αυτή έγινε επί των ημερών της προηγούμενης κυβέρνησης.
      Για τη μεταολυμπιακή χρήση του συστήματος C4Ι Ολυμπιακής Ασφάλειας και ειδικότερα των καμερών που έχουν τοποθετηθεί σε διάφορα σημεία, πρέπει να επισημάνουμε ότι πρόκειται για ένα σύστημα που κόστισε πάρα πολλά χρήματα στον ελληνικό λαό και επομένως πρέπει να αξιοποιηθεί παραγωγικά και μετά τη λήξη των αγώνων. Για το σκοπό αυτό θα αναζητηθούν τρόποι ώστε η οποιαδήποτε χρήση τους να κατοχυρωθεί νομικά, προκειμένου να αποκλεισθεί μια πιθανή αυθαιρεσία. Προς την κατεύθυνση αυτή θα επιδιώξουμε έναν ειλικρινή διάλογο με την Αρχή Προστασίας Προσωπικών Δεδομένων, με το Συνήγορο του Πολίτη και με τη Διακομματική Επιτροπή της Βουλής, προκειμένου η χρήση αυτών των συστημάτων να γίνει κατά τρόπο που θα συμβάλλει στην αποτελεσματικότερη αστυνόμευση και διαχείριση της κυκλοφορίας στο οδικό δίκτυο της Αττικής, χωρίς όμως να θίγονται τα συνταγματικώς κατοχυρωμένα δικαιώματα και οι ελευθερίες των πολιτών, η προάσπιση των οποίων αποτελεί πρώτη προτεραιότητα και καθημερινή επιδίωξη του Υπουργείου. μας.
      Τέλος, στο Υπουργείο Εμπορικής Ναυτιλίας διαβιβάζουμε φωτοαντίγραφο της ερώτησης, προκειμένου να σας ενημερώσει για τα θέματα αρμοδιότητάς του.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      11. Στην με αριθμό 1865/30-6-04 ερώτηση της Βουλευτού κ. Σούλας Μερεντίτη δόθηκε με το υπ’ αριθμ. 7017/4/4402/22-7-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Σ. ΜΕΡΕΝΤΙΤΗ, σας γνωρίζουμε ότι μία από τις τομές που προωθεί το Υπουργείο μας, για την αποτελεσματικότερη αντιμετώπιση των αστυνομικών προβλημάτων και την παροχή καλύτερων υπηρεσιών στον πολίτη, είναι και η αναδιάρθρωση-αναδιοργάνωση των περιφερειακών αστυνομικών Υπηρεσιών, με βάση τη χωροταξική κατανομή των Δήμων, τις σύγχρονες ανάγκες και τα νέα αστυνομικά δεδομένα.
      Όμως, η συγκεκριμένη διαδικασία, λόγω της ευρύτητας του αντικειμένου της, απαιτεί, όπως είναι φυσικό, την προσεκτική, μεθοδική και υπεύθυνη αξιολόγηση όλων εκείνων των στοιχείων και δεδομένων, που κρίνονται απαραίτητα για τη μόρφωση της πληρέστερης δυνατής εικόνας των αστυνομικών προβλημάτων κάθε περιοχής, προκειμένου να προκριθούν οι πλέον ορθολογικές, αποτελεσματικές και με μακρόχρονη προοπτική καινοτόμες βελτιωτικές παρεμβάσεις, ενώ οι όποιες αποφάσεις ληφθούν θα επιδιωχθεί να συγκεντρώσουν την ευρύτερη δυνατή συναίνεση όλων των ενδιαφερομένων. Στα πλαίσια δε αυτά θα αντιμετωπισθεί και το θέμα της αναδιάρθρωσης των Υπηρεσιών της Αστυνομικής Διεύθυνσης Τρικάλων και της προαγωγής του Τμήματος Ασφάλειας Τρικάλων σε Υποδιεύθυνση Ασφαλείας, καθώς και της ίδρυσης Τμήματος Δίωξης Ναρκωτικών στα Τρίκαλα.
      Για το θέμα της στελέχωσης των αστυνομικών Υπηρεσιών, σας πληροφορούμε ότι αυτό σήμερα αντιμετωπίζεται μέσα από τις δυνατότητες που παρέχει η δύναμη του Σώματος της Ελληνικής Αστυνομίας, με ορθολογική κατανομή αυτής. Στο πλαίσιο αυτό έχει στελεχωθεί και η Αστυνομική Διεύθυνση Τρικάλων με δύναμη, η οποία παρουσιάζει έλλειμμα έναντι της οργανικής της, όπως συμβαίνει και με πολλές άλλες Υπηρεσίες που αντιμετωπίζουν τα ίδια ή και περισσότερα αστυνομικά προβλήματα. Πάντως, με τις τακτικές μεταθέσεις του τρέχοντος έτους, ενισχύθηκε η εν λόγω Υπηρεσία με 13 ανθυπαστυνόμους, αρχιφύλακες και αστυφύλακες.
      Σε ό,τι αφορά την αντιμετώπιση της μάστιγας των ναρκωτικών στο νομό Τρικάλων, σας πληροφορούμε ότι οι αρμόδιες Υπηρεσίες μας έχουν αποτυπώσει την υφιστάμενη για τα ναρκωτικά κατάσταση στην περιφέρειά τους και λαμβάνουν όλα τα αναγκαία μέτρα, εφαρμόζοντας σύγχρονες μεθόδους και πρακτικές αστυνόμευσης, όπως περιπολίες, ελέγχους, επιτήρηση ευαίσθητων περιοχών, ανάπτυξη πληροφοριακού δικτύου, ενημέρωση του κοινού, ανάπτυξη συνεργασίας με συναρμόδιες Υπηρεσίες, φορείς κ.λ.π.
      Ειδικότερα, από το Τμήμα Ασφάλειας Τρικάλων, όπου έχει συγκροτηθεί και λειτουργεί Ομάδα Δίωξης Ναρκωτικών, διενεργούνται καθημερινοί έλεγχοι, τόσο σε προληπτικό, όσο και κατασταλτικό επίπεδο, ιδιαίτερα στην πόλη των Τρικάλων, καθ' όλο το 24ωρο, ενώ δίδεται ιδιαίτερη βαρύτητα στον τομέα των πληροφοριών για τον εντοπισμό και τη σύλληψη των εμπόρων και των μικροδιακινητών ναρκωτικών ουσιών.
      Επίσης, ιδιαίτερη βαρύτητα δίδεται στη λήψη μέτρων, που αφορούν την επιτήρηση σχολείων, φροντιστηρίων, αθλητικών και λοιπών ευαίσθητων χώρων στους οποίους σπουδάζουν και αθλούνται νέοι, καθώς και χώρων που αυτοί διασκεδάζουν και γενικότερα συχνάζουν, ώστε να αποτρέπεται η διάθεση ναρκωτικών ουσιών από κακοποιά στοιχεία. Επισημαίνεται πάντως ότι, σύμφωνα με τα υφιστάμενα στην αρμόδια Υπηρεσία μας στατιστικά στοιχεία, η κατάσταση σήμερα του προβλήματος των ναρκωτικών στο νομό Τρικάλων δεν διαφοροποιείται από αυτή που παρατηρείται και στις άλλες περιοχές της χώρας με ανάλογα πληθυσμιακά, χωροταξικά, οικονομικά και πολιτισμικά δεδομένα.
      Τέλος, προς την Αστυνομική Διεύθυνση Τρικάλων, δόθηκαν πρόσθετες' εντολές και οδηγίες για περαιτέρω δραστηριοποίηση του προσωπικού της με στόχο την αποτελεσματικότερη αντιμετώπιση και την πάταξη του φαινομένου αυτού, καθώς και της εγκληματικής δραστηριότητας που σχετίζεται με αυτό.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗ
      12. Στην με αριθμό 1860/29-6-04 ερώτηση των Βουλευτών κυρίων Αντωνίου Σκυλλάκου, Λιάνας Κανέλλη και Ιωάννου Πατσιλινάκου δόθηκε με το υπ’ αριθμ. 7017/4/4398/22-7-04  έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ. κ. Α. ΣΚΥΛΛΑΚΟΣ, Λ. ΚΑΝΕΛΛΗ και Γ. ΠΑΤΣΙΛΙΝΑΚΟΣ, σας γνωρίζουμε ότι, στα πλαίσια της νέας πολιτικής δημόσιας τάξης, που προωθεί το Υπουργείο μας, η επίλυση των προβλημάτων που αντιμετωπίζουν οι Υπηρεσίες και το προσωπικό της Ελληνικής Αστυνομίας αποτελεί θέμα πρώτης προτεραιότητας και καθημερινή μας επιδίωξη, με στόχο την αποτελεσματικότερη λειτουργία των Υπηρεσιών, αλλά και την περαιτέρω βελτίωση των συνθηκών εργασίας, καθώς και της επαγγελματικής, οικονομικής και κοινωνικής θέσης του προσωπικού, ώστε αυτό να επιδοθεί απερίσπαστο στο έργο του.
      Σε ό,τι αφορά το θέμα της πληρέστερης στελέχωσης των αστυνομικών Υπηρεσιών, σας πληροφορούμε ότι αυτό αντιμετωπίζεται μέσα από τις δυνατότητες που παρέχει η δύναμη της Ελληνικής Αστυνομίας με ορθολογική κατανομή αυτής. Στο πλαίσιο αυτό έχει στελεχωθεί και η Διεύθυνση Τεχνικών Εφαρμογών με το απαραίτητο για την εκπλήρωση της αποστολής της προσωπικό και η υπάρχουσα δύναμή της υπερβαίνει την οργανικής της. Ωστόσο, με τις τακτικές μεταθέσεις του τρέχοντος έτους, ενισχύθηκε η εν λόγω Υπηρεσία με 19 ανθυπαστυνόμους, αρχιφύλακες και αστυφύλακες.
      Αναφορικά με τη διάθεση του προσωπικού της εν λόγω Υπηρεσίας στα μέτρα για την ασφάλεια των Ολυμπιακών Αγώνων, σας πληροφορούμε ότι η επιτυχής και ασφαλής διοργάνωση των Αγώνων αποτελεί για τη χώρα μας εθνικό στόχο ύψιστη ς προτεραιότητας, για την επίτευξη του οποίου λαμβάνει μέρος όλο το προσωπικό της Ελληνικής Αστυνομίας, είτε έχει ονομαστικοποιηθεί ως προσωπικό Ολυμπιακής Ασφάλειας, είτε όχι. Συνεπώς δεν θα μπορούσε να εξαιρεθεί από αυτή την προσπάθεια το προσωπικό της Διεύθυνσης Τεχνικών Εφαρμογών.
      Για το θέμα του υλικοτεχνικού εξοπλισμού της Διεύθυνσης Τεχνικών Εφαρμογών, σας πληροφορούμε ότι στις Υπηρεσίες της, για την κάλυψη των υπηρεσιακών τους αναγκών, έχουν χορηγηθεί τα αναγκαία μέσα και εφόδια. Ενδεικτικά δε, επισημαίνεται ότι έχουν χορηγηθεί, στο Τμήμα Τεχνικής Εκπαίδευσης νέα εκπαιδευτικά οχήματα, σύγχρονος εκπαιδευτικός εξοπλισμός και εποπτικά μέσα διδασκαλίας, στο Τμήμα Κίνησης Μεταφορικών Μέσων νέα οχήματα μεταφοράς προσωπικού, στο Τμήμα Ειδικής Μετεκπαίδευσης Οδηγών ο απαραίτητος αριθμός οχημάτων, καθώς και προσομοιωτής ειδικών συνθηκών οδήγησης, στο Τμήμα Συνεργείων Μεταφορικών Μέσων νέος φούρνος βαφής μεγάλων οχημάτων και στο Τμήμα Τυπογραφείου νέος εξοπλισμός σύγχρονης εκτυπωτικής τεχνολογίας. Ακόμη, για την εκπαίδευση των οδηγών, κατασκευάστηκε στο χώρο των εγκαταστάσεων της Αμυγδαλέζας πίστα εκπαίδευσης, ενώ για τη στάθμευση των υπηρεσιακών οχημάτων διαμορφώθηκε ανάλογα κατάλληλος χώρος. Πάντως επιδίωξη του Υπουργείου μας είναι η περαιτέρω ενίσχυση της Υπηρεσίας με σύγχρονο υλικοτεχνικό εξοπλισμό.
      Σχετικά με τη στέγαση των Υπηρεσιών της εν λόγω Διεύθυνσης, σας πληροφορούμε ότι το Τμήμα Τυπογραφείου στεγάζεται σε νέες κτιριακές εγκαταστάσεις, ενώ αναβαθμίστηκε η κτιριακή υποδομή του Συνεργείου Μεταφορικών Μέσων. Παράλληλα, κατασκευάζεται και ολοκληρώνεται σύντομα το κτίριο όπου θα στεγασθούν οι λοιπές Υπηρεσίες της Διεύθυνσης που εδρεύουν στην Αμυγδαλέζα. Πέραν αυτών, κατά το τρέχον έτος, στα πλαίσια του εκτελούμενου προϋπολογισμού εξόδων του Αρχηγείου Ελληνικής Αστυνομίας, στην ανωτέρω Υπηρεσία έχουν εγκριθεί πιστώσεις συνολικού ύψους 288.102,00 ευρώ, για την αντιμετώπιση δαπανών προμήθειας υλικοτεχνικού εξοπλισμού, καθώς και λειτουργικών και επισκευαστικών δαπανών.
      Σε ό,τι αφορά το αίτημα για χορήγηση στο προσωπικό της ανωτέρω Υπηρεσίας τεχνικού και ανθυγιεινού επιδόματος, σας πληροφορούμε ότι, σύμφωνα με τις διατάξεις του ν. 3205/2003 «Μισθολογικές ρυθμίσεις λειτουργών και υπαλλήλων του Δημοσίου, Ν.Π.Δ.Δ. και Ο.Τ.Α., μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας του Πυροσβεστικού και Λιμενικού Σώματος και άλλες συναφείς διατάξεις», αυτή δεν είναι δυνατή. Χορήγηση στο προσωπικό της Ελληνικής Αστυνομίας επιδομάτων, πέραν των προβλεπομένων, δεν είναι δυνατό να εξετασθεί έξω από το νομοθετικό πλαίσιο του ενιαίου μισθολογίου, καθώς η καθιέρωση επιδομάτων μόνο για το αναφερόμενο προσωπικό θα ανέτρεπε το μισθολόγιο αυτό και την εξομοίωση όλου του προσωπικού που υπάγεται σε αυτό.
      Πέραν αυτών, για την αναγνώριση της εργασίας των αστυνομικών ως επικίνδυνης και ανθυγιεινής, σας πληροφορούμε ότι, για το θέμα της θέσπισης σχετικού επιδόματος, έχει υποβληθεί ερώτημα προς το Ελεγκτικό Συνέδριο αναφορικά με τις ανακλαστικές επιδράσεις που θα έχει η καταβολή του στον ευρύτερο δημόσιο τομέα και κυρίως στο συνταξιοδοτικό και ασφαλιστικό καθεστώς και αναμένεται η απάντηση, προκειμένου να αντιμετωπισθεί το θέμα.
      Τέλος, πρέπει να επισημάνουμε ότι, για την ικανοποίηση όλων των ρεαλιστικών και δίκαιων οικονομικών και θεσμικών αιτημάτων του προσωπικού, είμαστε αποφασισμένοι, παρά τις όποιες οικονομικές δυσκολίες, στα πλαίσια της συνεργασίας μας με τις συνδικαλιστικές ενώσεις, να συνεχίσουμε τον έντιμο και ειλικρινή διάλογο μαζί τους, αλλά θα πρέπει και οι εργαζόμενοι στα Σώματα Ασφαλείας να επιδείξουν σύνεση και στοιχειώδη υπομονή.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      13. Στην με αριθμό 1875/30-6-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. Δ5/ΗΔ/Α/Φ6/65/13207/23-7-04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ' αριθ. 1875/30-06-04 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε το ΓΔΝΣ/2278/22-07 -04 έγγραφο της ΔΕΗ Α.Ε. που καλύπτει το θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      14. Στην με αριθμό 1888/30-6-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 885/22-7-04 έγγραφο από τον Υφυπουργό Τουρισμού η ακόλουθη απάντηση:
      «Σε απάντηση της ερώτησης, σας γνωρίζουμε ότι για το υδροθεραπευτήριο της Ε.Τ.Α Α.Ε. των Λ. Αιδηψού υποβλήθηκαν 74 αιτήσεις, για την πρόσληψη εποχιακού προσωπικού 39 ατόμων.
      Οι επιλογές έγιναν με ευθύνη και διαδικασία της εταιρείας. Όπως μας ενημέρωσε η Διοίκηση της Ε.Τ.Α. Α.Ε. λόγω του κατεπείγοντος και της χρονικής υστέρησης της διαδικασίας έκανε αρκετά άτομα να μην προσέλθουν, να απέχουν η να μην αποδεχθούν τελικά την πρόσληψη τους.
      Για όλους τους ανωτέρω λόγους η Ε.Τ.Α Α.Ε μας γνωστοποίησε ότι θα επαναξιολογήσει στο τέλος του τετραμήνου όλες τις προσλήψεις και πιθανές ανανεώσεις για ένα ακόμα τετράμηνο συμπεριλαμβάνοντας στην νέα προκήρυξη και επιλογή, νέες αιτήσεις με ενδιαφερόμενους.
      Τέλος σας γνωρίζουμε ότι όλοι οι εποχιακοί υπάλληλοι έχουν ασφαλιστική κάλυψη στο ΙΚΑ για όσο χρόνο εργάζονται.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      15. Στην με αριθμό 1911/1-7-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΥΠΠΟ/ΓΡ.ΥΦ./Κ.Ε./174/26-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε συνέχεια της με αρ.πρ.1911/1-7-2004 ερώτησης της Βουλευτού κας Μ.Δαμανάκη σας πληροφορούμε τα εξής:
      Το Salon du Livre (Έκθεση Βιβλίου στο Παρίσι), που οργανώνεται από Γάλλους εκδότες είναι σημαντικός πολιτιστικός θεσμός της Γαλλίας .Την ελληνική συμμετοχή στην εκδήλωση αυτή κατά τα έτη 1997-2002 είχε διοργανώσει αποκλειστικά το ελληνικό βιβλιοπωλείο - εκδόσεις ΔΕΣΜΟΣ στο Παρίσι με τη συνεργασία της Ελληνικής Πρεσβείας στη Γαλλία και του Γραφείου Τύπου του Παρισιού καθώς και με την οικονομική ενίσχυση του Υπουργείου Πολιτισμού, του Υπουργείου Εθνικής Παιδείας και Θρησκευμάτων και του Υπουργείου Τύπου και Μέσων Ενημέρωσης και υπήρξε ιδιαίτερα επιτυχημένη καθώς προκάλεσε το ενδιαφέρον του γαλλικού κοινού. Για το 2004 το βιβλιοπωλείο ΔΕΣΜΟΣ συμμετείχε στο 24ο Salon du Livre, το οποίο πραγματοποιήθηκε με επιτυχία από 19-24 Μαρτίου 2004 .Η έκθεση υπήρξε ιδιαίτερα σημαντική, ενώ παράλληλα διοργανώθηκαν και ομιλίες με θέματα που αφορούν τη νεοελληνική λογοτεχνία και το νεοελληνικό πολιτισμό. Όσον αφορά στο θέμα της επιχορήγησης του βιβλιοπωλείου ΔΕΣΜΟΣ η πολιτική ηγεσία του Υπουργείου Πολιτισμού είναι ενήμερη και βρίσκεται ήδη σε διαδικασία επίλυσης του θέματος.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      16. Στην με αριθμό 2018/7-7-04 ερώτηση του Βουλευτή κ. Παναγιώτου Αντωνακόπουλου δόθηκε με το υπ’ αριθμ. 404/22-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Π. Αντωνακόπουλος, σας πληροφορούμε τα εξής:
      Στα πλαίσια του Γ΄ ΚΠΣ και της ΚΥΑ 450/2001 η οποία εξεδόθη για την κάλυψη του Μέτρου 2.1 «Μεταποίηση και Εμπορία Γεωργικών Προϊόντων» έχει εγκριθεί πρόσφατα με την αριθμ. 266000/9-6-2004 απόφασή μας στο Νομό Ηλείας η ίδρυση σε αντικατάσταση, σφαγείου τριών γραμμών δυναμικότητας σφαγής 2.500 τόνους/έτος με φορέα τα «ΗΛΕΙΑΚΑ ΒΙΟΜΗΧΑΝΙΚΑ ΣΦΑΓΕΙΑ ΑΒΕΕ».
      Επίσης στο Νομό λειτουργεί και το σφαγείο «ΑΦΟΙ ΝΙΚΟΛΟΠΟΥΛΟΙ FARM Α.Ε. ΕΛΛΗΝΙΚΗ ΑΓΡΟΚΤΗΝΟΤΡΟΦΙΚΗ-ΚΡΕΑΤΟΠΑΡΑΓΩΓΙΚΗ ΒΙΟΜΗΧΑΝΙΑ ΚΡΕΑΤΟΣ».
      Όσον αφορά την κάλυψη αναγκών στις ορεινές περιοχές του Νομού, σύμφωνα με τη Δράση 1.3 του τομέα Κρέατος, επιτρέπεται η ίδρυση νέων μονάδων σφαγείων για εξυπηρέτηση της τοπικής κατανάλωσης και Δήμοι της ορεινής Ηλείας έχουν δείξει ενδιαφέρον για την ίδρυση και κατασκευή σφαγείου δύο (2) γραμμών (Βοοειδών και αιγοπροβάτων ).
      Σημειώνεται ότι, το ύψος της οικονομικής ενίσχυσης- συνδρομής δεν μπορεί να υπερβαίνει το 50% του επιλέξιμου κόστους του επενδυτικού σχεδίου. Το υπόλοιπο 50% και ο συνολικός ΦΠΑ βαρύνει το φορέα του έργου. Ο φορέας πρέπει να καλύψει το λιγότερο το 25% του συνολικού κόστους από ίδια κεφάλαια ενώ μπορεί να προσφύγει σε δανεισμό για το υπόλοιπο 25%.
      Ο Υπουργός
      Σ. ΤΣΙΤΟΥΡΙΔΗΣ»
      17. Στην με αριθμό 949/21-5-04 ερώτηση των Βουλευτών κυρίων Νίκου Γκατζή, Τάκη Τσιόγκα και Αντωνίου Σκυλλάκου δόθηκε με το υπ’ αριθμ. 109/11-6-04 έγγραφο από τον Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τους κ.κ. Βουλευτές ότι από το 1999 είναι εγκατεστημένη η εργολαβία «Ταμιευτήρας Κάρλας και συναφή έργα», η οποία υλοποιεί την κατασκευή του ταμιευτήρα. Η συμβατική προθεσμία περαίωσης του έργου είναι η 31/7/2004, πρόκειται όμως να δοθεί παράταση μέχρι το τέλος του έτους.
      Η κατασκευή του έργου «Ταμιευτήρας Κάρλας και συναφή έργα» προχωρεί κανονικά εκτός από τις θέσεις που έχουν δεσμευτεί από τις αρχαιολογικές Υπηρεσίες.
      Είναι γνωστό ότι δεν μπορεί να γίνει ρεαλιστικό χρονοδιάγραμμα ολοκλήρωσης του έργου αν δεν έχουν ολοκληρωθεί πρώτα οι αρχαιολογικές ανασκαφές. Οι αρχαιολογικές εργασίες στους συλλεκτήρες Σ3 και Σ7 είχαν σταματήσει για ένα διάστημα λόγω ελλείψεως πιστώσεων. Το Μάιο του 2004 με απόφαση μου εγκρίθηκε πίστωση την οποία είχε ζητήσει το Υπουργείο Πολιτισμού, προκειμένου να συνεχιστούν οι αρχαιολογικές έρευνες στους προαναφερθέντες συλλεκτήρες. Πιθανόν θα απαιτηθούν περαιτέρω αρχαιολογικές εργασίες στους συλλέκτηρες Σ3 και Σ6 για τις οποίες θα χρειασθεί η έγκριση  επιπλέον πιστώσεων.
      Τέλος, επισημαίνουμε ότι οι μέχρι σήμερα σημειωθείσες καθυστερήσεις στο έργο οφείλονται σε μεγάλο μέρος στην αρχαιολογία, καθότι λόγω των αρχαιολογικών ευρημάτων έχουν γίνει μέχρι σήμερα πολλές τροποποιήσεις στη χάραξη των συλλεκτήρων και των στεγανωτικών αναχωμάτων, για τις οποίες απαιτήθηκε η εκπόνηση συμπληρωματικών μελετών. Ακόμη, λόγω της φύσης του έργου (κυρίως χωματουργικό) η πρόοδος των εργασιών επηρεάζεται από τις καιρικές συνθήκες και το έργο βασικά υλοποιείται τη θερινή περίοδο. Το κυρίως έργο του ταμιευτήρα και τα βασικά τμήματα των συλλεκτήρων εκτιμάται ότι θα τελειώσει μέχρι το τέλος του 2004.
      Β. ΦΑΣΗ ΕΡΓΩΝ
      Υπάρχει μια σειρά νέων έργων που συνδέονται με το κυρίως έργο του ταμιευτήρα Κάρλας και των συλλεκτήρων. Για τα έργα αυτά έχουν ξεκινήσει οι σχετικές μελέτες, έχει εξασφαλιστεί η συγχρηματοδότηση από την Ε.Ε και έχουν χρονικό ορίζοντα περαίωσης το 2008. Ήδη έχουν προκηρυχθεί και ανατεθεί οι παρακάτω μελέτες:
      1. «Μελέτη απαιτουμένων έργων για την τροφοδότηση της λίμνης Κάρλας από τον ποταμό Πηνειό». Η σύμβαση της μελέτης υπογράφηκε το Φεβρουάριο τρέχοντος έτους, με προθεσμία περαίωσης 10 μηνών. Σύμφωνα με τον προγραμματισμό των έργων, το αντίστοιχο έργο πρόκειται να περαιωθεί τον Οκτώβριο του 2006.
2. «Μελέτη έργων ενίσχυσης της ύδρευσης της μείζονος περιοχής Βόλου». Η σύμβαση της μελέτης υπογράφηκε τον Απρίλιο τρέχοντος έτους. Η προθεσμία περαίωσης είναι 13 μήνες, ενώ τα αντίστοιχα έργα προγραμματίζεται να περαιωθούν τον Απρίλιο του 2007.
3. «Μελέτη έργων μεταφοράς και διανομής νερού λίμνης Κάρλας». Η σύμβαση της μελέτης πρόκειται να υπογραφεί εντός των προσεχών ημερών. Η προθεσμία περαίωσης είναι 26 μήνες από την υπογραφή της σύμβασης.
      Στο μεταξύ χρονικό διάστημα θα είναι σταδιακά δυνατή η απόληψη νερού από τη λίμνη με πρόχειρα έργα για την εξυπηρέτηση των περιμετρικά της λίμνης εκτάσεων, γεγονός που θα ανακουφίσει τον υπόγειο υδροφορέα από τις έντονες αντλήσεις.
4. «Μελέτη συμπληρωματικών αντιπλημμυρικών έργων και έργων ορεινής υδρονομίας στη λεκάνη της λίμνης Κάρλας». Η μελέτη έχει προκηρυχθεί και βρίσκεται στο στάδιο ανάθεσης. Το αντίστοιχο έργο προγραμματίζεται να περαιωθεί τον Οκτώβριο του2007.
5. «Μελέτη ανάδειξης περιβάλλοντος Κάρλας» (μουσείο φυσικής ιστορίας, κέντρο πληροφόρησης, μονοπάτια, θέσεις θέας, φυτεύσεις περιμετρικά της λίμνης κ.α.). Η μελέτη έχει προκηρυχθεί και βρίσκεται στο στάδιο ανάθεσης. Το αντίστοιχο έργο προγραμματίζεται να περαιωθεί τον Δεκέμβριο 2008.
      Επίσης πρόκειται να προκηρυχθούν οι παρακάτω μελέτες:
      1.  «Μελέτη υγροτόπου αναπαράστασης του παραδοσιακού τρόπου διαβίωσης στην τέως λίμνη Κάρλας»
      2. «Μελέτη διαχείρισης νερών, εδαφών και οικοσυστημάτων»
      Για τις δύο (2) προαναφερόμενες μελέτες ετοιμάζονται τα συμβατικά τεύχη και μέσα στο Καλοκαίρι πρόκειται να προκηρυχθούν.
      Ο Υπουργός
      ΓΕΩΡΓΙΟΣ ΣΟΥΦΙΛΙΑΣ»
      18. Στις με αριθμό 845/18-5-04 και 1007/25-5-04 ερωτήσεις των Βουλευτών κυρίων Γιάννη Δραγασάκη, Δημήτρη Κουσελά και Πέτρου Κατσιλιέρη δόθηκε με το υπ’ αριθμ. 171/7-6-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ. κ. Γ. Αραγασάκης, Δ. Κουσελάς, Π. Κατσιλιέρης, για τα θέματα της αρμοδιότητας μας, σας πληροφορούμε τα εξής:
      Η δυνατότητα ένταξης των αλιέων, όπως και των λοιπών αγροτών, στα προγράμματα άμεσης αποζημίωσης των πληγέντων του ΕΛΓΑ δεν είναι δυνατή, διότι στο υπάρχον ασφαλιστικό καθεστώς των οικονομικών ενισχύσεων του εν λόγω Οργανισμού έχουν προβλεφθεί από χρόνια ενισχύσεις μόνο για την περίπτωση της αλιευτικής παραγωγής που προέρχεται από την εκμετάλλευση εσωτερικών υδάτων, λιμνοθαλασσών και διβαρίων /ιχθυοτροφείων, αλλά όχι γι’ αυτήν που αφορά τη θαλάσσια Αλιεία.
      Τα προγράμματα χορήγησης Κρατικών ενισχύσεων (αρμοδιότητας ΠΣΕΑ) που υποβάλλει ο ΕΛΓΑ προς έγκριση στην Ε.Ε., συντάσσονται σύμφωνα με τις Κοινοτικές Κατευθυντήριες Γραμμές στον τομέα της Γεωργίας (2000/C28/02) και δεν αφορούν ενισχύσεις για αντικατάσταση αλιευτικών σκαφών και του εξοπλισμού τους.
      Ο Υφυπουργός
      ΕΥΑΓΓΕΛΟΣ ΜΠΑΣΙΑΚΟΣ»
      18. Στην με αριθμό 798/17-5-04 ερώτηση του Βουλευτή κ. Νάσου Αλευρά δόθηκε με το υπ’ αριθμ. 31/7-6-04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κ. Βουλευτή τα εξής:
      Η καταπολέμηση της διαφθοράς, απαραίτητη προϋπόθεση για την ανασυγκρότηση του Κράτους, αλλά και της κοινωνίας μας, σε σύγχρονη, υγιή και στερεή βάση, αποτελεί κυρίαρχο προγραμματικό στόχο της σημερινής κυβέρνησης.
      Άμεση προτεραιότητα προς αυτή την κατεύθυνση είναι η κατάργηση «αμαρτωλών νόμων», όπως ο ν. 2446/1996 για την ανάθεση σύναψης προγραμματικών συμφωνιών, ο ν. 2522/1997 για την ανάθεση δημοσίων συμβάσεων έργων, προμηθειών και παροχών υπηρεσιών, ο ν. 2576/1998 που εισήγαγε τον «μαθηματικό τύπο» στην επιλογή των αναδόχων δημοσίων έργων, ο ν. 2843/2000 που αφαίρεσε από την Εισαγγελική Αρχή τη δυνατότητα διενέργειας εισαγγελικών πράξεων για πιθανολογούμενα αδικήματα στις χρηματιστηριακές συναλλαγές, ο Ν. 3021/2002, ο οποίος νομιμοποίησε τη διαπλοκή επιχειρήσεων ΜΜΕ με επιχειρήσεις που συνάπτουν συμβάσεις έργων και προμηθειών του δημοσίου μέσω του βασικού μετόχου κ.α.
      Η συσταθείσα στο Υπουργείο Δικαιοσύνης Ομάδα Εργασίας με αντικείμενο τη μελέτη, το σχεδιασμό και την εισήγηση των απαραίτητων νομοθετικών μέτρων για την καταπολέμηση της διαφθοράς και της διαπλοκής ασχολείται και με νομοθετήματα, για τα οποία κυρίως αρμόδια είναι άλλα Υπουργεία, όπως το Υπουργείο ΠΕΧΩΔΕ για τον ν. 2576/1998 και το Υπουργείο Επικρατείας για τον ν. 3021/2002.
      Είναι θέμα καθαρά τεχνικό, εάν εν τέλει θα συνταχθούν ένα ή περισσότερα ξεχωριστά νομοσχέδια με όλες τις απαραίτητες νομοθετικές ρυθμίσεις.
      Τέλος, ο ν. 2522/1997 αφορά στη δικαστική προστασία κατά το στάδιο που προηγείται της σύναψης συμβάσεων δημοσίων έργων, κρατικών προμηθειών και υπηρεσιών και συνεπώς, ανήκει στις αρμοδιότητες του Υπουργείου Δικαιοσύνης.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      20. Στην με αριθμό 870/19-5-04 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. Β13-667/11-6-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ’ αριθμ. 870/19-05-2004 ερώτηση, που κατέθεσε στη Βουλή των Ελλήνων ο Βουλευτής κ. Δημήτρης Κουσελάς με θέμα «Φαινόμενα αισχροκέρδειας στη διακίνηση και εμπορία πατάτας», σας γνωστοποιούμε τα ακόλουθα:
      Η προηγούμενη κυβέρνηση, ενώ ψήφισε το ν. 3190/03 προκειμένου να ελέγξει αποτελεσματικότερα την διακίνηση των αγροτικών προϊόντων από το παραγωγό μέχρι τον καταναλωτή, αμέλησε να εκδώσει όλες τις σχετικές υπουργικές αποφάσεις ενεργοποίησης της ως άνω νομοθεσίας.
      Η νέα πολιτική ηγεσία του ΥΠΑΝ στις 25/5/2004 εξέδωσε πέντε υπουργικές αποφάσεις, όπου μεταξύ των άλλων καθορίζεται, ότι οι παραγωγοί, χονδρέμποροι, εντολοδόχοι έμποροι, λιανοπωλητές, πωλητές και παραγωγοί λαϊκών αγορών, καθώς και οι συνεταιριστικές οργανώσεις παραγωγών, υποχρεούνται στη διακίνηση των εμπορευμάτων τους με τη χρήση τριπλότυπου δελτίου αποστολής, το οποίο θα συνοδεύει κάθε αγαθό από το σημείο παραγωγής έως και το σημείο πώλησης με πλήρη στοιχεία ταυτότητος των διακινουμένων προϊόντων.
      Συγκροτούνται ταυτόχρονα κλιμάκια ελέγχου λαϊκών αγορών και υπαίθριου εμπορίου, τα οποία ορίζονται ως τα αρμόδια για την επιβολή κυρώσεων για κάθε παράβαση που διαπιστώνεται σχετικά με την εφαρμογή του νόμου 3190/2003. Η θητεία του κάθε κλιμακίου θα είναι δύο έτη, ενώ στο έργο τους θα συνδράμει τόσο η Ελληνική Αστυνομία και η Δημοτική Αστυνομία.
      Στα πλαίσια της υφιστάμενης νομοθεσίας και των οργανωτικών δυνατοτήτων, το Υπουργείο Ανάπτυξης ξεκίνησε μόλις πριν ένα μήνα σε συνεργασία με τις συναρμόδιες κρατικές υπηρεσίες, εντατικούς ελέγχους με στόχο την προστασία του καταναλωτή και την πάταξη του παραεμπορίου. Ήδη συνεργείο της Γενικής Διεύθυνσης Εμπορίου του ΥΠΑΝ εντόπισε επαγγελματία πωλητή λαϊκών αγορών να πουλά πατάτες με πλαστά παραστατικά παραγωγού. Η υπηρεσία διαβίβασε τα στοιχεία στον αρμόδιο Εισαγγελέα και στο ΣΔΟΕ. Σε απόσταση μικρότερη των δύο χιλιομέτρων που ορίζει η νομοθεσία, συνελήφθησαν από την ΕΛΑΣ έξω από τη Λαχαναγορά του Ρέντη έμποροι, οι οποίοι πωλούσαν εμπορεύματα, χωρίς άδεια και νόμιμα παραστατικά. Οι έλεγχοι θα συνεχισθούν και θα ενταθούν στο επόμενο χρονικό διάστημα, με στόχο να αντιμετωπισθούν φαινόμενα αισχροκέρδειας σε βάρος των καταναλωτών και παράνομης διακίνησης- πώλησης αγαθών.
      Επιπλέον, το Υπουργείο Ανάπτυξης συγκάλεσε σύσκεψη με όλες τις υπηρεσίες εμπορίου των Νομαρχιών της Χώρας, προκειμένου να τις ενημερώσει για τις νέες υπουργικές αποφάσεις και να ζητήσει την εντατικοποίηση των σχετικών ελέγχων.
      Επίσης το Υπουργείο Ανάπτυξης ετοιμάζεται να προκηρύξει διαγωνισμό για την χαρτογράφηση της αγοράς των οπωροκηπευτικών και των κρεάτων, προκειμένου όλες οι υπηρεσίες και η Επιτροπή Ανταγωνισμού να έχουν στη διάθεση τους όλα τα απαραίτητα στοιχεία ώστε να μπορούν να παρέμβουν και να καταπολεμήσουν αθέμιτες με τον ανταγωνισμό πρακτικές.
      Οι τιμές καταναλωτή της ανοιξιάτικης πατάτας τον Μάιο 2004, σύμφωνα με τα στοιχεία της αρμόδιας υπηρεσίας του ΥΠΑΝ, κυμάνθηκαν από 0,50-0,80 ευρώ το κιλό. Οι ψηλότερες τιμές αντιστοιχούν στο 1ο 10ήμερο του Μαΐου ενώ το 2ο και 3ο 10ήμερο παρατηρήθηκε έντονα πτωτική τάση στις τελικές τιμές καταναλωτή.
      Η φετινή παραγωγή ανοιξιάτικης πατάτας, λόγω των καλών καιρικών συνθηκών και την κατά 30% αυξημένη στρεμματική σπορά, είναι αυξημένη σε σχέση με την αντίστοιχη περυσινή.
      Τα αποτελέσματα είναι να υπερκαλυφθεί η αγορά με ανοιξιάτικη πατάτα και να συμπιεστούν οι τιμές τόσο σε επίπεδο παραγωγού όσο σε επίπεδο κατανάλωσης.
      Η συμπίεση της τιμής της ανοιξιάτικης πατάτας στον παραγωγό στο β'15ήμερο του Μαΐου είχε άμεση ανταπόκριση και στην διαμόρφωση των τιμών καταναλωτή.
      Η εξέλιξη των τιμών καταναλωτή στην πατάτα τον μήνα Μάιο του 2004 σε σύγκριση με τον ίδιο μήνα του 2003 απεικονίζεται με μέσες επικρατούσες τιμές, όπως προκύπτουν από τα επεξεργασμένα στοιχεία της υπηρεσίες μας, στον παρακάτω πίνακα:
      
Μέσες επικρατούσες τιμές κατανάλωσης πατάτας1° 10ήμερο Μαΐου2° 10ήμερο Μαΐου3° 10ήμερο ΜαΐουΦορείς λιανικής πώλησης20042003Μεταβολή %20042003Μεταβολή %20042003Μεταβολή
%Λαϊκές αγορές0,730,73-0,660,75-12,00%0,540,76-28,94%Σούπερ Μάρκετ (S/M)0,640,67-4,47%0,520,76-31,57%0,440,81-45,67%Οπωροπωλεία0,660,63+4,76%0,600,72-16,66%0,530,78-32,05%      
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      21. Στην με αριθμό 953/21-5-2004 ερώτηση του Βουλευτή κ. Χρίστου Βερελή δόθηκε με το υπ’ αριθμ. 196/7-6-2004 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Χ. Βερελής, για τα θέματα της αρμοδιότητας μας, σας πληροφορούμε τα εξής:
      1. Η έκδοση Αποφάσεων μίσθωσης θαλάσσιων εκτάσεων για εγκατάσταση μονάδων υδατοκαλλιέργειας (στις οποίες συμπεριλαμβάνονται οι μονάδες ιχθυοκαλλιέργειας), καθώς και η χορήγηση των σχετικών αδειών ίδρυσης - λειτουργίας μονάδων υδατοκαλλιέργειας, αποτελούσαν αποκεντρωμένη αρμοδιότητα της Νομαρχιακής Αυτοδιοίκησης (ν. 1845/89 & π.δ.. 332/83) έως και την 24-12-2003. Η αρμοδιότητα μεταβιβάσθηκε στην Περιφέρεια μετά την έκδοση του ν. 3208/24-12-03, κατά συνέπεια το θέμα εγκατάστασης και αδειοδότησης των μονάδων αντιμετωπίζεται σφαιρικά από την Περιφέρεια και όχι από κάθε νομό χωριστά.
      Οι όροι λειτουργίας των μονάδων υδατοκαλλιέργειας καθορίζονται με κοινές αποφάσεις Υπουργών ΠΕΧΩΔΕ και Αγροτικής Ανάπτυξης και Τροφίμων, έτσι ώστε να διασφαλίζεται η προστασία του περιβάλλοντος, η ασφάλεια και υγιεινή των εργαζομένων, καθώς και η ποιότητα των παραγόμενων προϊόντων. Ο έλεγχος για την τήρηση των περιβαλλοντικών όρων και για την προστασία του περιβάλλοντος βάσει του άρθρου 6, του ν. 1650/1986(ΦΕΚ 160 Α΄) ανήκει:
      στην Υπηρεσία που κατά τις κείμενες διατάξεις είναι αρμόδια
να εγκρίνει την ίδρυση και λειτουργία της δραστηριότητας,
στο ΥΠΕΧΩΔΕ το οποίο μπορεί αυτοτελώς να διενεργεί
ελέγχους για την παρακολούθηση της σωστής λειτουργίας των
μονάδων και σε κλιμάκιο ελέγχου ποιότητας περιβάλλοντος, το οποίο δύναται να συγκροτηθεί με Απόφαση Νομάρχη, σύμφωνα με το άρθρο 26, του ν. 1650/1986 και αποτελείται από προσωπικό της Νομαρχίας, με τη συμμετοχή πάντοτε υπαλλήλων της αρμόδιας Υπηρεσίας ΥΠΕΧΩΔΕ.
      Αθέτηση των περιβαλλοντικών όρων λειτουργίας των μονάδων υδατοκαλλιέργειας, επιφέρει ποινικές, αστικές και διοικητικές κυρώσεις, σύμφωνα με τα άρθρα 28,29 και 30 (όπως αυτό τροποποιήθηκε από το άρθρο 4 του ν. 3010/02) του ν. 1650/86. Επίσης, υπάρχουν οι νόμιμες διαδικασίες και τα αρμόδια όργανα, που μπορεί να ακολουθήσει και να προσφύγει ο πολίτης, για την αποκατάσταση της νομιμότητας.
      2. Για την περιοχή των Εχινάδων Νήσων, έχει ανατεθεί μελέτη, μέσω του Επιχειρησιακού Προγράμματος Αλιείας 2000 - 2006, που αφορά στον προσδιορισμό Περιοχών Οργανωμένης Ανάπτυξης Υδατοκαλλιεργειών (Π.Ο.Α. Υ.) η οποία και βρίσκεται σε εξέλιξη.
      Ο Υφυπουργός
      ΕΥΑΓΓΕΛΟΣ ΜΠΑΣΙΑΚΟΣ»)

      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, η Βουλευτής κ. Άννα Διαμαντοπούλου ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα
      ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τη ζητηθείσα άδεια.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
	Επίκαιρες ερωτήσεις πρώτου κύκλου.
	Θα συζητηθεί η δεύτερη, η με αριθμό 449/22-11-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα προβλήματα της διαχείρισης της λάσπης στη μονάδα Βιολογικού Καθαρισμού Λυμάτων στην Ψυττάλεια κλπ.
      Η επίκαιρη ερώτηση του κυρίου συναδέλφου έχει ως εξής:
      «Η κατασκευή των έργων της β΄ φάσης του βιολογικού καθαρισμού λυμάτων στην Ψυττάλεια, συνολικού προϋπολογισμού 202 εκατομμυρίων ευρώ, με την οποία θα επιτυγχάνεται η απομάκρυνση ρυπαντικού φορτίου περίπου 95%, έχει ήδη ολοκληρωθεί. Τα γνωστά προβλήματα διαχείρισης της λάσπης από την πρώτη φάση καθαρισμού, όγκου περίπου 250 m3 ημερησίως, εξαιτίας της τεράστιας καθυστέρησης –με ευθύνη και του ΥΠΕΧΩΔΕ- στη δημιουργία νέων εγκαταστάσεων και χώρων επεξεργασίας και διάθεσης απορριμμάτων, κάνουν πρακτικά αδύνατη τη λειτουργία της β΄ φάσης, που θα ανέβαζε τον όγκο της ημερησίως παραγόμενης λάσπης σε 750 ή 800 m3. 
      Παρ’ όλο, όμως, που το διαφαινόμενο αδιέξοδο ήταν ήδη γνωστό από εξαετίας και πλέον, το ΥΠΕΧΩΔΕ δεν προχώρησε έγκαιρα στην κατασκευή μονάδας ξήρανσης, η οποία θα έλυνε το πρόβλημα συνολικά. Αντίθετα, αναζητούνται τώρα πρόχειρες, βιαστικές και αμφίβολης αποτελεσματικότητας «λύσεις» με δημοπρασίες που καλούν τους προσφέροντες ιδιώτες να δώσουν αυτοί λύση σε ζητήματα σχεδιασμού και επιλογής μεθόδων διαχείρισης της λάσπης, που είναι ευθύνη και υποχρέωση της Κυβέρνησης.
      Ερωτάται ο κύριος Υπουργός:
      Γιατί δεν υλοποιήθηκε το αυτονόητο, δηλαδή η ταυτόχρονη κατασκευή των έργων β΄ φάσης καθαρισμού των λυμάτων και της μονάδας ξήρανσης στην Ψυττάλεια; 
      Πότε, επιτέλους και με ποιον τρόπο προβλέπεται η συνολική και οριστική λύση του προβλήματος της απομάκρυνσης της λάσπης που κατά παράβαση της νομιμότητας έχει ήδη αποθηκευτεί και συνεχίζει να συσσωρεύεται στο νησί, η περιβαλλοντική διαχείριση της ημερήσιας συνολικής παραγωγής λάσπης από την α΄ και β΄ φάση και η πλήρης λειτουργία των έργων της β΄ φάσης καθαρισμού;»
      Θα απαντήσει ο Υφυπουργός ΠΕΧΩΔΕ, ο κ. Ξανθόπουλος.
      Ορίστε, κύριε Υπουργέ, έετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων ΄Εργων): Ευχαριστώ, κύριε Πρόεδρε.
      Κύριε Πρόεδρε, πράγματι ο ερωτών Βουλευτής έχει απόλυτο δίκιο, γιατί είναι κάτι το οποίο μας έχει αφήσει όλους κατάπληκτους. 
      Εγώ θα συνοψίσω τεχνικά ως εξής: Η πρώτη φάση του καθαρισμού ολοκληρώθηκε το 1993. Από το έργο εκείνο ήδη υπήρχε παραγωγή περίπου τριακοσίων τόνων λάσπης την ημέρα. Θα έπρεπε από τότε να υπάρχει μονάδα ξήρανσης, ώστε να μπορεί αυτή η λάσπη να διατίθεται για καύση, χωρίς οσμές, γιατί έχει μάλιστα θαυμάσια παραγωγή ενέργειας. Αυτό δεν έγινε και η λάσπη πήγαινε στο ΧΥΤΑ Άνω Λιοσίων. 
      Το 1998 ξεκίνησε η κατασκευή των έργων της β΄ και γ΄ φάσης του βιολογικού καθαρισμού, η οποία κράτησε πέντε χρόνια και τελείωσε πρακτικώς τον προηγούμενο Απρίλιο. Τώρα είναι σε φάση δοκιμαστικής λειτουργίας και σύντομα θα έχουμε φθάσει στους οκτακόσιους τόνους την ημέρα, όπως και εσείς είπατε, κάτι που σημαίνει ότι το πρόβλημα πολλαπλασιάζεται. 
      Από το 2003, με τη γνωστή κατολίσθηση των πρανών στο ΧΥΤΑ Άνω Λιοσίων, σταμάτησε η εκεί μεταφορά της λάσπης, που ούτως ή άλλως είναι περιβαλλοντικά απαράδεκτη, και έγινε κάτι ακόμα χειρότερο: Η λάσπη αποτίθεται στην Ψυττάλεια σ΄ ένα χώρο που είναι ήδη ημικορεσμένος. 
      Συνεπώς τα πράγματα είναι ουσιαστικώς απαράδεκτα για τον εξής λόγο: Στα έργα β΄ φάσης καθαρισμού, υποσχεθήκαμε από το 1998 ότι θα φτιάξουμε τη μονάδα ξήρανσης.
Πήραμε πιστώσεις για τη μονάδα αυτή, αλλά το έργο στην πορεία είχε διάφορες υπερβάσεις προϋπολογισμού και η μονάδα ξήρανσης δεν έγινε, με αποτέλεσμα αυτήν τη στιγμή να αντιμετωπίζουμε πλέον καταγγελία για παράβαση της ευρωπαϊκής νομοθεσίας για το περιβάλλον και μάλιστα ειδικά για τη διαχείριση της λάσπης. 
      Το ερώτημα είναι τι έκανε η σημερινή Κυβέρνηση γι’ αυτό. Πρώτα- πρώτα, ξεκίνησε αμέσως τη διαδικασία δημοπράτησης του εργοστασίου ξήρανσης από εθνικούς και μόνο, δυστυχώς, πόρους, γιατί δεν είναι δικαιολογημένη πλέον η κοινοτική χρηματοδότηση. Ήδη έχουμε επτά προσφορές, ολοκληρώθηκε ο διαγωνισμός και έπεται η επεξεργασία των τεχνικών προσφορών, για να γίνει η ανάθεση σε σύντομο χρονικό διάστημα.
      Αυτό, όμως, τι σημαίνει; Σημαίνει ότι το έργο για να γίνει, θέλει τουλάχιστον δύο χρόνια και ως τότε το πρόβλημα υπάρχει. Παράλληλα, λοιπόν, κατ’ ανάγκη δημοπρατήθηκε και το έργο διαχείρισης της λάσπης, διότι τα δύο χρόνια είναι δύο χρόνια και ίσως να είναι και παραπάνω με τις καθυστερήσεις των έργων. Έπρεπε, λοιπόν, να μπορέσουμε ως τότε να διαχειριστούμε τη λάσπη με κάποιο τρόπο, που να είναι περιβαλλοντικά λιγότερο επιζήμιος. Ούτως ή άλλως υπάρχει ζημιά. Ο διαγωνισμός αυτός ακυρώθηκε λόγω προσέλευσης μόνο ενός ενδιαφερομένου με νόμιμα δικαιολογητικά και επανελήφθη ήδη προ ολίγων ημερών.
      Τέλος επισημαίνουμε ότι δόθηκε εντολή στην ΕΥΔΑΠ να μελετήσει και άλλες καλύτερες λύσεις πέραν της απλής ξήρανσης, γιατί σήμερα υπάρχει δυνατότητα ενεργειακής αξιοποίησης της λάσπης και σε υδαρή μορφή, χωρίς περιβαλλοντική ρύπανση από διάφορες προς τούτο κατάλληλες βιομηχανίες και ενδεχομένως και από εργοστάσια παραγωγής ενέργειας.
      Συμπέρασμα: Είμαστε σε μία εξαιρετικά δυσχερή θέση, είμαστε ουσιαστικώς υπόλογοι και σε λίγο θα καταδικαστούμε από το Ευρωπαϊκό Δικαστήριο για τη διαχείριση της λάσπης κατά τρόπο περιβαλλοντικά απαράδεκτο και προσπαθούμε με ό,τι είναι δυνατό να γίνει, να επιταχύνουμε τη διαδικασία ξήρανσης και γενικότερα διαχείρισης κατά τρόπο περιβαλλοντικά δόκιμο. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Πατσιλινάκος έχει το λόγο.
      ΙΩΑΝΝΗΣ ΠΑΤΣΙΛΙΝΑΚΟΣ: Ευχαριστώ, κύριε Πρόεδρε.
      Κύριε Υφυπουργέ, δυστυχώς και αυτά που μας λέτε σήμερα, δεν δίνουν λύση στο πρόβλημα. Το πρόβλημα είναι τεράστιο, αφού η λάσπη συσσωρεύεται στο νησί και η αποκομιδή που γίνεται από κει είναι πολύ μικρή, ούτε το μισό της καθημερινής παραγωγής. Εγώ έχω τα ζυγολόγια του τελευταίου τριμήνου, που είναι εννέα χιλιάδες κυβικά μόνο. Καταλαβαίνετε, λοιπόν, ότι είναι ένα τεράστιο πρόβλημα, το οποίο συνδυάζεται με την έλλειψη ΧΥΤΑ στην Αττική. Ο ΧΥΤΑ των Άνω Λιοσίων είναι κεκορεσμένος και έτσι δεν έχουμε ουσιαστικά λύση στο πρόβλημα. 
      Η προσπάθεια που πρέπει να γίνει, είναι να φύγει η λάσπη που υπάρχει στο νησί και πρέπει να φύγει με την περιβαλλοντολογική, τη διαδημοτική επιχείρηση που ουσιαστικά έξι ή επτά χρόνια τώρα διακινεί τη λάσπη και πρέπει να επιταχύνετε όλη τη διαδικασία, για να μπορέσει να γίνει το εργοστάσιο ξήρανσης, έστω και αν είναι από εθνικούς πόρους και με υψηλότερο τίμημα. 
      Είμαστε σε μία φάση που το όλο σύστημα έχει μπλοκάρει κι έχει μπλοκάρει ουσιαστικά ολόκληρη η Αττική. Οι περιοχές υφίστανται καθημερινά την υγειονομική επιβάρυνση από τη λάσπη και το συγκριτικό πλεονέκτημα που είχε όλη η Αττική με τη λειτουργία της πρώτης φάσης, δυστυχώς επιτείνεται καθημερινά με τη συσσώρευση της λάσπης.
      Ακόμα είναι απαράδεκτο να μας έχει στοιχίσει διακόσια εκατομμύρια ευρώ η δεύτερη φάση και ουσιαστικά να μη λειτουργεί, γιατί δεν ξέρουμε πού θα πάει η λάσπη. 
      Καταλαβαίνετε, λοιπόν, ότι χρειάζονται διαφορετικές ενέργειες, πολύ πιο επίμονες και πολύ πιο γρήγορες, για να έχουμε λύση στο πρόβλημα.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός ΠΕΧΩΔΕ κ. Ξανθόπουλος έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Είμαστε υποχρεωμένοι, αγαπητέ κύριε Βουλευτά, να λειτουργήσουμε όσο μπορούμε πιο γρήγορα, αλλά και σύννομα. Ο διαγωνισμός έγινε, υπάρχουν επτά προσφορές και, όπως ξέρετε, έχει ήδη καταγγελθεί ότι έγινε βιαστικά και ότι έπρεπε να γίνει, αν θέλετε, με περισσότερη άνεση.


      Το να κάνουμε απευθείας ανάθεση αύριο το πρωί, είναι κάτι το οποίο πολιτικά και ουσιαστικά δεν είναι εφικτό. Συνεπώς επιταχύνουμε, όπως είπατε, τις διαδικασίες, αλλά στα πλαίσια των νομίμων και αυτών που διατηρούν τη διαφάνεια κατά τη διαχείριση του δημοσίου χρήματος, όπως άλλωστε φαντάζομαι και σεις θέλετε.
      Επί της ουσίας τώρα, πράγματι διακινείται κάποια ποσότητα από την Ψυττάλεια προς το ΧΥΤΑ Άνω Λιοσίων. Έχει ζητηθεί ήδη και από τον ΕΣΧΝΑ μια προσφορά, γιατί τη διαχείριση την κάνει η ΕΥΔΑΠ που είναι η αρμόδια και μέσω αυτής ζητήθηκε η προσφορά, ώστε η επιλέξιμη να είναι η καλύτερη δυνατή λύση και ουσιαστικά αγωνιζόμαστε με το χρόνο και με την υπερβολική υποβάθμιση του Λεκανοπεδίου λόγω αυτής της απαράδεκτης κατάστασης.
      Συμπερασματικά και πάλι θα σας πω ότι γίνεται ό,τι είναι δυνατόν για να ξεφύγουμε από το άγχος αυτών των οκτακοσίων τόνων λάσπης την ημέρα κατά τρόπο περιβαλλοντικά λιγότερο επιζήμιο και προσπαθούμε να δώσουμε λύσεις, οι οποίες είναι και σύννομες, αλλά και γρήγορες. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Τρίτη είναι η με αριθμό 446/22.11.2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη – Αικατερινάρη προς τους Υπουργούς Εθνικής Άμυνας και Περιβάλλοντος, Χωροταξίας και Δημοσίων Έργων, σχετικά με την απόδοση των στρατοπέδων της Δυτικής Θεσσαλονίκης στους Δήμους, τη μετατροπή τους σε χώρους πρασίνου κλπ.
      Η επίκαιρη ερώτηση της κυρίας συναδέλφου έχει ως εξής:
      «Η απομάκρυνση των στρατοπέδων από τον αστικό ιστό και η απόδοσή τους σε χρήσεις πρασίνου και κοινωνικών λειτουργιών υπήρξε ένα χρόνιο αίτημα της Θεσσαλονίκης, καθώς αποτελούν την τελευταία ευκαιρία να αποκτήσει η πόλη πνεύμονα πρασίνου. Έτσι η απόδοση των 1404 στρεμμάτων από το Υπουργείο Άμυνας στους δήμους για αξιοποίηση έδωσε ελπίδες για την ανάπλαση της ιδιαίτερα επιβαρημένης Βορειοδυτικής Θεσσαλονίκης, παρά την αντίθεσή μας, όπως και πολλών φορέων με τη ρύθμιση του ν. 2745/99, για να αποδοθεί μόνο «το τουλάχιστον 50%» της έκτασης για χώρους πρασίνου και κοινωφελών εξυπηρετήσεων. Οι πρόσφατες εξαγγελίες για την κατασκευή κατοικιών για αξιωματικούς και άλλης χρήσης κτισμάτων σε χώρους των πρώην στρατοπέδων αναστάτωσε τους φορείς και τους πολίτες, καθώς διαφαίνεται αθέτηση νομοθετημένων δεσμεύσεων της πολιτείας, την καθυστέρηση υλοποίησης των οποίων κατήγγειλε και η Νέα Δημοκρατία ως Αντιπολίτευση. Επειδή μία τέτοια εξέλιξη θα σημάνει την επ’ αόριστον παράταση της υποβάθμισης της Δυτικής Θεσσαλονίκης, την αθέτηση της μακροχρόνιας δέσμευσης για παραχώρηση των στρατοπέδων και την αφερεγγυότητα του κράτους, που αντί να επισπεύδει την εκπλήρωση των υποσχέσεών του, τις αναιρεί.
      Ερωτώνται οι κύριοι Υπουργοί:
      Υπάρχει αναθεώρηση του υπάρχοντος σχεδιασμού, στην ουσία αθέτηση των υποσχέσεων, για την απόδοση των στρατοπέδων στις τοπικές κοινωνίες;
      Αν όχι, ποιο είναι το χρονοδιάγραμμα υλοποίησης της απόδοσης αυτών στους δήμους για χώρους πρασίνου και χώρους κοινωφελούς λειτουργίας;»
      Ο Υφυπουργός Εθνικής Άμυνας, κ. Λαμπρόπουλος, έχει το λόγο.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Κύριοι συνάδελφοι, όπως είναι γνωστό, τα θέματα που αφορούν την αποδέσμευση των στρατοπέδων προβλέπονται στο ν. 2745/99. Η βασική προϋπόθεση για να αποδεσμευτεί ένα στρατόπεδο, είναι ότι τουλάχιστον ποσοστό 50% των χώρων θα προβλέπεται για κάλυψη αναγκών κοινόχρηστου πράσινου και κοινωφελών εξυπηρετήσεων. Δηλαδή θα παραχωρείται στους δήμους για να το εκμεταλλευτούν κατ’ αυτόν τον τρόπο. Σε καμία περίπτωση ο νόμος δεν προβλέπει παραχώρηση άνευ ανταλλάγματος. 
      Στα πλαίσια, λοιπόν, αυτά του νόμου το Υπουργείο Εθνικής ΄Αμυνας αποφάσισε την αναβάθμιση της περιοχής της Δυτικής Θεσσαλονίκης, όπως άλλωστε και οι δήμαρχοι το ζητούν και όλος ο λαός της περιοχής αυτής το θέλει, την αποδέσμευση τεσσάρων στρατοπέδων και την συνεκμετάλλευσή τους από την Τοπική Αυτοδιοίκηση στα πλαίσια του ν. 2745/99. Τα αποδεσμευόμενα στρατόπεδα είναι τα εξής: «Μεγάλου Αλεξάνδρου», «Ζιάκα», «Παύλου Μελά» και «Καρατάσου».
    Τώρα ο χρόνος αποδέσμευσης των στρατοπέδων εξαρτάται αφ’ ενός από το χρόνο μετεγκατάστασης των στρατωνιζομένων μονάδων –αυτό εμείς ως Υπουργείο αναλαμβάνουμε την υποχρέωση να το κάνουμε στο συντομότερο δυνατό χρόνο- και αφ’ ετέρου από το χρόνο πολεοδόμησης των συνεκμεταλλευομένων στρατοπέδων, η οποία θα γίνει με συνεργασία του Οργανισμού Ρυθμιστικού Σχεδίου και Περιβάλλοντος Θεσσαλονίκης, της Τοπικής Αυτοδιοίκησης και της ΥΑΒΣ. Εδώ κυρίως η επίσπευση του χρόνου εξαρτάται από τους δήμους, από την Τοπική Αυτοδιοίκηση, ώστε να προχωρήσουν σε μελέτες, να προχωρήσουν σε πολεοδόμηση. Όσο γρηγορότερα προχωρήσουν, τόσο γρηγορότερα θα προχωρήσει η διαδικασία. 
    Η διαδικασία στη συνέχεια είναι η έγκριση τηςπολεοδόμησης των στρατοπέδων ύστερα από απόφαση του ΥΠΕΧΩΔΕ, της ΥΑΜΣ των ίδιων των δήμων και του Κεντρικού Συμβουλίου Χωροταξίας, Οικισμού και Περιβάλλοντος. 
    Ένα πρόβλημα υπάρχει στο στρατόπεδο Καρατάσου και αυτό είναι πρόβλημα ιδιοκτησιακού καθεστώτος λόγω διεκδίκησης σε βάρος του ΤΕΘΑ από τη Διεύθυνση Ανταλλάξιμης Περιουσίας του Υπουργείου Οικονομικών. 
    Επαναλαμβάνω ότι θέλησή μας και απόφασή μας είναι αυτά τα στρατόπεδα στο ποσοστό και σύμφωνα με το νόμο να παραχωρηθούν στην Τοπική Αυτοδιοίκηση και να αξιοποιηθούν σε όφελος της τοπικής κοινωνίας. Αυτή η απόφαση που τελευταία εξαγγέλθηκε από το Υπουργείο Εθνικής Άμυνας σε συνεργασία με το Υπουργείο Απασχόλησης, δεν είναι σε καμία περίπτωση εκτός του νόμου. Είναι ό,τι προβλέπει ο νόμος. Και μ’ αυτό τι θέλουμε να κάνουμε; Θέλουμε να λύσουμε το στεγαστικό πρόβλημα των αξιωματικών των Ενόπλων Δυνάμεων αφ’ ενός και αφ’ ετέρου να δώσουμε και στον Οργανισμό Εργατικής Κατοικίας για να κάνει προγράμματα κατοικιών, πάντα όμως επαναλαμβάνω στα πλαίσια του νόμου του 1999, που προβλέπει ότι το 50% τουλάχιστον θα παραχωρηθεί στους δήμους.
    Ευχαριστώ, κύριε Πρόεδρε. 
    ΠΡΟΕΔΡΕΥΩΝ (Γεώργιος Σούρλας): Η κ. Ασημίνα Ξηροτύρη-Αικατερινάρη έχει το λόγο. 
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Από την τοποθέτηση του κυρίου Υφυπουργού, κύριε Πρόεδρε και κύριοι συνάδελφοι, κατάλαβα το εξής: Ότι τα στρατόπεδα τελικά -μετά από τόσους αγώνες, μετά από μεγάλη καθυστέρηση υλοποίησης υποσχέσεων, μετά από τη διαπιστωμένη μεγάλη ανάγκη και από τους Βουλευτές επί χρόνια τώρα της Νέας Δημοκρατίας- της Δυτικής Θεσσαλονίκης έχουν γίνει οικόπεδα. Και τι οικόπεδα μάλιστα; Για τη στέγαση των αξιωματικών. Καλά, αυτήν τη λογική μεταφέρετε στους πολίτες; Ότι τελικά μέσα στο πιο συμφορητικό αστικό περιβάλλον που είναι η Δυτική Θεσσαλονίκη, δεν θα υπάρχει και πάλι πράσινο.  Η περιοχή αυτή ασφυκτιά. Ούτε 1,4% δεν έχει πράσινο σε σχέση με το 5%, που έχουν άλλες πόλεις σε άλλα κράτη. Είχαμε ως τελευταία ελπίδα ότι αυτά τα στρατόπεδα θα χρησιμοποιηθούν για την αποκατάσταση χώρων πρασίνου και για κοινωφελείς σκοπούς. 
    Έχει γίνει ένας μακρύς αγώνας. Έχει επανασχεδιάσει ο Οργανισμός Ρυθμιστικού, κύριε Υφυπουργέ. Πάρα πολλές φορές έχουμε έρθει σε αντίθεση και μ’ αυτόν το νόμο που παραχωρείται τουλάχιστον το 50%. Και τώρα εσείς τι κατευθύνσεις δίνετε; Τους λέτε λίγο-πολύ ότι όπως και εμείς θα κάνουμε εκεί πέρα κατοικίες για τους αξιωματικούς, κάντε και εσείς αστικές χρήσεις. Και επειδή έχουν και αυτοί πολύ μεγάλη ανάγκη σε ό,τι τους αποδώσετε, θα πολεοδομήσουν 100% και θα τσιμεντοποιήσουν περαιτέρω αυτή την περιοχή της Δυτικής Θεσσαλονίκης. 
    Διαβάζω εδώ απάντηση του προκατόχου σας κ. Παπαντωνίου στις 17-11-2003, ότι τα στρατόπεδα του Μεγάλου Αλεξάνδρου και του Ζιάκα αποδίδονται εξ ολοκλήρου στους Δήμους Αμπελοκήπων και Ελευθερίου –Κορδελιού. Το στρατόπεδο Παύλου Μελά, τα 380 στρέμματα και το στρατόπεδο Φαρμάκη, πλην κάποιας έκτασης, αποδίδονται στους Δήμους, ενώ του Καρατάσου για το οποίο γίνεται μεγάλη φασαρία και μάχη με σκοπό να αποδοθεί τελικά και αυτό σε Δήμους της Δυτικής Θεσσαλονίκη, ήταν αυτό το οποίο απέμενε και είχε τα γνωστά προβλήματα. 
    Εδώ είχαμε καταλήξει μετά από πολλές κινητοποιήσεις και μετά από πολύ μεγάλη πίεση.
      Πού πάμε τώρα; Πάμε πίσω σ’ αυτήν την κατάσταση; Διότι αυτή η ασάφεια επικρατεί. Σας έχουν στείλει γράμμα, ζητούν συνάντηση, δεν ξέρω αν την κάνετε και μετά θα κλιμακώσουν τις κινητοποιήσεις τους οι κάτοικοι της Δυτικής Θεσσαλονίκης και θα απευθυνθούν και στον Πρωθυπουργό. 
      (Στο σημείο αυτό κτυπάει παρατεταμένα το κουδούνι λήξεως του χρόνου ομιλίας της κυρίας Βουλευτού)
      Πρόκειται κατ’ εμάς για μια προκλητική αθέτηση μιας δέσμευσης, ακόμα και του νόμου, που είχε αναλάβει το ΠΑΣΟΚ και δεν υλοποιούσε επί τόσα χρόνια σε βάρος βέβαια της Δυτικής Θεσσαλονίκης. Δεν πάει άλλο η επιβάρυνση στο περιβάλλον. Και θα σας παρακαλούσα πάρα πολύ ο στρατός να σεβαστεί αυτό το θέμα, γιατί αυτά τα στρατόπεδα δεν έγιναν από τις προσφορές των Ελλήνων αξιωματικών, αλλά από τη φορολογία των Ελλήνων πολιτών και ιδιαίτερα των επιβαρημένων εργαζομένων πολιτών της Δυτικής Θεσσαλονίκης.
      ΠΡΟΕΔΡΕΥΩΝ (Γεώργιος Σούρλας): Παρακαλώ να μην υπερβαίνετε το χρόνο.
      Ο Υφυπουργός κ. Λαμπρόπουλος έχει το λόγο.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής ΄Αμυνας): Κυρία συνάδελφε, θέλω να σας διαβεβαιώσω για ένα πράγμα, ότι δεν στερούμεθα ευαισθησίας για την αξιοποίηση της περιοχής, όπως οι δήμοι και ο λαός ο ίδιος το θέλει. Δεν στερούμεθα ευαισθησίας καθόλου. Υπάρχει η νομοθεσία. Ο κ. Παπαντωνίου –δεν ξέρω τι αναφέρατε- αγνοούσε το νόμο; Η κυβέρνησή του τον είχε ψηφίσει. Και από εκεί και μετά σας είπα και το εξής…
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ…
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Σας παρακαλώ. Δεν σας διέκοψα.
      Υπάρχει το εξής και προφανώς δεν με καταλάβατε, γιατί εσείς ίσως να είχατε προαποφασίσει τι θα πείτε. Είπαμε ότι στο ελάχιστο εμείς θα εξαντλήσουμε, θα κάνουμε το καλύτερο δυνατό και ό,τι κάνουμε θα το κάνουμε σε συνεργασία με την Τοπική Αυτοδιοίκηση. Το επανέλαβα τρεις φορές αυτό. Αυτό είναι το ένα.
      Δεύτερον, οι Έλληνες αξιωματικοί δεν είναι τμήμα του ελληνικού λαού; Να μη δικαιούνται και αυτοί στέγαση;
      Τρίτον, γιατί αποσιωπήσατε  αυτό που σας είπα, ότι θα παραχωρηθεί ένα μέρος, ένα ελάχιστο -γιατί τη μερίδα θα την πάρει η Τοπική Αυτοδιοίκηση- και για τη στέγαση των εργατών από τον Οργανισμό Εργατικής Κατοικίας; Γιατί σήμερα δεν βρίσκονται οικόπεδα, ώστε η Εργατική Κατοικία να κάνει ευρέα στεγαστικά προγράμματα. Γιατί δεν το λέτε αυτό; Τα πήραμε, για να τα πουλήσουμε ή να τα χρησιμοποιήσουμε δεν ξέρω πώς άλλως; Όχι, θα εργασθούμε για να λύσουμε κοινωνικά προβλήματα που χρονίζουν και να τα παραχωρήσουμε στους δήμους. Πράγματι εμείς θα επισπεύσουμε τις διαδικασίες και σύμφωνα με το νόμο. Δεν θα κάνουμε τίποτα παράνομο.
      ΠΡΟΕΔΡΕΥΩΝ (Γεώργιος Σούρλας): Τη συνεδρίαση παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής, είκοσι έξι μαθητές και μαθήτριες και δύο συνοδοί από το 1ο Δημοτικό Σχολείο Περάματος Πειραιά.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
       Τους πληροφορούμε ότι παρακολουθούν συνεδρίαση κοινοβουλευτικού ελέγχου, όπου είναι οι Βουλευτές ερωτώντες και οι Υπουργοί οι ερωτώμενοι.
       Θα συζητηθεί η πρώτη η με αριθμό 443/22-11-2004 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Παρασκευά προς τον Υπουργό Εμπορικής Ναυτιλίας, σχετικά με τις ακτοπλοϊκές συγκοινωνίες στα Δωδεκάνησα κλπ.
      Η επίκαιρη ερώτηση του κ. Παρασκευά έχει ως εξής:
      «Με σύμβαση ανάθεσης δημόσιας υπηρεσίας οι ακτοπλοϊκές γραμμές του Νομού Δωδεκανήσου εξυπηρετούνται από τα πλοία της ΔΑΝΕ-ΑΝΕΚ «ΡΟΔΟΣ», «ΠΑΤΜΟΣ» και «ΔΙΑΓΟΡΑΣ» και από τα δύο πλοία της GA FERRΙΕS (ΑΓΟΥΔΗΜΟΣ) και το SUPER FAST  του κ. Παναγόπουλου κατ’ εφαρμογή του ν. 2932/01.
      Περί το τέλος Μαρτίου-αρχές Απριλίου τα πλοία της ΔΑΝΕ «ΠΑΤΜΟΣ» και «ΡΟΔΟΣ» σταμάτησαν τα δρομολόγια λόγω βλαβών.
      Το Μάιο σταμάτησαν και τα δρομολόγια του πλοίου «ΔΙΑΓΟΡΑΣ» λόγω οικονομικών διαφορών του πληρώματος με την εταιρεία.
      Από τότε μέχρι σήμερα δεν έγινε καμία ουσιαστική ενέργεια από τον κύριο Υπουργό Εμπορικής Ναυτιλίας για την επίλυση του προβλήματος που προέκυψε.
      Τα νησιά του Νομού Δωδεκανήσου καθ’ όλη τη διάρκεια του καλοκαιριού έμειναν χωρίς ακτοπλοϊκή  σύνδεση με τον Πειραιά και μεταξύ τους.
      Επτά μήνες μετά την εμφάνιση του προβλήματος ο κύριος Υπουργός ζητά από τους φορείς της Δωδεκανήσου δήθεν πρόταση επίλυσης του προβλήματος θεωρώντας ότι οι φορείς είναι «πλοιοκτήτες» ή ότι έχουν τη δυνατότητα άσκησης πίεσης προς τους εφοπλιστές.
      Ο ν. 2932/01 ορίζει σαφώς τι υποχρεούται να κάνει ο κύριος Υπουργός Εμπορικής Ναυτιλίας.
      Ερωτάται ο κύριος Υπουργός:
      1. Έγινε ή όχι η εφαρμογή της παραγράφου 8 του άρθρου 6, η οποία ορίζει ότι «η μη ακριβής εκτέλεση των δρομολογίων συνεπάγεται μερική ή ολική κατάπτωση της εγγυητικής επιστολής» και εάν ναι, πότε έγινε και της παραγράφου 1 του άρθρου 7, της παραγράφου 1 του άρθρου 3, της παραγράφου 2 του άρθρου 7, της παραγράφου 6 του άρθρου 8 και της παραγράφου 3 του άρθρου 11 (ΡΑΘΕ);
      2. Τέλος τι προτίθεται να κάνει ο κύριος Υπουργός για την επίλυση του προβλήματος της απομόνωσης των νησιών της Δωδεκανήσου;»
      Ο Υπουργός Εμπορικής Ναυτιλίας κ. Κεφαλογιάννης έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, δηλωμένη πολιτική της Κυβέρνησης εδώ και οκτώ μήνες, που έχουμε τη διακυβέρνηση της χώρας κατ’ εντολή του ελληνικού λαού, είναι η απρόσκοπτη επικοινωνία των νησιών του Αιγαίου και βεβαίως των νησιών της Δωδεκανήσου. 
       Αυτό το κάνουμε με ιδιαίτερη ευαισθησία, γιατί τα νησιά της Δωδεκανήσου, όπως και όλα τα νησιά του Αιγαίου, δεν έχουν άλλο τρόπο επικοινωνίας. Και η πολιτεία έχει δηλώσει κατ’ επανάληψη ότι όπου χρειαστεί, όποτε χρειαστεί και από τον προϋπολογισμό θα αντλήσει κονδύλια και δημόσια υπηρεσία θα επιβάλει.
      Δεν είναι βέβαια κακό να συνεργάζεται και με τους τοπικούς φορείς. Είναι βασικός πυλώνας λειτουργίας του δημοκρατικού μας πολιτεύματος. 
      Με τους συναδέλφους της Δωδεκανήσου, με τους Βουλευτές, τον κ. Παρασκευά και τους άλλους Βουλευτές όλων των κομμάτων, με το Νομάρχη, με τους Δημάρχους, έχουμε κατ’ επανάληψη συζητήσει αυτό το θέμα. Και νομίζω ότι έχουν φύγει και ευχαριστημένοι, γιατί βρήκαμε την καλύτερη δυνατή λύση στα πλαίσια του δυνατού.
      Γνωρίζει και ο κύριος συνάδελφος ότι μία μεγάλη ναυτιλιακή εταιρεία, στην οποία ευτύχησε να είναι και πρόεδρος, έχει χρεοκοπήσει. Τρία βαπόρια βρίσκονται εκτός λειτουργίας. Εμείς, δείχνοντας την ευαισθησία την οποία πρέπει να δείξει μία κυβέρνηση, σταθήκαμε στο πλευρό των εργαζομένων που για πολλούς μήνες ήταν απλήρωτοι. Και ενώ είχαμε υποσχεθεί πως θα δώσουμε τετρακόσιες χιλιάδες (400.000) ευρώ, για να καλύψουμε την τρίμηνη υποχρέωση της εταιρείας να πληρώσει τα δεδουλευμένα, πληρώσαμε 1,2 εκατομμύρια ευρώ. 
      Με διαδικασίες, τις οποίες έχουμε δρομολογήσει και με το ΝΑΤ, πιστεύουμε ότι το πλοίο «ΔΙΑΓΟΡΑΣ» τουλάχιστον θα μπορέσει άμεσα να δρομολογηθεί στις ίδιες γραμμές. 
      Παρ΄ όλα αυτά τα προβλήματα, όμως, η επικοινωνία η οποία γίνεται με τα Δωδεκάνησα, είναι απρόσκοπτη. Επιδοτήσαμε, σε συνεργασία και με το Υπουργείο Αιγαίου, γραμμές στα Δωδεκάνησα. Ο βασικός κορμός που είναι τα νησιά της Δωδεκανήσου, Πάτμος, Λέρος, Κάλυμνος, Κως, Ρόδος, έχουν καθημερινή επικοινωνία. Η Αστυπάλαια έχει τρεις φορές επικοινωνία με τον Πειραιά, ενώ η Νίσυρος, η Τήλος, η Σύμη δύο φορές. Και βεβαίως με τα επιδοτούμενα του Υπουργείου Αιγαίου, υπάρχει απρόσκοπτη επικοινωνία όλων των νησιών με τα νησιά του βασικού κορμού.
      Πιστεύω, λοιπόν, ότι έχει γίνει το καλύτερο δυνατό. Το έχουμε συζητήσει και με τους συναδέλφους Βουλευτές. Νομίζω ότι και αυτοί πρέπει να είναι ευχαριστημένοι από τις λύσεις που δίδονται. Όπου υπάρχουν κενά, θα τα καλύψουμε. Και βεβαίως στην πορεία του χρόνου εμείς θα έχουμε τη δυνατότητα να ξετυλίξουμε τη δική μας πολιτική, αξιοποιώντας και τη μεγάλη επιτυχία της ελληνικής Κυβέρνησης που ενέταξε τα νησιά του Αιγαίου στο Ευρωπαϊκό Σύνταγμα, όπως όλα τα ευρωπαϊκά νησιά. Και με πρωτοβουλίες που θα αναλάβουμε, θα έχουμε πρόσθετους πόρους για να μπορούμε να ικανοποιήσουμε το στόχο μας, που είναι ποιοτική επικοινωνία με τα νησιά καθ’ όλη τη διάρκεια του χρόνου και βεβαίως προσπάθεια για την αναβάθμιση της οικονομικής ζωής αυτών των περιοχών, που μπορούν να προσφέρουν τα μέγιστα στην εθνική οικονομία. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Ιωάννης Παρασκευάς έχει το λόγο.
      ΙΩΑΝΝΗΣ ΠΑΡΑΣΚΕΥΑΣ: Ευχαριστώ, κύριε Πρόεδρε.
      Η απάντηση, κύριε Υπουργέ, σε όλα αυτά που είπατε, είναι η ένταση των κινητοποιήσεων των κατοίκων των νησιών, των φορέων και των υπηρεσιών της Αυτοδιοίκησης, οι συγκεντρώσεις έξω από το Υπουργείο σας τις τελευταίες δύο ημέρες και η μη αποδοχή από τη μεριά σας να τους δεχθείτε και να συζητήσετε μαζί τους.
      Είναι δύσκολο και επικίνδυνο, κύριε Υπουργέ και προκαλεί τραυματικές εμπειρίες, όταν κάποια στιγμή κάποιος προσπαθεί «να μάθει να κουρεύει στου κασίδη το κεφάλι». Και εσείς και οι υπηρεσίες του Υπουργείου Εμπορικής Ναυτιλίας εδώ και οκτώ μήνες περί άλλων τυρβάζουν για την επίλυση του προβλήματος. 
      Το επίπεδο της ακτοπλοϊκής εξυπηρέτησης των νησιών τους τελευταίους οκτώ μήνες όχι μόνο θυμίζει τριτοκοσμική χώρα, αλλά πληγώνει βαθύτατα τους κατοίκους των νησιών και επιφέρει τεράστιες οικονομικές απώλειες, εμβαθύνει το αίσθημα ανασφάλειας και τους οδηγεί σε σκέψη. Θα ήθελα να μεταφέρω και στην Αίθουσα αυτή του Κοινοβουλίου ότι το κράτος της Αθήνας πάρα πολλές φορές λειτουργεί με τέτοιο τρόπο, σαν να τους έχει ξεγράψει.
      Είναι κοινή πεποίθηση των κατοίκων των νησιών ότι παίζονται παιχνίδια μεταξύ των εφοπλιστών και των υπηρεσιακών και άλλων παραγόντων του Υπουργείου Εμπορικής Ναυτιλίας και γι’ αυτό το λόγο το Υπουργείο ολιγωρεί, δεν προβαίνει σε καμία ουσιαστική ενέργεια, ζητά από τους φορείς των νησιών δήθεν προτάσεις και ο χορός καλά κρατεί.
      Κύριε Υπουργέ, ποια είναι η αλήθεια; Έχετε τη θέληση και τη δυνατότητα να δώσετε λύση στο πρόβλημα ή θα πρέπει να φέρουμε τα νησιά πιο κοντά για να μην έχουν ανάγκη από πλοία για να εξυπηρετηθούν;
      Είναι αλήθεια, κύριε Υπουργέ, ότι το πρόβλημα εμφανίστηκε από τον Απρίλιο του 2004 και μετά λόγω παροπλισμού των πλοίων της ΔΑΝΕ. Φημολογείται, όμως και κυκλοφορεί μετ’ επιτάσεως στο Νομό Δωδεκανήσου κάτι που εγώ προσωπικά δεν θέλω να το πιστέψω, ότι λόγω κοινής καταγωγής δικής σας και των εκπροσώπων της ΑΝΕΚ, που είναι ο μεγαλομέτοχος της ΔΑΝΕ, αδράνησε το Υπουργείο, δεν εφάρμοσε το νόμο, δεν επέβαλε τα επιβαλλόμενα πρόστιμα, δεν πίεσε την εταιρεία για την αντικατάσταση των παροπλισμένων πλοίων, όπως προβλέπει ο ν. 2932, ούτως ώστε να δώσουμε λύση στο πρόβλημα.
      Ερωτώ, κύριε Υπουργέ, γιατί δεν εφαρμόσατε το νόμο και επιτέλους θέλω να μας πείτε καθαρά τι ισχύει για εσάς, ο ν. 2932 ή η κοινοτική οδηγία και ο κανονισμός; Πολλές φορές ισχυριστήκατε ότι ο νόμος σάς δένει τα χέρια. Εάν πράγματι ισχύει, γιατί δεν έχετε προβεί μέχρι τώρα στην αλλαγή των διατάξεων που, κατά την κρίση σας, σας δεσμεύουν;
      Έχετε την εντύπωση, κύριε Υπουργέ, ότι οι εφοπλιστές είναι ελεήμονες και με συζητήσεις καλής θέλησης θα δώσουν λύση στο πρόβλημα; 
      Όχι, κύριε Υπουργέ. Η μόνη λύση είναι η εφαρμογή του νόμου και να κατανοήσουν όλοι οι εμπλεκόμενοι, εφοπλιστές, υπηρεσιακοί και πολιτικοί παράγοντες, ότι οι κανόνες του παιχνιδιού είναι καθαροί, δεν επιδέχονται συμβιβασμούς και το δημόσιο δεν εκβιάζεται. Λύσεις υπάρχουν. Θέληση δεν ξέρω εάν υπάρχει. Εύχομαι και ελπίζω να λειτουργήσει το Υπουργείο για το συμφέρον των κατοίκων και σύντομα να βρεθεί λύση.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, νομίζω ότι εδώ έχει γίνει μια παρανόηση. 
      Ο ελληνικός λαός έχει και μνήμη και κρίση, κύριε συνάδελφε. Μας κρίνει όλους και μας κρίνει αυστηρά. Να αιτιάστε τη δική σας προηγούμενη κυβέρνηση. Να τα πείτε στο κόμμα σας. Είκοσι χρόνια είναι αυτή η κατάσταση και τι έχετε κάνει;
      Τώρα όσον αφορά τα όσα είπατε για του «κασίδη του κεφάλι», μόνο ως αυτοκριτική σας θα μπορούσα να τα εκλάβω. Εσείς προσωπικά διαχειριστήκατε τη ΔΑΝΕ. Εσείς μπήκατε στο άρθρο 44. Σε σας χαρίστηκαν 90% των χρεών…
      ΙΩΑΝΝΗΣ ΠΑΡΑΣΚΕΥΑΣ: Όχι σε μένα προσωπικά.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …και δεν μπορείτε να δρομολογήσετε αυτήν την εταιρεία για να λειτουργήσει. Και έπρεπε να έρθει το Υπουργείο Εμπορικής Ναυτιλίας με συγκεκριμένη ευαισθησία, στα όρια της νομιμότητας, διακινδυνεύοντας την έγκληση από τη Βουλή, να πληρώσει τους εργαζόμενους, που η δική σας αλόγιστη πολιτική άφησε άνεργους.
      Τώρα όσον αφορά στην ΑΝΕΚ και τα υπονοούμενα, εγώ δεν αφήνω τίποτα να πέσει κάτω. 
      Σηκώνω το γάντι, κύριε συνάδελφε. Τα μονοπώλια και τα παιχνίδια στην ακτοπλοΐα, τα έκανε το ΠΑΣΟΚ. Ποιος έστησε το χρηματιστηριακό παιχνίδι με το μονοπώλιο στο Αιγαίο; Η Νέα Δημοκρατία ή το ΠΑΣΟΚ; Το δικό σας κόμμα να αιτιάστε. 
      Η δική μας Κυβέρνηση, κύριε Πρόεδρε, κατέπεσε τις εγγυήσεις και μάλιστα και για τα τρία πλοία, και για το «ΔΙΑΓΟΡΑΣ» και για το «ΡΟΔΟΣ» και για το «ΠΑΤΜΟΣ». Δεκατρείς χιλιάδες επτακόσια (13.700) ευρώ για το «ΡΟΔΟΣ» δεκατρείς χιλιάδες εννιακόσια (13.900) ευρώ για το «ΠΑΤΜΟΣ» και οκτώ χιλιάδες εννιακόσια (8.900) ευρώ για το «ΔΙΑΓΟΡΑΣ». 
      Κατέπεσαν, λοιπόν, οι εγγυήσεις μερικώς, διότι έτσι ορίζει ο νόμος του ΠΑΣΟΚ. Και γιατί μερικώς; Διότι τα μισά δρομολόγια είχαν γίνει. Εμείς επισπεύδουμε τη διαδικασία να ξαναμπεί στο δρομολόγιο. 
      Να είστε, λοιπόν, πιο σεμνοί, να έχετε μνήμη, να σκύβετε πολλές φορές το κεφάλι και να κάνετε την αυτοκριτική σας.
      ΘΕΟΔΩΡΟΣ ΠΑΓΚΑΛΟΣ: Σιγά! Πήρατε φόρα.
      ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε, σας παρακαλώ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εμείς, λοιπόν, θα δώσουμε λύσεις και θα δώσουμε και μέσα από την Ευρωπαϊκή Ένωση, γιατί πραγματικά ενδιαφερόμαστε.
      Όσον αφορά τώρα στο συγκεκριμένο νησί για το οποίο μιλήσατε, την Κάλυμνο και τους πενήντα κατοίκους που ήρθαν κάτω από το Υπουργείο Εμπορικής Ναυτιλίας, το Δήμαρχο της Καλύμνου τον έχω δει δέκα φορές. 
      Επισκέφτηκα ο ίδιος το νησί της Καλύμνου. Δώσαμε ειδική άδεια να πάει υδροπλάνο στην Κάλυμνο. Το καλοκαίρι είχαν τρία δρομολόγια και τώρα έχουν οκτώ. Κάθε μέρα κι ένα δρομολόγιο, δύο φορές το Σάββατο. Γι’ αυτήν την πολιτική μας εγκαλείτε ή για την πολιτική που ακολούθησε η προηγούμενη κυβέρνηση που είχε τρία δρομολόγια; 
      Αυτά, λοιπόν, κύριε συνάδελφε και σας παρακαλώ πάρα πολύ. Και με συγχωρείτε κι εμένα, κύριε Πρόεδρε, για το ύφος, αλλά καμιά φορά κανείς αγανακτεί, όταν οι θύτες προσπαθούν να γίνουν θύματα και να βάλουν στο κάθισμα του κατηγορουμένου αυτούς που προσπαθούν με ενδιαφέρον να λύσουν τα προβλήματα και του Αιγιακού χώρου. 
      Εμείς προσβλέπουμε στη συνεργασία σας. Γι΄ αυτό και εσάς προσωπικά και όλους τους φορείς τους έχω δει δέκα φορές και έχουμε χαράξει μαζί πολιτική, για να λύσουμε αυτό το πρόβλημα και της Δωδεκανήσου και των άλλων νησιών. Και γι’ αυτό υπάρχουν, κύριε Πρόεδρε και πάρα πολλές επιστολές. 
      Θα σας καταθέσω για τα Πρακτικά τα δρομολόγια τα οποία έχουμε ήδη συμφωνήσει, που είναι περισσότερα από αυτά που είχε δρομολογήσει η προηγούμενη κυβέρνηση το 2003. Και βεβαίως έχω και πολλά συγχαρητήρια τηλεγραφήματα από δημάρχους, όπως ο Δήμαρχος της Ανάφης, από τη δική σας την περιοχή, από τα Μουδανιά, από τη Λήμνο, απ΄ όλες τις περιοχές του Αιγαίου για την πολιτική την οποία ακολουθούμε στο κομμάτι της ακτοπλοΐας.
      Σας ευχαριστώ. 
	ΙΩΑΝΝΗΣ ΠΑΡΑΣΚΕΥΑΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Όχι, δεν μπορείτε. Και δεν πιστεύω να ζητήσετε το λόγο επί προσωπικού, γιατί δεν ετέθη καν προσωπικό θέμα. Θα μπορούσε να το ζητήσει μόνο ο κύριος Υπουργός. 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, δεν είναι συμπεριφορά αυτή! Προτρέπει ο κύριος Υπουργός τους Βουλευτές να σκύβουν το κεφάλι.
      ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε, σας παρακαλώ. Δεν είστε συνήγορος των Βουλευτών. Σας παρακαλώ πάρα πολύ. 
      ΘΕΟΔΩΡΟΣ ΠΑΓΚΑΛΟΣ: Είμαι στην Αίθουσα.
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε Πάγκαλε. Να σεβαστείτε το Προεδρείο και τη Βουλή. 
      ΘΕΟΔΩΡΟΣ ΠΑΓΚΑΛΟΣ: Δεν είναι συμπεριφορά αυτή. Βρίζει ο Υπουργός τους Βουλευτές και επικουρείται από το Προεδρείο. Και θα έπρεπε να το είχατε προσέξει. Εσάς μέμφομαι. Εσάς. 
      ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε, σας παρακαλώ πάρα πολύ. Σεβαστείτε την κοινοβουλευτική διαδικασία. Υπάρχει ο ερωτών Βουλευτής που μπορούσε, κύριε Πάγκαλε, να ζητήσει το λόγο επί προσωπικού.
      ΘΕΟΔΩΡΟΣ ΠΑΓΚΑΛΟΣ: Να με ανακαλέσετε στην τάξη.
      ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε, προκαλείτε τώρα το Προεδρείο να σας ανακαλέσει στην τάξη; 
      ΘΕΟΔΩΡΟΣ ΠΑΓΚΑΛΟΣ: Μα δεν είναι συμπεριφορά αυτή, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Υπήρχε ερωτών Βουλευτής. Υπάρχει διαδικασία. Όταν κάποιος θίγεται, ζητάει το λόγο επί προσωπικού, σύμφωνα με τον Κανονισμό, εγγράφως. Εσείς είσθε παλιός Κοινοβουλευτικός και ευφυής πολιτικός. Δεν πρέπει να παρεμβαίνετε έτσι και να δημιουργείτε εντάσεις στη Βουλή. Σας παρακαλώ, κύριε Πάγκαλε. Δεν τίθεται θέμα επί προσωπικού. 
      Θέλετε να ζητήσετε το λόγο εσείς επί προσωπικού;
      ΘΕΟΔΩΡΟΣ ΠΑΓΚΑΛΟΣ: Θα μου το αρνηθείτε, γιατί είστε ταυτισμένος με την Κυβέρνηση.
      ΠΡΟΕΔΡΕΥΩΝ (Γεώργιος Σούρλας): Το Προεδρείο κατηγορείτε, κύριε Πάγκαλε; 
      ΘΕΟΔΩΡΟΣ ΠΑΓΚΑΛΟΣ: Βεβαίως. Και αν θέλετε, ανακαλέστε με στην τάξη.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ. Προκαλείτε το Προεδρείο να σας ανακαλέσει στην τάξη; Θέλετε να προκαλείτε δημοσιογραφικό θόρυβο μέσα στη Βουλή; 
      ΘΕΟΔΩΡΟΣ ΠΑΓΚΑΛΟΣ: Αυτό να το κρατήσετε για τον εαυτό σας.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Παρασκευής 26 Νοεμβρίου 2004 και ώρα 10.30΄. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 129 παράγραφος 2 και 3, 130 παράγραφος 2 και 3 του Κανονισμού της Βουλής)
      1. Η με αριθμό 456/3/23-11-2004 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Χρήστου Παπουτσή προς τον Πρωθυπουργό, σχετικά με τις προθέσεις της Κυβέρνησης για την καταβολή επιδόματος θέρμανσης, τη μείωση του ειδικού φόρου κατανάλωσης για το πετρέλαιο κίνησης κλπ. 
      (Θα απαντήσει ο Υπουργός Οικονομίας και Οικονομικών άρθρο 129, παράγραφος 3).
      2. Η με αριθμό 455/23-11-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή της δεύτερης οδικής σύνδεσης Περάματος – Λεωφόρου Σχιστού κλπ. 
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφοι 2 και 3 του Κανονισμού της Βουλής)
      1.- Η με αριθμό 451/23-11-2004 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Μάρκου Μπόλαρη προς τον Υπουργό Πολιτισμού, σχετικά με την προστασία πολιτιστικών και αρχαιολογικών θησαυρών που πωλούνται παράνομα στο διαδίκτυο κλπ. 
      Εισερχόμαστε στη συζήτηση των επικαίρων ερωτήσεων δεύτερου κύκλου, στης σημερινής συνεδρίασης.
      Πρώτη είναι η με αριθμό 442/22-11-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Οικονόμου προς τον Υπουργό Μεταφορών και Επικοινωνιών, σχετικά με τη λειτουργία του Προαστιακού Σιδηροδρόμου κλπ.
      Η επίκαιρη ερώτηση του κυρίου συναδέλφου έχει ως εξής:
      «Η λειτουργία του προαστιακού σιδηροδρόμου γέννησε την ελπίδα στους κατοίκους των Μεσογείων για την εκκίνηση ενός λαϊκού μαζικού μεταφορικού μέσου, το οποίο θα αξιοποιούσαν για τις μετακινήσεις τους, σε αρμονία μάλιστα με τα υπόλοιπα μεταφορικά μέσα (λεωφορεία, μετρό).
      Δυστυχώς, όμως, βλέπουμε ένα μεγάλο έργο υποδομής ειδικά για την Αττική να απαξιώνεται ημέρα με την ημέρα. 
      Με την ερώτηση 382 στις 30-4-04 έθεσα το ζήτημα των χώρων στάθμευσης ΙΧ και των σταθμών μετεπιβίβασης αστικών και υπεραστικών λεωφορείων. Με την ερώτηση 2355 στις 27-07-2007 έθεσα το θέμα της τιμολογιακής πολιτικής του οργανισμού, καθώς τα οκτώ ευρώ ήταν δυσβάσταχτη ποινή, ενώ και τα έξι ευρώ δεν ανταποκρίνονται σε μία τιμολογιακή πολιτική ενός λαϊκού μαζικού μεταφορικού μέσου. Στις 16-11-2004 με την 5219 ερώτησή μου έθεσα το θέμα των επεκτάσεων του Προαστιακού στην υπόλοιπη Αττική. Επειδή απαιτείται άμεση πολιτική απόφαση για τα παραπάνω θέματα, προτού ο Προαστιακός απαξιωθεί πλήρως στη συνείδηση του λαού, 
      ΕΡΩΤΑΣΘΕ: 
      1) Αν προτίθεσθε να επανεξετάσετε το θέμα της υψηλής τιμής των εισιτηρίων (παρ΄ όλη τη μείωση στα έξι ευρώ), ώστε να γίνει ο Προαστιακός Σιδηρόδρομος προσιτός στους επιβάτες. Με τιμή εισιτηρίου μέχρι τα τρία ευρώ θα μπορούσε σε επίπεδο τιμολογιακής πολιτικής να γίνει ο Προαστιακός ελκυστικότερος και με τη μαζική χρήση του από τους επιβάτες βιώσιμος. 
      2) Αν προτίθεσθε να εφαρμόσετε το αρχικό σχέδιο λειτουργίας του Προαστιακού Σιδηροδρόμου σε όλη την Αττική. Σε ποιο χρονοδιάγραμμα θα λειτουργήσει: α) η γραμμή προς Μέγαρα, β) η γραμμή της Βόρειας Αττικής, γ) η γραμμή συνέχειας του Προαστιακού προς Λαύριο».
      Θα απαντήσει ο Υφυπουργός Μεταφορών και Επικοινωνιών κ. Αναστάσιος Νεράντζης. 
      Ορίστε, κύριε Υπουργέ, έχετε το λόγο.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε συνάδελφε, το πρώτο ερώτημά μάλλον στη δική σας κυβέρνηση έπρεπε να είχε απευθυνθεί. Δικαιολογείστε, γιατί ίσως, τότε, δεν ήσασταν εσείς Βουλευτής.
     Σας πληροφορώ, λοιπόν, ότι στις απαλλοτριώσεις που έγιναν για την ανάπτυξη του προαστιακού, δεν είχαν προβλεφθεί εκτάσεις για τη δημιουργία χώρων στάθμευσης ιδιωτικών αυτοκινήτων. Το πώς και το γιατί, άλλοι είναι αρμόδιοι να το απαντήσουν. Παρά ταύτα, εμείς προχωρήσαμε σ΄ ένα σχέδιο δημιουργίας και εγκατάστασης χώρων στάθμευσης και μετεπιβίβασης -είναι αυτό που λέγεται Park and Ride- σε σημαντικούς σταθμούς του δικτύου. Η ανεύρεση βέβαια των καταλλήλων χώρων και οι συνολικές διαδικασίες που αναπτύσσονται και που απαιτούνται για τη λειτουργία των χώρων αυτών, δεν είναι εύκολες. Είναι ένα έργο το οποίο έχει ως προϋπόθεση και τη σύμπραξη των γειτονικών δήμων. Και προς αυτήν την κατεύθυνση κινούμεθα.
     Στο δεύτερο ερώτημα όσον αφορά τις τιμές του προαστιακού, παίρνετε μόνο την τελική τιμή των έξι (6) ευρώ η οποία προήλθε μετά την αρχική μείωση, γιατί ήταν οκτώ (8) ευρώ και έγινε έξι (6) ευρώ. Παραγνωρίζετε, όμως, ότι διατίθεται ευρύτατος αριθμός καρτών απεριορίστων διαδρομών, μηνιαίων, εξαμηνιαίων, ακόμα και ετησίων που διατίθενται για πληθώρα διαδρομών σε οικονομικά χαμηλές τιμές.
     Ειδικότερα, για εκείνους που εργάζονται στο Διεθνή Αερολιμένα Αθηνών, με προέλευση το κέντρο της Αθήνας, η χρέωση της μηνιαίας κάρτας είναι εκατό (100) ευρώ, δηλαδή 2,27 ευρώ ανά διαδρομή, όταν η αντίστοιχη τιμή της λεωφορειακής γραμμής είναι μεγαλύτερη, δηλαδή 2,90 ευρώ. Για τους κατοίκους των Μεσογείων, η αντίστοιχη κάρτα κοστίζει ογδόντα (80) ευρώ, ενώ διατίθενται κάρτες με εκπτώσεις της τάξεως του 50%, του 40% για φοιτητές και ηλικιωμένους. 
     Η άποψη που διατυπώνεται για τη μείωση της τιμής του εισιτηρίου προς το Διεθνή Αερολιμένα στα τρία (3) ευρώ, δεν είναι σωστή, διότι θα δημιουργούσε ανταγωνισμό με τα λεωφορεία του ΟΑΣΑ τα οποία προσφέρουν διαφορετικού τύπου υπηρεσίες, όταν σήμερα όλα τα μέσα μαζικής μεταφοράς λειτουργούν συμπληρωματικά με κοινό στόχο τη μείωση της χρήσης των ιδιωτικών μέσων.
     Τέλος στο τρίτο ερώτημά σας, το οποίο αναφέρεται στο χρονοδιάγραμμα, θα απαντήσω στη δευτερολογία μου, για να μην κάνω κατάχρηση χρόνου, γιατί αυτή δεν είναι επίκαιρη ερώτηση, αυτό το θέμα θα μπορούσε να οδηγήσει σε επερώτηση ή ερώτηση. Θα απαντήσω σ΄ αυτό το ερώτημα στη δευτερολογία μου, κύριε Πρόεδρε, για να ενημερώσω τον κύριο συνάδελφο.
     ΠΡΟΕΔΡΕΥΩΝ (Γεώργιος Σούρλας):  Ο ερωτών Βουλευτής κ. Βασίλης Οικονόμου έχει το λόγο.
     ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, κύριε Υφυπουργέ, με την ερώτησή μου προσπαθώ να σας μεταφέρω εδώ την αγωνία που υπάρχει στους κατοίκους των Μεσογείων ιδιαίτερα, της Τοπικής Αυτοδιοίκησης, των ανθρώπων οι οποίοι ζουν στην περιοχή. Και σας λέω ότι κάθε μέρα που έρχομαι στην Αθήνα από την Αττική Οδό, βλέπω τα τρένα να έρχονται άδεια. Είναι θλιβερή εικόνα ένα τέτοιο μεγάλο έργο υποδομής για τα Μεσόγεια, για την Αττική, όπως είναι ο προαστιακός, να ευτελίζεται και να χάνει την αξία του.
     Γιατί όταν το τρένο είναι άδειο και βλέπεις στους σταθμούς να περιμένουν ένας-δύο άνθρωποι, βλέπεις στα βαγόνια δύο-τρεις ανθρώπους, είναι μια θλιβερή εικόνα και αυτό σημαίνει τι; Ότι πρώτον, η Κυβέρνηση της Νέας Δημοκρατίας πρέπει να πάρει πρωτοβουλίες, ώστε αυτό το μεγάλο έργο υποδομής για την Αττική να ενισχυθεί. Σε τρεις περιπτώσεις μάλιστα μπορεί να το κάνει πολύ συγκεκριμένα, την επέκταση του προαστιακού αφ’ ενός μέχρι το Λαύριο, αφ’ ετέρου μέχρι τα Μέγαρα. Και ειδικά για τη γραμμή της Βορείου Αττικής, κύριε Υπουργέ, δεν συζητάμε να επεκταθεί ο προαστιακός προς Άγιο Στέφανο, Αφίδναι ή Αυλώνα και να ισχύουν οι σημερινές τιμές, γιατί τότε καταστράφηκε οικονομικά ο κόσμος και θα απαξιωθεί πλήρως ο προαστιακός.
     Μου είχατε απαντήσει σε ερώτηση ότι δεν είναι επιδοτούμενο μέσο και άρα, λοιπόν, οι επιβάτες θα συντηρούσαν το μέσο, δεν έχει νόημα η τιμολογιακή σας πολιτική γιατί δεν θα συντηρηθεί έτσι το μέσο, αφού είναι άδειο. Γι’ αυτό σας λέω ότι μια ελκυστική τιμή με τις κλιμακώσεις θα βοηθήσει. Δεν το βάζω τυχαία το έξι (6) ή το οκτώ (8) στην τιμή, γιατί σας είχα κάνει πάλι ερώτηση, όταν ήταν στα οκτώ (8) ευρώ και μου είχατε απαντήσει ότι ήταν η καλύτερη τιμή. Μετά πήγατε στα έξι (6) ευρώ, γιατί είδατε το πρόβλημα των άδειων βαγονιών. Το μέσο ευτελίζεται. Να το πάτε στα τρία (3) ευρώ γιατί τα βαγόνια παραμένουν άδεια. Είναι γνωστό ότι συμπληρωματικά δουλεύουν τα μέσα μεταφοράς.
      Τι θα γίνει με τις κλιμακώσεις, με τους σταθμούς μετεπιβίβασης των αστικών λεωφορείων; Ήμουν χθες στην Αρτέμιδα. Είχε έρθει ο Δήμαρχος και συζητήθηκε να υπάρξουν δύο γραμμές, και προς τη Δουκίσσης Πλακεντίας και προς το αεροδρόμιο, ώστε να εξυπηρετείται ο κόσμος. Αυτές είναι ωραίες κινήσεις και ελπίζω να γίνουν σύντομα.
      Πρέπει, όμως, να υπάρξει μια άλλη προσέγγιση στο ζήτημα του προαστιακού, γιατί είναι ένα τεράστιο έργο υποδομής. Δυστυχώς χάνει την αξία του μέρα με τη μέρα. Είναι και δική σας ευθύνη αυτό. Εγώ καλόπιστα μέχρι στιγμής προσεγγίζω το ζήτημα. Σας έχω κάνει απανωτές ερωτήσεις για να σας κεντρίσω το ενδιαφέρον αλλά και για να σας δείξω ότι υπάρχει και πολύ έντονος προβληματισμός. Νομίζω ότι είναι και προς όφελός σας σε τελική ανάλυση αυτό το μέσο μεταφοράς να αναβαθμιστεί και να γίνει και αξιόπιστο και σοβαρό και να έχει μεγάλη απήχηση στον κόσμο.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Μεταφορών κ. Νεράντζης έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αυτός καθεαυτός ο πλημμελής προγραμματισμός του προαστιακού αποτελεί για μας μόνιμο κέντρισμα. Και, χωρίς να αποκρούουμε τις καλές σας προθέσεις, σας λέμε ότι δεν χρειαζόμασταν καν ερώτηση για να μεθοδεύσουμε λύσεις, προκειμένου ο προαστιακός να πάει καλύτερα.
      Ο προαστιακός πάει καλύτερα και με τη μείωση του εισιτηρίου και με την έκδοση καρτών απεριορίστων διαδρομών, για τις οποίες έκανα ιδιαίτερη μνεία προηγουμένως, κυρίως όμως με την ανάπτυξή του. Και έτσι απαντώ και στο τρίτο ερώτημά σας. 
      Η γραμμή προς τα Μέγαρα προβλέπεται να περαιωθεί –είναι διπλή, κανονικού εύρους γραμμή- από το τμήμα των  Αχαρνών, μέχρι την Κόρινθο το Μάρτιο του 2005, δηλαδή μόλις σε τέσσερις μήνες. 
      Όσον αφορά τη γραμμή της Βόρειας Αττικής, τα έργα που υλοποιούνται, μεταξύ των άλλων, είναι και η κατασκευή δύο ανισόπεδων διαβάσεων και η λειτουργία αμφίδρομης σηματοδότησης στο τμήμα Αχαρναί-Οινόη, από τον Ιούλιο του 2005. 
      Τέλος, όσον αφορά τη γραμμή προς Λαύριο, βρίσκεται σε εξέλιξη η σχετική διαδικασία προκήρυξης της μελέτης. 
      Είναι ανάγκη, λοιπόν, να καταλάβουμε όλοι ότι καταφέραμε και διασώσαμε την έγκαιρη λειτουργία ενός έργου, το οποίο, ενώ αφορούσε ένα σημαντικό νέο μεταφορικό μέσο, εν τούτοις ήταν πλημμελέστατη και κυριολεκτικά στο πόδι η όλη μελέτη του. Σκεφθείτε ότι δεν είχε προβλεφθεί ούτε η δημιουργία χώρων σταθμεύσεως. Και αυτό το μεταφορικό μέσο, επειδή συμφωνούμε μαζί σας και εμείς ότι μπορεί να παίξει –και έχουν επενδυθεί πολλά χρήματα- σημαντικό ρόλο στη διαδημοτική και διαπεριφερειακή συγκοινωνία, φροντίζουμε με κάθε τρόπο να το καταστήσουμε προσβάσιμο και να το αξιοποιήσουμε, κατά τον καλύτερο δυνατό τρόπο. 
      ΠΡΟΕΔΡΕΥΩΝ (Γεώργιος Σούρλας): Ο Βουλευτής κ. Κωνσταντίνος Μαρκόπουλος ζητά ολιγοήμερη άδεια απουσίας στο εξωτερικό. 
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ:  Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια. 
      Δεύτερη είναι η με αριθμό 448/22.11.2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς την Υπουργό Εθνικής Παιδείας και Θρησκευμάτων, σχετικά με την αντιμετώπιση των λειτουργικών προβλημάτων του Εργαστηρίου Ειδικής Επαγγελματικής Εκπαίδευσης και Κατάρτισης στην Καλλιθέα, την κατασκευή νέου κτιρίου κλπ.
      Η επίκαιρη ερώτηση της κυρίας συναδέλφου έχει ως εξής:
      «Στην Καλλιθέα Αθηνών λειτουργεί από το 1984 η πρώτη ειδική τεχνική σχολή ΑΜΕΑ που σήμερα ονομάζεται Εργαστήρι Ειδικής Επαγγελματικής Εκπαίδευσης και Κατάρτισης. Είναι το μεγαλύτερο ΕΕΕΕΚ και φοιτούν σ’ αυτό εκατόν εξήντα πέντε μαθητές με μαθησιακές δυσκολίες, νοητική υστέρηση κα κάποια παιδιά με αυτισμό.
      Το πολυώροφο κτήριο στο οποίο στεγάζεται το εργαστήρι, είναι πολύ παλιό, τελείως ακατάλληλο και επικίνδυνο για σχολείο, πολύ περισσότερο για παιδιά με ειδικές ανάγκες. Αυλή δεν υπάρχει και διάλειμμα τα παιδιά κάνουν σ΄ ένα ακατάλληλο εσωτερικό ημιυπόγειο χώρο ή στην είσοδο του σχολείου, ενώ γυμναστική κάνουν στην ταράτσα. Οι γονείς αναγκάζονται να πληρώνουν για τα διάφορα υλικά των εργαστηρίων. Στο σχολείο δεν υπάρχουν οι στοιχειώδεις όροι υγιεινής διαβίωσης, πράγμα που έχουν επισημάνει με σχετικό τους έγγραφο επιθεωρητές  της νομαρχίας οι οποίοι καταγράφουν τριάντα επτά επικίνδυνα σημεία για την υγεία παιδιών και εργαζομένων. Στην ίδια τάξη ή εργαστήριο συνεκπαιδεύονται παιδιά διαφορετικών κατηγοριών, πράγμα που αποβαίνει εις βάρος όλων των παιδιών. Θα μπορούσε, για παράδειγμα, να φτιαχτεί ειδικό τμήμα για τα παιδιά με αυτισμό.
      Από το 1992 έχει παραχωρηθεί οικόπεδο στο Δήμο του Αγίου Δημητρίου, αλλά μέχρι σήμερα δεν έχει γίνει τίποτα.
      Ερωτάται η κυρία Υπουργός: Θα δοθούν όλες οι απαραίτητες πιστώσεις και θα παρθούν τα αναγκαία μέτρα ώστε:
      Μέσα στο 2005 να αρχίσει και να ολοκληρωθεί η κατασκευή νέου σύγχρονου και ασφαλούς κτιρίου, στο παραχωρηθέν οικόπεδο;
      Να αντιμετωπιστούν άμεσα βασικά προβλήματα στην υποδομή του σημερινού σχολείου για την εξασφάλιση της υγιεινής διαβίωσης των παιδιών και των εργαζομένων;»
      Ο Υφυπουργός κ. Καλός έχει το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θεωρώ πολύ σημαντική την ερώτηση, όχι γιατί έρχεται σε μία εποχή που εμείς αγωνιζόμαστε να κάνουμε όσο πιο ποιοτική μπορούμε την ειδική αγωγή και την ειδική επαγγελματική εκπαίδευση και κατάρτιση, αλλά γιατί εν μέσω ενός πολύ αστικού κοινωνικού ιστού δεν υπήρξε αποδοχή της λειτουργίας ενός σχολείου. Μιλώ για την προσπάθεια εγκατάστασης ενός νέου κτηρίου στα πλαίσια του Δήμου Αγίου Δημητρίου. Αυτό δεν κατέστη δυνατόν όχι τόσο εξαιτίας των γραφειοκρατικών εμποδίων από το 2002, αλλά κυρίως εξαιτίας των διχογνωμιών, οι οποίες έχουν καταγραφεί στα πρακτικά των αντιστοίχων συνεδριάσεων των εκπροσώπων της Τοπικής Αυτοδιοίκησης, και του Δήμου Καλλιθέας και του Δήμου Αγίου Δημητρίου.
      Το δικό μας ενδιαφέρον φαίνεται καθαρά από το έγγραφο με το οποίο ο Οργανισμός Σχολικών Κτιρίων απαντά και δίνει το ιστορικό αυτών των πεπραγμένων, για να φθάσουμε στην κατασκευή αυτού του κτιρίου μέσα σε συγκεκριμένο χρονικό διάστημα. Όντως είχε εκπονηθεί μελέτη η οποία οδηγήθηκε στην αντίστοιχη προκήρυξη και το έργο με τίτλο «Σχολή Ειδικής Επαγγελματικής Εκπαίδευσης Αθηνών» δημοπρατήθηκε στις 24.7.2002. Ανεδείχθη ανάδοχος η Συντεχνική ΑΤΕ με προσφορά τέσσερα εκατομμύρια διακόσιες ενενήντα πέντε χιλιάδες διακόσια (4.295.200) ευρώ για τη συνολική δαπάνη του έργου.
      Από τότε τίποτα δεν προχώρησε, γιατί απαιτείτο η ενεργός προσπάθεια του Υπουργείου Εσωτερικών και ΠΕΧΩΔΕ. Κυρίως, όμως, με πρωτοβουλία του αρμοδίου δήμου και με απόφαση του δημοτικού συμβουλίου, έπρεπε να προωθηθεί η απαιτούμενη αλλαγή στο ρυμοτομικό σχέδιο. Αυτό το τυπικό γραφειοκρατικό εμπόδιο, το οποίο ήλθε να καλύψει τις διαμαρτυρίες των κατοίκων για την εγκατάσταση σ’ αυτόν το χώρο του νέου κτηρίου, χρησιμοποιήθηκε ως προπέτασμα καπνού από εκείνους που δεν ήθελαν, δυστυχώς, ένα σχολείο για παιδιά με ειδικές ανάγκες στην περιφέρειά τους.
      Εμείς γνωρίσαμε αμέσως το πρόβλημα. Βέβαια τέτοιες αλλαγές σε διαδικασίες έγκρισης ρυμοτομικών σχεδίων είναι αρκετά γραφειοκρατικές, αλλά το πετύχαμε. Αγνοήσαμε τις διαμαρτυρίες κάποιων, διότι δεν νομίζουμε ότι δικαιολογούνται ούτε ηθικά ούτε κοινωνικά κάποιοι να διαμαρτύρονται για την ανάγκη υλοποίησης ενός τέτοιου έργου. Έτσι φθάσαμε στο ΦΕΚ 1038 Δ΄/10.11.2004, όπου δημοσιεύσαμε την αναγκαία τροποποίηση του ρυμοτομικού σχεδίου του Αγίου Δημητρίου. Έτσι θα έχουμε την έκδοση άδειας, για να ξεκινήσει το έργο στα πλαίσια της αντίστοιχης επιτροπής της νομαρχίας.
      Προχωράμε. Ο όρος είναι σε εξακόσιες εξήντα πέντε ημέρες να γίνει το έργο. Αυτός είναι ο τυπικός όρος του λεγόμενου ελαχίστου χρόνου. Νομίζω ότι θα το κατορθώσουμε. Εκείνο που πρέπει να κάνει η Τοπική Αυτοδιοίκηση με την πίεση όλων μας, είναι να συγκατανεύσει ώστε αφού ξεπεράστηκαν τα γραφειοκρατικά εμπόδια, να μην υπάρχουν άλλες αντιδράσεις από τους κατοίκους για να γίνει πραγματικότητα αυτό το σημαντικό έργο. 
      ΠΡΟΕΔΡΕΥΩΝ (Γεώργιος Σούρλας): Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Κύριε Υπουργέ, ειλικρινά θα προτιμούσα να μην υπήρχε λόγος να φέρω αυτήν την επίκαιρη ερώτηση. Και μάλιστα είναι εξαιρετικά αντιφατικό το γεγονός ότι χθες το Σώμα τίμησε τα άτομα με ειδικές ανάγκες που διακρίθηκαν στην Παραολυμπιάδα.
      Δεν με ικανοποιήσατε με την απάντησή σας, κύριε Υπουργέ, παρ΄όλες τις προσπάθειες που έχετε κάνει. Αυτό το πρόβλημα έπρεπε ήδη να έχει επιλυθεί πριν από χρόνια.
      Δεν με νοιάζουν καθόλου όλα τα προβλήματα, που έχουν προκύψει, σε σχέση με τις διχογνωμίες, σε σχέση με το ρυμοτομικό και οτιδήποτε άλλο. Εδώ υπάρχει ένα σοβαρό πρόβλημα.
      Κύριε Υπουργέ, έχετε διαβάσει την έκθεση της νομαρχίας με αυτά τα τριάντα εφτά σημεία;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Βεβαίως. 
      ΕΛΠΙΔΑ ΠΑΝΤΕΛΑΚΗ: Και μόνο αυτό που μου λέτε, είναι αρκετό. Μιλάμε για ένα τετραώροφο κτίριο για παιδιά με ειδικές ανάγκες χωρίς ράμπες, χωρίς ασανσέρ, που κατεβαίνουν στο ημιυπόγειο για διάλειμμα και ανεβαίνουν πάνω στην ταράτσα και η ταράτσα σε ορισμένα σημεία δεν έχει κάγκελα. Είναι μόνο θέμα τύχης, που δεν έχει γίνει μαζικό ατύχημα μέχρι στιγμής. Μιλάμε για παιδιά που άλλα είναι βαριά περιστατικά, άλλα είναι αυτιστικά, άλλα έχουν σοβαρά νοητικά προβλήματα και είναι όλα στο ίδιο τμήμα.
      Ειλικρινά δεν είναι ζήτημα αντιπολίτευσης. Αυτό το θέμα δεν το θέλω για αντιπολίτευση. Θα έπρεπε να μου πείτε ότι αύριο το πρωί «Θα κόψω το λαιμό μου και θα δώσω εντολή να αντιμετωπιστούν τα προβλήματα επικινδυνότητας». Υπάρχει κίνδυνος για τα παιδιά. Δεν ξέρω τι μέτρα θα πάρετε. Εσείς είστε Κυβέρνηση. Να σταματήσει ακόμα και το σχολείο για είκοσι μέρες, να διορθωθούν τα προβλήματα του σχολείου, να παρθούν μέτρα μέχρι να γίνει το νέο κτίριο.
      Είναι ένα θέμα που δεν μπορεί να μείνει ούτε για ένα λεπτό. Το καταλαβαίνετε αυτό; Δεν είναι δυνατόν να ερχόμαστε στη Βουλή για να αντιμετωπίσουμε ένα πρόβλημα που δημιουργεί μια εφιαλτική κατάσταση. Η πραγματικότητα είναι εφιαλτική.
      Σας παρακαλώ θερμά να πάτε να επισκεφθείτε αυτό το σχολείο. Είμαι σίγουρη ότι αν πάτε να το δείτε αύριο το πρωί, να δείτε την πραγματικότητα που υπάρχει, να δείτε τις τουαλέτες, που για τις τουαλέτες μόνο από τη νομαρχία υπάρχουν δεκαέξι παρατηρήσεις -δεν υπάρχουν πόρτες, δεν υπάρχουν παράθυρα, δεν υπάρχουν καζανάκια, δεν υπάρχει τίποτα και τα παιδιά είναι με ειδικές ανάγκες και πηγαίνουν εκεί και κρούει η νομαρχία τον κώδωνα του κινδύνου ότι υπάρχουν σοβαρά ζητήματα υγιεινής- την άλλη μέρα αμέσως θα δώσετε εντολή να αντιμετωπιστεί το πρόβλημα. Είναι τέτοιο το πρόβλημα, που δεν σηκώνει συζήτηση, δεν σηκώνει καμιά αναβολή. Εδώ και τώρα πρέπει να το αντιμετωπίσετε.
      Κύριε Υπουργέ, δεν είστε εσείς υπεύθυνος ή η Κυβέρνηση για ό,τι έχει συμβεί σχετικά μ΄ αυτό το θέμα. Αλλά να ξέρετε ότι από αύριο το πρωί αυτό θα σας ακολουθεί και θα είναι ο καθρέφτης για το πώς αντιμετωπίζει η Κυβέρνηση τέτοια ζητήματα ιδιαίτερα λεπτά, των ατόμων με ειδικές ανάγκες, που δεν είναι δεύτερης κατηγορίας. 
      Ευχαριστώ θερμά.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Καλός έχει το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):  Κύριε Πρόεδρε, εγώ είπα ότι το ερώτημα και το ενδιαφέρον συναδέλφου και θεμιτό είναι και δίκαιο. Δεν απολογούμεθα εμείς, κυρία συνάδελφε, για το πώς είναι αυτό το κτήριο, το διατηρητέο, το νεοκλασικό και πώς έπρεπε να είναι για να στεγάσει ένα τόσο σημαντικό σχολείο.
      Απλώς θα ήθελα να σας πω ότι για εκείνα τα σημεία που με ρωτάτε αν τα γνωρίζω, στην αντίστοιχη έκθεση της νομαρχίας, ευθύνη έχει η νομαρχία. Δεν γνωρίζετε ίσως, αλλά σας πληροφορώ ότι έτσι είναι. Για τη συντήρηση των κτηρίων, για την άρση όλων αυτών των επί μέρους προβλημάτων που είπατε, την έλλειψη ράμπας, την έλλειψη ασανσέρ για το υπόγειο, εγώ θα σας έλεγα και τα υπόλοιπα που εμείς έχουμε παρατηρήσει, έχουμε ήδη καταγράψει, ευθύνη έχουν η Τοπική Αυτοδιοίκηση Α΄ και Β΄ βαθμού. ΄Αρα, λοιπόν, δεν εγκαλείται το Υπουργείο Παιδείας γι’ αυτό.
      Συμφωνώ μαζί σας με την παρατήρηση ότι εμείς έπρεπε να το έχουμε δει. Το είδαμε λοιπόν και συστήσαμε και είμαστε σε επαφή με το Υπουργείο Εσωτερικών, ώστε αν η νομαρχία και ο δήμος καταλήξουν σε μεταστέγαση, μέχρις ότου να φθάσει στις εξακόσιες εξήντα πέντε μέρες που σας είπα να γίνει το καινούργιο κτήριο –γιατί αυτό είναι το μείζον, το μείζον είναι να γίνει το καινούργιο κτήριο, όχι να πάμε σε μπαλώματα του υπάρχοντος παλαιού κτηρίου- αν μέσα σ’ αυτό το διάστημα βρεθεί κτήριο, το δώσει ο δήμος ή το βρει η νομαρχία, έχουμε ήδη ενημερώσει  ότι εμείς θα βοηθήσουμε οικονομικά στην ενοικίαση και στην όλη διευκόλυνση για τη μεταστέγαση.
      Αυτή είναι η απάντησή μου. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Θα συζητηθεί η τρίτη με αριθμό 447/22-11-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Πολιτισμού και Περιβάλλοντος, Χωροταξίας και Δημοσίων Έργων, σχετικά με τη διακοπή λειτουργίας των λατομείων στην περιοχή του Μαρκόπουλου, την περιβαλλοντική αποκατάσταση κλπ.
      Η επίκαιρη ερώτηση του κυρίου συναδέλφου έχει ως εξής:
      «Με ομόφωνη απόφασή του, το Δημοτικό Συμβούλιο Μαρκόπουλου Αττικής ζητεί τη διακοπή των εργασιών των δύο μεγάλων λατομείων που επί δεκαετίες λειτουργούν στην περιοχή, εντός της ζώνης Α΄ προστασίας αρχαιολογικών χώρων. Τα λατομεία έχουν προκαλέσει τεράστιες καταστροφές στο περιβάλλον και στους αρχαιολογικούς θησαυρούς, δημιουργώντας μεγάλα προβλήματα στην κοινωνική και οικονομική ζωή της πόλης και την ποιότητα ζωής των κατοίκων της. Επί έτη λειτουργούν παράνομα υπό το πρόσχημα της περιβαλλοντικής αποκατάστασης, λατομεύοντας άγρια το χώρο, τον οποίο υποτίθεται ότι αποκαθιστούν.
      Οι κάτοικοι είναι αγανακτισμένοι και, με επικεφαλής σύσσωμη την Τοπική Αυτοδιοίκηση, απαιτούν άμεση διακοπή των εργασιών λατόμευσης και την αποκατάσταση των τεράστιων κρατήρων που έχουν δημιουργηθεί με την ευθύνη φορέα της Αυτοδιοίκησης.
      Με βάση τα παραπάνω δεδομένα, ερωτώνται οι κύριοι Υπουργοί, τι μέτρα προτίθενται να λάβουν, ώστε:
      1) Να σταματήσει άμεσα η λειτουργία των δύο λατομείων και οι καταστροφικές συνέπειές τους στους αρχαιολογικούς χώρους, το περιβάλλον, τη ζωή της πόλης και των κατοίκων του Μαρκόπουλου;
      2) Να αποκατασταθούν οι τεράστιοι κρατήρες των λατομείων με ευθύνη αρμόδιου κρατικού ή αυτοδιοικητικού φορέα. Θα επιτραπεί στους ιδιοκτήτες των λατομείων, οι οποίοι είναι υπεύθυνοι για την πρωτοφανή καταστροφή που συνεχίζεται επί έτη να αναλάβουν τη δήθεν περιβαλλοντική αποκατάσταση, της οποίας έχουν οδυνηρή εμπειρία οι κάτοικοι του Μαρκόπουλου;»
      Το λόγο έχει ο Υφυπουργός Πολιτισμού κ. Τατούλης.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κύριε Πρόεδρε, είναι γνωστή τόσο η ευαισθησία όσο και ο τρόπος παρεμβατικότητας του κυρίου συναδέλφου πάνω στα προβλήματα διατήρησης της πολιτιστικής κληρονομιάς όχι μόνο της δικής του περιοχή αλλά και ευρύτερα. 
      Κύριε συνάδελφε, τα πράγματα έχουν ακριβώς έτσι, όπως τα περιγράφετε στην ερώτησή σας. Εδώ και πολλά χρόνια λειτουργούν παράνομα αυτά τα δύο λατομεία, τα οποία δημιουργούν τεράστια προβλήματα σ’ έναν εξαιρετικό αρχαιολογικό χώρο, όπως είναι αυτός της Μερέντας. 
      Η υπηρεσία μας έχει προβεί πολλές φορές σε διάφορες ενέργειες προς όλες τις κατευθύνσεις, για να μπορέσει να ισχύσει το άρθρο 10 του ν. 3028/2002 που προβλέπει την προστασία της πολιτιστικής κληρονομιάς. Δυστυχώς, όμως, υπάρχει μία αδυναμία στην εφαρμογή του ίδιου του νόμου.
      Πιο συγκεκριμένα, η λειτουργία των δύο λατομείων σαφέστατα έχει δημιουργήσει ένα τεράστιο πρόβλημα πάνω στο αρχαίο οχυρό της Μερέντας, το γνωστό σπήλαιο που είναι πολύ σημαντικό. Οι εντολές που έχουμε δώσει είναι να καταρτιστεί μία συγκεκριμένη μελέτη και να υποβληθεί στο Κεντρικό Αρχαιολογικό Συμβούλιο, προκειμένου να εγκριθεί για όλες τις ενέργειες, οι οποίες απαιτούνται για την αποκατάσταση του περιβάλλοντος στην περιοχή. Θα πρέπει να σας πω ότι έχουν γίνει πολλαπλές ενέργειες παρέμβασης τόσο προς τις αστυνομικές αρχές όσο και προς τις υπόλοιπες υπηρεσίες, για να εφαρμοστεί ο νόμος.
      Δυστυχώς, κύριε συνάδελφε, το πρόβλημα παραμένει. Εμείς θα εντείνουμε αυτήν την προσπάθειά μας για να διασώσουμε την πολιτιστική μας κληρονομιά και να λειτουργήσει η όλη διαδικασία μέσα στα πλαίσια της νομιμότητας. Και θα πρέπει να σας πω ότι συμμερίζομαι την αγωνία του Δημοτικού Συμβουλίου Μαρκοπούλου, γιατί με τον τρόπο που κινείται δείχνει το ενδιαφέρον και την ευαισθησία του.
      Ως προς το δεύτερο σκέλος της ερώτησής σας θα ήθελα να σας ενημερώσω ότι η αποκατάσταση δεν θα πρέπει να γίνει βάσει της διαδικασίας που υπάρχει μέχρι τώρα. Η απόφαση των υπηρεσιών μας είναι ξεκάθαρη. Ζητούμε να σταματήσει η οποιαδήποτε εξορυκτική διαδικασία στην περιοχή. 
      Σύμφωνα με τη γνωστή μεθοδολογία που έχει ακολουθηθεί μέχρι τώρα, οι ιδιοκτήτες είχαν την υποχρέωση του επαναπροσδιορισμού και της αποκατάστασης του λατομικού αναγλύφου, αλλά, με τη διαδικασία των αναβαθμών, δημιουργούσαν μεγαλύτερα προβλήματα, γιατί συνέχιζαν τις εξορυκτικές διαδικασίες. 
      Από την πλευρά μας εμείς κινούμαστε προς το να σταματήσει οποιαδήποτε εξορυκτική διαδικασία, γιατί πράγματι δημιουργείται ένα τεράστιο πρόβλημα σε έναν πολύ σπουδαίο αρχαιολογικό χώρο.
      ΠΡΟΕΔΡΕΥΩΝ (Γεώργιος Σούρλας): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, χαίρομαι που θέσατε το θέμα στις σωστές του διαστάσεις και αναγνωρίζετε ότι υπάρχει σοβαρό πρόβλημα στους αρχαιολογικούς χώρους των δύο λατομείων.
	Δυστυχώς, όμως, τι γίνεται, κύριε Υπουργέ; Αυτοί που είναι υπαίτιοι της καταστροφής, οι λατόμοι, παίρνουν άδεια αποκατάστασης και μ’ αυτό εννοούν να κάνουν κλιμακωτές βαθμίδες, πράγμα που σημαίνει να λατομεύουν ακόμα περισσότερο, γιατί το μόνο που τους απασχολεί είναι να λατομεύσουν όσο γίνεται περισσότερο το χώρο. Με την πρόφαση, λοιπόν, της αποκατάστασης προχωράνε ακόμα περισσότερο στη λατόμευση και στην καταστροφή και χρησιμοποιούν τα εκρηκτικά και όλα αυτά τα μέσα που είναι καταστροφικά σε ό,τι έχει απομείνει από τους δύο αρχαιολογικούς χώρους. 
	Το ερώτημα, λοιπόν, είναι: Κατ’ αρχήν, μπορεί να βγει μία απόφαση από το Υπουργείο ότι σταματά η λατόμευση αύριο το πρωί; Δεύτερον, η αποκατάσταση δεν πρέπει να γίνει σε καμία περίπτωση απ’ αυτούς τους κυρίους, οι οποίοι είναι απολύτως αφερέγγυοι. Αυτοί έχουν πάρει επανειλημμένα άδειες αποκατάστασης που χρησιμοποιούν για παραπέρα λατόμευση. 
	Επομένως εδώ πρέπει να κινηθούμε άμεσα, όπως ζητά και το Δημοτικό Συμβούλιο Μαρκοπούλου, το οποίο δείχνει μία ιδιαίτερη ευαισθησία και έχει λόγους γιατί έχει άμεση γνώση και άποψη. Ζητά η αποκατάσταση να γίνει από άλλο φορέα, από φορέα της Αυτοδιοίκησης του Υπουργείου –δεν ξέρω- αλλά σε καμία περίπτωση δεν θα πρέπει να εμπλακούν αυτοί οι οποίοι είναι οι υπεύθυνοι της καταστροφής. 
	Κύριε Υπουργέ, το πρόβλημα είναι ότι πρέπει να κινηθούμε άμεσα γιατί αν το αναβάλουμε, αν κλείσουμε τα μάτια μας και πούμε ότι αυτοί οι κύριοι αποκαθιστούν εκεί το χώρο, κάνουμε μεγάλο λάθος και δεν θα απομείνει απολύτως τίποτα. 
	Γι’ αυτό, εγώ κάνω έκκληση -και γνωρίζω την ευαισθησία σας- ότι θα πρέπει το Υπουργείο να κινηθεί άμεσα με βάση τις δυνατότητες που του δίνουν οι νόμοι προστασίας της πολιτιστικής κληρονομιάς, ώστε να σταματήσουν άμεσα οι λατομικές εργασίες και οι δήθεν εργασίες αποκατάστασης, γιατί πρόκειται για δήθεν εργασίες που δεν έχουν καμία σχέση με την αποκατάσταση και την προστασία του χώρου.
	Βέβαια υπάρχει και ένα γενικότερο πρόβλημα λατομείων για το οποίο δεν είστε εσείς αρμόδιος, κύριε Υπουργέ. Σ’ όλη την Αττική υπάρχουν λατομεία που με τη δήθεν αποκατάσταση συνεχίζουν το καταστροφικό τους έργο.
	Σας ευχαριστώ.
	ΠΡΟΕΔΡΕΥΩΝ (Γεώργιος Σούρλας): Ο Υφυπουργός Πολιτισμού κ. Τατούλης έχει το λόγο για να δευτερολογήσει.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κύριε Πρόεδρε, όπως είπα και προηγουμένως και όπως γνωρίζει και ο κύριος συνάδελφος, την αρμοδιότητα για το τέλος των εργασιών δεν την έχουμε εμείς, δεν μπορούμε εμείς να τερματίσουμε αυτές τις εργασίες. Βάσει του ισχύοντος νόμου, είναι άλλου Υπουργείου η αρμοδιότητα. 
      Κύριε συνάδελφε, θα ήθελα να σας ενημερώσω ότι στις 14 Απριλίου ένα κλιμάκιο του ΥΠΕΧΩΔΕ επισκέφθηκε και έκανε αυτοψία στο χώρο και επέβαλε κάποια συγκεκριμένα πρόστιμα στα ήδη λειτουργούντα δύο λατομεία στην περιοχή αυτή στην οποία αναφέρεστε. 
      Εκείνο, όμως, για το οποίο θέλω να σας διαβεβαιώσω είναι ότι οι οδηγίες που έχουν δοθεί προς όλες τις υπηρεσίες είναι να κινήσουμε όλη τη διαδικασία έτσι όπως ο ίδιος ο νόμος επιβάλλει -το άρθρο 10 του ν. 3028 είναι σαφέστατο προς αυτήν την κατεύθυνση- προκειμένου να διαφυλάξουμε την πολιτιστική μας κληρονομιά. 
      Στο δεύτερο θέμα που θέτετε, στο θέμα της ευθύνης για τις εργασίες αποκατάστασης, οι υπηρεσίες μας είναι σαφέστατες. Την αποκατάσταση των εργασιών δεν μπορούν να την κάνουν οι ιδιοκτήτες των ήδη λειτουργούντων λατομείων. Όπως πολύ έξυπνα αναφέρατε, ήδη με τη γνωστή λογική των αναβαθμίδων, της αποκατάστασης του περιβάλλοντος, οι εξορυκτικές εργασίες δυστυχώς προχωρούν μέχρι το σημείο να έχουν φθάσει στα τριακόσια μέτρα περίπου από σπουδαία μνημεία του αρχαιολογικού χώρου της Μερέντας.
      Εμείς πιστεύουμε ότι η Τοπική Αυτοδιοίκηση μπορεί να αναλάβει αυτήν την ευθύνη. Ακόμα και ο Οργανισμός της Αθήνας θα μπορέσει να βοηθήσει προς αυτήν την κατεύθυνση και στη συγκρότηση μιας συγκεκριμένης μελέτης.
      Θα αναφερθώ και στο γενικότερο πρόβλημα όπως το θέσατε. Είναι κάτι που μας απασχολεί πάρα πολύ. Το θέμα των λατομείων είναι ένα ιδιαίτερο θέμα. Γι’ αυτά τα λατομεία που είναι πλησίον αρχαιολογικών χώρων οι υπηρεσίες έχουν πάρει οδηγίες από μας να δημιουργήσουν τα αντίστοιχα στοιχεία προκειμένου να δημιουργήσουμε μία συνολική πρόταση και μία συνολική πολιτική παρέμβαση για να δούμε πώς μπορούμε να αποκαταστήσουμε αυτούς τους χώρους που αποτελούν πράγματι, θα έλεγα, μία οδυνηρή εικόνα για την Αθήνα.
      Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας):  Κύριοι συνάδελφοι, κηρύσσεται περαιωμένη η συζήτηση των επικαίρων ερωτήσεων.
    ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι εισερχόμαστε στην ημερήσια διάταξη της
    ΝΟΜΟΘΕΤΙΚΗΣ ΕΡΓΑΣΙΑΣ
    Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Φορολογία εισοδήματος φυσικών και νομικών προσώπων, φορολογικοί έλεγχοι και άλλες διατάξεις».
    Σας θυμίζω ότι το νομοσχέδιο ψηφίστηκε επί της αρχής στη χθεσινή συνεδρίαση και σήμερα θα συζητηθούν όλα τα άρθρα μαζί όπως συμφωνήθηκε χθες. 
    Επίσης θα συζητηθεί και μια υπουργική τροπολογία. Υπάρχουν ακόμα και εννέα εμπρόθεσμες τροπολογίες Βουλευτών. Ο χρόνος ομιλίας των Βουλευτών  που ομόφωνα αποφασίσαμε χθες θα είναι διάρκειας οκτώ λεπτών. 
    ΙΩΑΝΝΗΣ ΔΙΑΜΑΝΤΙΔΗΣ: Οι τροπολογίες των Βουλευτών θα συζητηθούν; 
    ΠΡΟΕΔΡΕΥΩΝ (Γεώργιος Σούρλας): Αυτό είναι θέμα του Υπουργού. Στο τέλος θα συζητηθεί οπωσδήποτε η τροπολογία του Υπουργού και από κει και πέρα εναπόκειται στις προθέσεις του, όπως ο Κανονισμός ορίζει. 
    Ο κύριος Υπουργός έχει το λόγο. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, κατόπιν της συζητήσεως που προηγήθηκε και των παρατηρήσεων πολλών συναδέλφων αλλά και για τις αλλαγές που έγιναν στο παρελθόν, θα ήθελα να κάνουμε κάποιες ακόμα προσθήκες και τροποποιήσεις στο νομοσχέδιο. 
    Στο άρθρο 5 γίνεται μία προσθήκη. Στην παράγραφο 15 προστίθενται δύο εδάφια ως εξής: «Επίσης, στην ανωτέρω υποχρέωση υποβολής δήλωσης στοιχείων ακινήτων έχουν και τα πρόσωπα των παραγράφων 3 και 4 του άρθρου 2 και του άρθρου 101 του Κώδικα Φορολογίας Εισοδήματος. Με απόφαση του Υπουργού Οικονομίας και Οικονομικών καθορίζεται ο τύπος και το περιεχόμενο της δήλωσης στοιχείων ακινήτων και κάθε άλλη σχετική λεπτομέρεια που είναι αναγκαία για την εφαρμογή των διατάξεων αυτής της παραγράφου».
    Αυτό γίνεται για να έχουν υποχρέωση και τα νομικά πρόσωπα υποβολής δήλωσης στοιχείων ακινήτων. 
    Στο άρθρο 9 στην παράγραφο 3 στο στίχο 17 μετά τη λέξη «αποχέτευσης», προστίθενται οι λέξεις «τις επιχειρήσεις παραγωγής ηλεκτρικής ενέργειας». 
    Επίσης, στο άρθρο 9 στην παράγραφο 5, στον όγδοο στίχο αντικαθίσταται η λέξη «χίλια πεντακόσια» με τη λέξη «χίλια εξακόσια», όπως και η αρίθμηση επίσης  «1.600 κ.ε.». Είναι για την έκδοση δαπανών για τα αυτοκίνητα, γιατί υπήρξε πρόταση από πολλούς συναδέλφους ότι δεν υπάρχουν πολλοί τύποι αυτοκινήτων μέχρι 1.500 κ.ε. και γι’ αυτό είπαμε να γίνει μέχρι 1.600 κ.ε. 
    Επίσης, στο άρθρο 30, στην παράγραφο 21 μετά τις λέξεις «ο ειδικός γραμματέας» προστίθενται οι λέξεις «οι οικονομικοί επιθεωρητές και το…» και συνεχίζει η παράγραφος. Η προσθήκη είναι «οι οικονομικοί επιθεωρητές» οι οποίοι και αυτοί να μην έχουν ποινική ευθύνη για ζητήματα που έχουν να κάνουν με τους ελέγχους, όπως άλλωστε και η υπηρεσία του ΣΔΟΕ. 
    Το άρθρο 32, που είναι η έναρξη ισχύος, επειδή αυτή αναφέρεται και σε κάποια άρθρα πριν από κάποιες αναριθμήσεις που έχουμε κάνει, θα καταθέσω στη Βουλή το πώς διαμορφώνεται το άρθρο αυτό ώστε να ληφθούν υπόψη οι αναριθμήσεις που έχουν γίνει μετά τις αφαιρέσεις ή κάποιες προσθήκες στα άρθρα. 
    ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Υπουργέ, τις προσθήκες αυτές να τις καταθέσετε στα Πρακτικά και να διανεμηθούν στους Βουλευτές. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αυτό θα κάνω, κύριε Πρόεδρε. Αλλά θα ήθελα να συμπληρώσω ότι υπάρχει ακόμα μία προσθήκη στο άρθρο 5, παράγραφος 3 εδάφιο β΄ . Το άρθρο αυτό αναφέρεται στην αφαίρεση δαπανών για την αξία των χορηγουμένων διατακτικών για την αγορά αγαθών από συμβεβλημένα καταστήματα. Εκεί θα προστεθεί «με την εξαίρεση διατακτικών τροφής για εργαζομένους μέχρι ποσού έξι (6) ευρώ ανά διατακτική». 
      Αυτό είναι προκειμένου οι επιχειρήσεις να βγάζουν από τα κέρδη τους τις διατακτικές που δίνουν στους εργαζομένους το μεσημέρι για διατροφή.
      ΠΡΟΕΔΡΕΥΩΝ (Γεώργιος Σούρλας): Θα παρακαλέσω, κύριε Υπουργέ, και αυτό να προστεθεί, προκειμένου να διανεμηθεί στους κυρίους Βουλευτές.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Σύμφωνοι, κύριε Πρόεδρε.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τις προαναφερθείσες προσθήκες – συμπληρώσεις οι οποίες έχουν ως εξής: 
      «Προσθήκη στο Σχέδιο Νόμου «Φορολογία εισοδήματος φυσικών και νομικών προσώπων, φορολογικοί έλεγχοι και άλλες διατάξεις».
      1. Άρθρο 5 (προσθήκη)
      Στην παράγραφο 15 (σελίδα 5) προστίθενται δύο εδάφια ως εξής:
      «Επίσης. την ανωτέρω υποχρέωση υποβολής δήλωσης. στοιχείων ακινήτων έχουν και τα πρόσωπα των παραγράφων 3 και 4 του άρθρου 2 και του άρθρου 101 του Κώδικα Φορολογίας Εισοδήματος.
      Με απόφαση του Υπουργού Οικονομίας και Οικονομικών καθορίζονται ο τύπος και το περιεχόμενο της δήλωσης στοιχείων ακινήτων και κάθε άλλη σχετική λεπτομέρεια που είναι αναγκαία για την εφαρμογή των διατάξεων αυτής της παραγράφου».
      2. Άρθρο 9
      Στην παράγραφο 3 (σελίδα 7) στο στίχο 17ο μετά τη λέξη αποχέτευσης προστίθενται οι λέξεις « τις επιχειρήσεις παραγωγής ηλεκτρικής ενέργειας»
      3. Άρθρο 9
      Στην παράγραφο 5 (σελίδα 8) στο στίχο 8ο οι λέξεις χίλια πεντακόσια (1500) αντικαθίστανται με τις λέξεις «χίλια εξακόσια (1600)».
      4. Άρθρο 31 (Πριν από την αναρίθμηση)
      Στην παράγραφο 21 στον πρώτο στίχο μετά τις λέξεις «Ο Ειδικός Γραμματέας» τίθεται κόμμα και προστίθενται οι λέξεις « οι οικονομικοί επιθεωρητές».
      5. Άρθρο 5
      Στην παράγραφο 3 (σελίδα 4) στο τέλος της περίπτωσης β) προστίθενται τα εξής: «με την εξαίρεση των διατακτικών τροφής για εργαζόμενους μέχρι ποσού έξι (6) ευρώ ανά διατακτική».
       Νομοτεχνικές συμπληρώσεις Σχέδιο Νόμου «Φορολογία εισοδήματος φυσικών και νομικών προσώπων, φορολογικοί έλεγχοι και άλλες διατάξεις».
      Άρθρο 32 (Πριν από την αναρίθμηση - Έναρξη ισχύος)
      1. Στην περίπτωση α΄ (σελίδα 24) στη τρίτη σειρά αυτής και μέσα στην παρένθεση ο αριθμός 4 διαγράφεται και οι αριθμοί 6,9 και 12 αναριθμούνταισε5,8 και 11 αντίστοιχα.
      2. Στην περίπτωση β΄ (σελίδα 24) στην τρίτη σειρά αυτής το (έτος) 2006 γίνεται 2005.
      3. Στην περίπτωση γ΄ (σελίδα 24) στην πρώτη σειρά αυτής και μέσα στην παρένθεση οι αριθμοί 7 και 8 αναριθμούνται σε 6 και 7 αντίστοιχα.
      4. Στην περίπτωση δ΄ (σελίδα 24) στην πρώτη σειρά αυτής και μέσα στην παρένθεση, ο αριθμός 15 αναριθμείται σε 14.
      5. Στην περίπτωση ε΄ (σελίδα 24) στην πρώτη σειρά αυτής και μέσα στην παρένθεση, ο αριθμός 5 αναριθμείται σε 4.»)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κωστόπουλος. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, όπως έχει διαμορφωθεί το προς ψήφιση φορολογικό νομοσχέδιο περιλαμβάνει συνολικά τριάντα ένα άρθρα. Θα γίνει μία συνολική τοποθέτηση από μέρους μου. Αναφέρομαι πιο συγκεκριμένα, στα άρθρα 1 και 2 όπου περιλαμβάνονται διατάξεις που αφορούν τη φορολογική κλίμακα, τις μειώσεις των φόρων αλλά και τις εκπτώσεις στις δαπάνες. Για όλα αυτά είχαμε χθες μία λεπτομερή συζήτηση και μάλιστα αποδείξαμε ότι η φορολογική κλίμακα, όπως ήδη έχει διαμορφωθεί, δεν επιβαρύνει τους μισθωτούς και τους συνταξιούχους. Αντιθέτως δίδεται μία φορολογική αύξηση στα κλιμάκια, 10% για τα εισοδήματα των μισθωτών και των συνταξιούχων και 13% για τους λοιπούς φορολογουμένους. 
      Στις εκπτώσεις των δαπανών γίνεται μία σημαντική αύξηση στο ποσοστό έκπτωσης από 15% έως 20% και ήδη με την πρόσθεση που έκανε προηγουμένως ο κύριος Υπουργός για τις εκπτώσεις δαπανών αναφορικά με το φυσικό αέριο και για ηλεκτρικές συσκευές, αυτές οι δαπάνες αυξάνονται σε εννέα από οκτώ που ήταν.
      Θα έλθω τώρα στη δεύτερη ενότητα των άρθρων 3 έως 5. Σ’ αυτά τα άρθρα περιλαμβάνονται διατάξεις που αφορούν τη φορολογία των επιχειρήσεων και αναφέρονται περισσότερο στις μειώσεις των συντελεστών που γίνονται για τα κέρδη των εταιρειών. Εδώ, μέσα σε μία τριετία, προβλέπεται η μείωση των συντελεστών επί των κερδών των προσωπικών εταιρειών, ομορρύθμων και ετερορρύθμων εταιρειών, αφανών εταιρειών, αστικών εταιρειών από το 25% στο 20%. 
      Κύριε Υπουργέ, υπάρχει και μία σχετική πρόταση να συμπεριληφθούν σ’ αυτές τις μειώσεις οι δικηγορικές και συμβολαιογραφικές εταιρείες, που δεν περιλαμβάνονται σ’ αυτήν τη διάταξη.
      Επίσης, περιλαμβάνονται διατάξεις που αφορούν την τεκμαρτή φορολόγηση των φορτηγών και των ταξί. 
      Στο άρθρο 4 προβλέπεται η διάταξη που μειώνει κατά 50% την ετήσια τεκμαρτή δαπάνη για τις κατοικίες που αποκτήθηκαν από κληρονομιά, από δωρεά και από γονική παροχή. Πρόκειται για μία σημαντική διάταξη, η οποία διευκολύνει όσους έτυχε να κληρονομήσουν οικία η οποία υπάγεται στα τεκμήρια. Τους δίνεται, λοιπόν, η δυνατότητα να εκπίπτουν από τον τεκμαρτό προσδιορισμό 50%. Επίσης, αυτό γίνεται και για τους συνταξιούχους, οι οποίοι αποκτούν κατοικία πριν από το χρόνο συνταξιοδότησής τους. Υπάρχει δε και απαλλαγή τεκμηρίου για τον πάγιο εξοπλισμό επαγγελματικής χρήσης για τις εμπορικές ή γεωργικές επιχειρήσεις, αλλά και των ελευθερίων επαγγελμάτων. Είναι σημαντική αυτή η απαλλαγή από τα τεκμήρια. Βοηθάει δηλαδή τις μικρές εμπορικές και γεωργικές επιχειρήσεις. Υπάρχει πλήρης απαλλαγή τεκμηρίων για το αυτοκίνητο που αποκτούν οι ανάπηροι με ποσοστό αναπηρίας πάνω από 67%. 
      Υπάρχει ακόμα ένα σημαντικό που πρέπει επίσης να κατατεθεί και αφορά μειώσεις παρακρατήσεων φόρων. Αυτή η μείωση παρακράτησης φόρου γίνεται στις επικουρικές συντάξεις. Για ποσό δυόμισι χιλιάδες (2.500) ευρώ το χρόνο προβλέπεται φόρος 5%, για ποσό δυόμισι χιλιάδες (2.500) ευρώ έως τεσσεράμισι χιλιάδες (4.500) ευρώ προβλέπεται φόρος 10% και από τεσσεράμισι χιλιάδες (4.500) ευρώ και πάνω 15%. 
      Επίσης, στα άρθρα αυτά προβλέπεται η μη υποβολή δηλώσεων για μισθωτούς που έχουν εισόδημα μέχρι έξι χιλιάδες (6.000) ευρώ. Μειώνεται κατά 50% η προκαταβολή φόρου για τα τρία πρώτα έτη για νέους επιτηδευματίες ή εταιρείες που νεοϊδρύονται, ιδιαίτερα στις περιφέρειες, εκτός των Νομών Αττικής και Θεσσαλονίκης. Μειώνεται στο 10% η προβεβαίωση φόρου σε περιπτώσεις άσκησης προσφυγής.
      Εδώ θα πρέπει να τονιστεί ότι προκειμένου ένας φορολογούμενος ή μια επιχείρηση να ασκήσουν τα ένδικα μέσα, όταν αμφισβητούσαν το φόρο που τους επεβάλλετο, κατά την άσκηση προσφυγής, προβεβαιωνόταν ποσοστό 25% για το εισόδημα και 30% για τις διαφορές στο ΦΠΑ.
      Αυτό τώρα μειώνεται στο 10% και έτσι διευκολύνονται οι φορολογούμενοι, προκειμένου να ασκήσουν τα ένδικα μέσα. 
      Υπάρχει μια διάταξη η οποία γίνεται πιο λειτουργική και κάποιες αμφισβητήσεις που είχαν δημιουργηθεί στο παρελθόν μπορώ να πω ότι αίρονται. Είναι η διάταξη που αφορά το δικαιούχο του φοιτητικού επιδόματος. Με τη διάταξη αυτή θεσμοθετείται ότι δικαιούχος του φοιτητικού επιδόματος είναι εκείνος που  δηλώνει το φοιτητή ως προστατευόμενο μέλος, εκτός εάν ο φοιτητής δεν έχει γονείς ή οι γονείς του είναι στο εξωτερικό ή είναι πάνω από είκοσι πέντε χρονών ή είναι  υπόχρεος σε φορολογική δήλωση, οπότε δικαιούχος είναι ο ίδιος ο φοιτητής. 
      Κύριε Υπουργέ, στο άρθρο αυτό υπάρχει μία διάταξη η οποία υποχρεώνει για άλλη μια φορά -και τοποθετούμαι από τεχνικής και λειτουργικής άποψης- τους φορολογούμενους πολίτες να δηλώσουν τα ακίνητα που έχουν στην κατοχή τους την 1-1-2005. Αυτό είναι ένα νέο Ε9. Θα ήθελα να παρακαλέσω, επειδή έχει παρατηρηθεί πως το Ε9 που είχαν υποβάλει Έλληνες φορολογούμενοι –από το 1997- ουδέποτε καταχωρήθηκε στις  εφορίες, αλλά μπορούσε να αλλάζει όποτε ήθελε και όποιος ήθελε, τώρα να μην υποβάλλεται μαζί με τη φορολογική δήλωση. 
      Δεύτερον, να δοθεί ένα συγκεκριμένο χρονικό όριο, δηλαδή μέχρι 30 Αυγούστου, να υποβληθεί η αυτοτελής δήλωση Ε9 με πλήρη καταγραφή των ακινήτων και να αποτελεί ξεχωριστή φορολογική δήλωση, για να μην ταλαιπωρούνται κάθε φορά οι φορολογούμενοι και να υποβάλλουν μία, δύο και τρεις φορές. Θέλω να πω ότι, από τεχνικής άποψης δεν λειτούργησε σωστά το προηγούμενο. Γι’ αυτό, θα πρέπει να είναι αυτοτελής η φορολογική δήλωση του Ε9. Η παράκληση υποβάλλεται και να το εξετάσετε. 
      Κύριε Πρόεδρε, προβλέπεται ακόμα η κωδικοποίηση των διατάξεων της φορολογικής νομοθεσίας αλλά και των διοικητικών λύσεων που δίνει κάθε φορά το Υπουργείο. Είναι πάρα πολύ σημαντικό αυτό και θα πρέπει το συντομότερο να γίνει.
      Στα άρθρα 16 έως 17 περιλαμβάνονται διατάξεις οι οποίες αφορούν τη φορολογία των νομικών προσώπων, τις δαπάνες που πρέπει να εκπίπτουν  οι επιχειρήσεις, τον έλεγχο των φορολογικών δηλώσεων και ειδικότερα τον ειδικό προαιρετικό αντικειμενικό τρόπο ελέγχου και περαίωσης των φορολογικών δηλώσεων. Οι καινοτομίες εδώ βεβαίως είναι χαρακτηριστικές και βοηθούν πάρα πολύ και τις υπηρεσίες και τους ΄Ελληνες φορολογούμενους πολίτες, ειδικότερα ο προαιρετικός τρόπος περαίωσης για τις μικρές επιχειρήσεις μέχρι τριακόσιες χιλιάδες (300.000) ευρώ, εφόσον ασκούν εμπορικές δραστηριότητες, και μέχρι εκατόν πενήντα χιλιάδες (150.000) ευρώ, εφόσον το εισόδημα προέρχεται από παροχή υπηρεσιών. 
      Στα άρθρα 18 έως 29 περιλαμβάνονται διατάξεις που αφορούν τα κίνητρα συγχώνευσης των μικρομεσαίων επιχειρήσεων. Αυτό είναι πάρα πολύ σημαντικό, διότι έτσι δίνεται η δυνατότητα να δημιουργηθούν και καινούργιες επιχειρήσεις που να έχουν περισσότερα κίνητρα και πλεονεκτήματα που δίνει ο νέος φορολογικός νόμος. Τουτέστιν, προβλέπεται, σε μία νεοϊδρυόμενη εταιρεία και εφόσον και αυτές γίνονται ιδιαίτερα στην περιφέρεια, μειωμένος συντελεστής δέκα μονάδες τον πρώτο χρόνο και πέντε μονάδες τον δεύτερο. Προβλέπονται  ρυθμίσεις στον Κώδικα Βιβλίων Στοιχείων και είναι σημαντική αυτή η βελτίωση που δίνει τη δυνατότητα στις επιχειρήσεις, τα ημερήσια «Ζ» που κόβουν από τις ταμειακές μηχανές, να τα καταχωρούν σε συγκεντρωτική μηνιαία βάση. Έτσι απλοποιούνται οι λογιστικές εγγραφές και εξυπηρετούνται και οι φορολογούμενοι. 
      Αποσαφηνίζονται ακόμα και οι προϋποθέσεις εκείνες που κρίνουν τα βιβλία ως ανεπαρκή. Μάλιστα προβλέπονται επιεικέστερες διαδικασίες και διατάξεις που απλοποιούν ακόμα και το ν. 4600/66 που αφορά το δικαστικό συμβιβασμό. 
      Επίσης, γίνεται παράταση στο ΦΠΑ για τα ακίνητα από 1-1-2006. Έχει γίνει μεγάλη συζήτηση σε αυτό το θέμα. 
      Στα υπόλοιπα άρθρα και ειδικότερα στο άρθρο 27 προβλέπεται η διασφάλιση των συμφερόντων του δημοσίου σε περιπτώσεις φοροδιαφυγής. Απλουστεύονται οι διαδικασίες του πτωχευτικού συμβιβασμού και διευκολύνονται πολύ περισσότερο οι φορολογούμενοι, προκειμένου να εξοφλήσουν τα χρέη τους προς το δημόσιο. 
      Ευχαριστώ, κύριε Πρόεδρε, και εάν χρειαστεί θα επανέλθουμε. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής του ΠΑΣΟΚ κ. Κουτμερίδης.
      ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κύριε Πρόεδρε,
      Κυρίες και κύριοι συνάδελφοι, είναι γεγονός ότι καθ’ όλη τη διάρκεια της συζήτησης τόσο στην Επιτροπή Οικονομικών Υποθέσεων όσο και στην Ολομέλεια, έγινε μία πάρα πολύ σημαντική συζήτηση και υπήρχαν τοποθετήσεις τόσο σε πολιτικό όσο και σε τεχνοκρατικό επίπεδο. 
      Και εδώ θα διαφωνήσω με την πολιτική ηγεσία του Υπουργείου Οικονομίας και Οικονομικών που αναφέρουν ότι η Αντιπολίτευση κατηγορεί και απορρίπτει συνεχώς το φορολογικό νομοσχέδιο χωρίς να βρίσκει τίποτα το ουσιαστικό. 
      Νομίζω ότι σε πάρα πολλές τοποθετήσεις αρκετοί συνάδελφοι ανέφεραν πως υπάρχουν ορισμένες θετικές διατάξεις, ορισμένες διατάξεις που κινούνται προς θετική κατεύθυνση. Δεν είναι, όμως, αυτές τις οποίες ζητάει η αγορά, δεν είναι αυτές που θέλει ο Έλληνας φορολογούμενος πολίτης και δεν είναι αυτές οι οποίες θα βοηθήσουν ούτως ώστε η χώρα μας να βγει από την αναπτυξιακή ύφεση.
      Όσον αφορά την κατ’ άρθρο συζήτηση θέλω να πω τα εξής:
      Κατ’ αρχάς όσον αφορά το άρθρο 1 έχουμε να τονίσουμε ότι δεν υπάρχουν ελαφρύνσεις. Μέχρι τα δεκατρείς χιλιάδες (13.000) ευρώ εισόδημα υπάρχουν κάποιες μικρές ελαφρύνσεις. Αλλά από τα δεκατρείς χιλιάδες (13.000) ευρώ και πάνω υπάρχουν στα μεσαία και μεγάλα εισοδήματα έως και επιβαρύνσεις. Και αυτό συμβαίνει γιατί καταργείτε τις οικογενειακές δαπάνες, το ποσοστό έκπτωσης το μειώνετε από το 2,5%, που ήταν, στο 1,5% για την εφάπαξ καταβολή, αλλάζει η εσωτερική διάρθρωση των κλιμακίων, δεν καλύπτεται η νέα κλίμακα με τον πληθωρισμό. Και, επίσης, λόγω της ονομαστικής αύξησης των μισθών το πραγματικό διαθέσιμο εισόδημα των μισθωτών και των συνταξιούχων θα μειωθεί. 
      Όσον αφορά τη φορολογία των επιχειρήσεων στο άρθρο 3, εδώ εκφράζουμε κατ’ αρχάς μία θετική στάση, το ότι υπάρχει αυτή η σταδιακή μείωση των φορολογικών συντελεστών σε βάθος τριετίας. Η διαφορά μας, όμως, είναι ότι αυτή η μείωση δεν διασφαλίζει την επένδυση. 
      Θα έπρεπε, κατά την άποψή μας, να δοθούν κάποιες ασφαλιστικές δικλίδες ούτως ώστε να θεωρήσουμε ότι όλες αυτές οι μειώσεις των φορολογικών συντελεστών θα αποβούν επενδύσεις από τους επιχειρηματίες.
       Είναι η διαφορά φιλοσοφίας το ότι εσείς κάνετε τις μειώσεις όσον αφορά τους επιχειρηματίες, ενώ εμείς θεωρούμε ότι οι μειώσεις πρέπει να γίνουν στις επιχειρήσεις.
      Όσον αφορά το άρθρο 3, παράγραφος 8, εδώ υπάρχει πραγματικά η καινοτομία να εισάγουμε ξανά την τεκμαρτή φορολόγηση. 
      Είναι γεγονός ότι τα προηγούμενα χρόνια είχε γίνει μεγάλη προσπάθεια ούτως ώστε να βγει εντελώς από το φορολογικό πλαίσιο η τεκμαρτή φορολόγηση, διότι είναι η πιο άδικη φορολόγηση και αυτό γιατί καταργεί κατ’ ουσίαν το λογιστικό προσδιορισμό, καταργεί τα βιβλία και στοιχεία κάθε επιχείρησης.
      Εσείς με αυτό το άρθρο εισάγεται την τεκμαρτή φορολόγηση. Και θα έλεγα ότι ανοίγετε και τους ασκούς του Αιόλου γιατί και με την τροπολογία που καταθέτετε, δίνετε τη δυνατότητα της τεκμαρτής φορολόγησης στα επιβατικά αυτοκίνητα δημόσιας χρήσης. Και πρέπει να γνωρίζετε ότι υπάρχουν μία σειρά από άλλες κοινωνικές και παραγωγικές τάξεις, οι οποίες θέλουν να ενταχθούν σε αυτό το σύστημα της τεκμαρτής φορολόγησης. Και εδώ θα πω τις εφημερίδες επαρχιακού Τύπου, τους εκδότες βιβλίων και τους βιβλιοπώλες. 
      Όσον αφορά το άρθρο 5, παράγραφος 1, τη μεταφορά ζημίας επιχειρήσεων με βιβλία Β΄ κατηγορίας από τρία έτη σε πέντε, θα έλεγα ότι είναι πλασματική αυτή η διάταξη. Διότι γνωρίζουμε ότι με τις διατάξεις του άρθρου 13 έως 17 εισάγετε το μαθηματικό τύπο, όπως λέτε, όχι τη συνάφεια, που είναι ένα είδος συνάφειας και αυτό. Με αυτόν τον τύπο, όμως, δεν μπορεί να υπάρξει λογιστικός προσδιορισμός. Και όπως γνωρίζουμε ζημιά υπάρχει μόνο στο λογιστικό προσδιορισμό που κατ’ ουσίαν εσείς τον καταργείτε. Άρα αυτή η διάταξη είναι σαν να μην ισχύει.
      Με το άρθρο 5, παράγραφος 11, για την παράταση της παραγραφής, αποδεικνύεται πραγματικά η αποτυχία του συστήματός σας αυτό το χρονικό διάστημα της διακυβέρνησής σας, διότι αφού ακυρώσατε όλους τους ελεγκτικούς μηχανισμούς και απαξιώσατε έναν άξιο ελεγκτικό μηχανισμό, κατ’ ουσίαν δίνετε παράταση στις επιχειρήσεις τις οποίες εσείς δεν μπορέσατε να ελέγξετε.
    Τώρα όσον αφορά στο άρθρο 5 παράγραφοι 7 και 16, με το έντυπο για τη δήλωση ακινήτων πραγματικά αυξάνετε τη γραφειοκρατία. Όπως γνωρίζουμε όλοι το Ε9 είχε πρωτοϋποβληθεί το οικονομικό έτος 1997 και εκ των υστέρων για οποιαδήποτε αλλαγή στο ίδιο το έντυπο, ήταν υποχρεωμένος ο φορολογούμενος να ξαναϋποβάλλει καινούργιο έντυπο. Άρα προς τι να ξαναϋποβάλλουν από 1.1.2005 όλοι οι φορολογούμενοι καινούργιο έντυπο ακινήτων, πράγμα που εκτρέφει πάρα πολύ τη γραφειοκρατία;
    Όσον αφορά στο άρθρο 5 παράγραφος 18, με το οποίο θεωρείτε ότι καταργείτε τη συνάφεια, έχουμε να τονίσουμε ότι εμείς τη συνάφεια την καταργήσαμε με το ν.3220/2004 και εισάγαμε ένα αντικειμενικό σύστημα φορολόγησης, το point system, που δεν μπορεί να αμφισβητηθεί από κανένα φορολογούμενο και από καμία επιχείρηση. Εσείς, όμως, αντί να το βελτιώσετε και να το εκσυγχρονίσετε, το καταργήσατε και μπήκατε σε μία διαδικασία συνάφειας.
    Όσον αφορά στο άρθρο 20 παράγραφος 15 για την ανακρίβεια των βιβλίων, απαλείφετε την πρόθεση ουσιαστικής φορολογικής παράβασης. Και εδώ τίθεται το εξής ερώτημα: όταν έχουμε μία επιχείρηση, η οποία έχει μεγάλο τζίρο, αλλά εκδίδει μικρές αποδείξεις, τι γίνεται με αυτήν την υπόθεση; Παράλληλα, όμως, σε αυτήν τη διάταξη εντάσσετε και εκκρεμείς υποθέσεις, οι οποίες βρίσκονται στο Συμβούλιο της Επικρατείας.
    Όσον αφορά στις διατάξεις του άρθρου 20, που αναφέρονται σε διαφορές και βελτιώσεις στον Κώδικα Βιβλίων και Στοιχείων, έχουμε να τονίσουμε ότι όσον αφορά στις τεχνικές επιχειρήσεις, γνωρίζουμε ότι το Βιβλίο Αποθήκης ήταν ένα πάρα πολύ χρήσιμο εργαλείο για ελεγκτικές επαληθεύσεις. Καταργείτε το Βιβλίο Αποθήκης στις τεχνικές επιχειρήσεις και γνωρίζουμε ότι αυτές οι επιχειρήσεις έχουν εκδώσει πάρα πολύ μεγάλα ποσά πλαστών και εικονικών τιμολογίων. Το ίδιο συμβαίνει και με τα σούπερ μάρκετ.
    Όσον αφορά στο άρθρο 9 για τις δαπάνες επιχειρήσεων, η διαφορά μας είναι ότι εμείς δεν διαφωνούμε όσον αφορά στο είδος των δαπανών αλλά όσον αφορά στο ύψος των δαπανών. Παράλληλα πρέπει να τονίσουμε ότι εδώ έχει γίνει μία πάρα πολύ σημαντική δουλειά από την προηγούμενη ηγεσία του Υπουργείου Οικονομικών, την οποία τη βρήκατε εσείς και τη φέρνετε σήμερα. 
    Όσον αφορά στα άρθρα 13 έως 17, είναι ξεκάθαρα η συνάφεια από την πίσω πόρτα. Εσείς ενοχλήστε όταν λέμε «συνάφεια», αλλά θα χρησιμοποιήσω τη δική σας ορολογία, μαθηματικό τύπο. Είναι ένας μαθηματικός τύπος και σας προτρέπω να κάνετε ένα παράδειγμα με τον προηγούμενο λογιστικό τρόπο προσδιορισμού που είχαμε εμείς, με τον προηγούμενο τρόπο συνάφειας, με τα ίδια αριθμητικά μεγέθη και θα δείτε ότι η διαφορά είναι τεράστια. Είναι έως και τριπλάσιος ο φόρος.
    Παράλληλα,  το έχετε σε ετήσια βάση, που αυτό είναι εξουθενωτικό για τις καινούργιες επιχειρήσεις, γιατί γνωρίζουμε ότι μια νέα επιχείρηση μπορεί άμεσα να προβεί σε κάποιες επενδύσεις, σε κάποιες μεγάλες αγορές, πράγμα που θα είναι εξουθενωτικό και θα έχει μια δυσβάσταχτη φορολόγηση.
    Όσον αφορά στο άρθρο 25, δυστυχώς αν και σας πιέσαμε να το αποσύρετε, θα ήθελα να ξέρω ποια είναι η θέση του Υπουργείου Υγείας, μιας και ο Υπουργός από τα έδρανα της Βουλής μάς είπε ότι θα πατάξει οτιδήποτε αφορά διαφθορά. Εσείς συντηρείτε με τον πιο άχαρο τρόπο, δίνοντας συγχωροχάρτι σε όλες αυτές τις ιατρικές επιχειρήσεις, τα ιατρικά εργαστήρια και τους φαρμακοποιούς, οι οποίοι διαπιστωμένα έχουν κάνει παραβάσεις.
    Όσον αφορά στο άρθρο 27, για τη διασφάλιση των συμφερόντων του δημοσίου, δίνετε το δικαίωμα στον κάθε έφορο κατά την κρίση του να δώσει αποδεικτικό φορολογικής ενημερότητας. Μέχρι τώρα αυτό το θέμα αντιμετωπιζόταν στην κεντρική διοίκηση και υπήρχε μία ίση αντιμετώπιση σε όλη την  Ελλάδα. Σήμερα θα έχουμε το φαινόμενο σε μία Δ.Ο.Υ. μιας επαρχίας να δίνουν αποδεικτικό φορολογικής ενημερότητας για κάποιο ποσό και σε κάποια άλλη να μη δίνουν. Αυτό είναι κάτι που θα φέρει μια αναστάτωση σε όλο το φορολογικό σύστημα της χώρας μας.
    Τέλος, αυτό που έχω να τονίσω, αφορά στην κατάργηση του ΣΔΟΕ και την ίδρυση της νέας υπηρεσίας ΥΠΕΕ. Δυστυχώς θα πρέπει να γίνει γνωστό σε όλες τις επιχειρήσεις και σε όλους τους επιχειρηματίες ότι αν ήταν δύσκολο να αντιμετωπίσουν τους «ράμπο» του ΣΔΟΕ, θα είναι εξίσου δύσκολο να αντιμετωπίσουν τους «ράμπο» της ΥΠΕΕ. Δεν άλλαξε τίποτε. Μία ίδια ακριβώς υπηρεσία, με τις ίδιες αρμοδιότητες, με τα ίδια δικαιώματα ελέγχου.


    ΄Οσον αφορά τη δήλωση του Πρωθυπουργού ότι θα αλλάξει το ΣΔΟΕ με τη σημερινή του μορφή, για τον επιχειρηματικό κόσμο δεν έχει σημασία το όνομα της υπηρεσίας ή οι υπάλληλοι που θα κάνουν τον έλεγχο, αλλά σημασία έχουν οι αρμοδιότητες και ο τρόπος με τον οποίο ασκούνται. 
    Με αυτό το φορολογικό νομοσχέδιο δεν γίνεται καμιά φορολογική μεταρρύθμιση, καμία τομή. Η Νέα Δημοκρατία αποδεικνύει και πάλι την έλλειψη προγράμματος στην άσκηση της οικονομικής της πολιτικής. Με μια σειρά φωτογραφικές τροπολογίες που ψηφίσατε το καλοκαίρι νομιμοποιήσατε τους εκδότες πλαστών και εικονικών τιμολογίων και αυτούς που θα επαναπατρίσουν αμφιβόλου προέλευσης κεφάλαια. Παράλληλα χαρίσατε τις προσαυξήσεις στις αεροπορικές εταιρείες. Με αυτό το φορολογικό νομοσχέδιο έρχεστε και πάλι να επιβαρύνετε τους χαμηλοσυνταξιούχους και τους μισθωτούς.
    ΠΡΟΕΔΡΕΥΩΝ (Γεώργιος Σούρλας): Η ειδική αγορήτρια του Κομμουνιστικού Κόμματος Ελλάδος κ. Παντελάκη έχει λόγο.
    ΕΛΠΙΔΑ ΠΑΝΤΕΛΑΚΗ: Κύριοι συνάδελφοι, ήταν εξαντλητική η συζήτηση επί της αρχής. Ό,τι έχουμε πει στα ζητήματα που αφορούν το περιεχόμενο και την κατεύθυνση του νομοσχεδίου ισχύει. Μεροληπτεί υπέρ του μεγάλου κεφαλαίου και πλήττει τους επαγγελματίες, τους βιοτέχνες, τους εμπόρους, τους μισθωτούς και τους συνταξιούχους.
    Στα άρθρα έχουμε μια εξειδίκευση αυτής της πολιτικής κατεύθυνσης και του περιεχομένου του νομοσχεδίου που είναι ένα μέρος του αντιλαϊκού φορολογικού συστήματος. Η Κυβέρνηση επιδιώκει την ενίσχυση της κερδοφορίας των επιχειρηματιών.
    Στο άρθρο 1 επιμένει πεισματικά να κάνει το ελάχιστο, ακόμη και να βάλει τις δαπάνες που είναι ψίχουλα. Στα χίλια (1.000) ευρώ και σε σχέση με την παρακράτηση θα έχουμε παρακράτηση σαράντα οκτώ (48) ευρώ μηνιαίως ενώ με 3,5% αύξηση η παρακράτηση θα είναι 52,5% ευρώ.
    Στο άρθρο 2 και στο άρθρο 12 συγχρόνως υπάρχουν τα μέτρα στήριξης και ενίσχυσης της χρηματαγοράς, δηλαδή του πιο παρασιτικού ρόλου του χρηματιστηριακού κεφαλαίου. Ερχόμαστε στο σημείο να καταντάμε το χρηματιστήριο σε κοινωφελές ίδρυμα την ίδια στιγμή που δεν αντιμετωπίζονται άλλες ανάγκες οι οποίες είναι εξαιρετικά επείγουσες. 
    Έρχομαι στο άρθρο 3 για τις μικρομεσαίες επιχειρήσεις. Εδώ υπάρχει η εξής πρωτοτυπία από την Κυβέρνηση, που την έχουμε συνηθίσει και από την προηγούμενη κυβέρνηση. Ο τρόπος υπολογισμού των κερδών δεν επιτρέπει ζημιές. Το προαιρετικό στην ουσία δεν υπάρχει. Στην πράξη είναι εκβιασμός. Ο κόσμος αυτός αντί για τρία χρόνια που ήταν μέχρι τώρα, άσχετα αν τώρα βαπτίζεται διαφορετικά, θα έχει τα ίδια προβλήματα για ένα χρόνο. Κάθε χρόνο θα έρχεται να πληρώνει ένα κεφαλικό φόρο. Τελικά περνά η λογική ότι αν κάποιος είναι έντιμος και αντιμετωπίζει σωστά το κράτος και είναι σωστός φορολογούμενος, αυτός θεωρείται κορόιδο. ‘Ερχεται να επιβεβαιωθεί για άλλη μια φορά η τακτική να επιβραβεύονται οι φοροφυγάδες. Το πρόβλημα είναι η αδυναμία του κράτους να φτιάξει ελεγκτικούς μηχανισμούς που θα λειτουργούν με διαφάνεια, αποτελεσματικότητα και ταχύτητα. Γι’ αυτό τα φορτώνουν στις μικρές επιχειρήσεις.
    Εδώ και σε σχέση με τη μείωση του συντελεστή που είναι πολύ μικρός για να ισοφαρίσει τις απώλειες που έχουν από τη συνολικότερη πολιτική της απελευθέρωσης, γιατί συμπιέζονται εξαιρετικά οι μικρομεσαίες επιχειρήσεις και πιο πολύ τα νοικοκυριά και οι αυταπασχολούμενοι θα μπορούσε κανείς να πει ότι θα μπορούσαμε να προχωρήσουμε και σε μείωση ή και κατάργηση του συντελεστή φορολογίας των προσωπικών εταιρειών Ο.Ε. και Ε.Ε. αν τα κέρδη των εταίρων και τα μερίσματα των συνεταίρων φορολογούνταν στη φορολογική τους δήλωση.
     Στο άρθρο 7 αποτελεί σκάνδαλο και αποδεικτικό στοιχείο τελικά το ποια συμφέροντα εξυπηρετεί η Κυβέρνηση όταν επιμένει να διευκολύνει τα μέλη των διοικητικών συμβουλίων και τους διευθυντές των επιχειρήσεων με το να κατεβάσει δέκα εκατοστιαίες μονάδες το συντελεστή φορολογίας. 
     Θέλω να επανέλθω στο άρθρο 5 στην παράγραφο 3 για τις άλλες ρυθμίσεις. Έχουμε μιλήσει για το ζήτημα των δαπανών και ότι αυτά που θα προκύψουν μετά με προεδρικά διατάγματα, αυτό που θα εξυπηρετήσουν περισσότερο είναι τα υψηλά εισοδήματα. Απλώς θέλω να θέσω έναν προβληματισμό και θα ήθελα να απαντηθεί  αυτό από τον κύριο Υπουργό. Μας περνάει από το μυαλό το εξής  πράγμα.  Είχαν γίνει εδώ και δεκαετίες, από τη δεκαετία του 1960 κάποιες ρυθμίσεις για τους υπαλλήλους για παράδειγμα που δουλεύουν στη ΔΕΗ, που όπως ξέρετε έχουν ειδικές ρυθμίσεις και πληρώνουν πιο φθηνό ρεύμα. Η κατεύθυνση του νομοσχεδίου για τις δαπάνες είναι αυτή. Δηλαδή ό,τι  μέχρι τώρα ήταν στις δαπάνες του εργοδότη ή σε είδος ή σε χρήμα μεταφέρεται. Αυτό μας ανησυχεί πολύ και θέλουμε μία σαφή δέσμευση της Κυβέρνησης ως προς αυτό. Αυτό αφορά και σε άλλους τομείς ανάλογα με τους υπαλλήλους που δουλεύουν. Εμείς νομίζουμε ότι η βασική κατεύθυνση του νομοσχεδίου ανοίγει αυτόν το δρόμο, εάν δεν το κάνει τώρα να το κάνει μετά. Γι’ αυτό το θέτουμε τώρα.
     Τα ζητήματα στο άρθρο 9 με τις δαπάνες των επιχειρήσεων είναι πραγματικά προκλητικά. Έθεσα τα ζητήματα που είχαν σχέση με την ασφάλιση στη συζήτηση επί της αρχής, που ανεβάζει το όριο με τα ομαδικά ιδιωτικά ασφαλιστικά. Μα, θα μου πείτε, είναι κακό αυτό που γίνεται; Εμείς λέμε ότι είναι κακό και εξηγούμε για ποιο λόγο. Έπρεπε να εξασφαλίζει στους εργαζόμενους το δημόσιο ασφαλιστικό σύστημα όλους εκείνους τους όρους και τις προϋποθέσεις για να μην είχαν ανάγκη τίποτα άλλο πέραν τούτου. Αλλά βλέπουμε αντιθέτως τι κατάσταση υπάρχει σήμερα. 
     Προσέξτε ποιος είναι οι ρυθμίσεις που λειτουργούν τόσο αβανταδόρικα για τις επιχειρήσεις. 
     Πρώτον, η επιλογή με βάση τις επιχειρηματικές ανάγκες από την κάθε επιχείρηση του συντελεστή απόσβεσης των παγίων περιουσιακών στοιχείων που εκπίπτουν από τις δαπάνες. 
     Δεύτερον, επιπλέον έκπτωση από τα καθαρά κέρδη κατά 50% των δαπανών για επιστημονική και τεχνολογική έρευνα που πραγματοποίησαν σε μία χρήση πέραν της έκπτωσης των συνολικών αυτών δαπανών από τα ακαθάριστα έσοδά τους.
     Τρίτον, επιτρέπεται στις επιχειρήσεις να εκπίπτουν από τις δαπάνες το 0,5% των τιμολογίων πώλησης για απόσβεση από επισφαλείς απαιτήσεις. Για υπηρεσίες σταθερής, κινητής τηλεφωνίας, ύδρευσης, αποχεύτευσης, επιχειρήσεις εκμετάλλευσης συνδρομητικών τηλεοπτικών σταθμών, το σχετικό ποσοστό αυξάνεται στο 1% επί των ακαθάριστων εσόδων. Εκπίπτουν από τα ακαθάριστα έσοδα των επιχειρήσεων τα μισθώματα που καταβάλλουν σε εταιρείες χρηματοδοτικής μίσθωσης ή επιχειρήσεις ενοικίασης αυτοκινήτων σε ποσοστό 60% του συνολικού ύψους. Τέλος –το τέλος δεν έχει τελειωμό αλλά για να δώσω έμφαση και σε ένα άλλο θέμα- εκπίπτουν από τα ακαθάριστα έσοδα τα έξοδα διανυχτερεύσεις σε ξενοδοχεία ξένων πελατών, αντιπροσώπων και διευθυντών κλπ. Δηλαδή μέσα από τις δαπάνες που είναι το κουμπί τελικά που θα δημιουργήσει το πιο ευνοϊκό έδαφος για να εκπίπτουν από τα εισοδήματά τους και να διευκολύνονται, είναι φανερή η επιλογή της Κυβέρνησης. Γι’ αυτό επιμένουμε τόσο πολύ να αναδεικνύουμε αυτά τα ζητήματα για να φανεί αυτή η αντίθεση και αυτή η ταξική επιλογή της Κυβέρνησης. 
     Τέλος, για το ζήτημα του άρθρου 31 για τη σύσταση της νέας υπηρεσίας έχουν ειπωθεί πάρα πολλά. Εμείς αυτό που καταλαβαίνουμε μέχρι στιγμής είναι ότι το περιεχόμενο και η κατεύθυνση είναι η ίδια. Δεν έχει αλλάξει τίποτα. Και στην εισήγηση της Επιστημονικής Επιτροπής βλέπετε ότι μπαίνουν ζητήματα συνταγματικότητας και νομιμότητας σε ορισμένα θέματα. Αυτό που υπήρχε μέχρι τώρα ήταν η αδιαφάνεια στα ζητήματα ελέγχου και η διαπλοκή με επιχειρηματίες. Αυτό το ζήτημα που δεν ξέρω εάν έχει κανείς πεισθεί από τις πρωτοβουλίες που έχουμε ακούσει ότι υπάρχουν μέτρα για να λυθεί. Νομίζω ότι αυτά τα κριτήρια θα έπρεπε να ειπωθούν για να μπουν στην κρίση του Σώματος και όχι να μας λέει η Κυβέρνηση ότι μετά με προεδρικά διατάγματα θα ρυθμιστούν αυτά. Θα μπορούσαμε να είχαμε κρίση από σήμερα επ’ αυτών. 
     Επιτρέψτε μου πολύ σύντομα να κάνω μία αναφορά όχι αναλύοντας τις τροπολογίες γιατί θα γίνει συζήτηση ξεχωριστή. Ζητώ από τον Υπουργό να λάβει υπ’ όψιν του την τροπολογία που έχουμε καταθέσει σε σχέση με τους Βουλευτές για την κατάργηση των εξετάσεων. Τώρα το θέμα είναι τα βάλουμε και με τους ταξιτζήδες, γιατί αυτοί έμειναν και με τους λεωφορειούχους. Ας το κάνει και αυτό η Κυβέρνηση. Νομίζω ότι πρέπει να το δει καλύτερα αυτό το ζήτημα στην τροπολογία αυτή που έφερε, γιατί όλες οι περιπτώσεις δεν είναι ίδιες.
Υπάρχει κόσμος ο οποίος πλήττεται ιδιαίτερα από αυτό και είναι η μεγάλη πλειοψηφία από αυτούς εδώ.
      Επίσης, έχει φέρει ένας συνάδελφος –φαντάζομαι και ο ίδιος θα το πει- ο κ. Διαμαντίδης μία τροπολογία. Δεν ξέρω αν θα την κάνετε δεκτή.
      ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, επειδή θα γίνει συζήτηση επί των τροπολογιών...
      ΕΛΠΙΔΑ ΠΑΝΤΕΛΑΚΗ:  Απλώς τώρα μου δίνεται η ευκαιρία να το αναφέρω, θα σταματήσω σε ένα λεπτό.
      ΠΡΟΕΔΡΕΥΩΝ (Γεώργιος Σούρλας): Είστε εκτός χρόνου τώρα.
      ΕΛΠΙΔΑ ΠΑΝΤΕΛΑΚΗ:  Έχει σχέση με τους λιμενικούς και είναι εξαιρετικά αφιερωμένο σε αυτούς. Υπάρχουν επτάμισι χιλιάδες λιμενικοί, οι οποίοι θα ξαναδώσουν φόρο για το εκλογικό επίδομα. Είναι μεγάλη αδικία από τα Χριστούγεννα. Και αυτό πρέπει να το λάβετε  υπ’ όψιν σας. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, η κ. Βάσω Παπανδρέου ζητεί ολιγοήμερη άδεια απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς, η Βουλή ενέκρινε η ζητηθείσα άδεια.
      Το λόγο έχει τώρα ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Ιωάννης Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, συζητήσαμε αυτές τις μέρες πολλά θέματα, αλλά νομίζω ότι υπάρχουν και μερικά σοβαρά θέματα τα οποία δεν θίχτηκαν καθόλου και θα ήθελα να τα αναφέρω επιγραμματικά για να ρωτήσω και την Κυβέρνηση τι προθέσεις έχει. 
      Ένα θέμα που δεν συζητήσαμε είναι η φοροδιαφυγή. Παραμένει τεράστιο πρόβλημα, είναι εκτεταμένη, πολυεπίπεδη και πολύμορφη. Σκέφτεται η Κυβέρνηση μέσα στον επόμενο χρόνο να φέρει κάποιο νομοσχέδιο, κάποιες προτάσεις, κάποια μέτρα για τον περιορισμό αυτού του φαινομένου; Μιας και η φοροδιαφυγή αποτελεί βασική μορφή ανισότητας στο φορολογικό σύστημα, σε κάθε φορολογικό σύστημα. 
      Ένα δεύτερο θέμα που δεν συζητήσαμε είναι ο Φόρος Προστιθέμενης Αξίας, οι έμμεσοι φόροι γενικά και ειδικότερα ο Φόρος Προστιθέμενης Αξίας. Εδώ υπάρχουν προβλήματα. Έχουμε επιβαρύνσεις με υψηλό ΦΠΑ σε είδη πρώτης ανάγκης. Υπάρχουν χώρες που έχουν μια διαφορετική εμπειρία. Νομίζω ότι στη Βρετανία απαλλάσσονται από ΦΠΑ τα παιδικά ρούχα, οι παιδικές τροφές, τα παιδικά παπούτσια. 
      Υπάρχει επομένως εδώ ένα θέμα επαναξιολόγησης των συντελεστών που έχουμε συμφωνήσει με την Ευρωπαϊκή Ένωση. Και ίσως και οι αλλαγές που έγιναν τα τελευταία χρόνια και στην οικονομία και στην κοινωνία επιβάλλουν σήμερα να ξαναδούμε τους συντελεστές αυτούς. Ακριβώς για αυτό και στην εισήγησή μου και τώρα δεν θα κάνω συγκεκριμένες προτάσεις. Μπορεί κανείς να προτείνει διάφορα πράγματα. Αλλά το θέμα και το ερώτημα είναι αν η Κυβέρνηση το μελετάει αυτό το θέμα και αν προτίθεται μέσα στο 2005 να φέρει κάποια πρόταση για επανεξέταση, επαναρρύθμιση, επανακαθορισμό συντελεστών του ΦΠΑ ειδικότερα με στόχο την ελάφρυνση συγκεκριμένων κατηγοριών δαπανών, χωρίς βεβαίως να επέρχεται συνολικότερη μείωση των φορολογικών εσόδων.
      Ένα τρίτο θέμα είναι η σύγκλιση του φορολογικού μας συστήματος και των συντελεστών  με την Ευρωπαϊκή Ένωση. Στο επίπεδο των επιχειρήσεων όχι μόνο έχουμε συγκλίνει, αλλά μετά και τις ρυθμίσεις που έγιναν νομίζω ότι είμαστε στη ζώνη με τους ευνοϊκότερους συντελεστές. Ειδικά για τις επιχειρήσεις που μπορούν να κάνουν χρήση και της πρόνοιας για το αφορολόγητο αποθεματικό 35%, όπως και ο Υπουργός, ο κ. Αλογοσκούφης, μας είπε στην επιτροπή, ο πραγματικός φορολογικός συντελεστής το 2007 θα είναι 16,25% και όχι 25%. Κατά ορισμένες μελέτες που είχαν γίνει παλαιότερα από τον ΟΟΣΑ ενδεχομένως η πραγματική φορολογική επιβάρυνση να είναι ακόμα χαμηλότερη.
      Επομένως εδώ όχι απλώς έχουμε συγκλίνει, αλλά έχουμε, όπως είπα, μπει στην πιο ευνοϊκή ζώνη από την άποψη αυτή. Το θέμα είναι τι θα γίνει με τα υπόλοιπα στοιχεία, με τα υπόλοιπα μεγέθη. Δηλαδή θα υπάρξει κάποια σύγκλιση και σε άλλες πτυχές του φορολογικού συστήματος που αφορούν είτε την αξιοπιστία του είτε τη φορολογία των μισθωτών και των συνταξιούχων; 
      Και ένα τέταρτο θέμα συναφές με το προηγούμενο είναι το εξής. Είναι ένα πολιτικό θέμα. Εγώ τουλάχιστον θα ήθελα και την άποψη της Κυβέρνησης και την άποψη της Αξιωματικής Αντιπολίτευσης. Στην Ευρωπαϊκή Ένωση υπάρχουν δύο επιλογές. Η μία είναι η ένταση του φορολογικού ανταγωνισμού, αυτό που έχουμε σήμερα δηλαδή, όπου η μία χώρα μετά την άλλη προσπαθεί να μειώσει τους συντελεστές, ιδίως τους συντελεστές για τη φορολογία των κερδών και με αυτόν τον τρόπο να επιτύχει κάποιους στόχους της και ο δεύτερος δρόμος είναι ο δρόμος της φορολογικής εναρμόνισης, ιδίως σε ό,τι αφορά πάλι συντελεστές κερδών και άλλων εισοδημάτων από άλλες δραστηριότητες του κεφαλαίου.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Με τον όρο εναρμόνιση συντελεστών εδώ, προφανώς εννοούμε, όχι την ταύτιση των συντελεστών, αλλά ενδεχομένως το να τεθούν κάποια κατώτατα όρια ή και ανώτατα ίσως, μέσα στα οποία κάθε χώρα μπορεί να κινηθεί.
      Εμείς υποστηρίζουμε τη διαδικασία και τη λογική της σύγκλισης, διότι ο φορολογικός ανταγωνισμός δημιουργεί τεράστια προβλήματα, ιδίως στις πιο αδύνατες χώρες, αλλά και συνολικά στην Ευρωπαϊκή Ένωση. Θα θέλαμε τη γνώμη της Κυβέρνησης, μια και αυτά τα θέματα συζητούνται, είναι ανοιχτά θέματα, όπως και το Σύμφωνο Σταθερότητας και στο ECOFIN, αλλά και σε όλη την Ευρωπαϊκή Ένωση. 
      Νομίζω ότι αυτά τα θέματα δεν καλύπτονται προφανώς από το νομοσχέδιο. Μπορούσαν ενδεχομένως να ρυθμιστούν, αλλά είναι ανοιχτά θέματα και μ’ αυτήν την έννοια θα θέλαμε να ξέρουμε τις προθέσεις της Κυβέρνησης. Επίσης υπάρχουν ειδικότερα θέματα που δεν συζητήθηκαν, αν και τα θέσαμε.
      Θέλω να επανέλθω στο θέμα των κοινωφελών ιδρυμάτων και της Εκκλησίας. Δεν είμαι σίγουρος αν έχει κατανοηθεί το πρόβλημα. Και με τις χορηγίες που υπάρχουν στην τροπολογία υπάρχει ανάλογο θέμα. Το θέμα εδώ δεν είναι αν πρέπει να ενισχύεται φορολογικά ένα ίδρυμα που πράγματι κάνει κοινωφελές έργο. Το πρόβλημα είναι ότι υπάρχει μια παγκόσμια εμπειρία που δείχνει ότι χωρίς σαφείς ορισμούς, χωρίς σαφείς διαδικασίες αυτών των δραστηριοτήτων, τέτοια ιδρύματα γίνονται θερμοκήπιο φοροδιαφυγής και όχι μόνο. 
      Και απ’ αυτήν την άποψη επομένως νομίζουμε ότι παραμένει το ερώτημα, ότι χρειάζεται η Κυβέρνηση να δώσει κάποιες διευκρινίσεις -εάν δεν μπορεί τώρα, να το αναλάβει ως δέσμευση στο μέλλον- τι ονομάζουμε κοινωφελές ίδρυμα, τι ονομάζουμε κοινωφελές έργο ενός ιδρύματος που δεν είναι κοινωφελές, αλλά μπορεί να κάνει κοινωφελές έργο, πώς αποδεικνύεται αυτό, πώς διασφαλίζουμε ότι αυτές οι λειτουργίες δεν συντείνουν σε πρακτικές διαφοροποιήσεων και διακρίσεων.
       Και σε ό,τι αφορά ειδικότερα τα εισοδήματα από ακίνητα επαναφέρω το ζήτημα ότι αυτήν τη στιγμή τα ασφαλιστικά ταμεία φορολογούνται με 38%, αν έχουν εισοδήματα από ακίνητα. Δεν είναι δυνατόν να υπάρχει αυτού του είδους η ανισομέρεια. Τότε να μειωθεί η φορολογία και στα εισοδήματα που έχουν τα ασφαλιστικά ταμεία από ακίνητα.
      Στην ίδια κατηγορία είναι και το θέμα με το αφορολόγητο όριο των ελεύθερων επαγγελματιών. Είπα και προχθές –και δυστυχώς ούτε η ΟΚΕ μου φαίνεται το έχει αντιληφθεί αυτό- ότι υπό τον τίτλο του ελεύθερου επαγγελματία υπάρχουν άτομα στην ουσία μισθωτοί, που κάνουν εξαρτημένη εργασία, πληρώνονται με δελτίο παροχής υπηρεσιών, δεν δικαιούνται δώρο Χριστουγέννων, δεν δικαιούνται άδεια και τους βάζουμε εμείς και χαμηλότερο αφορολόγητο όριο. Είναι εντελώς άδικο. Νομίζω ότι και ο Υπουργός κ. Αλογοσκούφης παλαιότερα σε μια συνέντευξή του είχε αναγνωρίσει την ανάγκη να υπάρχει ένα ενιαίο αφορολόγητο όριο. Αν δεν δεχτεί η Κυβέρνηση να ανεβάσει το έντεκα χιλιάδες (11.000) παραπάνω, έστω αυτό το έντεκα χιλιάδες (11.000) να γίνει για όλους.
      Ο κ. Ανδριανόπουλος -και τελειώνω μ’ αυτό, κύριε Πρόεδρε- έκανε απ’ ό,τι είδα στα Πρακτικά κάποιο σχόλιο σ’ αυτό που είπα ότι το φορολογικό σύστημα έχει ως πρωταρχική του λειτουργία την αναδιανομή εισοδημάτων. Με εξέπληξε το σχόλιό του, διότι αυτό το θεωρώ αυτονόητο, από αρχαιοτάτων χρόνων.
      Θα πρότεινα λοιπόν στον κ. Ανδριανόπουλο να διαβάσουμε μαζί ξανά τον Αριστοτέλη, τον  Χόμπς, τον Ζαν Ζακ Ρουσσώ, αλλά και να ακούσουμε τι μας είπε προχθές ο κ. Μάνος. Με ειλικρίνεια είπε ο κ. Μάνος «φορολογήστε τα τσιγάρα και τα ποτά, φορολογήστε λαϊκά στρώματα, για να μπορέσουμε μ’ αυτόν τον τρόπο να χρηματοδοτήσουμε τις μειώσεις των συντελεστών φορολογίας των κερδών». Αυτό δεν είναι μια αναδιανομή; Απλώς ο κ. Μάνος θεωρεί ότι μ’ αυτόν τον τρόπο θα επέλθει ανάπτυξη και απασχόληση. Επ’ αυτού εγώ διετύπωσα διαφορετικές απόψεις κλπ. 
      Επομένως είναι γεγονός ότι βασική λειτουργία του φορολογικού συστήματος είναι η αναδιανομή και απ’ αυτήν την άποψη, ακριβώς, έχει σημασία να δούμε από πού παίρνει, πού δίνει και κατά πόσον έτσι συμβάλλουμε σε ένα δικαιότερο ή σε ένα πιο άδικο -όπως προσπάθησα να αποδείξω- σύστημα. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Δραγασάκη.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, θα κάνετε παρέμβαση;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα κάνω μία σύντομη παρέμβαση. 
      Θα ήθελα να κάνω μία παρατήρηση με αφορμή κάποιες από τις τελευταίες παρατηρήσεις του κ. Δραγασάκη. 
      Κύριοι συνάδελφοι, το φορολογικό σύστημα έχει πολλούς στόχους και πολλές επιδιώξεις. Δεν είναι ο μόνος του στόχος η αναδιανομή. Το φορολογικό σύστημα υπάρχει για να μπορεί να χρηματοδοτηθεί όλη η λειτουργία του κράτους. Εάν δεν είχαμε έσοδα δεν θα μπορούσαμε να χρηματοδοτήσουμε τη λειτουργία του κράτους. Άρα ο βασικός του στόχος είναι να υπάρχουν έσοδα για το κράτος για να μπορέσουμε να κάνουμε την όποια πολιτική κάνει το κράτος, κοινωνική, πολιτική για την άμυνα, πολιτική για την ασφάλεια, πολιτική για τη ρύθμιση των οικονομικών σχέσεων και γενικότερα των κοινωνικών σχέσεων. Αυτή είναι η βασική του λειτουργία. 
      Ο στόχος για το φορολογικό σύστημα συνεπώς είναι ότι θα πρέπει να υπάρχουν τα έσοδα του κράτους με έναν τρόπο ασφαλώς που θα είναι δίκαιος. Θα πρέπει τα έσοδα του κράτους να χρηματοδοτούνται με έναν τρόπο που να μην επιβαρύνει την οικονομική δραστηριότητα και την οικονομική ανάπτυξη. Άρα υπάρχει και το στοιχείο το αναπτυξιακό στη λειτουργία του φορολογικού συστήματος και δεν μπορούμε να το υποβαθμίζουμε και το στοιχείο το αναδιανεμητικό, το στοιχείο της δικαιοσύνης. 
      Ότι υπάρχουν αδικίες στο δικό μας φορολογικό σύστημα και σε όλα τα φορολογικά συστήματα όλων των χωρών, αυτό είναι αδιαμφισβήτητο. Επειδή επιδιώκουμε τρεις στόχους μέσα από το φορολογικό σύστημα, το να έχουμε έσοδα, το να ενισχύουμε την ανάπτυξη και το να κάνουμε αναδιανομή του εισοδήματος, δεν μπορούμε να πετύχουμε κανέναν από τους τρεις στόχους στο απόλυτο. Αυτό είναι δεδομένο.
      Κάθε, λοιπόν, μεταβολή που κάνουμε θα πρέπει να κρίνεται μ’ αυτό το σύνθετο δεδομένο. Δεν μπορούμε να λέμε ότι μόνο το στοιχείο της αναδιανομής έχει σημασία. Είναι πολύ σημαντικό το στοιχείο της αναδιανομής, αλλά δεν μπορούμε να παραβλέπουμε ούτε την αναπτυξιακή του διάσταση ούτε τη διάσταση ότι πρέπει να χρηματοδοτούνται τα έσοδα του κράτους. 
      Θεωρούμε ότι με τις μεταβολές που κάνουμε εδώ πάμε σε ένα σύστημα το οποίο γίνεται σαφώς πιο αναπτυξιακό, διότι ενισχύεται η παραγωγική λειτουργία των επιχειρήσεων. Δίνονται κίνητρα για επενδύσεις, για ανάπτυξη της χώρας. Δίνονται κίνητρα για να υπάρξει αύξηση της απασχόλησης, νέες θέσεις εργασίας. Διότι μόνο μέσα από τις επενδύσεις μπορεί να υπάρξουν νέες θέσεις εργασίας και αυτό το ξέρουμε όλοι.
       Κάποιες από τις αδικίες που υπήρχαν στο παρελθόν αποκαθίστανται. Το γεγονός ότι αυξάνεται το αφορολόγητο αποκαθιστά αδικίες. Το γεγονός ότι αυξάνονται οι εκπιπτόμενες δαπάνες και η έκπτωση φόρου για διάφορες υπηρεσίες που έχουν πολύ μεγάλη σημασία για τον πολίτη –ιατροφαρμακευτική περίθαλψη, εκπαίδευση, ενοίκια, τόκοι στεγαστικών δανείων- είναι θετικό στοιχείο και ασφαλώς βοηθά στην καλύτερη διανομή του εισοδήματος καθώς και τους οικονομικά αδύνατους. ΄Αρα εξυπηρετείται και ο στόχος της δικαιότερης διανομής του εισοδήματος. 
      Δεν πρέπει να ξεχνάμε –επειδή άκουσα πολλές φορές τους συναδέλφους σ’ αυτήν την Αίθουσα να δίδουν έμφαση μόνο στους οριακούς συντελεστές και να ξεχνούν τους μέσους συντελεστές φορολογίας- ότι η μέση φορολόγηση για τα φυσικά πρόσωπα είναι χαμηλότερη από τη μέση φορολόγηση για τα νομικά πρόσωπα και για τις επιχειρήσεις γενικότερα. Άλλωστε, δεν πρέπει να μας διαφεύγει ότι λόγω του ότι ο φορολογικός συντελεστής για τις επιχειρήσεις ήταν 25% για τις Ο.Ε. και τις Ε.Ε. και τις άλλες προσωπικού χαρακτήρα, πολλοί επιχειρηματίες έκαναν προσωπικές εταιρείες αντί για Ο.Ε. και Ε.Ε., προκειμένου να φορολογούνται με βάση την κλίμακα και όχι με βάση το 25%. Η φορολόγηση για τα μεσαία εισοδήματα είναι σαφώς κάτω από το 20%. Είναι γύρω στο 12%, 13% για τα φυσικά πρόσωπα. Δεν πρέπει, λοιπόν, να μας διαφεύγει αυτό το γεγονός.
      Το αφορολόγητο είναι σημαντικό. Οι φορολογικοί συντελεστές για τα χαμηλά εισοδήματα είναι χαμηλοί. Και ασφαλώς καθώς ανεβαίνουν τα εισοδήματα γίνονται υψηλότεροι και πιο προοδευτικοί. 
      Είπαμε ότι επιδίωξή μας είναι λόγω της στρατηγικής μας, να ενισχύσουμε την οικονομική ανάπτυξη και την απασχόληση στη χώρα –αυτό είναι το πρώτο μέλημα αυτήν τη στιγμή μετά τους Ολυμπιακούς Αγώνες- να βοηθήσουμε την οικονομική δραστηριότητα, να βοηθήσουμε τις επενδύσεις, να βοηθήσουμε την αύξηση της απασχόλησης. Γι’ αυτό προτάξαμε τις μειώσεις -όπως άλλωστε είχαμε πει προεκλογικά- των φόρων για τις επιχειρήσεις.
Καθορίσαμε το φορολογικό σύστημα για την επόμενη τριετία, ώστε να υπάρχει μία σταθερότητα και μία προβλεψιμότητα που θα βοηθήσει τις επενδύσεις. Κάναμε ό,τι μπορούσαμε για τα φυσικά πρόσωπα σ’ αυτήν τη φάση, ανεβάζοντας το αφορολόγητο κατά 10%. Αυξήσαμε τις εκπτώσεις φόρου για σημαντικές κατηγορίες των δαπανών των φορολογουμένων των φυσικών προσώπων, και έχουμε δεσμευθεί πως όσα περιθώρια δημιουργούνται με τη μείωση των ελλειμμάτων τα επόμενα χρόνια, όσον αφορά το φορολογικό σύστημα, θα αξιοποιηθούν για τη μείωση των φορολογικών συντελεστών των φυσικών προσώπων.
      Αυτή είναι η πολιτική μας, η οποία είναι συγκεκριμένη και συγκροτημένη. Υπάρχουν προτεραιότητες, όπως υπάρχει και πολύ έντονο το στοιχείο της κοινωνικής δικαιοσύνης. Αυτά τα λέω για να μην υπάρχουν παρεξηγήσεις ότι το φορολογικό σύστημα πρέπει να έχει μονοδιάστατους στόχους. Το φορολογικό σύστημα δεν έχει μονοδιάστατους στόχους, αλλά τρεις σύνθετους στόχους και πρέπει να εξυπηρετεί και τους τρεις.
      Ευχαριστώ πολύ.
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο κ. Γεωργιάδης.
      ΝΙΚΟΛΑΟΣ ΓΕΩΡΓΙΑΔΗΣ: Κύριε Πρόεδρε, εδώ και δύο μέρες παρακολουθούμε τη συζήτηση για το φορολογικό νομοσχέδιο και νομίζω ότι σ’ αυτήν την Αίθουσα δεν ακούστηκε καμία άποψη, σχετικά με το αν υπάρχει περίπτωση κάποιος να ζημιώνεται ή να χειροτερεύει η θέση του από αυτό το φορολογικό νομοσχέδιο. Χρησιμοποίησα στην πρωτολογία μου –και συγχωρείστε με γι’ αυτό- τον αγγλισμό win-win. Δεν ξέρω πως να το πω ελληνικά, ίσως κέρδος-κέρδος. Ο κ. Πρωτόπαπας στεναχωρήθηκε γι’ αυτό, αλλά εγώ πιστεύω ότι δεν υπάρχει κανείς είτε είναι φυσικό είτε νομικό πρόσωπο, του οποίου η συγκριτική θέση να χειροτερεύει και μάλιστα μέσα σ΄ ένα περιβάλλον άθλιας δημοσιονομικής κατάστασης της χώρας, αλλά ευτυχώς προσφάτως απογεγραμμένης. 
      Εγώ θεωρώ πως θα πρέπει να αισθανθούμε ότι η απογραφή της δημοσιονομικής κατάστασης έχει γίνει με μεγάλη υπευθυνότητα. Μάλιστα, έχω παρομοιάσει την οικονομία μας μ΄ ένα ναρκοπέδιο, όπου τα όποια βήματα θα πρέπει να γίνονται πάρα πολύ προσεκτικά. Πιστεύω ότι το οικονομικό επιτελείο της Κυβέρνησης έχει φέρει ένα φορολογικό νομοσχέδιο, το οποίο δεν μπορεί να δυσαρεστήσει κανέναν και το οποίο τη δεδομένη στιγμή και στο συγκεκριμένο κλίμα είναι μία πολύ μεγάλη επιτυχία.
      Κύριοι συνάδελφοι, θα ήθελα να ξεκινήσω από το σημείο της πρωτολογίας μου, κατά το οποίο με διέκοψε το Προεδρείο, εξαντλώντας την αυστηρότητά του. Αυτό έχει να κάνει με το άρθρο 6 και είναι συναφές με αυτό που είπε πριν από λίγο ο κ. Δραγασάκης. Θα πρέπει να ξέρετε ότι στην Κέρκυρα έχουμε δεκαεννέα φιλαρμονικές, οι οποίες παραδίδουν δωρεάν μαθήματα μουσικής σε τρεισήμισι χιλιάδες νέα παιδιά. Αυτές ζουν σχεδόν αποκλειστικά από την εκμετάλλευση των κτηριακών τους υποδομών, οι οποίες είναι αποκύημα δωρεών. Δηλαδή, κάθε πλούσιος ή ευπατρίδης Κερκυραίος που πεθαίνει, θα αφήσει ένα διαμέρισμα ή κάποιο άλλο κτήριο σε κάποια φιλαρμονική. Από αυτά μπορεί η φιλαρμονική να ασκεί το έργο της, το οποίο δεν είναι κοινωφελές με τη στενή έννοια του όρου. Όμως, οι φιλαρμονικές δεν κάνουν τίποτα άλλο, παρά να παρέχουν δωρεάν μουσική παιδεία σε τρεισήμισι χιλιάδες νέα παιδιά.
      Εγώ θα πρότεινα στο άρθρο 6 παράγραφος 2 να γίνει μία επέκταση του όρου «κοινωφελείς σκοποί». Δηλαδή, τα ιδρύματα ή τα ημεδαπά νομικά πρόσωπα μαζί με τις μονές, για τις οποίες υπάρχει η ευεργετική φορολογική διάταξη των εσόδων από ακίνητα και από εκμετάλλευση γης, να επεκταθεί και στα σωματεία μη κερδοσκοπικού χαρακτήρα που έχουν ως κύριο σκοπό τη δωρεάν διδασκαλία και διάδοση της μουσικής τέχνης. Έχω προτείνει μάλιστα και μία ανάλογη διατύπωση. 
      Προφανώς, αν γίνει αυτή η επέκταση θα δημιουργηθούν επιπλέον πόροι για τις δεκαεννέα φιλαρμονικές της Κέρκυρας, δύο εκ των οποίων έχουν ιδρυθεί από τον Σπύρο Σαμάρα και το Νικόλαο Μάντζαρο. Επιπλέον θα είναι ένα κίνητρο για να υπάρξουν αντίστοιχα ιδρύματα και στην υπόλοιπη Ελλάδα. Αυτή είναι μία πρότασή μου, για την οποία θα καταθέσω μία φραστική διατύπωση. Αν μπορέσει να γίνει αποδεκτή, νομίζω ότι οι κερκυραϊκοί μουσικοί, αλλά και η νεολαία θα ήταν ευγνώμονες προς το οικονομικό επιτελείο της Κυβέρνησης.
      Το δεύτερο σημείο που ανέφερα στην πρωτολογία μου, έχει να κάνει με την αναγνώριση δαπανών δίχως δικαιολογητικά για τις επιχειρήσεις που δραστηριοποιούνται στο χώρο του τουρισμού. Γνωρίζω ότι ο κ. Μπαντουβάς, ο οποίος έχει πολύ μεγαλύτερη πρακτική εμπειρία από εμένα στο χώρο του τουρισμού, είναι προετοιμασμένος για να αναφέρει ορισμένα πράγματα και να μας εξηγήσει την αναγκαιότητα αυτής της ρύθμισης. 
      Από την πλευρά μου, εγώ ζήτησα, κατά την τροπολογία μου, την αναβίωση αυτών που προβλέπονται στο ν.2238/1994 και πιστεύω ότι αυτό θα ωφελήσει, ιδιαίτερα κατά τις σημερινές περιστάσεις, τον τουρισμό της χώρας που είναι ο μόνος τουριστικός κλάδος στη Μεσόγειο, ο οποίος σημείωσε μείωση σε σχέση με τα προηγούμενα χρόνια και μάλιστα δραματική σε σχέση με πέρυσι.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Έχουμε αύξηση των εσόδων κατά 25,4%. Το λέει ο Διοικητής της Τράπεζας της Ελλάδας.
      ΝΙΚΟΛΑΟΣ ΓΕΩΡΓΙΑΔΗΣ: Η μείωση των εσόδων στον κλάδο του τουρισμού είναι επιβεβαιωμένη από το ΣΕΠΕ και από όλους τους τουριστικούς φορείς με τους οποίους είχα την ευκαιρία να μιλήσω ως εισηγητής του νομοσχεδίου για την ίδρυση του Υπουργείου. Μακάρι να διαψευστούμε από τα δεδομένα, αλλά δυστυχώς δεν είναι έτσι. Εν πάση περιπτώσει, μπορώ να σας πω με μεγάλη ασφάλεια ότι στην Κέρκυρα η πτώση υπερβαίνει το 15% σε σχέση με πέρυσι. 
	Κατά συνέπεια εγώ θεωρώ ότι αν μπορούμε κάπου να κάνουμε «τα στραβά μάτια» και να δείξουμε λίγη ανοχή, νομίζω ότι θα μπορούσαμε να αναβιώσουμε τις διατάξεις του ν. 2238 που κακίστως καταργήθηκαν το 2003 και μάλιστα γεννάται και μεγάλο ερώτημα, το οποίο ανέφερα και στην πρωτολογία μου, γιατί καταργήθηκαν αυτές οι ευεργετικές διατάξεις για τις εταιρείες του τουρισμού, ενώ διατηρήθηκαν για τα Μέσα Μαζικής Ενημέρωσης, τις εφημερίδες και εν πάση περιπτώσει άλλες εταιρείες που για μένα διαφεύγουν από το σκεπτικό του νόμου. 
	Η τρίτη και τελευταία παρέμβαση που θα επιθυμούσα να εισηγηθώ –και μάλλον δεν θα εξαντλήσω το χρόνο- έχει να κάνει –το ανέφερα στην πρωτολογία μου- με τη δυνατότητα να ρυθμιστεί το εξής από τον κώδικα του ΦΠΑ: Είναι ο ν. 2859/2000. Τι γίνεται; Όταν μία εταιρεία πάρει μία σύμβαση από την Ευρωπαϊκή Ένωση, αυτή η εταιρεία δεν αποδίδει ΦΠΑ. Όταν, όμως, μία κοινοπραξία πάρει μία σύμβαση, η Ευρωπαϊκή Ένωση έχει την κακή συνήθεια να συμβάλλεται μόνο με έναν απ’ αυτούς, με το leader. Στις σχέσεις του leader με τους εταίρους ή με τους υπεργολάβους μπαίνει μέσα ο ΦΠΑ, ο οποίος δημιουργεί ταμειακή στενότητα και συγκριτικό μειονέκτημα σε σχέση με τον ευρωπαϊκό ανταγωνισμό. 
	Εγώ θα επιθυμούσα –και γι’ αυτό το καταγράφω σήμερα και δεν ξέρω αν είναι και η πλέον κατάλληλη στιγμή- αυτό να το δούμε και θα διορθωνόταν πολύ εύκολα αν στο άρθρο 27, παράγραφος 6 του κώδικα ΦΠΑ προστίθετο στο σημείο 6 η παράδοση και η εισαγωγή αγαθών, καθώς και η παροχή υπηρεσιών τόσο απευθείας, δηλαδή από την Ευρωπαϊκή Ένωση, όσο και διά κοινοπραξίας ή με υπεργολαβία. Αν έμπαινε αυτό, «τόσο απευθείας όσο διά κοινοπραξίας ή με υπεργολαβία», ελαφρύνουμε αυτήν τη σχέση που πιστεύω ότι θα κάνει πολύ ανταγωνιστικότερες τις ελληνικές εταιρείες, οι οποίες συμμετέχουν σε κοινοτικούς διαγωνισμούς και που εν πάση περιπτώσει πηγαίνουν μ’ ένα επιπλέον βάρος να ανταγωνιστούν άλλες εταιρείες της Ευρωπαϊκής Ένωσης.
	Σας ευχαριστώ.
	ΠΡΟΕΔΡΕΥΩΝ (Σωτήρης Χατζηγάκης): Ο κ. Φωτιάδης έχει το λόγο.
	ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, αγαπητοί συνάδελφοι, είναι απόλυτα σαφές ότι με το παρόν νομοσχέδιο βλάπτεται το σύνολο των εργαζόμενων μισθωτών και των συνταξιούχων. Επίσης είναι απόλυτα σαφές ότι αυτοί που ωφελούνται είναι μόνο οι επιχειρήσεις. 
	Θα γίνω πιο σαφής. Τα χίλια (1.000) ευρώ αύξηση του αφορολόγητου ορίου με το ίδιο νομοσχέδιο περιορίζονται στα πεντακόσια (500) με την κατάργηση των οικογενειακών δαπανών. Με την ελάχιστη αύξηση του 3,2% εξαιτίας της εισοδηματικής σας πολιτικής για το δημόσιο τομέα ή του 4% για τον ιδιωτικό τομέα με βάση τη γενική συλλογική σύμβαση εργασίας, δεν υπάρχει κανένας μα κανένας απολύτως εργαζόμενος ο οποίος να έχει όφελος από τη συγκεκριμένη φορολογική ρύθμιση.
	Κύριε Υπουργέ, θα πρέπει να πάρετε πίσω, να αποσύρετε τη συγκεκριμένη διάταξη που προβλέπει ότι στα εισοδήματα των εργαζομένων προστίθενται και όποιες παροχές παίρνει ο εργαζόμενος πλέον του μισθού του γιατί, ενώ είστε γαλαντόμοι στις παροχές προς τις επιχειρήσεις, τελικά προσπαθείτε «να βγάλετε από τη μύγα ξύγκι». Ανέφερα προηγούμενα το γάλα, τη γαλοπούλα, τα δώρα σε είδος των Χριστουγέννων ή του Πάσχα που δίνει ο εργοδότης και συνυπολογίζονται. 
      Αυτό που ανέφερε η κυρία συνάδελφος του ΚΚΕ είναι ότι επίσης συνυπολογίζονται, οι παροχές προς τους εργαζόμενους της ΔΕΗ, του ΟΤΕ ή οποιαδήποτε άλλη παροχή, ακόμα και η παροχή σπιτιού στο φύλακα. Ακόμη και αυτή η παροχή θα πρέπει να προστίθεται στο εισόδημα του εργαζόμενου. Βρήκατε δηλαδή τους πλέον αδύνατους οικονομικά για να τους επιβάλλετε μεγαλύτερη φορολογία. 
	Μέσα από τον ίδιο τον προϋπολογισμό που καταθέσατε προκύπτει αύξηση της φορολογίας των φυσικών προσώπων, δηλαδή κυρίως των μισθωτών και των συνταξιούχων κατά 9%, δηλαδή επτακόσια εκατομμύρια (700.000.00) ευρώ επιπλέον φόρος για τους μισθωτούς, τετρακόσια εκατομμύρια (400.000.000) ευρώ υπολογίζετε την απαλλαγή από τις ελαφρύνσεις για τις ανώνυμες εταιρείες. Όμως, όπως είπα και στην πρωτολογία μου, οι ανώνυμες εταιρείες δεν κερδίζουν μόνο τετρακόσια εκατομμύρια (400.000.000) ευρώ γιατί τα 10/35 που κερδίζουν με την πλήρη εφαρμογή της απαλλαγής των δέκα μονάδων στα πέντε δισεκατομμύρια τριακόσια εκατομμύρια (5.300.000.000) ευρώ που είναι τα έσοδα από τα νομικά πρόσωπα, όπως αυτό το ποσό εμφανίζεται στον προϋπολογισμό, δεν κάνουν τετρακόσια εκατομμύρια (400.000.000), αλλά κάνει 1,5 δισεκατομμύριο ευρώ. Είναι το ετήσιο όφελος των επιχειρήσεων.
    Εάν σ’ αυτό προσθέσουμε και άλλες απαλλαγές που κάνετε, σημαίνει ότι έχουμε πραγματικά ένα τεράστιο όφελος των επιχειρήσεων χωρίς από πουθενά να προκύπτει ότι αυτό γίνεται για λόγους αύξησης των επενδύσεων, αφού καμία απολύτως δέσμευση δεν υπάρχει στο νόμο ότι τα χρήματα που θα προκύψουν και το όφελος από τη μείωση της φορολογίας θα πάνε σε επενδύσεις. Θα μπορούσατε το ίδιο να πράξετε βάζοντας δικλείδα ότι απαλλάσσεται μεν το 10% με την προϋπόθεση, όμως, ότι θα γίνουν επενδύσεις και σε αντίθετη περίπτωση τα εισοδήματα αυτά θα φορολογηθούν κανονικά ως εκπρόθεσμες φορολογικές υποχρεώσεις. 
    Είναι ακατανόητο, ενώ μιλούμε για αύξηση της φορολογίας των μισθωτών και των συνταξιούχων, για τα μέλη του ΔΣ των ανωνύμων εταιρειών  μειώνεται η φορολογία τους από το 35% στο 25%. Για τους λοιπούς όμως εργαζόμενους είναι μέχρι 40%. Οι απλοί εργαζόμενοι και οι συνταξιούχοι θα πληρώνουν 40% ανώτατο συντελεστή φορολογίας, ενώ τα μέλη των διοικητικών συμβουλίων των ανωνύμων εταιρειών θα πληρώνουν μόνο 25%. Η ίδια επιστημονική επιτροπή σάς εφιστά την προσοχή για τη συνταγματικότητα της συγκεκριμένης ρύθμισης, που πρέπει να λάβετε σοβαρά υπόψη. 
    Στο άρθρο 9 παράγραφος 15 αναφέρεται η δεσμευτική αναγνώριση των δαπανών. Είναι μια προσπάθεια που έγινε από την προηγούμενη κυβέρνηση. Ήταν προσπάθεια με τη συνεργασία όλων των φορέων, ήταν έτοιμες οι καταστάσεις και η υπουργική απόφαση για τις δαπάνες τις εκπεστέες. Πιστεύω, όμως, κύριε Υπουργέ, ότι εδώ υπάρχει κάποιο λάθος και οδηγεί στο αντίθετο αποτέλεσμα απ’ αυτό που θέλετε εσείς ή και εμείς θέλαμε προηγούμενα να πράξουμε. Δηλαδή να άρουμε τις αμφισβητήσεις μεταξύ ελεγκτών και ελεγχομένων. Είναι πολύ ορθό να είναι δεσμευτικές για τους ελεγκτές οι δαπάνες που θα αναφέρονται στην υπουργική απόφαση, όμως, να μην είναι περιοριστικές υπό την έννοια ότι με σιγουριά θα υπάρχουν και άλλες δαπάνες, οι οποίες δεν είναι πρακτικά δυνατόν….
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Το διορθώσαμε αυτό, κύριε συνάδελφε. Αν είχατε παρακολουθήσει θα το ξέρατε.
    ΑΠΟΣΤΟΛΟΣ ΦΩΤΙΑΔΗΣ: Την ίδια παρατήρηση έκανα και στην επιτροπή, γιατί οδηγεί σε αντίθετο αποτέλεσμα απ’ αυτό το οποίο επιδιώκετε. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Το διορθώσαμε αυτό, όπως σας είπα, βγάλαμε δηλαδή το «αποκλειστικά» που απέκλειε να υπάρχουν και άλλες δαπάνες, αλλά δεν παύει να υπάρχει ένα θέμα. Διότι τώρα που βγάλαμε τη λέξη «αποκλειστικά» θα είναι μικρότερο το κίνητρο για τις επιχειρήσεις να μας δηλώσουν τις δαπάνες που θέλουν να εξαιρεθούν ρητά και θα υπάρχει πάλι ένα περιθώριο αμφισβήτησης. 
    Αλλά πράγματι επειδή είναι πολύ δύσκολο να  υπάρξει ένας εξαντλητικός κατάλογος των δαπανών αυτών, αποφασίσαμε να βγάλουμε τη λέξη «αποκλειστικά» και να είναι δεσμευτικό για τον ελεγκτή, αλλά όχι για την επιχείρηση. 
    ΑΠΟΣΤΟΛΟΣ ΦΩΤΙΑΔΗΣ: Το περιθώριο αμφισβήτησης θα είναι πολύ μικρότερο όταν είναι εκατοντάδες οι δαπάνες που μνημονεύονται και ασφαλώς θα υπάρχει η δυνατότητα μιας ευελιξίας του Υπουργού να διορθώνει κάθε χρόνο αυτή την απόφαση. 
    Στα άρθρα 13-17 προβλέπεται συνάφεια μονοετής. Εδώ υπάρχει αντίφαση. Καταργείτε την ήδη καταργηθείσα συνάφεια της τριετίας και επαναφέρετε έναν τρόπο αντικειμενικού προσδιορισμού του εισοδήματος με τη συνάφεια του ενός έτους. 
    Αυτό το έχουμε επισημάνει επανειλημμένα όλοι οι συνάδελφοι ομιλητές και θα έλεγα ότι αποτελεί ακόμα δείγμα της υποκριτικής συμπεριφοράς απέναντι στους πολίτες φορολογούμενους. 
    Άρθρο 19, αναπροσαρμογή αξίας γηπέδων. Κύριε Υπουργέ, πρέπει κάποια στιγμή να σταματήσει αυτή η ιστορία. Εγώ είμαι υπέρ της κατάργησης παντελώς του 2% και του 8% αντίστοιχα για τα γήπεδα και τα κτίρια της φορολογίας της αναπροσαρμογής της αξίας των γηπέδων.  Διότι φορολογούμε με 2% την αναπροσαρμογή και δίνετε δικαίωμα στην παρακάτω παράγραφο απόσβεσης αυτής της αξίας. Δηλαδή ουσιαστικά λέτε πληρώστε 2% και εγώ σας δίνω…
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Δεν είναι 2%, αλλά 8%.
      ΑΠΟΣΤΟΛΟΣ ΦΩΤΙΑΔΗΣ: Και το 2% για γήπεδα 8% για οικοδομές σημαίνει ότι με την απόσβεση απαλλάσσονται από 35% φορολογία. Άρα δεν εισπράττουμε φορολογία από την αναπροσαρμογή, αλλά πληρώνει το Υπουργείο Οικονομικών φορολογία στους επιχειρηματίες. Σβήστε το παντελώς, αν θέλουν να κάνουν αναπροσαρμογή ή βάλτε το 2%, αλλά χωρίς τη δυνατότητα απόσβεσης, χωρίς τη δυνατότητα, δηλαδή να ευνοηθούν από το 35% της απόσβεσης.
      Το άρθρο 25 για τους φαρμακοποιούς, γιατρούς και λοιπούς που παρανόμησαν φορολογικά, είναι ένα άρθρο, θα έλεγα, σκανδαλώδες και απορώ γιατί επιμένετε στη διατήρησή του. Άνθρωποι οι οποίοι ευνοήθηκαν και κέρδισαν από τη σύμβασή τους με το κράτος, συλλαμβανόμενοι φοροδιαφεύγοντες είχαν μία ποινή διακοπής της σύμβασης τουλάχιστον ενός έτους. Εσείς τους επαναφέρετε πάλι στο δημόσιο, επικροτώντας για μια ακόμη φορά την παρανομία, τη φοροδιαφυγή, τη φοροκλοπή.
      Το ίδιο κάνετε με το άρθρο 27. Ποιος ο λόγος να αυξήσετε το όριο από εκατόν πενήντα χιλιάδες (150.000) ευρώ στα τριακόσιες χιλιάδες (300.000) ευρώ για τη λήψη μέτρων προστασίας του ελληνικού δημοσίου; Κάποιος, δηλαδή, που παρακρατεί, κλέβει φόρους, μέχρι τριακόσιες χιλιάδες (300.000) ευρώ, λέτε ότι ορθώς το πράττει, ότι δεν θα έχει καμία απολύτως συνέπεια για την επιβολή των πρόσθετων μέτρων διασφάλισης του δημοσίου και επομένως, στέλνετε ένα μήνυμα ότι τα εκατό εκατομμύρια (100.000.000) δραχμές φοροκλοπής είναι θεμιτά, και τα αποδέχεται το Υπουργείο. Είναι ένα μήνυμα, όχι μόνο λανθασμένο, αλλά είναι ένα μήνυμα ενίσχυσης των φοφυγάδων, γιατί η πλειοψηφία των φορολογουμένων δεν δηλώνουν συνολικά τριακόσιες χιλιάδες (300.000) ευρώ παρακρατούμενους φόρους. 
      Όσον αφορά το ΣΔΟΕ, επαναλάβαμε πολλές φορές ότι η τακτική σας είναι υποκριτική. Μιλήσατε για την κατάργηση του ΣΔΟΕ, για την αλλαγή της ονομασίας σε ΣΟΕ και τελικά το κάνατε ΥΠΕ. Όμως η ουσία είναι μία: ότι οι αρμοδιότητες που είχε το ΣΔΟΕ, παραμένουν οι ίδιες, παραμένουν τα ίδια όργανα, αυτόνομη διοικητική υπηρεσία υπό τον ειδικό γραμματέα, όπως υπήρχε και προηγούμενα, υπαγόμενη απευθείας στον Υπουργό. Τίποτε απολύτως καινούργιο. 
      Τελικά πιστεύω ότι κάνατε πίσω βήματα, κύριε Υπουργέ, επαναφέροντας εξωλογιστικούς προσδιορισμούς από την πίσω ή την πλάγια πόρτα. Αυτό που πρέπει να κάνει ένα φορολογικό σύστημα είναι να κάνει σωστά βήματα, προκειμένου να υπάρχει κοινωνική αποδοχή και προσαρμογή. Κάποια στιγμή θα πρέπει να τελειώσει η ιστορία του εξωλογιστικού προσδιορισμού και να πάμε στο λογιστικό προσδιορισμό, που εμείς θεσπίσαμε με το point system. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήριος Χατζηγάκης): Το λόγο έχει ο κ. Χριστοδουλάκης.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, συζητούμε το φορολογικό νομοσχέδιο, αλλά ταυτόχρονα μην ξεχνάμε ότι διανύουμε και μία από τις επαχθέστερες συγκυρίες της ελληνικής οικονομίας τα τελευταία χρόνια, μία συγκυρία, η οποία σφραγίστηκε με την περίφημη καταστροφική απογραφή που οδήγησε στην υποβάθμιση της ελληνικής οικονομίας, που δημιουργεί ορατό πλέον τον κίνδυνο σημαντικών περικοπών από το Ταμείο Συνοχής, που έχει εξασθενίσει τη διαπραγματευτική μας δύναμη και ενόψει του Κοινοτικού Πλαισίου Στήριξης, αλλά και στην εποπτεία της δημοσιονομικής πολιτικής από την Ευρωπαϊκή Ένωση. Και τέλος, σημαδεύεται αυτή η επαχθής συγκυρία από τη μνημειώδη κατάρρευση των εσόδων του προϋπολογισμού, πράγμα το οποίο υποθηκεύει την εκτέλεση όχι μόνο του φετινού, που έληξε άδοξα, αλλά και του επικείμενου προϋπολογισμού για το επόμενο έτος.
      Αυτή η συγκυρία, απαιτούσε μία άλλου τύπου, άλλης πνοής και άλλης κατεύθυνσης φορολογική πρωτοβουλία. Ήθελε ένα φορολογικό νομοσχέδιο, το οποίο θα συνέχιζε και θα επένδυε στα όσα έχουν γίνει μέχρι σήμερα και δεν θα τα αποξήλωνε. Θα δημιουργούσε μεγαλύτερη φορολογική αποτελεσματικότητα, θα περιέστειλε τη φοροδιαφυγή και προφανώς θα οδηγούσε σε μεγαλύτερη απλοποίηση.
      Η δυναμική μεταρρύθμιση της φορολογίας θα έπρεπε να είναι πιο ισορροπημένη ανάμεσα σε ελαφρύνσεις μισθωτών και σε ελαφρύνσεις επιχειρήσεων και δεν θα είχε τη μονομέρεια που χαρακτηρίζει το σημερινό νομοσχέδιο δύο προς ένα, δύο για τις επιχειρήσεις, ένα προς τους μισθωτούς και αυτό υπό πολλές αμφίβολες προϋποθέσεις.
      Θα είχε δεσμεύσεις για επένδυση και απασχόληση και δεν θα ήταν οι φορολογικές παροχές εν λευκώ. Τέλος θα είχε μια μεγαλύτερη δόση απλοποίησης  του φορολογικού συστήματος, πράγμα το οποίο βλέπουμε ότι όχι μόνο δεν γίνεται, αλλά πιστεύω ότι κάνουμε βήματα προς τα πίσω, αφού χρειάστηκε και εδώ μέσα στη Βουλή να έρθουν δυο και τρεις φορές θέματα προς συζήτηση και διόρθωση, πάλι ερμηνείες και ξανά ερμηνείες. Φοβάμαι πάρα πολύ ότι θα οδηγήσει σε μια πλημμυρίδα ερμηνευτικών εγκυκλίων, πράγμα το οποίο αποτελεί, ξέρετε πολύ καλά, τη μάστιγα του φορολογικού συστήματος της χώρας μας που είναι γεμάτο από αντιφατικές ερμηνείες, βρίσκεται σε δουλειά όλη η γραφειοκρατία του συστήματος και παραμελεί τα ουσιαστικά φορολογικά καθήκοντα, τα οποία έχει.
      Αυτό το οποίο με ανησυχεί πάνω από όλα είναι ότι με συγκεκριμένες διατάξεις δίνεται ένα σήμα που μπορεί να οδηγήσει, αν δεν λάβουμε τα μέτρα μας έγκαιρα, σε αυξημένη φοροδιαφυγή και σε ακόμα παραπέρα μείωση φορολογικών εσόδων, που θα έπρεπε να εισπραχθούν, για να στηρίξουν την εκτέλεση του προϋπολογισμού.
      Υπάρχουν και ορισμένα ψήγματα ελαφρύνσεων και θετικών διατάξεων –αυτό δεν το αρνούμαι- αλλά το σήμα το οποίο εκπέμπεται συνολικά και ως κεντρική ιδέα από το νομοσχέδιο είναι πάλι ατελέσφορο, όπως έγινε με τις δυο προγενέστερες και ατυχείς νομοθετικές παρεμβάσεις στο φορολογικό, που είδαμε το καλοκαίρι και τον προηγούμενο μήνα. Για να γίνω πιο συγκεκριμένος, το άρθρο 6 το οποίο προδιαγράφει τη σταδιακή απομείωση των συντελεστών φορολογίας των επιχειρήσεων χωρίς καμία απολύτως δέσμευση επενδύσεων και απασχόλησης. Πώς θα το εκλάβει αυτό μια επιχείρηση; Της λέει: Στη χρονιά που ξεκινά θα έχεις μειωμένο φορολογικό συντελεστή στα διανεμόμενα κέρδη και τον παραπάνω χρόνο ακόμα μεγαλύτερη μείωση και τον μεθεπόμενο χρόνο ακόμα μεγαλύτερη μείωση. Δεν είναι προφανές ότι η επιχείρηση θέλοντας να μεγιστοποιήσει το κέρδος της θα μεταθέσει χρονικά τα δηλούμενα κέρδη τις επόμενες χρονιές; Είναι ένα προφανέστατο κίνητρο αναβολής της δήλωσης των κερδών, προκειμένου να τύχουν μιας ευνοϊκότερης φορολογικής μεταχείρισης το 2006-2007. Άρα, το 2005 θα στερηθεί φορολογητέα ύλη, έστω και αν εμείς μειώνουμε το φορολογικό συντελεστή, πράγμα το οποίο υπό ορισμένες άλλες συνθήκες θα μπορούσε να οδηγήσει και σε εμφάνιση περισσότερων φορολογητέων κερδών.
      Πιστεύω ότι η λύση απέναντι σ’ αυτό το πρόβλημα που έχει δημιουργηθεί είναι να κάνουμε τις φορολογικές αυτές ελαφρύνσεις προς τις επιχειρήσεις δεσμευμένες με στόχους επενδύσεων και απασχόλησης. Και πιστεύω ότι η πιο απλή λύση, για να μείνουμε στο πνεύμα, εφόσον αυτό το θέλει η Κυβέρνηση, είναι να αυξήσουμε το αφορολόγητο αποθεματικό, το οποίο είναι ένας τέτοιος μηχανισμός. Δεν λέω ότι είναι τέλειος, αλλά σίγουρα είναι ο ασφαλέστερος δρόμος που μας οδηγεί σε επενδύσεις, οι οποίες δημιουργούν, μετά απασχόληση. Έχω υπολογίσει ότι, αν αυξηθεί το αφορολόγητο αποθεματικό από τα σημερινά επίπεδα –στο 40% για την τριετία- θα μπορέσουμε να έχουμε ένα ισοδύναμο απαλλακτικό αποτέλεσμα για τις επιχειρήσεις, ενώ είναι προφανές ότι θα έχουμε ένα πολύ ισχυρότερο οικονομικό και κοινωνικό αποτέλεσμα για την απασχόληση.
      Το δεύτερο μήνυμα το οποίο πάλι θα εκπέμψει σήμα φοροδιαφυγής είναι το άρθρο 15, το οποίο επαναφέρει τους νόμους της συνάφειας, αλλά σε ετήσια βάση. Δεν τους έχει, όπως κάναμε εμείς και κάνατε εσείς, ως μηχανισμούς οριστικής περαίωσης του παρελθόντος, το οποίο γίνεται σε βάση πολυετίας και ξεχνιούνται μετά όλα και μπαίνουμε σε μια νέα περίοδο. Τους έχει στο διηνεκές πλέον ως κανόνες προκρούστειου ελέγχου.


      Ξέρει τώρα κάθε επιχείρηση ότι κάπου θα πέσει έξω, μία χρονιά θα βγει διαφορετική από το μαθηματικό τύπο τον οποίο εισάγει. Και πώς θα σκεφτεί η επιχείρηση; Μα αποκρύπτοντας τους συντελεστές παραγωγής και συναλλαγής εκείνους οι οποίοι επηρεάζουν το μαθηματικό τύπο του εξωλογιστικού προσδιορισμού. Και κατά τούτο, θα έχουμε μία συστηματική πλέον και οργανωμένη φοροαποφυγή και παραγωγικών εισροών και αποτελεσμάτων. 
      Και φυσικά, το άλλο μεγάλο μήνυμα για τη φοροδιαφυγή έρχεται από το άρθρο 25. Θέλω, κύριε Υπουργέ, για άλλη μία φορά να κάνω έκκληση να το αποσύρετε.
      Το άρθρο 25 ουσιαστικά καταργεί την οποιαδήποτε δυνατότητα επιβολής κυρώσεων σε όσους φοροδιαφεύγουν, ενώ ταυτόχρονα είναι συμβεβλημένοι από το δημόσιο. 
      Εμείς παλαιότερα θεωρώντας απίστευτη και αδιανόητη την κατάσταση κάποιος να πληρώνεται από το δημόσιο και με βάση τα λεφτά του δημοσίου να οργανώνει φοροδιαφυγή, είπαμε ότι θα πρέπει να επιβάλετε μία διοικητική κύρωση απομάκρυνσής του από τις συμβάσεις που υπογράφει ως ιατρός, φαρμακοποιός, εταιρεία ή οτιδήποτε άλλο, έτσι ώστε να περιορίσουμε και τη σπατάλη και τη φοροδιαφυγή.
      Ακούσαμε το προηγούμενο διάστημα από το δικό σας Υπουργό Υγείας να λέει ότι και αυτός θα πάρει πρωτοβουλίες για να περιορίσει την πολυφαρμακία, τη σπατάλη κ.ο.κ, που συμβαίνει στο χώρο της υγείας. Και έρχεστε τώρα εσείς, ενώ ξέρετε ότι υπάρχουν δεκάδες υπόλογοι διάπραξης φορολογικών αδικημάτων, που θα έπρεπε ήδη να έχουν τεθεί εκτός συμβάσεων και εισάγετε το άρθρο 25, δίνοντας ένα μήνυμα ότι όταν είναι πολλοί οι φοροφυγάδες, το λαμβάνουμε υπόψη μας, διότι ενδέχεται να έχει πολιτικό κόστος ή ενδέχεται να μας δημιουργεί πολιτικές ωφέλειες όταν τους απαλλάσσουμε. 
      Δεν είναι αυτό το χειρότερο μήνυμα αυτό να εκπέμψουμε ως πολιτεία απέναντι σε άτομα, τα οποία αποδεδειγμένως παρανόμησαν στις συμβάσεις τους με το δημόσιο; Πώς μετά θα ζητάμε από τους άλλους φορολογούμενους, για τους οποίους δημιουργούμε πολύπλοκα φορολογικά σχήματα, να είναι συνεπείς;
      Πιστεύω, λοιπόν, ότι για όλα αυτά θα πρέπει να υπάρξει μία άμεση παρέμβαση, έτσι ώστε, είναι που είναι το νομοσχέδιο αναιμικό και άτολμο, να μην εκπέμψει τουλάχιστον και τα λάθος μηνύματα προς όλες τις κατευθύνσεις.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χριστοδουλάκη.
      Ο κύριος Υπουργός ζήτησε να κάνει μία μικρή παρέμβαση ολίγων λεπτών.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ευχαριστώ πολύ, κύριε Πρόεδρε.
      Εάν αυτά τα οποία είπε ο Βουλευτής της Αντιπολίτευσης κ. Χριστοδουλάκης τα έλεγε ένας νεοεκλεγείς Βουλευτής, ο οποίος δεν είχε περάσει από τα κυβερνητικά έδρανα και δεν είχε τις τεράστιες ευθύνες, που έχει ο ίδιος προσωπικά και οι κυβερνήσεις του ΠΑΣΟΚ, για το μεγάλο εκτροχιασμό των ελλειμμάτων που σημειώθηκε τα τελευταία χρόνια, για τις επιλογές αυτές που οδήγησαν και το φετινό προϋπολογισμό να έχει αυτά τα μεγάλα ελλείμματα, τα οποία αποκαλύφθηκαν, θα μπορούσε κανείς να τον συγχωρέσει, να θεωρήσει ότι μέσα στον υπερβάλλοντα ζήλο του λέει κάποιες υπερβολές. Όταν, όμως, αυτά λέγονται από τον Υπουργό, ο οποίος είναι υπεύθυνος για το μεγάλο εκτροχιασμό που σημειώθηκε στα δημοσιονομικά ελλείμματα και στο χρέος τα τελευταία χρόνια, είναι ασυγχώρητα. 
      Είναι ασυγχώρητο αυτοί οι οποίοι έχουν την ευθύνη και για τον εκτροχιασμό των ελλειμμάτων και για το γεγονός ότι αποκρύφτηκε και από τον ελληνικό λαό και από τους εταίρους μας στην Ευρωπαϊκή Ένωση η έκταση αυτού του εκτροχιασμού, να έρχονται τώρα να ζητούν και τα ρέστα.
      Είναι εξοργιστικό το γεγονός ότι δεν βρίσκουν να πουν μία λέξη συγγνώμης για αυτά τα οποία έκαναν και εξακολουθούν να υποστηρίζουν και πάλι ότι δεν φταίει το ύψους του ελλείμματος, το οποίο φόρτωσαν στον ελληνικό λαό, ότι δεν φταίει το ύψος του χρέους, το οποίο φόρτωσαν στον ελληνικό λαό, αλλά ότι φταίει η μεζούρα που το μετρά, η απογραφή.
      Είχαμε έρευνες της κοινής γνώμης που απέδειξαν ότι ο ελληνικός λαός ξέρει και καταλαβαίνει το τι είχε συμβεί τα τελευταία χρόνια.
Αν δεν αναγνωρίσουμε την πραγματικότητα, δεν υπάρχει κανένας τρόπος να την αντιμετωπίσουμε. 
    Επί χρόνια οι προηγούμενες κυβερνήσεις άλλα παρουσίαζαν, άλλα έλεγαν και άλλα συνέβαιναν στην πραγματικότητα. Η Κυβέρνηση αποφάσισε από πολλού χρόνου, πολύ πριν γίνει Κυβέρνηση, από προεκλογικά, διότι πολλές φορές εδώ είχαμε συζητήσει αυτά τα ζητήματα, ότι πρέπει να αποκατασταθεί η διαφάνεια και η αξιοπιστία στα δημόσια οικονομικά. Σε αυτά τα ζητήματα δεν χωρούν συμβιβασμοί.
    Αυτή είναι η πραγματικότητα που κληροδότησε η προηγούμενη κυβέρνηση του ΠΑΣΟΚ και στο φετινό προϋπολογισμό, όπου το 99% των επιλογών και των δεσμεύσεων ήταν επιλογές και δεσμεύσεις της προηγούμενης κυβέρνησης. Την απόλυτη ευθύνη για την όποια εξέλιξη του ελλείμματος, έχει η προηγούμενη κυβέρνηση.
    Η σημερινή Κυβέρνηση με ευθύνη και αξιοπιστία παρουσίασε έναν προϋπολογισμό, ο οποίος θα συζητηθεί τις επόμενες μέρες. Στόχος μας είναι να αντιμετωπίσουμε το πρόβλημα στη ρίζα του, και το πρόβλημα της οικονομικής ανάπτυξης της χώρας και το πρόβλημα της ανεργίας και το πρόβλημα των ελλειμμάτων και του χρέους. Έχουμε κάνει συγκεκριμένες επιλογές και έχουμε συγκεκριμένη στρατηγική, για να αντιμετωπίσουμε τα μεγάλα προβλήματα που μας κληροδοτήσατε, που αφορούν όλη την ελληνική κοινωνία, τους ανέργους, τους εργαζομένους, την ελληνική περιφέρεια.
    Παρουσιάσαμε -ολοκληρώνεται σήμερα η συζήτηση- ένα συγκεκριμένο φορολογικό νομοσχέδιο, σύμφωνο με τις δεσμεύσεις μας και με μία στρατηγική συγκεκριμένη, να ευνοήσουμε πρώτα την οικονομική ανάπτυξη και αυτούς που έχουν πραγματικά ανάγκη. Αυτές είναι οι επιλογές οι οποίες γίνονται. Αυτές είναι οι επιλογές που θα ψηφίσει η Βουλή σήμερα.
    Παρουσιάσαμε και κατατίθεται αύριο στη Βουλή ένα συγκεκριμένο αναπτυξιακό νόμο για την ανάπτυξη της χώρας και για την περιφερειακή σύγκλιση, για να μπορέσει η μισή Ελλάδα που βρέθηκε εκτός, να έχει την ευκαιρία να αναπτυχθεί, να έχει την ευκαιρία να φτάσει και την υπόλοιπη Ελλάδα, για να μπορέσει η ξεχασμένη τόσα χρόνια ελληνική περιφέρεια να έχει την ευκαιρία να αναπτυχθεί και αυτή. 
    Παρουσιάσαμε έναν προϋπολογισμό, ο οποίος θα αντιμετωπίσει τα ελλείμματα με τη λογική της ήπιας προσαρμογής. Εμείς δεν πιστεύουμε στις λογικές που ακολουθήσατε και εσείς κάποια στιγμή, τις λογικές της απότομης προσαρμογής, που θα έχουν δυσμενείς συνέπειες για την απασχόληση, την ανάπτυξη και την κοινωνική συνοχή. Έχουμε συγκεκριμένη στρατηγική.
    Ο ελληνικός λαός αυτά που λέτε, τα άκουσε χρόνια, τα καταδίκασε και τώρα εξακολουθείτε, χωρίς να βρίσκετε μία λέξη, μία συγγνώμη, που να δείχνει ότι αναγνωρίζετε ένα μέρος τουλάχιστον της πολιτικής ευθύνης που σας αναλογεί, να τα βάζετε με τη μεζούρα και όχι με το ύψος των ελλειμμάτων και των χρεών, που αφήσατε στην πλάτη του ελληνικού λαού.
    (Χειροκροτήματα από την πτέρυγα της Νέας Δημοκρατίας)
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, θα ήθελα το λόγο.
    ΠΡΟΕΔΡΕΥΩΝ (Σωτήρης Χατζηγάκης): Ένα λεπτό, κύριε Χριστοδουλάκη. Σας είδα.
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Βουλευτές κυρίες Αικατερίνη Παπακώστα, Σοφία Καλαντζάκου, Αθηνά Κόρκα, Σοφία Βούλτεψη, Χρυσή Καρύδη, Αριάδνη Μανούσου-Μπινοπούλου, Ζέττα Μακρή, Έλενα Κουντουρά, Έλσα Παπαδημητρίου, Μαρία Κόλλια- Τσαρουχά και Έλενα Ράπτη κατέθεσαν πρόταση νόμου: «Αντιμετώπιση της ενδοοικογενειακής βίας».
    Παραπέμπεται στην αρμόδια Διαρκή Επιτροπή. 
    Κύριε Χριστοδουλάκη, ζητήσατε, αν κατάλαβα καλά, το λόγο επί προσωπικού. Σας θυμίζω ότι το σχετικό άρθρο 68 περιλαμβάνει δύο περιπτώσεις εγέρσεως προσωπικού ζητήματος. Η πρώτη όταν περιέχεται κάποια υβριστική εκδήλωση ατομικά εναντίον του Βουλευτή. Η δεύτερη περίπτωση όταν υπάρχει απόδοση σε ομιλητή διαφορετικής γνώμης από εκείνη που εξέφρασε.
      Στην μεν πρώτη περίπτωση εγώ δεν διέγνωσα κατά τη διάρκεια της συζητήσεως ότι υπήρχε κάποια καταφρονητική έκφραση του Υπουργού εναντίον σας. Όσον αφορά το δεύτερο, αν υπάρχει άλλη άποψη θα σας δώσω το λόγο, αλλά αν συντρέχει κάτι τέτοιο θα μιλήσετε στο τέλος της συνεδριάσεως βάσει της διατάξεως 6 του αρμοδίου άρθρου. 
      Πριν σας δώσω, όμως, το λόγο, έχει ζητήσει το λόγο ο κ. Καστανίδης. 
      Κύριε Καστανίδη, θέλετε να προηγηθεί ο κ. Χριστοδουλάκης επί προσωπικού;
      ΧΑΡΑΛΑΜΠΟΣ ΚΑΣΤΑΝΙΔΗΣ:  Ναι, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Χριστοδουλάκη, πείτε μας σε τι συνίσταται το προσωπικό σας θέμα. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Σας ευχαριστώ, κύριε Πρόεδρε. 
       Είναι προφανές ότι ο Υπουργός Οικονομίας θέλει να αποφύγει το διάλογο, όπως συστηματικά θέλει να αποφύγει κάθε εμπεριστατωμένη εξήγηση στο Κοινοβούλιο για την απογραφή. 
      ΠΡΟΕΔΡΕΥΩΝ (Σωτήρης Χατζηγάκης):   Κύριε Χριστοδουλάκη, να μην αντιδικούμε. Πείτε μας το προσωπικό σας θέμα. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Γι΄ αυτόν το λόγο είναι προφανές και τώρα ότι βάσει του Κανονισμού επετέθη με χαρακτηρισμούς τους οποίους θεωρώ απαράδεκτους για την Αίθουσα του Κοινοβουλίου εναντίον μου, θέλοντας ουσιαστικά να πλήξει τα ζητήματα τα οποία ανέφερα. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Χριστοδουλάκη δεν θα πάμε τώρα από το παράθυρο να περιγράψουμε τον Κανονισμό. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, δεν ακούσατε και εσείς τους χαρακτηρισμούς, περί δικαιώματος λόγου κλπ.. 
      ΠΡΟΕΔΡΕΥΩΝ (Σωτήρης Χατζηγάκης): Όχι δεν άκουσα. Ποιο είπατε; «Περί δικαιώματος λόγου» είναι πολιτική έκφραση. Υπάρχει υβριστική έκφραση; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Ακούστηκε μία σειρά από προσωπικούς και ούτε καν πολιτικούς χαρακτηρισμούς. Σε αυτούς, λοιπόν, εγώ θέλω να απαντήσω σε μία φράση προς τον κύριο Υπουργό. Όποτε θέλει ας οργανώσουμε μια εμπεριστατωμένη συζήτηση για την περίφημη απογραφή και εκεί θα φανεί ποιος κρατάει τη μεζούρα της κομματικής αμαύρωσης, προκειμένου να μειώσει τη διαχείριση των αντιπάλων του, να μειώσει την ελληνική οικονομία και το ποιος δούλεψε τόσα χρόνια για να βελτιώσει τις επιδόσεις της οικονομίας και το κύρος της χώρας μας στο εξωτερικό. 
      ΠΡΟΕΔΡΕΥΩΝ (Σωτήρης Χατζηγάκης):  Αυτή είναι μια πολιτική δήλωση. Δεν είναι προσωπικό θέμα. 
      Ορίστε, κύριε Καστανίδη. 
      ΧΑΡΑΛΑΜΠΟΣ ΚΑΣΤΑΝΙΔΗΣ:  Κύριε Πρόεδρε, κυρίες και κύριοι συνάδελφοι,  θα κάνω μια σύντομη παρέμβαση.
      Άκουσα τον κύριο Υπουργό των Οικονομικών να συνεχίζει με τον ίδιο μονότονο και κουραστικό τρόπο την προπαγανδιστική τακτική που ακολουθεί τους τελευταίους μήνες η Κυβέρνηση και ο ίδιος. Δεν με εκπλήσσει ότι η Κυβέρνηση και ο παριστάμενος Υπουργός Οικονομίας δεν φαίνεται  να έχουν συνείδηση του τι δραματικές επιπτώσεις επέφεραν στη διεθνή εικόνα της χώρας, αλλά και στο ίδιο το σώμα της οικονομίας οι ατυχείς –για  να χρησιμοποιήσω έναν ήπιο χαρακτηρισμό -  χειρισμοί της Κυβέρνησης στο θέμα της απογραφής.
      Κύριε Υπουργέ, εσείς λέτε ότι δεν θέλετε συμβιβασμούς, που να αφορούν την καθαρότητα της εικόνας στη δημοσιονομική διαχείριση της χώρας, τα δημοσιονομικά μεγέθη; Θέλετε να σας θυμίσω για άλλη μια φορά ότι η τελευταία έκθεση της EUROSTAT, με κομψό, αλλά και ταυτόχρονα αυστηρό ύφος, λέει ότι αποδέχεται τη συνεννόηση με την Κυβέρνηση, γιατί δεν μπορεί μια υπηρεσία της Ευρωπαϊκής Ένωσης να μην αποδέχεται τη συνεννόηση με οποιαδήποτε εθνική κυβέρνηση, ταυτόχρονα, όμως, σας επισημαίνει ότι δεν μπορούν να αλλάζουν οι λογιστικές μεθοδολογίες και προσεγγίσεις από κυβέρνηση σε κυβέρνηση; Επισημαίνει ότι αυτό που ουσιαστικά διεκδικήσατε ήταν διά της απογραφής να αλλάξετε την εικόνα, χρησιμοποιώντας διαφορετικές μεθόδους υπολογισμού των δημοσιονομικών μεγεθών. Γιατί δε το λέτε στον ελληνικό λαό τι περιλαμβάνει η έκθεση της EUROSTAT; Σας μέμφεται, δηλώνοντας ότι είναι υποχρεωμένη να αποδεχθεί τη δική σας λογιστική μεθοδολογία, τη δική σας προσέγγιση στον υπολογισμό δημοσιονομικών μεγεθών. Αλλά σας μέμφεται γιατί αυτές οι αλλαγές δεν πρέπει να γίνονται σε εκλογικούς κύκλους. 
      Εκτός αυτού είναι ή δεν είναι αληθές, κύριε Υπουργέ της Οικονομίας, αυτό που σας έχει επισημάνει πολλές φορές η Αξιωματική Αντιπολίτευση; Τι είδους απογραφή είναι αυτή που επιλέξατε να κάνετε όταν έχετε προσδιορίσει ταυτόχρονα με την αποστολή του αιτήματός σας στα αρμόδια κοινοτικά όργανα το ύψος του ελλείμματος; Έλλειμμα βεβαίως το οποίο, όπως γνωρίζετε, άλλαξε τρεις φορές για να φθάσουμε στο 5,4 με τη δήλωση του Πρωθυπουργού στη Θεσσαλονίκη. 
      Και ακόμη για ποιο συμβιβασμό μιλάτε, κύριε Υπουργέ; Εμείς ζητούμε να μην υπάρχει κανένας συμβιβασμός, να υπάρχει απόλυτη εντιμότητα στη διαχείριση της αλήθειας, και της λογικής. Εσείς ο ίδιος είπατε προηγουμένως ότι πολύ  καιρό πριν αναλάβετε την κυβέρνηση, γνωρίζατε τα προβλήματα και γι’ αυτό ακριβώς είχατε αποφασίσει την απογραφή. Αυτό όμως σας επέβαλε, κύριε Υπουργέ, όχι να τάξετε διακόσιους προεκλογικούς παράδεισους, αν γνωρίζατε ποια ήταν η πραγματική κατάσταση της οικονομίας. Η υποχρέωσή σας ήταν να μην παραπλανήσετε τους Έλληνες πολίτες τάζοντας προεκλογικούς παράδεισους. Και επειδή το επράξατε αυτό ανεντίμως, τώρα ανακαλύψατε τη θεωρία και την πρακτική της απογραφής για να αποστείτε από όσα προεκλογικώς δεσμευθήκατε. Ειδάλλως αν ανακαλύψατε την απογραφή μετά, δηλαδή με τη μεθοδολογία της ταχυδακτυλουργίας, επιβεβαιώνετε αυτό για το οποίο σας κατηγορούν, ότι επιλέξατε λάθος πολιτική για τη χώρα. Αυτή  είναι η αλήθεια, κύριε Υπουργέ. Να μάθετε να συμβιβάζεστε με τη λογική και την αλήθεια. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κύριος Υπουργός. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Κύριε Πρόεδρε, θα αντιπαρέλθω την παραποίηση των διαλαμβανομένων στην έκθεση της Ευρωπαϊκής Στατιστικής Υπηρεσίας. Απλώς θα υπενθυμίσω στον κύριο Κοινοβουλευτικό Εκπρόσωπο της Αξιωματικής Αντιπολίτευσης ότι η έκθεση της Ευρωπαϊκής Στατιστικής Υπηρεσίας, η οποία μόνη της έκανε την απογραφή για τα χρόνια πριν από το 2003 είναι καταπέλτης για την πρακτική της προηγούμενης κυβέρνησης, η οποία δεν σεβάστηκε τους κοινούς κανόνες καταγραφής των ελλειμμάτων για όλες τις Ευρωπαϊκές χώρες. Είναι μια έκθεση καταπέλτης και η έκθεση αυτή θα συζητηθεί. Έχω ζητήσει, όπως ξέρετε ήδη, να συζητήσουμε τα αποτελέσματα του τελευταίου Ευρωπαϊκού Συμβουλίου Υπουργών Οικονομίας στην αρμόδια επιτροπή της Βουλής και θα συζητηθεί με κάθε λεπτομέρεια. Είναι σαφές και από το ανακοινωθέν που βγήκε από το ΕΚΟΦΙΝ ότι καταδικάζεται η πρακτική των κυβερνήσεων του ΠΑΣΟΚ να αποκρύπτουν ελλείμματα και χρέη. Δεν πρόκειται για αλλαγές μεθοδολογίας, αυτό είναι δεδομένο. Πρόκειται για υποεκτίμηση των ελλειμμάτων και των χρεών. 
      Αυτή είναι η πραγματικότητα είτε θέλετε να την αναγνωρίσετε είτε δεν θέλετε. Όπως πραγματικότητα είναι ότι η Νέα Δημοκρατία είχε δεσμευθεί προεκλογικά στον ελληνικό λαό ότι θα αποκαθιστούσε  τη διαφάνεια στα δημόσια οικονομικά. Αυτά κάναμε. Οι κινδυνολογίες σας για όλες τις συνέπειες δεν έχουν καμία, μα, καμία βάση. Η Κυβέρνηση υπεύθυνα χειρίζεται αυτά τα ζητήματα, υπεύθυνα προωθεί την πολιτική της και  η πολιτική που προωθεί είναι συμβατή με τις προεκλογικές δεσμεύσεις της. 
      Δείτε το φορολογικό νομοσχέδιο που συζητάμε. Λέξη προς λέξη περιλαμβάνεται στο προεκλογικό μας πρόγραμμα. Εκεί, γνωρίζοντας τις δυσκολίες που θα αντιμετωπίζαμε, ήμαστε εξαιρετικά φειδωλοί στις υποσχέσεις για φορολογικές ελαφρύνσεις. Αυτά που υποσχεθήκαμε τα κάναμε με το παρόν νομοσχέδιο, το οποίο στο τέλος της ημέρας θα είναι νόμος του κράτους και όλα όσα έχουμε υποσχεθεί θα τα τηρήσουμε διορθώνοντας παράλληλα τη δημοσιονομική κατάσταση που μας κληροδοτήσατε, τη δημοσιονομική κατάσταση με τα τεράστια ελλείμματα και τα τεράστια χρέη που τώρα αντί να απολογείστε γι’ αυτά προσπαθείτε να ρίξετε την ευθύνη σε άλλους. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Καστανίδης. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ομολογώ ότι ορισμένα πράγματα τα αντιλαμβάνομαι με μία αίσθηση του χιούμορ. Ξέρετε, ακούγοντας τον Υπουργό της Οικονομίας συμπέρανα ότι όντως υπευθύνως προωθεί η Κυβέρνηση την πολιτική της!
      Σας υπόσχομαι, κύριε Υπουργέ της Οικονομίας, για να δούμε ποιος διαστρεβλώνει τα πράγματα, ότι στην επόμενη συζήτησή μας και δεν ξέρω αν αυτή η συζήτηση θα είναι για τον προϋπολογισμό, επειδή είμαι ένας από τους πολύ καλούς αναγνώστες των προγραμμάτων σας, θα σας αναγνώσω σημείο προς  σημείο και λέξη προς λέξη, όπως ζητήσατε προηγουμένως, τι λέτε στο προεκλογικό σας πρόγραμμα για τα οικονομικά και τα φορολογικά και τι ρυθμίζετε στο νομοσχέδιό σας. Αυτή την υπόσχεση σας τη δίνω.
      Επίσης θα ήταν πάρα πολύ χρήσιμο να γνωρίζει ο ελληνικός λαός, τι έχει πει η EUROSTAT. Όπως παραδείγματος χάριν λησμονείτε να μας πείτε ότι η EUROSTAT έχει πει ποιος είναι ο παραδεκτός τρόπος υπολογισμού των ελλειμμάτων που αφορούν τις αμυντικές δαπάνες,
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      ή τον τρόπο με τον οποίο εγγράφονται στον προϋπολογισμό και πότε εγγράφονται οι αμυντικές δαπάνες. Είναι πολύ χαριτωμένο το γεγονός το ποτέ δεν αναλάβατε την πρωτοβουλία να καταθέσετε ένα κείμενο της EUROSTAT, ώστε να είναι γνωστά  όλα τα δεδομένα.
      Ως εκ τούτου, θέλω να σας διαβεβαιώσω, κύριε Υπουργέ, ότι εγώ αναγνώσω, σημείο προς σημείο τι λέγατε προεκλογικά στο πρόγραμμά σας και τι κάνετε στο φορολογικό σας νομοσχέδιο. Θα κάνω και μίαν επέκταση. Θα πω τι περιγράφετε στον προϋπολογισμό σας και τι γενικότερα υποσχόσασταν στον ελληνικό λαό. Είμαστε πεπεισμένοι ότι προωθείτε όντως υπευθύνως την πολιτική σας, χωρίς όμως να έχετε κατανοήσει απολύτως ότι με την πολιτική σας αυτή καταστρέφετε μάλλον την οικονομία της χώρας. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, παρακαλώ το λόγο. 
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, θα παρακαλέσω να μιλάτε όσο γίνεται συντομότερα και ήρεμα, γιατί υπάρχει ένας μακρύς κατάλογος ομιλητών Βουλευτών που δικαιολογημένα διαμαρτύρονται.
      Ο κύριος Υπουργός έχει το λόγο. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Μία λέξη μόνο θα πω. Εγώ χαιρετίζω την τελευταία παρέμβαση του Κοινοβουλευτικού Εκπροσώπου του ΠΑΣΟΚ. Δεν έχουμε κανένα πρόβλημα να διαβάσετε και να διαφημίσετε για μία ακόμη φορά το πρόγραμμά μας. Εμείς έχουμε δεσμευθεί ότι το πρόγραμμά μας, το οποίο είναι ένα πρόγραμμα τετραετίας, θα το υλοποιήσουμε. Το υλοποιούμε με το παρόν νομοσχέδιο, το υλοποιούμε με τον αναπτυξιακό νόμο που καταθέσαμε και θα το υλοποιήσουμε και με τις παρεμβάσεις που θα κάνουμε στα επόμενα χρόνια, ώστε στο τέλος της τετραετίας να έχουμε υλοποιήσει όλες τις προεκλογικές μας δεσμεύσεις και η Ελλάδα να είναι διαφορετική από την Ελλάδα, την οποία μας κληροδοτήσατε. Σ’ αυτό δεν έχουμε κανένα πρόβλημα.
      Τώρα αναφορικά με τα πιο τεχνικά σημεία στα οποία αναφερθήκατε έχουν γίνει επανειλημμένως συζητήσεις και έχουν παρουσιαστεί έγγραφα στην Επιτροπή Οικονομικών και Ευρωπαϊκών Υποθέσεων της Βουλής. Μην έχετε καμία αμφιβολία ότι τα έγγραφα αυτά και πολλά άλλα, τα οποία είναι εξαιρετικά καταδικαστικά για εσάς και δεν έχουν παρουσιαστεί ακόμα, θα παρουσιαστούν στη συζήτηση για τον προϋπολογισμό. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό είναι πολύ καλή εξέλιξη, κύριε Υπουργέ, να τα συζητήσουμε επιτέλους στην Εθνική Αντιπροσωπεία. 
      ΠΡΟΕΔΡΕΥΩΝ (Γεώργιος Σούρλας): Ο κ. Κυριάκος Μητσοτάκης έχει το λόγο. 
      ΚΥΡΙΑΚΟΣ ΜΗΤΣΟΤΑΚΗΣ: Κύριε Πρόεδρε, επιτρέψτε μου να ξεκινήσω την παρέμβασή μου κάνοντας ένα σύντομο σχόλιο για το ζήτημα της απογραφής. Δεν είχα πρόθεση να μιλήσω γι’ αυτό το θέμα, αλλά σε συνέχεια της προηγούμενης συζήτησης θέλω να κάνω την εξής επισήμανση. Κύριοι συνάδελφοι της Αξιωματικής Αντιπολίτευσης, κανείς εκτός των τειχών της χώρας δεν έχει επί της ουσίας αμφισβητήσει τα στοιχεία της απογραφής. Αυτό είναι κάτι το οποίο πρέπει να το επισημαίνουμε. Οι μόνοι, οι οποίοι επιμένετε να αμφισβητείτε τα τελικά αποτελέσματα της απογραφής είσθε εσείς. 
      Επίσης οφείλω να υπενθυμίσω στο Σώμα ότι ο κ. Αλμούνια σε τοποθέτησή του έχει με σαφήνεια πει ότι η εικόνα την οποία παρουσιάσαμε μετά την απογραφή απεικονίζει πολύ καλύτερα την πραγματική κατάσταση της οικονομίας απ’ ό,τι η εικόνα, την οποία παρουσιάζετε εσείς. 
      Επίσης, θα ήθελα να υπενθυμίσω στο Σώμα ότι ο Γενικός Διευθυντής της EUROSTAT σε κατάθεσή του στο Ευρωπαϊκό Κοινοβούλιο με σαφήνεια λέει ότι η αύξηση των ελλειμμάτων δεν εξηγείται από μόνη της από την αλλαγή της λογιστικής μεθόδου. 
      Επομένως, κυρίες και κύριοι συνάδελφοι, πρέπει κάποια στιγμή η Αξιωματική Αντιπολίτευση να δώσει μία πολύ σαφή απάντηση στο βασικό ερώτημα το οποίο θέτουμε, πώς είναι δυνατόν όλα τα τελευταία χρόνια να αυξάνεται το χρέος όταν υποτίθεται ότι περιορίζατε τα ελλείμματα. 
      Σήμερα το δημόσιο χρέος έχει ξεπεράσει για πρώτη φορά το τραγικό νούμερο των διακοσίων δισεκατομμυρίων (200.000.000.000) ευρώ. Υπενθυμίζω στο Σώμα ότι το 2000 το δημόσιο χρέος ήταν εκατόν τριάντα οκτώ δισεκατομμύρια (138.000.000.000) ευρώ. Δεν υπάρχει καμία άλλη εξήγηση για την αύξηση του δημοσίου χρέους παρά μόνο η εξήγηση την οποία δίνουμε εμείς, ότι τα ελλείμματα τα οποία εμφανίζετε στους δικούς προϋπολογισμούς δεν ανταποκρίνονταν στην πραγματικότητα. 
      Έρχομαι τώρα, κύριε Πρόεδρε, στο θέμα του φορολογικού νομοσχεδίου. 
      Συζητήθηκε, θα έλεγα, διεξοδικά σ’ αυτήν την Αίθουσα επί της αρχής το νομοσχέδιο αυτό. Νομίζω ότι σε κανένα άλλο νομοσχέδιο μέχρι σήμερα δεν μίλησαν περισσότεροι συνάδελφοι. Αυτό καταδεικνύει τη σημασία του νομοσχεδίου και για εμάς, αλλά φαντάζομαι και για όλο το Σώμα. 
      Θα ήθελα να κάνω κατ’ αρχάς τρεις σύντομες παρατηρήσεις:
      Πρώτον, το νομοσχέδιο αυτό δεν υπάρχει καμία αμφιβολία ότι είναι συνεπέστατο προς τις προεκλογικές μας δεσμεύσεις. Θα έλεγα μάλιστα ότι με το ζήτημα του αφορολόγητου για τα φυσικά πρόσωπα πηγαίνουμε και πιο πέρα από τις προεκλογικές μας δεσμεύσεις, διότι ουδέποτε προεκλογικά είχαμε δεσμευθεί ότι τον πρώτο χρόνο θα αυξήσουμε το αφορολόγητο, όπως και τελικά κάναμε, δείχνοντας την ιδιαίτερη κοινωνική ευαισθησία της Κυβέρνησης.
    Επίσης θέλω να τονίσω ότι το νομοσχέδιο αυτό, όπως τόνισε και ο συνάδελφός μου κ. Γεωργιάδης, κανέναν δεν κάνει χειρότερο. Είναι ένα νομοσχέδιο το οποίο είναι εξαιρετικά ισορροπημένο. Ευνοεί βεβαίως τις επιχειρήσεις, διότι πιστεύουμε ότι αν δεν υπάρξει ουσιαστική μείωση των φορολογικών συντελεστών δεν θα μπορέσουμε να αντιμετωπίσουμε το θέμα, το οποίο όλοι επισημαίνουμε ότι είναι το πρώτο πρόβλημα της ελληνικής οικονομίας και αυτό είναι η ανεργία. Αλλά σε καμιά περίπτωση δεν παραγνωρίζει και τις ανάγκες των χαμηλόμισθων. 
    Τέλος, είναι το καλύτερο δυνατό νομοσχέδιο λαμβάνοντας υπόψη την πραγματική δημοσιονομική κατάσταση της χώρας, όπως αυτή αποκαλύφθηκε από την απογραφή. Μια απογραφή την οποία, ειρήσθω εν παρόδω, εγκρίνουν δύο στους τρεις πολίτες που συμφωνούν με την πολιτική της Κυβέρνησης να αποκαλύψει στον ελληνικό λαό την πραγματική κατάσταση της οικονομίας, έστω και αν αυτή είναι επώδυνη. 
    Και για να μπω, κυρίες και κύριοι συνάδελφοι, στο θέμα της συζήτησης επί των άρθρων, θα ήθελα να ξεκινήσω κάνοντας μια σύντομη αναφορά στην παρέμβαση του Υπουργού σχετικά με τους στόχους ενός φορολογικού νομοσχεδίου. 
    Θα ήθελα να προσθέσω ότι εκτός από τους στόχους που ανέπτυξε ο κύριος Υπουργός, ένας ακόμη στόχος μιας φορολογικής μεταρρύθμισης, ενός φορολογικού νομοσχεδίου, όπως αυτό που ψηφίζουμε, είναι να ενθαρρύνει πολύ συγκεκριμένες συμπεριφορές μέσω φορολογικών εκπτώσεων για δαπάνες, οι οποίες μπορούν να αποβούν προς όφελος του κοινωνικού συνόλου εν γένει. 
    Θα ήθελα να σταθώ με ιδιαίτερη προσοχή στην παράγραφο 4 εδάφιο ζ΄ του άρθρου 2 σύμφωνα με το οποίο δίνεται ένα επιπρόσθετο κίνητρο για την εγκατάσταση φυσικού αερίου με μια έκπτωση της τάξεως του 20% που δίνεται για τέτοιου είδους εγκαταστάσεις. 
    Θεωρώ ότι αυτή η πρωτοβουλία της Κυβέρνησης είναι αναντίρρητα σωστή καθώς προωθεί μια πιο καθαρή μορφή ενέργειας. Και θα ήθελα με αφορμή το συγκεκριμένο άρθρο, να είμαστε ακόμη πιο τολμηροί στα κίνητρα που δίνουμε για τις ανανεώσιμες πηγές ενέργειας. 
    Θα ήθελα να εξετάσετε αν μπορούμε, κύριε Υπουργέ, να προσθέσουμε στο συγκεκριμένο άρθρο μετά τις λέξεις «νέα εγκατάσταση φυσικού αερίου» και τις λέξεις «ηλιοθερμικών και φωτοβολταϊκών συστημάτων». Είναι μια ευκαιρία να μπορέσουμε να δώσουμε ένα επιπρόσθετο φορολογικό κίνητρο για την εγκατάσταση τέτοιων συστημάτων. Και αναφέρομαι συγκεκριμένα σε ηλιοθερμικά συστήματα, δηλαδή ηλιακούς θερμοσίφωνες και σε φωτοβολταϊκά συστήματα, τα οποία μετατρέπουν την ηλιακή ενέργεια σε ηλεκτρική.
    Γνωρίζετε -και έχει γίνει συζήτηση στην Αίθουσα αυτή- ότι βρισκόμαστε εξαιρετικά πίσω ακόμη στη χώρα μας στην προώθηση των ανανεώσιμων πηγών ενέργειας. Κάτω από το 5% της συνολικής ζήτησης της ηλεκτρικής ενέργειας στη χώρα μας καλύπτεται από ΑΠΕ. Έχουμε την υποχρέωση μέχρι το 2010 να φθάσουμε την παραγόμενη ηλεκτρική ενέργεια από ανανεώσιμες πηγές ενέργειας στο 20%. Έχουμε υπογράψει το Πρωτόκολλο του Κιότο. Έχουμε δεσμευθεί ότι θα μειώσουμε τις εκπομπές των αερίων του φαινομένου του θερμοκηπίου. Και μάλιστα η προηγούμενη κυβέρνηση έχει προχωρήσει και στη σύνταξη ενός εθνικού προγράμματος μείωσης εκπομπών αερίου φαινομένου θερμοκηπίου, το οποίο ειδικά για την ηλιακή ενέργεια θέτει εξαιρετικά φιλόδοξους στόχους: Το 35% των θερμικών αναγκών της χώρας μας για ζεστό νερό να καλύπτονται από ηλιακούς θερμοσίφωνες και 15MW ηλεκτρικής ενέργειας να παράγεται από φωτοβολταϊκά. 
    Είναι προφανές, κύριε Υπουργέ, ότι αν δεν δώσουμε κάποιο επιπρόσθετο κίνητρο για την εγκατάσταση τέτοιων συστημάτων που να αξιοποιούν την ηλιακή ενέργεια, δεν θα μπορέσουμε να πετύχουμε αυτούς τους στόχους. Και είναι πραγματικά δυσάρεστο το γεγονός ότι σε μια χώρα όπου ο ήλιος αφθονεί να βρισκόμαστε αυτήν τη στιγμή στη δυσάρεστη θέση μόλις 4,5 MW ηλεκτρικής ενέργειας να παράγονται από ηλιακή ενέργεια όταν το αντίστοιχο νούμερο στη Γερμανία είναι 700 MW και στην Ιαπωνία είναι 1000 MW.
    Ας κάνουμε, λοιπόν, αυτήν την πρώτη παρέμβαση. Ας δώσουμε ένα παραπάνω φορολογικό κίνητρο για την εγκατάσταση τέτοιων συστημάτων. Είναι βέβαιο ότι αυτό από μόνο του δεν θα λύσει το πρόβλημα. Θα χρειαστεί –και η Κυβέρνηση έχει δεσμευτεί να το κάνει- να παρουσιάσουμε ένα συνολικό πλαίσιο προώθησης των ανανεώσιμων πηγών ενέργειας. Ειδικά για το ζήτημα της ηλιακής ενέργειας θα πρέπει να ξαναδούμε την τιμολόγηση της ηλεκτρικής κιλοβατώρας που παράγεται από ηλιακή ενέργεια, η οποία είναι εξαιρετικά χαμηλή στη χώρα μας και δεν δίνει επαρκή κίνητρα για τέτοιου είδους επενδύσεις.


      Είναι πάντως ένα πρώτο βήμα και το προτείνω κύριε Υπουργέ, προκειμένου να καταδείξουμε ότι στο ζήτημα των ανανεώσιμων πηγών ενέργειας η Κυβέρνηση παίρνει συγκεκριμένες φορολογικές πρωτοβουλίες οι οποίες ενθαρρύνουν την εγκατάσταση τέτοιων συστημάτων.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει ζητήσει το λόγο για να κάνει μία προσθήκη.
      (Θόρυβος στην Αίθουσα, διαμαρτυρίες)
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, τέσσερις φορές έχει μιλήσει ο κύριος Υπουργός.
      ΠΡΟΕΔΡΕΥΩΝ (Γεώργιος Σούρλας): Κύριε Γεωργακόπουλε, εσείς διατελέσατε Υπουργός και ξέρετε και τον Κανονισμό. Ο Υπουργός θέλει να παρέμβει προφάνως για κάποια προσθήκη ή τροποποίηση.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, πολλοί συνάδελφοι, έθεσαν το θέμα που έθεσε και ο κ. Μητσοτάκης μόλις τώρα. Είναι γεγονός ότι πρέπει να ενισχύσουμε και με φορολογικά κίνητρα τις ανανεώσιμες πηγές ενέργειας. Γι’ αυτό στο άρθρο 2 στην παράγραφο 4 προτείνω να ενισχύσουμε τη διάταξη ως εξής: Ποσοστό 20% της δαπάνης είτε για την αλλαγή εγκατάστασης, χρήσης καυσίμου από πετρέλαιο σε φυσικό αέριο είτε για νέα εγκατάσταση φυσικού αερίου –και προστίθενται οι λέξεις- ηλιοθερμικών και φωτοβολταϊκών συστημάτων. «Και συνεχίζεται η διάταξη όπως είναι «το ποσό που αφαιρείται δεν μπορεί να υπερβεί τα 500 ευρώ». Με αυτόν τον τρόπο ενισχύουμε με το ίδιο ποσοστό φορολογικά και τη χρήση του φυσικού αερίου και τη χρήση ηλιοθερμικών και φωτοβολταϊκών συστημάτων για να ενισχύσουμε τις ανανεώσιμες πηγές ενέργειας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ήταν απαραίτητο να γίνει αυτό κύριε Γεωργακόπουλε.
      Έχετε το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, το σικέ παιχνίδι πρέπει να γίνεται κατά τέτοιον τρόπο που να μη φαίνεται ότι είναι σικέ γιατί την αβάντα στον κ. Μητσοτάκη θα μπορούσε να την κάνει στο τέλος.
      ΠΡΟΕΔΡΕΥΩΝ (Γεώργιος Σούρλας): Τώρα αυτήν την έκφραση, το σικέ, τι τη θέλατε; Ας τη διαγράψουμε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αφού έτσι είναι, κύριε Πρόεδρε. Να μην τη διαγράψουμε. Ήταν προσυνεννοημένη η όλη ιστορία. 
      ΠΡΟΕΔΡΕΥΩΝ (Γεώργιος Σούρλας): Δεν είναι πρέπουσα φράση.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα μπορούσε να το κάνει με καλύτερο τρόπο ο Υπουργός στο τέλος και να φανεί ότι το μελέτησε το θέμα και όχι έτσι απροκάλυπτα. Για να μην κοροϊδευόμαστε κιόλας εδώ.
      ΚΥΡΙΑΚΟΣ ΜΗΤΣΟΤΑΚΗΣ: Διαφωνείτε κύριε συνάδελφε;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Έχει τεθεί από πολλούς συναδέλφους αυτό το ζήτημα.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δε διαφωνώ επί της ουσίας κύριε Μητσοτάκη. 
      Κύριε Πρόεδρε, υπάρχει ένα θέμα κοινοβουλευτικής τάξεως. Έχω ζητήσει από τον Υπουργό Οικονομικών με αίτηση κατάθεσης εγγράφων να μας πει με ποια μεθοδολογία έγινε η απογραφή και να μας δώσει όλα τα στοιχεία της απογραφής μαζί με την επιβεβαίωση της Τράπεζας της Ελλάδος. Έχουν παρέλθει δυόμισι μήνες και δεν έχω πάρει απάντηση. Επανειλημμένως έχω προκαλέσει δημόσια μέσα στο Κοινοβούλιο και στην κοινοβουλευτική επιτροπή τον Υπουργό, αλλά δεν έχω πάρει απάντηση.
      Είναι θέμα και του Προεδρείου. Πρέπει επιτέλους το Προεδρείο να υπερασπιστεί το κύρος του Κοινοβουλίου. Δε θα απαντήσει στον Γεωργακόπουλο, αλλά στο Βουλευτή. Ας μου απαντήσει ότι δεν σου δίνουμε τα στοιχεία. Χρειάζεται όμως μια απάντηση. Δεν είναι δυνατόν να καταθέτει ο Βουλευτής αίτηση κατάθεσης εγγράφων και να μην παίρνει απάντηση από τον αρμόδιο Υπουργό. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Όλα τα έγγραφα έχουν κατατεθεί στο Κοινοβούλιο πολύ πριν τα ζητήσετε. Δεν υπάρχουν επιπλέον έγγραφα να κατατεθούν. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Να μου έλθει απάντηση πότε έχουν κατατεθεί, αν έχουν κατατεθεί αυτά τα οποία έχω ζητήσει για να τα αναζητήσω. Όχι έχουν κατατεθεί αορίστως στο Κοινοβούλιο. Δεν επιτρέπεται αυτή η περιφρόνηση του Κοινοβουλίου. Δεν κατανοώ γιατί το κάνετε αυτό, κύριε Υπουργέ.
      Έρχομαι στο νομοσχέδιο. Κύριε Υπουργέ, σας άκουσα να μιλάτε για τον αναπτυξιακό χαρακτήρα του νομοσχεδίου. Λέτε ότι με τη μείωση των συντελεστών φορολογίας των κερδών, θα αυξηθούν οι επενδύσεις. Γιατί θα αυξηθούν όταν τα κέρδη που πάνε στις επενδύσεις έχουν μηδενικό συντελεστή; Στο 35% ο συντελεστής είναι μηδέν. Πώς όταν το  35% το κάνετε 25% στα διανεμόμενα κέρδη, στα μερίσματα θα αυξηθούν οι επενδύσεις; Δεν το κατανοώ αυτό.


      Θα ήταν προτιμότερο σας είπα να αυξήσετε τα αφορολόγητα. Όταν ο συντελεστής είναι μηδενικός δεν μπορείτε να μιλάτε για μείωση του συντελεστή για να αυξηθούν οι επενδύσεις. Και αν ακόμα θέλατε το σύστημα να είναι δικαιότερο, θα έπρεπε τα μερίσματα να τα πάτε στην κλίμακα και να μη μας λέτε εδώ ότι φορολογούνται με μεγαλύτερο συντελεστή τα κέρδη από την εργασία, δηλαδή από το συντελεστή. Αυτή είναι η πραγματικότητα, κάτι το οποίο, όμως, δεν το κάνετε. Στόχος σας είναι να απαλλάξετε το κεφάλαιο από τη φορολογία. 
      Όπως γνωρίζετε, για να γίνουν οι επενδύσεις χρειάζεται να μειωθεί το έμμεσο κόστος των επιχειρήσεων. Πρόβλημα κόστους έχουν οι επιχειρήσεις. Θα μπορούσατε ως προς αυτά τα τετρακόσια εκατομμύρια (400.000.000) ευρώ που δεν είναι τετρακόσια εκατομμύρια (400.000.000) ευρώ, αλλά ενάμισι δισεκατομμύριο ευρώ, με έμμεσο τρόπο να μειώσετε το κόστος της εργασίας που έχουν οι επιχειρήσεις. Πάλι στις επιχειρήσεις θα πήγαιναν, αλλά θα έδιναν έναν αναπτυξιακό χαρακτήρα και θα βοηθούσαν μ’ αυτόν τον τρόπο την απασχόληση.
      Εσείς δεν το κάνετε αυτό, γιατί δεν έχετε ως στόχο να αυξήσετε την απασχόληση. Ως στόχο έχετε να απαλλάξετε τα κέρδη του κεφαλαίου από τη φορολογία. Και θα δείτε το αποτέλεσμα, θα δείτε αν έχουμε μεγαλύτερη επιτάχυνση της αύξησης των επενδύσεων από τις φοροαπαλλαγές τις οποίες κάνετε.
      Μειώνετε το συντελεστή φορολογίας των μελών του διοικητικού συμβουλίου. Γιατί; Δεν το κατάλαβα. Τόσα πολλά πληρώνουν τα μέλη του διοικητικού συμβουλίου; Και τι κάνετε; Στην ίδια παράγραφο αυξάνετε το συντελεστή φορολογίας των δημάρχων και των νομαρχών. Δηλαδή, «θα στάξει η ουρά του γαϊδάρου» που λένε, κύριε Υπουργέ. Από τους δήμαρχους και τους νομάρχες θα αυξήσετε τα φορολογικά έσοδα του δημοσίου, ενώ τα μέλη του διοικητικού συμβουλίου θα πρέπει να τα απαλλάξουμε; Απορώ πώς η ΚΕΔΚΕ δεν το πήρε είδηση αυτό και δεν σας έχει πραγματικά ζητήσει να το απαλείψετε.
      Κάνατε και κάτι άλλο. Φοροαπαλλάσσετε την εκκλησία από τους φόρους που πληρώνει από τα ενοίκια. Θέλετε να πω ότι καλά κάνετε; Καλά κάνετε, αλλά προσέξτε. Θα έρθετε προ αδιεξόδου, διότι υπάρχουν και άλλες ομολογίες στην Ελλάδα που έχουν ακίνητα. Και θα πάνε στο Ευρωπαϊκό Δικαστήριο και θα ζητήσουν και αυτά να εξισωθούν με την ορθόδοξη εκκλησία. Δεν είναι μόνο  η ορθόδοξη εκκλησία, είναι και η καθολική εκκλησία, είναι και οι μουσουλμάνοι, οι ισλαμιστές, η ιουδαϊκή θρησκεία και μια σειρά άλλων ομολογιών που έχουν ακίνητα, τα οποία εδώ δεν τα εξαιρείτε. Θα πρέπει ή να τα εξαιρέσετε και αυτά ή κανένα, έτσι ώστε να μην έχετε προβλήματα αύριο, όταν θα πάνε στο Ευρωπαϊκό Δικαστήριο.
      Αλλά το τραγικότερο απ’ όσα κάνετε είναι με τους φαρμακοποιούς και με τους γιατρούς. Είναι απαράδεκτο τους φοροφυγάδες να τους ξαναβάζετε στο δημόσιο, για να συνεχίσουν το ευάρεστο έργο της φοροδιαφυγής.
      Δεν κατάλαβα ένα πράγμα, κύριε Υπουργέ. Λέτε ότι θέλετε να κτυπήσετε τη φοροδιαφυγή. Γνωρίζετε πάρα πολύ καλά ότι το βιβλίο αποθήκης είναι το σημαντικότερο στοιχείο στα λογιστικά βιβλία κατά της φοροδιαφυγής. Έρχεστε και καταργείτε, λοιπόν, το βιβλίο αποθήκης σε δύο μεγάλες κατηγορίες επιχειρηματιών. Γιατί το κάνετε αυτό; Για να μειώσετε τη φοροδιαφυγή ή για να αυξήσετε τη φοροδιαφυγή; Η λογική ότι τα super markets έχουν χιλιάδες είδη και δεν μπορούν να κάνουν απογραφή δεν ισχύει σήμερα στην ηλεκτρονική μας εποχή, όταν ξέρετε ότι όλα τα είδη στο super market λειτουργούν με back codes. Είναι ομαδοποιημένα. Και ξέρετε πάρα πολύ καλά ότι δεν είναι δυνατόν να λέμε σήμερα ότι καταργείται το βιβλίο αποθήκης.
      Και ένα τελευταίο, γιατί δεν θέλω να υπερβώ το χρόνο μου, επειδή χθες μου έκανε αυστηρές παρατηρήσεις ο κύριος Πρόεδρος, ενώ εγώ δεν έχω ποτέ υπερβεί το χρόνο μου. Ακούστηκε εδώ προηγουμένως για τη μεγάλη φτώχεια που υπάρχει στον τουρισμό. Είχαμε την ευκαιρία πριν από μία εβδομάδα ακριβώς να έρθει ο Διοικητής της Τράπεζας της Ελλάδας στην αρμοδία Επιτροπή Οικονομικών Υποθέσεων της Βουλής και να μας ανακοινώσει ότι χάρη στη μεγάλη αύξηση των εσόδων από τον τουρισμό δεν κατέρρευσε το ισοζύγιο πληρωμών της χώρας, όταν έχουμε 25,4% αύξηση των εσόδων από τον τουρισμό.
      Αυτά είπε ο Διοικητής της Τράπεζας της Ελλάδας. Τώρα, εάν άλλα στοιχεία λέει στην επιτροπή και άλλα στοιχεία έχετε εσείς, τότε να μας πείτε ποια είναι η αλήθεια. Θα μου επιτρέψετε, όμως, αυτήν τη στιγμή να πιστέψω τον Διοικητή της Τράπεζας της Ελλάδας.
      Το χειρότερο απ’ όλα είναι ότι θέλετε να θεωρήσετε τις παροχές προς τους εργαζόμενους ως φορολογητέο εισόδημα. Αυτό είναι λάθος και θα ανοίξετε τους ασκούς του Αιόλου. Όταν οι εργαζόμενοι της ΔΕΗ, του ΟΤΕ, του ΕΟΤ και όλων των άλλων δημοσίων επιχειρήσεων που έχουν κάποιες παροχές, πάρουν είδηση τι κάνετε, τότε θα δημιουργηθεί πρόβλημα. Άλλωστε πρέπει να ξέρετε ότι αυτές τις παροχές τις πήραν σε αντάλλαγμα για αυξήσεις που δεν έλαβαν εκείνη την περίοδο. Δεν τους τις έδωσαν έτσι. Δεν έπαιρναν αύξηση, γιατί έπαιρναν κάποιες παροχές και έτσι εξισορροπούνταν το γεγονός ότι δεν έπαιρναν αύξηση. Αν σήμερα φορολογήσουμε αυτές τις παροχές, τότε να ξέρετε ότι ανοίγετε τους ασκούς του Αιόλου.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κύριε Γεωργακόπουλε, πρέπει να σας πω ότι δεν έγιναν ποτέ προσωπικές παρατηρήσεις προς εσάς. Εμείς απλώς προσπαθούμε να τηρούμε το χρόνο.
      Ως προς τη διαμαρτυρία που έγινε προς το Προεδρείο για τη μη κατάθεση εγγράφων, θέλω να σας πω ότι ο Κανονισμός ορίζει ότι τα έγγραφα πρέπει να δοθούν εντός τριάντα ημερών. Αν δεν δοθούν, τότε το άρθρο 134 παράγραφος 2 του Κανονισμού ορίζει ότι η αίτηση κατάθεσης εγγράφων μπορεί να μετατραπεί σε επερώτηση ειδικού χαρακτήρα και μπορείτε εντός δεκαλέπτου να αναπτύξετε τις απόψεις σας πάνω σ’ αυτό το θέμα. Αυτά προβλέπονται, εσείς τα γνωρίζετε, ο Υπουργός τα ακούει και το Προεδρείο κάνει το καθήκον του.
      Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν σε χώρους του κτηρίου της Βουλής τριάντα δύο μαθητές και μαθήτριες και δύο συνοδοί καθηγητές από το 7ο Λύκειο Βόλου.
      Η Βουλή καλωσορίζει τους μαθητές.
      (Χειροκροτήματα από όλες τις πτέρυγες)
      Θέλω να καλωσορίσω και εγώ προσωπικά τους μαθητές και να τους ενημερώσω ότι παρακολουθούν συνεδρίαση νομοθετικού περιεχομένου αρμοδιότητας του Υπουργείου Οικονομίας και Οικονομικών.
      Το λόγο έχει ο κ. Κουτσούκος.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Κύριοι συνάδελφοι, σήμερα συζητούμε το φορολογικό νομοσχέδιο της Κυβέρνησης. Είναι ένα από τα βασικότερα εργαλεία που απομένουν στα χέρια της εθνικής Κυβέρνησης, για δημοσιονομική, κοινωνική και για αναπτυξιακή πολιτική, αφού πλέον λειτουργούμε στα πλαίσια της Ευρωπαϊκής Ένωσης. 
      Προφανώς, ο ρόλος της φορολογίας δεν είναι μόνο αναδιανεμητικός, αλλά υπηρετεί και άλλους στόχους. Εγώ, με την τοποθέτησή μου, θέλω να αποδείξω ότι το φορολογικό νομοσχέδιο της Κυβέρνησης δεν υπηρετεί ούτε το στόχο της αναδιανομής και είναι αμφίβολο αν υπηρετεί το στόχο της ανάπτυξης.
      Πρώτα απ’ όλα, θα ήθελα να απαντήσω σε μία τοποθέτηση που άκουσα από όλους τους συναδέλφους της Νέας Δημοκρατίας, ότι δηλαδή μ’ αυτό το νομοσχέδιο δεν χάνει κανένας. Όμως, πρέπει να δούμε ποιοι χάνουν και ποιοι ωφελούνται.
      Η Κυβέρνηση ισχυρίζεται ότι με την αύξηση κατά 10%, δηλαδή κατά χίλια (1000) ευρώ του αφορολόγητου, ελαφρύνει τους μισθωτούς και τους συνταξιούχους, οι οποίοι, ως γνωστόν, είναι οι βασικοί αιμοδότες του φορολογικού συστήματος. Το μεγαλύτερο ποσοστό της άμεσης φορολογίας προέρχεται από τους μισθωτούς και τους συνταξιούχους. Αν αφαιρέσουμε από τα εισοδήματα που είναι πάνω από έντεκα χιλιάδες (11.000) ευρώ, το αφορολόγητο ποσό των οικογενειακών δαπανών, τότε θα δούμε ότι στα κατώτερα κλιμάκια υπάρχει μία ωφέλεια που ξεκινά από εβδομήντα πέντε (75) ευρώ και σιγά-σιγά, όσο περνάμε στα επόμενα κλιμάκια, δηλαδή, στα φορολογητέα με 30% για εισοδήματα πάνω από δεκατρείς χιλιάδες (13.000) ευρώ, η ωφέλεια γίνεται μόνο δεκαπέντε (15) ευρώ.
      Κύριε Υπουργέ, κύριοι συνάδελφοι, ανατρέχω στα στοιχεία του προϋπολογισμού, όπου προβλέπονται αυξήσεις για τους μισθωτούς γύρω στο 6% και για τους συνταξιούχους γύρω στο 4%. Αυτές δεν είναι οι ονομαστικές αυξήσεις, αλλά μαζί με την ωρίμανση. Γιατί οι ονομαστικές αυξήσεις, όπως έχουμε αντιληφθεί, θα είναι πολύ χαμηλότερες από τον πληθωρισμό.
    Αν, λοιπόν, χρησιμοποιήσουμε αυτό το παράδειγμα, θα δούμε πάρα πολύ εύκολα ότι ένας μισθωτός που έχει πολύ χαμηλές αποδοχές, δηλαδή δεκατρείς (13.000) ευρώ σε ετήσια βάση, άρα εννιακόσια είκοσι οκτώ (928) ευρώ σε μηνιαία βάση και είναι στο όριο των δεκατριών χιλιάδων (13.000) ευρώ, επειδή θα αλλάξει κλίμακα, το υπερβάλλον θα φορολογηθεί με 30%, επομένως θα έχει φορολογική επιβάρυνση εκατόν ενενήντα πέντε (195) ευρώ μείον τα εβδομήντα πέντε (75) που κερδίζει από την αλλαγή της κλίμακας, άρα συνολική επιβάρυνση εκατόν είκοσι (120) ευρώ. 
    Από πού, λοιπόν, προκύπτει, κύριε Υπουργέ, η ελάφρυνση των κατώτερων εισοδημάτων των μισθωτών και των συνταξιούχων; Είναι φανερό ότι δεν πρόκειται για ελαφρύνσεις, αλλά για επιβαρύνσεις και αυτό γίνεται επειδή δεν υπάρχει τιμαριθμοποίηση της φορολογικής κλίμακας, αλλά υπάρχει μόνο το τέχνασμα της αύξησης των χιλίων (1.000) ευρώ στο αφορολόγητο, ενώ οι υπόλοιποι συντελεστές και τα κλιμάκια παραμένουν ως έχουν. Από δω, λοιπόν, προκύπτει από πού θα αυξηθούν οι άμεσοι φόροι κατά 8,5%, όπως προβλέπει ο προϋπολογισμός. 
    Πρέπει να απαντήσουμε και στο άλλο επιχείρημα ότι είναι το πρώτο νομοσχέδιο που δεν επιβάλλει καινούργιους φόρους. Βεβαίως, δεν έχει καμία ρητή διάταξη που να επιβάλει καινούργιους φόρους το νομοσχέδιο, κύριε Υπουργέ, αλλά πρέπει να μας πείτε από πού θα εισπράξετε το 8,5%. Μήπως θα το εισπράξετε από τους φοροελεγκτικούς μηχανισμούς, ενώ είναι γνωστό ότι έχει πέσει η απόδοση των φοροεισπρακτικών μηχανισμών με την πολιτική που ακολουθήσατε; 
    Βέβαια, είναι γνωστό επίσης ότι προτρέξατε να επιβάλετε έμμεσους φόρους το προηγούμενο διάστημα -είναι τα γνωστά τέλη κυκλοφορίας- ενώ παράλληλα την ίδια περίοδο δώσατε «άφεση αμαρτιών» σ’ αυτούς που είχαν παραβάσεις από το ΣΔΟΕ, στους γνωστούς φοροκλέφτες και κατά συνέπεια οι έλεγχοι δεν πρόκειται να συμβάλουν στην αύξηση της άμεσης φορολογίας, γιατί αυτό ενδεχόμενα θα είναι η απάντησή σας. Η απάντηση που προκύπτει από την ανάλυση των στοιχείων είναι ότι το 8,5% αύξηση στην άμεση φορολογία θα προέλθει από τους μισθωτούς, τους συνταξιούχους και τα κατώτερα εισοδηματικά στρώματα.
    Επιτρέψτε μου να κάνω και μία παρατήρηση. Τα προηγούμενα χρόνια έγινε μια σημαντική προσπάθεια να αλλάξει η σχέση της άμεσης με την έμμεση φορολογία. Πού αποτυπώνεται η αδικία του φορολογικού συστήματος; Αποτυπώνεται στη σχέση της άμεσης με την έμμεση φορολογία, διότι την έμμεση φορολογία, όπως είναι γνωστό, την πληρώνουν τα πλατιά λαϊκά στρώματα, όλοι οι πολίτες.
    Με βάση τα στοιχεία που υπάρχουν στην εισηγητική έκθεση του προϋπολογισμού -ια να μην υπάρχουν διαψεύσεις- το 1995 η σχέση ήταν 35,7 άμεση φορολογία, 64,3 έμμεση, δηλαδή,ο λόγος τους 1,8 και το 2003 αυτή η σχέση έγινε 41,7 προς 58,3, δηλαδή ο λόγος τους μειώθηκε στο 1,4. 
    Από την πολιτική που φαίνεται ότι θα ακολουθήσετε και πάλι από τα στοιχεία του προϋπολογισμού, φαίνεται ότι αυτή η σχέση προοπτικά θα αντιστραφεί και θα γυρίσουμε σε μία περαιτέρω αύξηση της έμμεσης φορολογίας. 
    Ποιοι κερδίζουν; Αφού δεν κερδίζουν οι μισθωτοί και τα πλατιά λαϊκά στρώματα, ποιοι κερδίζουν; Κερδίζουν οι μεγάλες επιχειρήσεις, οι ανώνυμες εταιρείες από τη μείωση των συντελεστών, κερδίζουν όσοι έχουν παρανομήσει. Με την «άφεση αμαρτιών» που δώσατε, κερδίζουν αυτοί που έχουν κατά καιρούς συμβάλλει στην κατασπατάληση των πόρων του ελληνικού λαού, του προϋπολογισμού και των ασφαλιστικών ταμείων και είναι χαρακτηριστική η ρύθμιση που έχει να κάνει με γιατρούς και φαρμακοποιούς που έχουν παραβεί τη νομοθεσία. Δεν μπορεί από τη μία μεριά να έρχεται ο Υπουργός Υγείας και να μας παρουσιάζει, ας πούμε, την αύξηση των δαπανών του ΟΠΑ που οφείλεται στην κατασπατάληση των πόρων και από την άλλη εσείς να άρετε τα μέτρα με βάση τα οποία διακόπτονται οι συμβάσεις τους. 
    Πέραν τούτου, το νομοσχέδιο έχει και σοβαρές αντιφάσεις σε σχέση με όσα η Κυβέρνηση ως Αντιπολίτευση έλεγε το προηγούμενο διάστημα. Σας θυμίζω ότι είχε καταγγείλει τη συνάφεια και την επαναφέρει σε μόνιμη βάση. Σας θυμίζω ότι είχε καταγγείλει το ΣΔΟΕ και απλώς του αλλάζει όνομα. 
    Κύριε Πρόεδρε, κλείνοντας θα ήθελα να πω στον κύριο Υπουργό Εθνικής Οικονομίας ότι όταν κάποιος προσπαθεί να υπερασπίσει την πολιτική του, δεν πρέπει να γίνεται απρεπής στις απαντήσεις του. Θεωρώ ως ιδιαίτερα ατυχή και απρεπή τη δήλωση που έκανε –και την επανέλαβε και σήμερα με άλλους όρους- για τη «μεζούρα» όταν απάντησε στον τότε Πρωθυπουργό, στον Κώστα Σημίτη, που τοποθετήθηκε απέναντι σ’ αυτό το εθνικό έγκλημα της απογραφής. 
    Σας ευχαριστώ. 
    (Χειροκροτήματα από την πτέρυγα του ΠΑΣΟΚ )


      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο συνάδελφο, που μίλησε μέσα στα πλαίσια του χρόνου που εδικαιούτο.
      Οι συνάδελφοι κύριοι Ιωάννης Τσακλίδης και Χρήστος Αηδόνης ζητούν ολιγοήμερη άδεια απουσίας τους στο εξωτερικό.
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε.
      Ο κ. Σγουρίδης έχει το λόγο σε αμοιβαία αντικατάσταση με τον κ. Ανδριανόπουλο.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Υφυπουργέ, επειδή διατελέσατε και εκπρόσωπος, πολλές φορές, της Αξιωματικής Αντιπολίτευσης σε θέματα φορολογικά, είναι πρωτοφανές να συζητείται ένα φορολογικό νομοσχέδιο με τριάντα άρθρα και να συζητούνται τα άρθρα όλα μαζί. Πάντα είχαμε δύο ενότητες στα άρθρα και τις τροπολογίες πολλές φορές τις συμπεριλαμβάναμε στη δεύτερη ενότητα. Εν πάση περιπτώσει έτσι αποφασίστηκε. 
      Μου δίνεται τώρα η δυνατότητα στην παρέμβασή μου να είμαι λίγο γενικότερος και όχι ειδικότερος επί των άρθρων. 
      Άκουσα πολλούς νέους συναδέλφους, της Συμπολίτευσης κυρίως, να επαίρονται στα ραδιόφωνα και στην τηλεόραση ότι επιτέλους ήρθε ένα νέο φορολογικό νομοσχέδιο και θα ψηφιστεί στη Βουλή.
      Οφείλω να ενημερώσω τους συναδέλφους ότι κάθε προϋπολογισμός συνοδεύεται και από ένα εκτελεστικό φορολογικό νομοσχέδιο. Δηλαδή δεν έγινε κάτι εξαιρετικό στη Βουλή. Απλώς με την κατάθεση του προϋπολογισμού πρέπει να προϋπάρχει και να ψηφιστεί ένα νομοσχέδιο με το οποίο ο προϋπολογισμός θα εκτελεστεί.
      Το θέμα είναι, ο προϋπολογισμός ο οποίος κατατίθεται, προς ποία κατεύθυνση κινείται και το φορολογικό νομοσχέδιο τι εξυπηρετεί. Είναι σταθεροποιητικό, είναι αναπτυξιακό; Άκουσα προηγουμένως τον Υπουργό κ. Αλογοσκούφη ότι θα κατατεθεί στη Βουλή ο νέος αναπτυξιακός νόμος. 
      Από το προσχέδιο που διαβάσαμε μέσω του internet, οφείλω να πω ότι ο νόμος αυτός είναι θετικός μόνο ως προς τις διακηρύξεις και όχι ως προς την ουσία. Διότι, έχει το εξής τρικ: ότι θα εφαρμοστεί μετά το 2006, όπου εφόσον ισχύουν οι προϋποθέσεις θα μπουν κατηγορίες επιχειρήσεων μέσα σ’ αυτόν τον αναπτυξιακό νόμο. Αλλά ξέρουμε όλοι ότι το 2006 θα έχει αλλάξει η κατανομή του κατά κεφαλήν εισοδήματος στις περιφέρειες, με αποτέλεσμα να πάμε σε άλλες κλίμακες και αυτά τα οποία στο νόμο θα ψηφίσουμε δεν θα μπορούν να εφαρμοστούν. 
      Το φορολογικό νομοσχέδιο μπορεί να κριθεί αν είναι δικαιότερο ως προς την κατεύθυνση των αμέσων και εμμέσων φόρων. Δεν φαίνεται όμως κάτι τέτοιο. 
      Εγώ πιστεύω ότι το φορολογικό νομοσχέδιο από τη στιγμή που υπηρετεί έναν προϋπολογισμό που επιτείνει το κακό οικονομικό κλίμα στη χώρα, το οποίο είναι πολύ σημαντικό για να μπορέσει να προχωρήσει σε επενδύσεις και να δημιουργήσει μία ανάκαμψη, έναν προϋπολογισμό που μειώνει ουσιαστικά τις κοινωνικές δαπάνες, ιδίως στην υγεία και στην παιδεία, έναν προϋπολογισμό που ασκεί περιοριστική πολιτική, έναν προϋπολογισμό που μειώνει το πραγματικό εισόδημα. Κατά βάση δεν δίνεται ούτε μία αύξηση στους μισθωτούς και εργαζόμενους. 
      Άρα, λοιπόν, αυτό το νομοσχέδιο δεν μπορεί να κινείται προς τη σωστή κατεύθυνση. Και κατά βάση στηρίζεται στη δύναμη των αριθμών και θα εξηγήσω τι εννοώ με αυτό. 
      Ενώ στα πολύ χαμηλά εισοδήματα, όπως επισημαίνει και η έκθεση της ΟΚΕ, προσφέρει μικρή φορολογική ελάφρυνση, στα χαμηλά και μεσαία εισοδήματα επιβάλλει μια σημαντική φορολογική επιβάρυνση. Και αυτό είναι η δύναμη των αριθμών της είσπραξης.
      Κάποτε, σε μια δημοτική επιχείρηση ύδρευσης και αποχέτευσης ήθελαν να κάνουν βιολογικό καθαρισμό και αποφάσισαν να φορολογήσουν αυτούς που καταναλώνουν περισσότερο νερό. Απόδειξη ήταν ότι σε ένα χρόνο δεν εισέπραξαν τίποτα, γιατί αυτοί που κατανάλωναν νερό πάνω από εκατό κυβικά ήταν ελάχιστοι. Μόλις προσέθεσαν μία δραχμή στο κυβικό, αυτόματα μαζεύτηκαν τα λεφτά.
      (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
    Εσείς, ενώ φαίνεται στην αρχή ότι κάνετε στα χαμηλά εισοδήματα φορολογική ελάφρυνση, ουσιαστικά η μεγάλη μάζα των χαμηλών και μεσαίων εισοδημάτων τη φορολογείτε με πολύ σημαντική επιβάρυνση. Αυτό κάνετε. Από εκεί τα παίρνετε. Και κατά βάση αυτό το νομοσχέδιο είναι φοροεισπρακτικό με την έννοια προς τα μεσαία στρώματα.
    Επίσης, ως προς το θέμα της περαίωσης των φορολογικών υποθέσεων, η περαίωση των φορολογικών υποθέσεων κινείται προς την κατεύθυνση του να δίνει άφεση αμαρτιών προς τους ασυνεπείς. Αυτό δεν είναι διδακτικό. Ένα φορολογικό νομοσχέδιο θα πρέπει τουλάχιστον αυτούς που είναι συνεπείς να τους επιβραβεύει. Αντιθέτως εσείς επιβραβεύετε τους ασυνεπείς. Και του ότι το κάνετε αυτό χωρίς να στέλνετε ειδοποιητήρια για να μη φαίνεται ότι υπάρχει μια πίεση ως προς τη ρύθμιση των εκκρεμών φορολογικών τους υποθέσεων, θα πρέπει να συνοδευτεί από έντονη δημοσιοποίηση γιατί πολύς κόσμος θα μείνει εκτός νυμφώνος όταν υπάρχουν αυτές οι «ευνοϊκές» ρυθμίσεις για τους ασυνεπείς. 
    Ως προς το θέμα των εκκλησιών. Υπάρχουν και άλλα ευαγή ιδρύματα. Σωστά παρατήρησε ο κ. Γεωργακόπουλος, ότι υπάρχουν και εκκλησίες θρησκευμάτων, όπως μουσουλμανικά τεμένη που έχουν βακούφικη περιουσία, η καθολική εκκλησία, που θα σας οδηγήσουν στο Ευρωπαϊκό Δικαστήριο. Προσέξτε το αυτό. Εγώ ήμουν αντίθετος μ’ αυτήν τη φορολογική ρύθμιση. Αλλά τέλος πάντων αφού την κάνατε, κάντε την ολοκληρωμένη για να μην οδηγηθούμε στο Ευρωπαϊκό Δικαστήριο όπου εκεί θα τα πληρώσουμε διπλά.
    Αναφορικά τώρα με το θέμα των πολυτέκνων –είστε και εσείς πολύτεκνος κύριε Υφυπουργέ- δεν κάνετε τίποτα για τα τρία παιδιά. Δεν υπάρχει τίποτα μέσα στο φορολογικό νομοσχέδιο που να βοηθάει αυτήν την περίπτωση, ενώ ήταν καθαρή εξαγγελία σας.
    Έρχομαι τώρα σε ένα γενικότερο θέμα που ετέθη από τα Εμποροβιοτεχνικά Επιμελητήρια και θα ήθελα λίγο την προσοχή σας, κύριε Υφυπουργέ. Λέτε εδώ ότι όταν τα επιμελητήρια ζητούν να πάρουν κάποια στοιχεία προκειμένου να καθαρίσουν τους δικούς τους καταλόγους απ’ αυτούς που έκλεισαν τις επιχειρήσεις τους και πλέον δεν χρωστάνε, ενώ τα επιμελητήρια συνεχίζουν να τους επιβαρύνουν με τη συνδρομή γιατί θεωρούν ότι αυτές οι επιχειρήσεις είναι εν λειτουργία, τους απαντούν τα δημόσια ταμεία, οι εφορίες κατά βάση ότι τα στοιχεία σύμφωνα με το άρθρο 85 του ν. 3238/1994 είναι απόρρητα, δεν μπορούμε να σας τα δώσουμε. Αντίθετα, η παράγραφος 3 του άρθρου 85 του ίδιου νόμου δίνει τη δυνατότητα στον έφορο να κάνει καταλόγους φορολογουμένων και να δημοσιοποιεί όλα τα στοιχεία και να τοποθετούνται σε πρόσφορη θέση στα καταστήματα των ΔΟΥ και των δήμων και κοινοτήτων που εδρεύει η κάθε ΔΥΟ κλπ.
    Εδώ υπάρχει μια αντίφαση. Ζητούν τα ΝΠΔΔ όπως είναι τα επιμελητήρια, να τους δώσουν στοιχεία για το ποιες είναι οι ενεργές καταστάσεις των επιχειρηματιών για να μπορούν να έχουν συνδρομές και ποια χρονολογία διέκοψε τη λειτουργία της επιχειρήσεως προκειμένου να μην έχει περαιτέρω χρέωση. Εσείς δεν το κάνετε. Μπορεί να μπει μια παράγραφος σε κάποιο άρθρο σύμφωνα με την οποία τα ΝΠΔΔ, όταν τους ζητούνται κάποια στοιχεία, να μην προσκρούουν στο φορολογικό απόρρητο. 
    Τέλος, σύμφωνα μ’ αυτά που είπα προηγουμένως, φαίνεται ξεκάθαρα ότι δεν μπορώ να ψηφίσω κανένα από τα άρθρα, θεωρώντας μάλιστα ότι το νομοσχέδιο δεν κινείται στη σωστή κατεύθυνση.
    ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η κ. Σοφία Βούλτεψη.
    ΣΟΦΙΑ ΒΟΥΛΤΕΨΗ: Από την προηγηθείσα συζήτηση σήμερα διαπιστώνεται για άλλη μια φορά ότι το ίδιο και το ίδιο προπαγανδιστικό τραγουδάκι αναγκαστικά όπως όλα τα προπαγανδιστικά τραγουδάκια που σέβονται τον εαυτό τους πρέπει να καταφύγει στην επανάληψη, δηλαδή στο ίδιο ρεφρέν και αυτό είναι η απογραφή.
    Μου κάνει εντύπωση, κυρίως επειδή αυτό πλέον δείχνει ότι έχει κριθεί από τον ίδιο το λαό και απ’ όλες τις δημοσκοπήσεις προκύπτει ότι ο λαός συμφωνεί με την απογραφή. Και εντυπωσιάζομαι από το γεγονός ότι αυτό δεν γίνεται αντιληπτό από τους συναδέλφους της Αντιπολίτευσης προκειμένου να εγκαταλείψουν αυτήν την τακτική που μοιάζει πλέον με ένα είδος ψύχωσης, δηλαδή έμμονης ιδέας.
      Και μιλώ για ψύχωση, γιατί με βάση μια ψύχωση μπορεί κανείς να ξεχάσει, να μην παρακολουθήσει την πραγματικότητα, να μη δει ότι ο λαός συμφωνεί. Και γιατί συμφωνεί ο λαός; Γιατί ο λαός βλέπει στην καθημερινότητά του ότι η ανάπτυξη δεν έφτασε σ’ αυτόν. Δηλαδή, το γλυκό δεν έφτασε για όλους. Υπήρχε ένα βάζο με γλυκό, που ήταν οι κοινοτικές εισροές, τα έσοδα του κράτους, τα έσοδα από τους φορολογουμένους κλπ. και αυτό το γλυκό κάποιοι το έφαγαν, άδειασαν το βάζο και δεν έμεινε για όλους να φάνε και αυτοί κάτι. Βέβαια, από εκεί και πέρα διαλέγετε τους χαρακτήρες, γιατί τον τελευταίο καιρό γίνεται και συζήτηση τι έπρεπε να κάνουμε και τι δεν έπρεπε να κάνουμε. Ξέρετε τι συμβαίνει σε μια οικογένεια. Και όταν λέμε οικογένεια, εγώ εννοώ ολόκληρη την ευρωπαϊκή οικογένεια. Υπάρχουν εκείνοι που τρώνε το γλυκό από το βάζο και βγαίνουν και το λένε, υπάρχουν εκείνοι που τρώνε το γλυκό από το βάζο και πετάνε το ίδιο το βάζο, ώστε να ξεχαστεί ότι υπήρξε κάποτε γλυκό μέσα στο σπίτι και υπάρχουν και εκείνοι που τρώνε το γλυκό από το βάζο και μετά κρύβονται κάτω από το κρεβάτι και περιμένουν πότε θα τους ανακαλύψουν να τους κατσαδιάσουν.
      Το ζήτημα είναι γι’ αυτό καθ’ αυτό το νομοσχέδιο ότι χρόνια τώρα η EUROSTAT, o ΟΟΣΑ, οι μελέτες μεγάλων οργανισμών λένε ότι η Ελλάδα έχει το πιο άδικο φορολογικό σύστημα, ότι οι φορολογικοί συντελεστές στην Ελλάδα είναι υψηλότεροι, ότι αυτό έχει επίδραση στα θέματα των επενδύσεων, στα θέματα της φτώχειας, της ανεργίας. Και έχω ακούσει εδώ μέσα –το άκουσα και χθες- την άποψη ότι είναι κακό να επανερχόμαστε στο επιχείρημα τι κάνατε επί είκοσι χρόνια. Δεν το καταλαβαίνετε ότι είναι μοιραίο; Προφανώς το εύρος της δημοκρατίας και η ποιότητά της εξαρτάται από το πόσο σεβαστή γίνεται η Αντιπολίτευση και πόσο μεγάλος χώρος της δίδεται να ασκεί κριτική. Όμως, υπάρχει εδώ ένα ειδικό ζήτημα, ότι πράγματι η σημερινή Αντιπολίτευση ήταν στην κυβέρνηση επί είκοσι χρόνια. Και δεν το λέμε εμείς. Οποιονδήποτε Έλληνα να πάτε και να ρωτήσετε επ’ αυτού στο τελευταίο καφενείο της χώρας θα πει «καλά βρε παιδί μου, αφού ήταν κακό το φορολογικό σύστημα και αφού σας κάνουν τώρα τόση κριτική, γιατί δεν το έφτιαχναν τούτοι τόσα χρόνια που ήταν στην εξουσία;». Δηλαδή, το ζήτημα της έξωθεν καλής μαρτυρίας είναι και αυτό στοιχείο της δημοκρατίας. Αυτήν την έξωθεν καλή μαρτυρία τη χρειάζονται και αυτοί που κυβερνούν και αυτοί που αντιπολιτεύονται και αυτοί που νομοθετούν, όλοι οι άνθρωποι σε όλον τον κόσμο και δεν μπορεί να εξαιρεθεί ο χώρος του Κοινοβουλίου. 
      Το ζήτημα της έξωθεν καλής μαρτυρίας στηρίζεται και με ένα άλλο επιχείρημα, που έχει να κάνει με το επιχείρημα που άκουσα από πολλούς συναδέλφους της Αντιπολίτευσης ότι αυτό το νομοσχέδιο ευνοεί τους επιχειρηματίες και όχι τις επιχειρήσεις. Και εδώ πρέπει να θυμηθούμε νομίζω τι προέβλεπαν διάφορες φορολογικές ρυθμίσεις που έγιναν το 2001 και 2002. Και θα σας θυμίσω ότι εκείνες οι φορολογικές ρυθμίσεις δεν είχαν καμία σχέση με την ανακούφιση των ασθενεστέρων. Αν θυμάστε, καταργήθηκε πολλές φορές και έμμεσα το «πόθεν έσχες», δόθηκε η δυνατότητα σε φυσικά πρόσωπα να απαλλάσσονται από την υποχρέωση να δικαιολογούν στην εφορία την προέλευση χρηματικών ποσών που κατέβαλαν, προκειμένου να χορηγήσουν δάνεια σε άλλους ιδιώτες ή επιχειρήσεις. Δηλαδή, ουσιαστικά όσοι αποκτούσαν έσοδα από παράνομες δραστηριότητες τα εμφάνιζαν στην εφορία ως νομίμως αποκτηθέντα, δηλαδή δανεικά. Να μη θυμηθούμε τον περίφημο αυτοτελή φόρο που είχε τότε επιβληθεί για τις μεταβιβάσεις των επιχειρήσεων αιτία θανάτου ή δωρεάς, με αποτέλεσμα οι φόροι που βαρύνουν τις κληρονομιές και τις γονικές παροχές μεγάλων εταιρειών να μετατραπούν σε ψιχία και οι γόνοι μεγαλοεπιχειρηματιών να καταβάλλουν το 1/10 των φόρων που πλήρωναν οι υπόλοιποι κοινοί θνητοί.
      Και βεβαίως, εγώ θυμούμαι και από την επαγγελματική μου δράση ότι επί κυβερνήσεων ΠΑΣΟΚ έγιναν πάρα πολλές ευνοϊκές ρυθμίσεις για τράπεζες, ασφαλιστικές επιχειρήσεις, επιχειρήσεις εισηγμένες στο Χρηματιστήριο. Έγινε μάλιστα και μια ειδική ευνοϊκή ρύθμιση –και θέλω να το πω εδώ και να το θυμίσω- για τους μεγαλοεργολάβους ιδιωτικών και δημοσίων έργων.
      Κυρίες και κύριοι συνάδελφοι, νομίζω ότι η πολυνομία, τα προβλήματα που υπάρχουν στο φορολογικό μας σύστημα, έχει γίνει αντιληπτό ότι επιδρούν στο σύνολο της επιχειρηματικής δράσης, στο πρόβλημα της ανεργίας και της φτώχειας. Αυτό είναι γεγονός. Το πρόβλημα είναι πώς θα το αντιμετωπίσουμε.
      Για να το αντιμετωπίσουμε αυτό χρειάζεται νόμος. Και σήμερα έχει έρθει ένας νόμος που ρυθμίζει πολλές απ΄ αυτές τις πτυχές. 
      Δεν είναι δυνατόν να μπαίνουμε τόσο πολύ στη λεπτομέρεια, διότι όταν μπαίνουμε στη λεπτομέρεια κουράζονται οι άνθρωποι από την πολλή προπαγάνδα και επανέρχονται σε ένα επιχείρημα που δεν σας αρέσει. Στο επιχείρημα γιατί χρειάζεται να τα φτιάξουμε αυτά.
      Το καλοκαίρι αρθρογράφησε ο Πρόεδρος της ΓΣΕΕ, ο κ. Πολυζωγόπουλος, που απ’ ό,τι γνωρίζω είναι στέλεχος του ΠΑΣΟΚ. Και είχε πει επί λέξει: «Το φορολογικό σύστημα έγινε στις δεκαετίες που πέρασαν γραφειοκρατικό, περίπλοκο, αναποτελεσματικό και κυρίως χωρίς κοινωνικό και αναπτυξιακό προσανατολισμό».
      Αυτά, λοιπόν, δεν έγιναν επί κυβερνήσεων της Νέας Δημοκρατίας. Η Νέα Δημοκρατία προσπαθεί αυτήν τη στιγμή να τα διορθώσει.
      Και δεν ξέρω –και θα τελειώσω με αυτό- αν αυτά τα έλεγε τότε ο κ. Πολυζωγόπουλος ή δεν τα έλεγε. Αν δεν τα έλεγε, έχει καλώς. Καταλαβαίνω τους λόγους. Εάν τα έλεγε, πάει να πει ότι δεν είχατε εισακούσει ένα σημαντικό στέλεχός σας, που συμβαίνει να είναι και πρόεδρος της ΓΣΕΕ.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ την κ. Βούλτεψη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στην πρόταση νόμου αρμοδιότητας του Υπουργείου Δικαιοσύνης: «Εφαρμογή της αρχής της ίσης μεταχείρισης ανεξαρτήτου φυλετικής ή εθνικής καταγωγής, θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού».
      Το λόγο έχει ο κ. Σαλαγιάννης.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, εγώ δεν θα μπω στη διαδικασία να ψάχνω πού θα βρουν οι συνάδελφοι της Νέας  Δημοκρατίας το βάζο με το γλυκό. 
      Θέλω, όμως, να κάνω μία τοποθέτηση, γιατί άκουσα σήμερα πάλι τον κ. Αλογοσκούφη, που δεν έχει καταλάβει ότι είναι Υπουργός Εθνικής Οικονομίας της χώρας, δεν είναι Υπουργός της Νέας Δημοκρατίας και τίποτα άλλο. Και δεν έχει καταλάβει ότι οι επικίνδυνες εμμονές, οι ερασιτεχνισμοί, που είναι καταφανείς όταν συνδυάζονται με μικροκομματική εμπάθεια, είναι επικίνδυνος δρόμος. Και εκεί οδηγήθηκε με τον τρόπο που χειρίστηκε τη λεγόμενη απογραφή ο κ. Αλογοσκούφης. Και πρέπει αυτό να το κατανοήσει.
      Επίσης, επειδή όλα αυτά τα ηθικοπλαστικά, ότι παλεύει για την αλήθεια και ότι θέλει να αποκαλύψει την αλήθεια στον ελληνικό λαό, πρέπει να κατανοήσει και ο ίδιος ότι θα καταλάβει πολύ γρήγορα και πολύ εύκολα ο κόσμος ότι δεν είναι μία προσπάθεια αποκάλυψης της αλήθειας, αλλά είναι μία προσπάθεια να αποκρυβεί το ψέμα των παντοειδών υποσχέσεων, που τώρα δεν μπορούν πια να υλοποιηθούν.
      Όλα αυτά τα περί απογραφής και όλοι αυτοί οι αφελείς ερασιτεχνισμοί δεν θα είναι μόνο σε βάρος της χώρας τώρα και μακροπρόθεσμα. Θα είναι συγκεκριμένα και σε βάρος του απλού πολίτη και της τσέπης του.
      Ας δούμε το φορολογικό νομοσχέδιο συνολικά, μαζί με τον προϋπολογισμό που κατατέθηκε και μαζί με τον αναπτυξιακό νόμο, που επίσης κατατέθηκε, για να δούμε ποιες είναι οι επιλογές. Μπορεί η Νέα Δημοκρατία να μην έχει μία στέρεη στρατηγική πού θέλει να πάει τη χώρα, όμως κάνει συγκεκριμένες επιλογές ποιον θέλει να βοηθήσει και ποιον θέλει να επιβαρύνει.
      Στα φορολογικά. Αφού μας είπαν με τον προϋπολογισμό ότι οι αυξήσεις δεν ξεπερνούν το 3%, 3,5% στους συνταξιούχους και τους μισθωτούς, αφού επίσης μας είπαν ότι το ΕΚΑΣ δεν ξεπερνάει τα δεκαπέντε (15), είκοσι (20) ευρώ ανά μήνα ως αύξηση, όπως επίσης και αύξηση στον ΟΓΑ, έρχονται με το φορολογικό για να μας πουν συγκεκριμένα και καθαρά και χωρίς πολλές αναλύσεις ότι μπορεί ανάμεσα στα οκτακόσια (800) και στα εννιακόσια (900) ευρώ το μήνα, σ΄ αυτό το μισθό, να έχει μία ωφέλεια από μηδέν (0) μέχρι εβδομήντα (70) ευρώ, που την παίρνει, όμως, με τους έμμεσους φόρους, την παίρνει και μόνο με την αύξηση των τελών κυκλοφορίας, μόνο με τα ασφάλιστρα και μόνο με την αύξηση της βενζίνης. Την αφαιρεί. 
      Από εκεί και πέρα, όσοι παίρνουν εννιακόσια (900) ευρώ και πάνω το φορολογικό νομοσχέδιο τους θίγει και τους θίγει σαφώς και καθαρώς. Θίγει την τσέπη τους, θίγει με τον τρόπο που δεν αναπροσαρμόζονται οι φορολογικές κλίμακες, με τον τρόπο που γίνεται αυξημένη παρακράτηση του φόρου. 
      Αυτά σε ό,τι αφορά τους μισθωτούς και τους συνταξιούχους.
      Για να δούμε τώρα στις επιχειρήσεις. Στις επιχειρήσεις αυτό που ευνοείται και που είναι καθαρή επιλογή, είναι να ευνοούνται οι επιχειρηματίες και οι μέτοχοι. Όχι οι επιχειρήσεις.
    Στο φορολογικό νομοσχέδιο, εάν κάποιος δει την τριετία, μιλάμε για πεντακόσια δισεκατομμύρια (500.000.000.000) που δίνουμε στην τσέπη των μετόχων και των μεγάλων επιχειρηματιών, στα κέρδη που διανέμονται, όχι στα αδιανέμητα αποθεματικά, που μπορούν να χρησιμοποιούν για επενδύσεις. Από πού θα παρθούν αυτά και πού τα βρίσκει η Κυβέρνηση, εφόσον δεν έχει και είναι σε δυσκολία η οικονομία;
    Πάμε στο αναπτυξιακό νομοσχέδιο. Στο αναπτυξιακό νομοσχέδιο, ιδίως για τις μεγάλες επενδύσεις, πάνω από πενήντα εκατομμύρια (50.000.000) ευρώ, δηλαδή πάνω από δεκαεπτά, δεκαοκτώ (17, 18) δισεκατομμύρια δραχμές, ιδιαίτερο καθεστώς, ιδιαίτερη μεταχείριση. Φτάνει μόνο 25% να είναι η ιδία συμμετοχή. Όλα τα άλλα συνεπιδότηση. Είναι γαλαντομία, γιατί περί αυτού πρόκειται. Να που το σύνολο της πολιτικής, όπως αυτό εκφράζεται με τον προϋπολογισμό, με το φορολογικό και το αναπτυξιακό νομοσχέδιο, έχει συγκεκριμένες επιλογές με ποιον είναι, ποιον αφήνει και ποιον πάει. 
    Κύριε Πρόεδρε, δεν χαίρομαι για το εξής γεγονός: Όλη αυτή η πολιτική, μαζί με την ακρίβεια, που είναι καλπάζουσα, με την πραγματικότητα ότι σε όλους τους αγροτικούς νομούς όλα τα προϊόντα έχουν 30% με 40% μειωμένες τιμές –όσα πουλήθηκαν και δεν είναι στις αποθήκες- δείχνουν ότι η χρονιά που έρχεται, είναι μια εξαιρετικά δύσκολη χρονιά για ένα πολύ μεγάλο μέρος του κόσμου. 
    Η Κυβέρνηση περί άλλων τυρβάζει. Αντιπολιτεύεται πραγματικά την Αντιπολίτευση και δεν έχει την αίσθηση του χώρου, του χρόνου και των προβλημάτων. Νομίζω ότι εάν εκτιμούν ότι οι πολίτες, που ακόμα στις δημοσκοπήσεις τους ανέχονται, μπορούν να πιστεύουν, να ελπίζουν και να προσδοκούν σ΄ αυτήν την πολιτική, κάνουν λάθος. Με την πολιτική τους και με το φορολογικό και με το αναπτυξιακό νομοσχέδιο και με τον προϋπολογισμό θάβουν τις προσδοκίες που τόσο γαλαντόμα είχαν καλλιεργήσει προεκλογικά.
    Ευχαριστώ πολύ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε συνάδελφε.
    Ο κ. Γείτονας έχει το λόγο.
    ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
    Κύριε Υπουργέ, η συζήτηση επί των άρθρων πιστεύω ότι εκ των πραγμάτων και από τη στάση σας καθίσταται και ακαδημαϊκή και ίσως περιττή. Γι’ αυτό και πολλοί συνάδελφοι από όλες τις πτέρυγες ουσιαστικά σήμερα ξανατοποθετήθηκαν επί της αρχής.
    Γιατί το λέω αυτό; Γιατί γίνεται συζήτηση σε μία ομάδα τριάντα άρθρων πολύπλοκων και δυσανάγνωστων, και για εμάς τους μη ειδικούς, αλλά ιδιαίτερα για τους φορολογουμένους. Άρθρου με συμπληρώσεις σε υφιστάμενες διατάξεις, χωρίς καν κωδικοποίηση. Ουσιαστικά ανατρέπεται έτσι το μεγάλο επιχείρημά σας για την προσπάθεια απλοποίησης του συστήματος. 
    Αλλά δεν είναι ακαδημαϊκή η συζήτηση μόνο γι΄ αυτόν το λόγο. Είναι και γιατί ενώ στην επιτροπή έγιναν σημαντικές και αξιοπρόσεκτες επισημάνσεις και από εκπροσώπους της εργοδοσίας και των εργαζομένων, ενώ και στην επιτροπή και στην Αίθουσα έγιναν από συναδέλφους σημαντικές προτάσεις και αναδείχθηκαν προβλήματα στις διατάξεις, η Κυβέρνηση επιμένει στην ακαμψία της.
    Όταν αναφερόμαστε σε φορολογικό νομοσχέδιο, έχουμε συνήθως δύο κατηγοριών διατάξεις. Πρώτον, είναι οι διατάξεις εκείνες που αναφέρονται στη φορολογική κλίμακα, στους συντελεστές. Εδώ ασφαλώς η κάθε πτέρυγα εκφράζει τις απόψεις της, ανάλογα με τις θέσεις της για εκείνους που εκπροσωπεί στην κοινωνία και μπορεί να υπάρχουν διαφωνίες. Εμείς αποδείξαμε ότι πραγματικά το σύστημα δεν γίνεται δικαιότερο και ανοίγει την ψαλίδα εις βάρος των χαμηλών εισοδημάτων των μισθωτών και των συνταξιούχων. 
    Εδώ, όμως, επειδή έχετε κάνει τους υπολογισμούς σας, έχετε καταθέσει και τον προϋπολογισμό, θα μπορούσε να πει κανείς ότι έχετε όντως μια εκ των πραγμάτων δυσκολία να δεχθείτε απόψεις και να αλλάξετε. Έχετε κάνει τους υπολογισμούς και τα νούμερα δεν βγαίνουν.
    Υπάρχει, όμως, και η άλλη κατηγορία των διατάξεων, που αφορούν στην οργάνωση του συστήματος προσδιορισμού, αλλά και ελέγχου των φορολογικών υποχρεώσεων και των φυσικών προσώπων και των επιχειρήματων. Εδώ κάναμε μια σειρά σοβαρές προτάσεις, αναδείξαμε προβλήματα και η Κυβέρνηση έχει τελείως κλειστά αυτιά. 
    Αναρωτιέται κανείς τι νόημα μπορεί να έχει, ιδιαίτερα μια συζήτηση επί των άρθρων, όταν μόνο οριακές τροποποιήσεις, λεκτικές ή σχετικά με συμπλήρωση παραλείψεων δικών σας, μόνο τέτοιες είδαμε στο συγκεκριμένο νομοσχέδιο. 
    Υπάρχει στο νομοσχέδιό σας μια άλλη σειρά «λοιπών» διατάξεων, όπως για παράδειγμα το άρθρο 25. Επιφυλαχθήκατε στην επιτροπή για την Ολομέλεια. Σας κάναμε έκκληση στην επιτροπή να μη δώσουμε αυτό το μήνυμα αμνήστευσης φοροφυγάδων από εισοδήματα που τα απέκτησαν με σύμβασή τους με το δημόσιο -αναφέρομαι σε γιατρούς, ιατρικά εργαστήρια, φαρμακοποιούς- οι οποίοι έκλεψαν μέσα από τη σύμβασή τους το δημόσιο, απέκρυψαν φορολογητέα ύλη. Και έρχεστε και τους αμνηστεύετε. Σας ζητήσαμε να το αποσύρετε. Μας είπατε θα τοποθετηθείτε στην Ολομέλεια και ίσως θα το τροποποιούσατε ή θα το αποσύρατε. Πάλι σήμερα επιμένετε στην διάταξη. 
    Και ερωτώ, γιατί έχω τώρα το δικαίωμα –ξέρετε την προσπάθεια που κάνω από την επιτροπή να το αποσύρετε αυτό το άρθρο. Γιατί δεν το αποσύρετε; Ποιους καλύπτετε; Να μας δώσετε τον κατάλογο εκείνων από τις περιπτώσεις που είπαμε, οι οποίοι είχαν σύμβαση με το δημόσιο, έκλεψαν εισόδημα από το δημόσιο και τώρα τους αμνηστεύετε και θα τους ξανακάνετε σύμβαση με το δημόσιο. 
    Να μας δώσετε τον κατάλογο, κύριε Υπουργέ. Λυπάμαι που αναγκάζομαι να είμαι καχύποπτος.
    Κύριε Πρόεδρε, στο υπόλοιπο του χρόνου που έχω, θα τελειώσω με τρεις επισημάνσεις. 
    Πρώτη επισήμανση: Από ό,τι απεδείχθη, έχουμε μηδαμινές ή και καθόλου ελαφρύνσεις στα χαμηλά εισοδήματα και έχουμε σίγουρα επιβαρύνσεις στα μεσαία εισοδήματα. Μιλάω για το μεσαίο χώρο, είτε αφορά φυσικά πρόσωπα είτε μικρομεσαίες επιχειρήσεις στις οποίες θα επανέλθω. Επιτέλους, η Νέα Δημοκρατία που διακηρύσσει ότι είναι κόμμα του μεσαίου χώρου και στηρίζει, όπως λέει, στο μεσαίο χώρο, αυτόν το χώρο τον χρησιμοποιεί ως υποζύγιο της φορολογικής πολιτικής της;
    Κάνετε με ανισομέρεια στο νομοσχέδιο ορισμένες ελαφρύνσεις και ανοίγετε την ψαλίδα της ανισοκατανομής των βαρών. Έτσι όπως έχετε προσδιορίσει τις διατάξεις, θα φτάσουμε στο σημείο να φορολογείται το εισόδημα από εργασία με διπλάσιους συντελεστές από ότι το εισόδημα μετόχων από μερίσματα. Αυτό λέγεται κοινωνική ευαισθησία ή προσπάθεια εμπέδωσης μιας φορολογικής δικαιοσύνης;
    Μειώνετε και τους συντελεστές για τις επιχειρήσεις. Δεν θα έπρεπε αυτό να το συνδυάσετε –και δεν το κάνατε ούτε και στο αναπτυξιακό νομοσχέδιο τουλάχιστον με την υποχρέωση προώθησης επενδύσεων και δημιουργίας θέσεων εργασίας; Αλλιώς τι νόημα έχει αυτή η ελάφρυνση εάν δεν υπάρχει από την άλλη μεριά καμιά υποχρέωση; Οι ελαφρύνσεις που κάνετε, όπως αποδεικνύεται από την έκθεση του Λογιστηρίου, είναι σε αναλογία δύο υπέρ των επιχειρηματιών, των μετόχων προς μία υπέρ των φυσικών προσώπων. 
    Να έρθω και στα περίφημα άρθρα με την περαίωση. Έχετε ακόμα μια εκκρεμότητα και απέναντί μου, με την έννοια των όσων εζήτησα στην Επιτροπή, και απέναντι στους φορείς και ιδιαίτερα τη ΓΣΕΒΕ.
     Εμείς ισχυριζόμαστε και δεν μπορέσατε να μας αποδείξετε το αντίθετο, ότι η περαίωση είναι φενάκη. Ουσιαστικά επαναφέρεται η συνάφεια και μάλιστα σε ετήσια βάση. Σας ζητήσαμε στην επιτροπή και σας το ζήτησε και ο εκπρόσωπος της ΓΕΣΕΒΕ να δώσετε τρία συγκεκριμένα παραδείγματα. Να μας αποδείξετε εάν πραγματικά οι μικρές αυτές επιχειρήσεις μέσα απ΄ αυτόν το νέο τρόπο: πρώτον απαλλάσσονται από το άγος των αυθαίρετων ελέγχων, -που για μας δεν απαλλάσσονται- και δεύτερον να μας αποδείξετε εάν επιβαρύνονται ή ελαφρύνονται. Δεν δώσατε ακόμα κανένα συγκεκριμένο παράδειγμα.
     Στην προκειμένη περίπτωση, λοιπόν, μη μιλάτε περί περαιώσεως και περί αντικειμενοποίησης των ελέγχων. Ακόμα και η σωστή διάταξη η οποία είχε δρομολογηθεί επί των ημερών μας για τον προσδιορισμό των δαπανών που πρέπει να εκπίπτουν, για να ξέρουν οι επιχειρήσεις ποιες θα είναι, είναι ημιτελής, Διότι δεν αναφέρεται στο ύψος των δαπανών. Και εκεί θα γίνεται το μεγάλο παζάρι. Έστω και αν έχουν προσδιοριστεί ποιες δαπάνες εκπίπτουν, θα είναι το ύψος των δαπανών αντικείμενο «διαπραγμάτευσης». Ρώτησα προχθές τον κύριο Υπουργό γι’ αυτό και δεν απάντησε.
     Όσον αφορά τους ελεγκτικούς μηχανισμούς. Είχατε πει τόσα πράγματα σε βάρος του ΣΔΟΕ. Με αποτέλεσμα έτσι όπως στην πράξη το αδρανοποιήσατε να έχετε κατάρρευση εσόδων. Το επαναφέρετε με αλλαγή ταμπέλας. Βαφτίζετε, όπως είπα στην ομιλία μου το κρέας ψάρι για να είναι πιο νηστίσιμο πιο εύπεπτο για τους φορολογουμένους. Στην πραγματικότητα, το λέει και η ΟΚΕ, το ΣΔΟΕ δεν αλλάζει φύση. Αλλά σας είχα κάνει μία επισήμανση τότε και ενοχληθήκατε στην επιτροπή. Έρχεται στη συνέχεια η ΟΚΕ και με επιβεβαιώνει. Γιατί φοβάμαι ότι όλη αυτή η ιστορία έγινε για να εξασφαλίσετε μέσα από τη νέα ειδική υπηρεσία θέσεις για «δικά» σας παιδιά. Και κατηγορούσατε και κατηγορείτε τους ανθρώπους της ΣΔΟΕ γενικά και αόριστα. Εάν έχετε συγκεκριμένες περιπτώσεις όπου τα στελέχη ενήργησαν κατά παράβαση καθήκοντος να πάνε οι υποθέσεις στη δικαιοσύνη. Αλλά στην προκειμένη περίπτωση της διάταξης δεν βάζετε το λέει και η ΟΚΕ κανένα κριτήριο αντικειμενικό, για αξιοκρατική στελέχωση αυτής της υπηρεσίας. Τουλάχιστον βάλτε κάποια κριτήρια προσόντων που πρέπει να έχουν για να στελεχώσουν την υπηρεσία. Και βάλτε και υποχρεωτικό έλεγχο, πριν τοποθετηθούν σε τέτοια θέση, του πόθεν έσχες που δηλώνουν.
     Τελειώνοντας, κύριε Πρόεδρε, ήθελα να πω ότι το νομοσχέδιο αυτό με τις συγκεκριμένες διατάξεις του, δεν αποκαθιστά ούτε τη φορολογική δικαιοσύνη ούτε κάνει απλούστερο το σύστημα ούτε αντικειμενοποεί τις διαδικασίες ούτε προωθεί τις επενδύσεις. Το ισοζύγιο από το νομοσχέδιο είναι αρνητικό και για τα χαμηλά εισοδήματα, των μισθωτών ιδιαίτερα και των συνταξιούχων, και τα μεσαία εισοδήματα. Αλλά και συνολικά για την οικονομία. Γι’ αυτό και το καταψηφίσαμε επί της αρχής.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Έχει ζητήσει το λόγο ο Υφυπουργός κ. Ρεγκούζας.
     Θα κάνετε κανονική ομιλία ή απλή παρέμβαση;
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Μία σύντομη παρέμβαση, κύριε Πρόεδρε, για δύο λεπτά.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υφυπουργέ, έχετε το λόγο.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, ζήτησα το λόγο για να διευκρινίσω ως έχω υποχρέωση, γιατί υπήρχε πράγματι μία εκκρεμότητα από την επιτροπή σχετικά με το άρθρο 25. 
     Κύριε Γείτονα, θα έλεγα ότι με το ν. 2682/99 έγινε το εξής πρωτόγνωρο. Ενώ για όλα τα αδικήματα της φορολογικής νομοθεσίας προβλέπονται φορολογικές ποινές και ποινικές ενδεχόμενα ποινές, θεσμοθετήθηκε για πρώτη φορά και μάλιστα μόνο γι’ αυτήν την κατηγορία των φορολογουμένων, των πολιτών και το διοικητικό πρόστιμο της διακοπής της σύμβασης εάν υπήρχε με το δημόσιο, για ένα χρόνο. Μετά από ένα χρόνο …
     ΚΩΝΣΤΑΝΤΙΝΟΣ ΓΕΙΤΟΝΑΣ: Τουλάχιστον για ένα χρόνο.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Για ένα χρόνο, το λέει ακριβώς, κύριε Γείτονα. Διαβάστε το.
     ΚΩΝΣΤΑΝΤΙΝΟΣ ΓΕΙΤΟΝΑΣ: Διαβάστε το εσείς.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Έλεγε για ένα χρόνο. Δεν έλεγε τουλάχιστον για ένα χρόνο. Διαβάστε το καλά. Επιμένω σ΄ αυτό. Οι καταργούμενες διατάξεις είναι στη διάθεσή μας.
     Μετά απ΄ αυτό, λοιπόν, είδαμε εμείς ότι παραδείγματος χάρη για τις τεχνικές εταιρείες, για τις διαφημιστικές εταιρείες που διαπιστώνονται τέτοιες παρεμβάσεις και μάλιστα πολύ μεγαλύτερης έκτασης, δεν υπήρχε τέτοιο διοικητικό μέτρο. Πώς είναι δυνατόν, λοιπόν, για τους εργολάβους …
     ΚΩΝΣΤΑΝΤΙΝΟΣ ΓΕΙΤΟΝΑΣ: Είναι διαφορετικό αυτό.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Αφήστε με να ολοκληρώσω. Δεν είναι για απογραφή. 
     Λέω, λοιπόν, πώς είναι δυνατόν για τους εργολάβους που έχουν μεγαλύτερες παραβιάσεις πολλές φορές, για τις διαφημιστικές εταιρείες που έχουν χρήση πλαστών και εικονικών τιμολογίων να μην έχουμε διοικητικά πρόστιμα και να έχουμε για τους γιατρούς, που ενδεχομένως μέσα σ΄ αυτούς να υπάρχουν και κάποιοι που διετέλεσαν αδικήματα που αφορούν ποσά μεγάλης αξίας. 
      Για λόγους δικαιοσύνης ή πρέπει να διευρύνουμε το μέτρο για όλους ή πρέπει να το καταργήσουμε και γι’ αυτήν την κατηγορία των πολιτών. Αυτό μόνο κάνουμε και τίποτα περισσότερο. 
      Όσον αφορά το δεύτερο θέμα που θέσατε, κύριε Γείτονα, σχετικά με τη μείωση του συντελεστή για τα μερίσματα, θα πρέπει να ξέρετε ότι οι ανώνυμες εταιρείες φορολογούνται άπαξ με ένα συντελεστή. Οι μισθοί που παίρνουν τα μέλη του διοικητικού συμβουλίου είναι εξομοιωμένοι με τα κέρδη αυτών των επιχειρήσεων και παρακολουθούν τους συντελεστές των επιχειρήσεων. Είναι ειδική περίπτωση της φορολογίας που δεν μπορεί να ανατραπεί και να πούμε ότι οι αμοιβές θα πάνε με το 40%.
      Κύριοι συνάδελφοι, δεν ήσασταν χθες εδώ που έδωσα απαντήσεις για όλα αυτά τα ζητήματα. Επειδή όμως είσθε σήμερα να σας πω ξεκάθαρα ότι η Κυβέρνηση δεν διέπεται από σχιζοφρενική λογική. Δεν είναι δυνατόν με το άρθρο 5 παράγραφος 17 να καταργούμε τη συνάφεια και να την καταδικάζουμε γιατί απέσταξε την επιχειρηματικότητα και από την άλλη στο ίδιο νομοσχέδιο να τη θεσμοθετούμε. Είναι αδιανόητα αυτά τα πράγματα. 
      Τι κάνουμε, λοιπόν, με τη δεύτερη περίπτωση; Περαιώνουμε αυτόματα υποθέσεις με κάποιες προϋποθέσεις εάν υπάρχουν. Τίποτα πέραν αυτού. 
      Και βεβαίως, τα εφευρήματα περί επαναφοράς της συνάφειας μπορεί να δηλώνουν πενία πολιτικών επιχειρημάτων, αλλά μετά απ’ όλες αυτές τις εξηγήσεις που έχουν γίνει κατά τη διάρκεια των συζητήσεων και στην επιτροπή και στην Ολομέλεια, δεν μπορεί να επιμένετε να μας κατατάσσετε σε σχιζοφρενικούς ανθρώπους, σκεπτόμενους μάλιστα κατά τρόπο περίεργο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Παντούλας έχει το λόγο.
      ΜΙΧΑΗΛ ΠΑΝΤΟΥΛΑΣ: Σας  ευχαριστώ.
      Εγώ, κύριε Υφυπουργέ, θα σταθώ σε κάποιες λέξεις οι οποίες κατά κόρον χρησιμοποιήθηκαν εδώ μέσα. Η τοποθέτησή μου έχει να κάνει μ’ αυτές τις έννοιες.
      Κατά κόρον χρησιμοποιήθηκαν από σας και από τον κύριο Υπουργό οι λέξεις «ειλικρίνεια» «υπευθυνότητα» και «πολιτική αξιοπρέπεια». Θέλω, λοιπόν, να σας πω το εξής: 
      Όλα τα στελέχη της Νέας Δημοκρατίας προεκλογικά αλλά και μετεκλογικά για κάποια περίοδο υπόσχονταν στους επιχειρηματίες της Ηπείρου ότι με το νέο φορολογικό νομοσχέδιο θα υπάρξει επιπλέον φορολογική ελάφρυνση στα μικτά κέρδη των επιχειρήσεων  ποσοστού 5%. Σας προτείνω, λοιπόν, στα πλαίσια της ειλικρίνειας, της αξιοπιστίας και της υπευθυνότητας να το νομοθετήσετε.
      Το δεύτερο που θέλω να πω αφορά την παράγραφο 5 του άρθρου 6 που γενικά αναφέρεται σε κοινωφελή ιδρύματα κ.ο.κ.. Εγώ μιλώ τώρα μόνο για τα ηπειρωτικά κληροδοτήματα. 
      Καταθέτω για τα Πρακτικά της Βουλής την κατάσταση όπου υπάρχουν ειδικές φοροαπαλλακτικές διατάξεις για κοινωφελή ιδρύματα δεκαοκτώ τον αριθμό. Ιδρύματα πολιτισμού, ιδρύματα που έχουν στην προμετωπίδα τους πολιτικά πρόσωπα κ.ο.κ.. Σωστά γίνεται αυτό που γίνεται. Σας ερωτώ όμως: Είναι μικρότερης σημασίας τα ιδρύματα ή προσέφεραν λιγότερα αυτά τα οποία στέγασαν το νεοελληνικό κράτος, πολλαπλές υπηρεσίες του ελληνικού κράτους; Όλα αυτά προέρχονται από δωρεές ηπειρωτικών κληροδοτημάτων. Για παράδειγμα, το Πανεπιστήμιο Αθηνών, η Ακαδημία Αθηνών, το Πολυτεχνείο, το Ωδείο Αθηνών, η Γεννάδιος Βιβλιοθήκη, η Ριζάρειος Σχολή, το Παναθηναϊκό Στάδιο, τα Ορφανοτροφεία Σταύρου και Χατζηκώστα, η Εθνική Τράπεζα, η Σχολή Ευελπίδων και τόσα άλλα. 
      Κύριε Υπουργέ, το λέω αυτό διότι έχω στα χέρια μου την πρόταση νόμου την οποία καταθέσατε στις 10.10.2000 και συζητήθηκε στις 13.2.2001 στη Βουλή την οποία υπογράφουν δεκαοκτώ Βουλευτές της Νέας Δημοκρατίας εκ των οποίων σήμερα οι επτά είναι Υπουργοί. 
      Υπουργοί είναι οι εξής: Δημήτριος Σιούφας, Προκόπης Παυλόπουλος, Γεώργιος Αλογοσκούφης, Αδάμ Ρεγκούζας, Σταύρος Καλογιάννης, Αναστάσιος Νεράντζης, Γεώργιος Σαλαγκούδης. Είναι και ένας Γενικός Γραμματέας ο κ. Τρυφωνίδης. Οι υπόλοιποι είναι απλοί Βουλευτές ή δεν εξελέγησαν.
      Ερωτώ, λοιπόν, γιατί την πρόταση νόμου την οποία υποβάλατε και υποστηρίξατε με θέρμη σ’ αυτήν την Αίθουσα στις 13.2.2001 δεν την υλοποιείτε στην παράγραφο 5, του άρθρου 6 για τα ηπειρωτικά κληροδοτήματα;
      Θα καταθέτω στη Βουλή την πρόταση νόμου την οποία εσείς υποβάλατε και υποστηρίξατε.
      Θα καταθέσω επίσης το έγγραφο με αριθμό πρωτοκόλλου 32/10.5.2004 της Ένωσης Ζαγορισίων προς τον Υπουργό κ. Αλογοσκούφη, όπου του λένε τα εξής: «Παρακολουθήσαμε από κοντά τη συστηματική και δυναμική αντίδραση των Βουλευτών της Νέας Δημοκρατίας εντός και εκτός Κοινοβουλίου από της επομένης της δημοσιεύσεως του νόμου με κορύφωση τη συζήτηση της πρότασης νόμου στην Ολομέλεια της Βουλής την Τρίτη 13.2.2001. Τη συζήτηση παρακολούθησε το μέλος της ενώσεώς μας τάδε με τον οποίο είχατε τακτική συνεργασία». 
      Ακούστε παρακάτω τι προέκυψε απ’ αυτήν τη συνεργασία: «Ολόκληρη η συζήτηση της πρότασης όπως έχει καταγραφεί στα Πρακτικά της Βουλής δημοσιεύτηκε στην εφημερίδα μας «Ζαγορισιακά Νέα», Ιανουάριος, Φεβουάριος, Μάρτιος 2001, αριθμός φύλλου 35.  Το φύλλο αυτό της εφημερίδας κυκλοφόρησε σε μεγάλο αριθμό αντιτύπων στους διαμένοντας στην Αθήνα και Πειραιά συμπατριώτες μας και όχι μόνο καθώς και στους διαμένοντας στην ακριτική περιοχή του Νομού Ιωαννίνων Ζαγόρι». Και καταλήγοντας λένε προς τον κύριο Υπουργό ότι πρωτοστάτησε στην κατάρτιση και συζήτηση της πρότασης νόμου. Γι’ αυτό τον παρακαλούν πολύ να λάβει κάθε πρόνοια για την απαλλαγή των κοινωφελών ιδρυμάτων από τη βαριά και άδικη φορολογία που επέβαλε ο προηγούμενος νόμος. 
      Σας κατέθεσα, επίσης, ερώτηση στη Βουλή, κύριε Υπουργέ, και μου απαντήσετε στις 14.6.2004. Μου απαντάτε ότι «η αναγκαιότητα για περαιτέρω ευνοϊκή μεταχείριση των φιλανθρωπικών σωματείων θα εξεταστεί στα πλαίσια της φορολογικής μεταρρύθμισης και οι εύλογες προτάσεις θα ληφθούν υπόψη σε μελλοντική τροποποίηση του νόμου». Και επί πλέον στο τέλος λέτε «σας γνωρίζουμε ότι η επιτροπή που έχει συσταθεί για την αναμόρφωση της φορολογίας εισοδήματος μεταξύ των άλλων θα εξετάσει εκ νέου τη φορολογική μεταχείριση των εισοδημάτων που αποκτούν όλα τα νομικά πρόσωπα μη κερδοσκοπικού χαρακτήρα». Υπογραφή. Αδάμ Ρεγκούζας. 
      Θα καταθέσω την πρότασή μου και για το ένα θέμα και για το άλλο για να τροποποιήσετε το σχετικό άρθρο και να είστε πλέον ειλικρινής και αξιόπιστος και συνεπής και υπεύθυνος σε πολιτικό επίπεδο, γιατί διαφορετικά δεν μπορεί να χαρακτηρίζεται αξιοπιστία και υπευθυνότητα το γεγονός ότι το 2001 καταθέτετε αυτήν την πρόταση ως Βουλευτής της Αντιπολίτευσης και όντας Υπουργοί όλοι σας να αλλάζετε την πρόταση νόμου. 
      Η παράθεση αυτών των στοιχείων δεν μπορεί παρά να δεσμεύει απολύτως και τον Υπουργό και τον Υφυπουργό που υπέγραψαν αυτήν την πρόταση νόμου. Να αποδεχθείτε τώρα τις συγκεκριμένες προτάσεις τις οποίες θα σας καταθέσω. Άρνηση να δεχθείτε αυτές τις προτάσεις, κύριε Υφυπουργέ, σημαίνει άρνηση του εαυτού σας, αφού εσείς τις προτείνατε και μάλιστα με πρόβλεψη άμεσης εφαρμογής. Λέτε στην πρόταση νόμου, από τη δημοσίευση στην Εφημερίδα της Κυβερνήσεως και τη ζητούσατε τότε από την κυβέρνηση του ΠΑΣΟΚ από το Φεβρουάριο του 2001.
      Δυστυχώς, όμως, η Κυβέρνηση της Νέας Δημοκρατίας επέλεξε την Ήπειρο ως σημείο όπου η πλήρης διάσταση προεκλογικών λόγων και μετεκλογικών πράξεων είναι απολύτως εμφανής. 
    Τότε είχαμε πλειοδοσία υποσχέσεων. Τώρα έχουμε μειοδοσία πολιτικών κυβερνητικών πράξεων. Τίθεται λοιπόν ζήτημα αξιοπιστίας, αν δεν δεχθείτε τις προτάσεις αυτές. Τίθεται ζήτημα αξιοπιστίας της πολιτικής της Νέας Δημοκρατίας, εξαπάτησης των πολιτών, γιατί αυτά τους υποσχεθήκατε και σας λένε στο έγγραφο «εμείς το μοιράσαμε παντού και έτσι ψήφισε ο κόσμος». Και εν τέλει, εκτός απ’ αυτό, τίθεται ζήτημα υπονόμευσης και της ουσίας της λαϊκής ψήφου, δηλαδή, της ουσίας του δημοκρατικού μας πολιτεύματος. 
    Είναι κρίμα, κύριε Υπουργέ, να μη δεχθείτε τις συγκεκριμένες προτάσεις, τις οποίες θα επαναλάβω. 
    Πρώτον, τα μικτά κέρδη των επιχειρήσεων της Ηπείρου να εκπίπτουν της φορολογίας σε ποσοστό 5% επιπλέον των προβλεπομένων και δεύτερον, για το άρθρο 6, να μειωθεί ο φόρος για τα κοινωφελή αυτά ιδρύματα, δηλαδή για τα ηπειρωτικά κληροδοτήματα. Να φορολογούνται τα εισοδήματά τους από μισθώματα για το οικονομικό έτος 2005 με συντελεστή 5% -εσείς το αφήνετε 10%, ό,τι ισχύει- ο οποίος να μειωθεί στο 4% για τα εισοδήματα του 2006 και στο 3% για τα εισοδήματα του οικονομικού έτους 2007 και εφεξής. 
    ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε. 
    ΜΙΧΑΗΛ ΠΑΝΤΟΥΛΑΣ: Ολοκληρώνω, κύριε Πρόεδρε. 
    Εσείς το πάτε μέχρι το 4% το 2008. Η πρόταση νόμου ήταν 3% από το 2001. Εγώ σας κάνω και κλιμάκωση. 
    Επίσης, αν δεν μπορείτε να το κάνετε τώρα, να δεσμευτείτε για την κατάργηση του συμπληρωματικού φόρου 3% που το προβλέπατε, όπως επίσης και για την κατάργηση του φόρου μεγάλης ακίνητης περιουσίας, που επίσης το προβλέπατε στην πρόταση νόμου. Σας ευχαριστώ πάρα πολύ. 
    (Χειροκροτήματα από την πτέρυγα του ΠΑΣΟΚ)
    (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, ο κύριος Υπουργός θέλει να κάνει μία μικρή παρέμβαση. 
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Είναι ανάγκη να κάνω αυτήν τη διευκρίνιση, επειδή ο συνάδελφος επικαλέστηκε και παλιότερη πρόταση νόμου Βουλευτών της Νέας Δημοκρατίας, μεταξύ των οποίων και εγώ προσωπικά. 
    Κύριε συνάδελφε, αν πάρετε και την τροπολογία της Κυβέρνησης που συνοδεύει αυτό το νομοσχέδιο και την οποία θα συζητήσουμε σε λίγο, εκεί ακριβώς φαίνεται καθαρά ότι κάνουμε μια ρύθμιση για τα κοινωφελή ιδρύματα. Λέμε ότι εξαιρούνται οι δωρεές ή χορηγίες προς τα κοινωφελή ιδρύματα. 
    Για τα κοινωφελή ιδρύματα, λοιπόν, μ΄ αυτήν τη ρύθμιση και μ΄ αυτή που είναι μέσα στο νομοσχέδιο καταργούμε το φόρο 10% που προερχόταν από φόρους στα εισοδήματα από άλφα πηγή, δηλαδή από ακίνητα. Καταργείται, λοιπόν, αυτός ο φόρος για τα κοινωφελή ιδρύματα. 
    Για τα υπόλοιπα νομικά πρόσωπα μη κερδοσκοπικού χαρακτήρα ήθελα να πω ότι ανέκαθεν φορολογούντο με 35%. Εμείς κάνουμε ένα βήμα. Μειώνουμε σταδιακά αυτό το 35%, γιατί εξομοιώνεται με τα υπόλοιπα νομικά πρόσωπα στο 25%. Άρα, λοιπόν, είμαστε συνεπέστατοι στην προεκλογική μας δέσμευση και δεν είναι αληθές ότι ξεχάσαμε το τι λέγαμε χθες και το τι κάνουμε σήμερα. Έχουμε μια πλήρη ευθυγράμμιση λόγων και έργων. 
    ΜΙΧΑΗΛ ΠΑΝΤΟΥΛΑΣ: Αντιγράψτε την πρόταση νόμου. Μόνο τότε θα είστε αξιόπιστοι. 
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε μη διακόπτετε.
    Ευχαριστώ, κύριε Υπουργέ. 
    Κυρίες και κύριοι συνάδελφοι, ο συνάδελφος  κ. Μανώλης Όθωνας, Βουλευτής Ρεθύμνου ζητεί ολιγοήμερη άδεια απουσίας στο εξωτερικό τη Δευτέρα 29-11-2004 και την Τρίτη 30-11-2004. 
    Εγκρίνει η Βουλή; 
    ΟΛΟΙ ΟΙ  ΒΟΥΛΕΥΤΕΣ: Μάλιστα, μάλιστα. 
    ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε. 
    Ο κ. Μπαντουβάς έχει το λόγο. 
    ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε. 
    Κυρίες και κύριοι συνάδελφοι, το παρόν φορολογικό νομοσχέδιο που συζητούμε σήμερα παρέχει σημαντικό αριθμό διατάξεων, οι οποίες σε ακολουθία με τις προεκλογικές δεσμεύσεις της Νέας Δημοκρατίας αποσκοπούν αφ’ ενός μεν στην ανακούφιση των χαμηλοτέρων εισοδηματικά κοινωνικών ομάδων, αφ’ ετέρου δε στην ενίσχυση των επενδύσεων και των εξαγωγών, μέσω της γενναίας μείωσης της φορολόγησης των επιχειρήσεων και των λοιπών κινήτρων που τους παρέχει. 
    Αναμφισβήτητα χρειάζεται να γίνουν πολλά ακόμα για να ανέβει δραστικά το βιοτικό επίπεδο του μέσου Έλληνα πολίτη. Η αύξηση του αφορολόγητου ορίου κατά χίλια (1.000) ευρώ στο άρθρο 1 εκτιμάται ότι θα συμβάλει, έτσι ώστε πολλές εκατοντάδες χιλιάδες Έλληνες πολίτες, χαμηλόμισθοι και χαμηλοσυνταξιούχοι, να μη φορολογούνται πλέον. Η αύξηση του ποσοστού έκπτωσης από το φόρο από το 15% στο 20% για ιατρικές δαπάνες, άρθρο 1 παράγραφος 7, για ενοίκιο κύριας κατοικίας, αλλά και για ενοίκιο τέκνων που σπουδάζουν μακριά από την οικογενειακή εστία, για τα δίδακτρα φροντιστηρίων, καθώς και για τους τόκους στεγαστικών δανείων που χορηγήθηκαν από την 1-1-2003, αν μη τι άλλο θα ανακουφίσουν κατά το μάλλον ή ήττον την πλειονότητα των ελληνικών νοικοκυριών που μαστίζονται από την ακρίβεια και την κατακόρυφη αύξηση του κόστους ζωής που συντελέστηκε τα τελευταία χρόνια. 
      Η Κυβέρνηση της Νέας Δημοκρατίας αποδεικνύει έμπρακτα το ενδιαφέρον της για τους ακρίτες μας. Με το άρθρο 1 παράγραφος 6 διπλασιάζει από τριάντα (30) ευρώ στα εξήντα (60) τη μείωση του φόρου για κάθε τέκνο φορολογούμενου, ο οποίος κατοικεί ή εργάζεται σε παραμεθόριες περιοχές. 
      Επιπλέον, με το άρθρο 2 παράγραφος 2, σε μία προσπάθεια παροχής κινήτρων για την τόνωση της αποκέντρωσης και τη μετακίνηση νέων επιστημόνων του εργατικού δυναμικού στην περιφέρεια προβλέπεται έκπτωση του ποσού του μισθώματος που θα καταβάλουν όσοι εγκαθίστανται εκτός Αθηνών και Θεσσαλονίκης. 
      Κυρίες και κύριοι συνάδελφοι, θεωρώ πως το ισχυρό χαρτί του νομοσχεδίου που συζητούμε, είναι το άρθρο 3, με το οποίο επιτυγχάνεται η δραστική μείωση της φορολογίας των επιχειρήσεων προς τήρηση των προεκλογικών υποσχέσεων από τη Νέα Δημοκρατία και απογοήτευση της Μείζονος Αντιπολίτευσης, η οποία διατείνεται πως η Κυβέρνηση δεν μπορεί να εφαρμόσει στην πράξη τις προεκλογικές της εξαγγελίες. Η μείωση του φόρου των επιχειρήσεων από το 35% στο 25% τα επόμενα τρία χρόνια αποτελεί ένα πρώτο κίνητρο για αύξηση των επενδύσεων στη χώρα μας και ανάπτυξη του επιχειρηματικού κλάδου, ο οποίος μπορεί να προσφέρει πολλά στην αύξηση του ΑΕΠ.
      Στο ίδιο πλαίσιο κινούνται οι ρυθμίσεις για τη μειωμένη προκαταβολή φόρου εισοδήματος κατά 50% για τις νεοϊδρυθείσες επιχειρήσεις κατά τα τρία πρώτα χρόνια της λειτουργίας τους, καθώς επίσης και τα κίνητρα συγχώνευσης των μικρομεσαίων επιχειρήσεων.
      Παρ΄ όλα αυτά, έχω την αίσθηση ότι στο παρόν νομοσχέδιο παραβλέπεται ένας ολόκληρος επιχειρηματικός κλάδος που προσφέρει τα μέγιστα στην πατρίδα μας και εννοώ τον τουριστικό κλάδο. 
      Κυρίες και κύριοι συνάδελφοι, θα πρέπει κάποτε σ’ αυτήν τη χώρα να μάθουμε να κρατούμε μία σταθερή γραμμή σε όλους τους τομείς της ζωής μας, να τηρούμε σταθερές πορείες για να φθάνουμε στους στόχους μας και όχι να πράττουμε σήμερα έτσι και αύριο διαφορετικά. Τα ζιγκ-ζαγκ δεν κάνουν καλό.
      Ο τουρισμός είναι η μόνη βαριά βιομηχανία που έχει απομείνει στην Ελλάδα μας και είναι ένας παραγωγικός τομέας της πατρίδας μας που για δεκαετίες υποφέρει απ΄ αυτό που λέμε ότι «σήμερα κάνουμε έτσι και αύριο διαφορετικά» στη χάραξη πολιτικής και στόχων. Παρά την προσφορά του τουρισμού στον κρατικό κορβανά όλα αυτά τα χρόνια, στην αύξηση του κατά κεφαλήν εισοδήματος του Έλληνα -και θέλω να αναφέρω ότι εμείς στην Κρήτη ζούμε πλουσιοπάροχα τα τελευταία τριάντα χρόνια από τον τουρισμό- το επίσημο κράτος ποτέ δεν πίστεψε στον τουρισμό. Εδώ και τριάντα χρόνια, ο γενικός γραμματέας του ΕΟΤ αλλάζει κατά μέσο όρο κάθε έξι μήνες, ενώ στα γραφεία του ΕΟΤ στο εξωτερικό διορίζονται άσχετοι άνθρωποι, φίλοι πάντοτε της εκάστοτε κυβέρνησης. 
      Εγώ έχω υπηρετήσει τριάντα δύο χρόνια τον τουρισμό. Μπορώ να πω πως ό,τι έχει επιτευχθεί στον επιχειρηματικό τομέα οφείλεται μόνο στην ιδιωτική πρωτοβουλία. Το κράτος ήταν πάντα απών. Ας είναι καλά το ελληνικό δαιμόνιο και η δυναμική του λαού μας, γιατί το κράτος δυστυχώς βρισκόταν σχεδόν σε λήθαργο. Θεωρούσε την επιτυχία του τουρισμού στη χώρα μας αυτονόητη, σχεδόν θεόπεμπτη και ουρανοκατέβατη. Ποτέ δεν αντιλήφθηκε ότι το δαιμόνιο του Έλληνα τουριστικού επιχειρηματία ήταν η αιτία αυτής της επιτυχίας, το να τρέχει από χώρα σε χώρα, από τουριστική έκθεση σε τουριστική έκθεση, από πόλη σε πόλη γραφείο σε γραφείο για να παρακαλεί, να παλεύει, να γοητεύει με τον τρόπο του, να υπόσχεται, να δωρίζει και ο νοών νοείτω, μέχρι να καταφέρει να πείσει τον tour operator να βάλει τη χώρα μας στο πρόγραμμά του και να φέρει το γκρουπ ή το συνέδριο στην Ελλάδα. 
      Κύριε Υπουργέ, ο τουρισμός δεν είναι αυτονόητος. Υπάρχουν και αλλού πορτοκαλιές που κάνουν καλύτερα πορτοκάλια. Θα πρέπει να ξέρετε ότι ήλιος και θάλασσα υπάρχουν σε όλη τη λεκάνη της Μεσογείου. Ο ανταγωνισμός από τις μεσογειακές χώρες είναι κάθε χρόνο και μεγαλύτερος, όλο και πιο έντονος. Αυτό δεν συμβαίνει μόνο στον τομέα της προσφοράς υπηρεσιών, στις υποδομές ή στις φυσικές ομορφιές, αλλά και σε διάφορες παροχές. Ο νοών νοείτω. 
Οι ανταγωνιστές μας στην ανατολική Μεσόγειο, αλλά και στα Βαλκάνια, είναι πολλοί και οι παροχές τους –εννοώ το δέλεαρ- ακόμα περισσότερες. Ένα «όπλο» είχε δώσει όλα αυτά τα χρόνια το κράτος για να «πολεμήσουν» τον ανταγωνισμό οι τουριστικοί παράγοντες και αυτό ήταν οι δαπάνες άνευ δικαιολογητικών 1% έως 2% και αφορούσε μόνο τον ακαθάριστο τζίρο σε συνάλλαγμα, όπως προέβλεπε ο ν. 2238/1994, όμως στις 31/12/2003 η τότε κυβέρνηση τελείως αψυχολόγητα το αφαίρεσε αυτό το όπλο.
      Ο τουρισμός κάθε χρόνο κατρακυλά όλο και περισσότερο. Από το συν 3,7% αύξηση κάθε χρόνο έχουμε πέσει στο μείον 1,9% μέσο όρο κατά τα τρία τελευταία χρόνια κι αυτό μεταφράζεται σε μερικά δισεκατομμύρια ευρώ ετησίως. Περίπου επτακόσιες χιλιάδες Έλληνες απασχολούνται στον τουρισμό, εμείς όμως στηρίζουμε τους μεγαλοεκδότες και γενικά τα ΜΜΕ και ξεχνούμε αυτούς που προσφέρουν εργασία στους εκατοντάδες χιλιάδες Έλληνες.
	Εκφράζω ειλικρινά την αγανάκτησή μου και μέσω εμού και όλου του τουριστικού κόσμου της Ελλάδας που πιστεύω ότι μόνο εγώ εκπροσωπώ μέσα σ’ αυτήν την Αίθουσα. Τη «χιονοστιβάδα» που θα πέσει και θα καταπλακώσει τον τουρισμό μας τη βλέπω να έρχεται.
	Κύριε Πρόεδρε, κύριε Υπουργέ, κυρίες και κύριοι συνάδελφοι, σας ζητώ συγγνώμη που έφυγα από το θέμα και σας ταλαιπώρησα, όμως πνίγομαι από την αγανάκτηση. Δεν αντέχω να βλέπω γείτονες χώρες που ασχολήθηκαν με τον τουρισμό πολύ μετά από μας να προχωρούν τουριστικά ακάθεκτες κι εμείς να ζούμε πλέον από τα υπολείμματα, από τα τουριστικά «ψίχουλα» που πέφτουν από το στόμα τους, να παίρνουμε μόνο πελάτες της τελευταίας στιγμής και των ειδικών προσφορών, last minute και special offers. 
	Κύριε Υπουργέ, πρέπει κάποτε η πολιτεία να αποφασίσει: Θέλει τουρισμό ή δε θέλει; Αν ναι, να τον στηρίξει σ’ όλες τις παραμέτρους, προκειμένου να φθάσει στο στόχο του. Τα «πασαλείμματα» και οι μεσοβέζικες λύσεις δεν οδηγούν πουθενά.
	Κύριε Υπουργέ, επαναφέρετε παρακαλώ το άρθρο 31, παράγραφος 2 του ν. 2238/1994, δηλαδή, την αφαίρεση 1% έως 2% δικαιολογητικών. Εδώ πρέπει να σας υπενθυμίσω ότι το 1% μόνο αφαιρούσαμε. Όποιος ήθελε να αφαιρέσει το 2%, κλήρωνε 50% στη 2% φορολογία άνευ δικαιολογητικών, όπως ίσχυε και στο πρόσφατο παρελθόν με τους αυτούς όρους και τις αυτές προϋποθέσεις.
	Στηρίξτε τον τουρισμό της χώρας μας και μαζί του και τους επτακόσιους χιλιάδες Έλληνες που απασχολούνται σ’ αυτόν. Ξαναδώστε το μόνο όπλο που είχαν οι τουριστικοί μας επιχειρηματίες για να μπορούν να ανταγωνιστούν τις γειτονικές ανταγωνίστριές μας χώρες.
	Κύριε Υπουργέ, σας καταθέτω την πρότασή μου για την επαναφορά.
	Σας ευχαριστώ.
      (Στο σημείο αυτό ο Βουλευτής κ. Κωνσταντίνος Μπαντουβάς                      καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Διαμαντίδης.
      ΙΩΑΝΝΗΣ ΔΙΑΜΑΝΤΙΔΗΣ: Ευχαριστώ, κύριε Πρόεδρε.
      Ξεκινώντας, κύριε Πρόεδρε, θα ήθελα να κάνω μία επισήμανση επειδή κατά κόρον ακούστηκαν εδώ και από τον κύριο Υπουργό, αλλά και από συναδέλφους της Συμπολίτευσης, αναφορές για το θέμα της απογραφής.
      Κύριε Υπουργέ, καλό θα είναι να περιμένουμε και να μη βιαζόμαστε. Γιατί το λέω αυτό; Γιατί στο τέλος θα γίνει η «σούμα», στο τέλος θα δούμε κατά πόσο αυτό το θέμα της απογραφής θα ευνοήσει τη χώρα μας ή θα της στοιχίσει. Εγώ ειλικρινά, παρ’ ότι είμαι Βουλευτής της Αντιπολίτευσης, εύχομαι να μην είναι προς ζημία της χώρας μας, να μη γίνουμε οι ουραγοί της Ευρωπαϊκής Ένωσης. 
      Έρχομαι τώρα στο συζητούμενο νομοσχέδιο. Θα περίμενε κανείς από το φορολογικό αυτό σχέδιο νόμου να δει να υλοποιούνται τουλάχιστον οι προεκλογικές δεσμεύσεις της Νέας Δημοκρατίας -μέσα από το πρόγραμμα της Νέας Δημοκρατίας φαίνονται ξεκάθαρα- οι οποίες στην ουσία εξαπάτησαν τον ελληνικό λαό. Είδαμε τη Νέα Δημοκρατία να τάζει παραδείσους στην κυριολεξία στον ελληνικό λαό, πολλοί παρασύρθηκαν και ψήφισαν τη Νέα Δημοκρατία και σήμερα βλέπουμε με το συζητούμενο σχέδιο νόμου να μη γίνεται καμία ουσιαστική μεταρρύθμιση γιατί αυτό το σχέδιο νόμου, κύριε Υπουργέ, δεν είναι μεταρρυθμιστικό νομοσχέδιο, δεν κάνετε ουσιαστικές αλλαγές.
      Θα σας πω κάτι. Μέσα στις πολλές ατέλειες αυτού του νομοσχεδίου θα κάνω μία αναφορά σχετικά με ένα θέμα για το οποίο έχω καταθέσει και μία σχετική τροπολογία και θα ήθελα να κάνετε κι εσείς μία αναφορά και να δώσετε μία απάντηση στο θέμα αυτό. Αφορά περίπου επτά χιλιάδες εξακόσιους λιμενικούς οι οποίοι, κύριε Υπουργέ, για πρώτη φορά βλέπουν από το 1970 να φορολογείται το εκλογικό επίδομα που δίδεται και στους λιμενικούς και στους πυροσβέστες και στους αστυνομικούς.
      Υπάρχει, λοιπόν, μία εισήγηση προς τον Υπουργό Οικονομίας η οποία λέει: «Σύμφωνα με τις έγγραφες εντολές των αρμοδίων Διευθυντών του Γενικού Λογιστηρίου του Κράτους από τα ήδη καταβαλλόμενα δύο εκλογικά επιδόματα στο προσωπικό του Λιμενικού Σώματος θα πρέπει να παρακρατηθεί φόρος εισοδήματος 20% και κράτηση υπέρ του ΤΑΝ 5%. Και η μοναδικη και ενδεδειγμένη, εισηγούνται στον Υπουργό Οικονομίας, λύση προκειμένου η υπηρεσία μας να μην προβεί στην παρακράτηση φόρου εισοδήματος και κράτηση υπέρ του ΤΑΝ είναι η νομοθετική ρύθμιση με την οποία να προβλέπεται ρητά η απαλλαγή του εκλογικού επιδόματος από τις ανωτέρω κρατήσεις». Μιλάμε για μία παρακράτηση τουλάχιστον τριακόσια εξήντα (360) ευρώ, που σημαίνει ότι το μισό περίπου από το δώρο των Χριστουγέννων που θα πάρουν οι λιμενικοί και τα Σώματα Ασφαλείας, θα παρακρατηθεί.
      Θα παρακαλέσω, λοιπόν, να διευκρινίσετε, κύριε Υπουργέ, τι συμβαίνει με το θέμα αυτό, διότι έχω στα χέρια μου μια σχετική τροπολογία που έχει υπογράψει ο Υπουργός Ναυτιλίας κ. Κεφαλογιάννης. Τι ρόλο παίζετε εδώ πέρα; Το ρόλο του καλού, του κακού και του άσχημου; Ποιος είναι ο καλός; Ο καλός ο κ. Κεφαλογιάννης, ο κακός ο κ. Αλογοσκούφης και ο άσχημος είναι ο ελληνικός λαός, που θα πληρώσει το μάρμαρο;
      Θα παρακαλέσω, λοιπόν, να τα διευκρινίσετε αυτά και να γίνει μία ξεκάθαρη τοποθέτηση.
      Επίσης, θα ήθελα να πω με αφορμή -δεν θα έλεγα, όπως ειπώθηκε από συνάδελφο, «σικέ» κουβέντα- μια ενδεχομένως προκαθορισμένη συζήτηση μεταξύ του Υπουργού και του κ. Μητσοτάκη σε ένα θέμα -που πολύ σωστά έβαλε ο κ. Μητσοτάκης και συμφωνώ απόλυτα, διότι είχαμε την ευκαιρία σήμερα αλλά και στην Επιτροπή Αποτίμησης Τεχνολογίας να το συζητήσουμε και αφορά το θέμα των Ανανεώσιμων Πηγών Ενέργειας- που προτείνει ο κύριος Υπουργός μέσα στο σχέδιο νόμου κάποια ευεργετήματα για το θέμα των ΑΠΕ.
      Θα ήθελα, λοιπόν, να πω αυτό που τόνισα και στην επιτροπή ότι το θέμα των Ανανεώσιμων πηγών ενέργειας είναι πολύ μεγάλο, ειδικά σήμερα που με την αύξηση των τιμών του πετρελαίου βλέπουμε τι αντιμετωπίζει η παγκόσμια οικονομία αλλά και η οικονομία της χώρας μας.
      Είχαμε την ευκαιρία πρόσφατα στην Ολομέλεια να συζητήσουμε το θέμα αυτό, σε σχετική πρόταση των Βουλευτών του ΠΑΣΟΚ, αλλά δεν πήραμε συγκεκριμένες απαντήσεις από τον αρμόδιο Υπουργό Ανάπτυξης. Είναι, λοιπόν, μία ευκαιρία εδώ να συνεννοηθείτε στην Κυβέρνηση επιτέλους και με τον Υπουργό Ανάπτυξης, γιατί αυτό είπε ο Υφυπουργός κ. Σαλαγκούδης, ότι σύντομα -χωρίς να προσδιορίσει πόσο είναι αυτό το σύντομα, γιατί ήδη έχουν περάσει οκτώ μήνες μετά τις εκλογές και ακόμα δεν έχουμε δει κάποιο σχετικό νομοσχέδιο, παρά το γεγονός ότι και αυτό ήταν μέσα στο πρόγραμμά σας- θα έλθει νομοσχέδιο εδώ κι εμείς θα το ψηφίσουμε. Γιατί καταλαβαίνουμε πόσο μεγάλο πρόβλημα αντιμετωπίζει η οικονομία μας με τα παγκόσμια προβλήματα του πετρελαίου.
      Θα ήθελα, λοιπόν, να δεσμευτείτε, κύριε Υπουργέ, και να δώσετε μια απάντηση στο πρώτο και βασικό θέμα που έχει σε αγωνία επτάμισι χιλιάδες λιμενικούς. Θα δώσετε αυτό το επίδομα που υποσχεθήκατε εδώ, όπως δινόταν πάντοτε σε όλα τα Σώματα Ασφαλείας, σε όλες τις εκλογές, χωρίς την παρακράτηση, ή θα παρακρατήσετε από το επίδομα αυτό ένα μέρος, που σημαίνει ότι στην ουσία παρακρατείται το μισό δώρο των Χριστουγέννων;
      ΠΡΟΕΔΡΕΥΩΝ (Σωτήρης Χατζηγάκης): Ο κ. Μπούγας έχει το λόγο.
      ΙΩΑΝΝΗΣ ΜΠΟΥΓΑΣ: Κύριε Πρόεδρε, θα είμαι σύντομος, γιατί έγινε άλλωστε μια εξαντλητική συζήτηση εδώ. Πρέπει, όμως, για το Κεφάλαιο Α’ του νομοσχεδίου, το οποίο θεωρώ σημαντικότερο, να κάνω μία επισήμανση. Για να δούμε πιο σχηματοποιημένα τα πράγματα, το Κεφάλαιο Α’ περιλαμβάνει τέσσερις δέσμες ευνοϊκών ρυθμίσεων. 
      Η πρώτη δέσμη είναι θέματα τα οποία αφορούν στο σύνολο των Ελλήνων φορολογουμένων. Πράγματι, αναφέρθηκε και από προηγούμενους ομιλητές ότι η Κυβέρνηση με το υπό συζήτηση νομοσχέδιο υπερβαίνει αυτά τα οποία είχε υποσχεθεί και πάντως ακόμα και αν δεν ικανοποιούν ορισμένους από εμάς, εξαντλούν υπό την παρούσα οικονομική συγκυρία τις δυνατότητες της Κυβέρνησης και της οικονομίας.
      Η δεύτερη δέσμη μέτρων περιλαμβάνει μέτρα για τις επιχειρήσεις, η τρίτη μέτρα για τους νέους επιχειρηματίες και την αποκέντρωση και η τέταρτη μέτρα για τους επενδυτές και το Χρηματιστήριο ώστε να αναζωογονηθεί επιτέλους το ενδιαφέρον του επενδυτικού κοινού που, όπως γνωρίζετε, λόγω των άστοχων και αδέξιων χειρισμών που έγιναν από τις τότε κυβερνήσεις στην διετία 1999-2000, είχε ατονήσει.
      Και έρχομαι τώρα σε επιμέρους διατάξεις για τις οποίες έχω συγκεκριμένες παρατηρήσεις επί άρθρων του νομοσχεδίου.
      Η πρώτη παρατήρηση κύριε Υφυπουργέ, αφορά τη διάταξη του άρθρου 5 παράγραφος 1. Είναι γνωστό σε όλους ότι όταν υπάρχει μια φορολογική εγγραφή συνεπεία μιας φορολογικής παράβασης για να έχει το δικαίωμα προσφυγής στη δικαιοσύνη, στα διοικητικά δικαστήρια ο θιγόμενος φορολογούμενος, σήμερα, υποχρεούται να προκαταβάλει το 25%. Αυτό ωθεί τον φορολογούμενο είτε στο να επιδιώξει τον δικαστικό συμβιβασμό με τον προϊστάμενο της αρμόδιας ΔΟΥ είτε να καταβάλει αυτό το ποσόν με αβέβαιο το χρόνο της επανείσπραξής του σε περίπτωση που δικαιωθεί από τα δικαστήρια.
      Η ισχύουσα ρύθμιση βρίσκεται στα όρια της συνταγματικότητας και από πολλούς έχει επικριθεί ως αντισυνταγματική διότι βάζει προσκόμματα  στην ελεύθερη πρόσβαση των Ελλήνων πολιτών στα δικαστήρια. Με τη μείωση του ποσοστού της προκαταβολής στο 10% γίνεται πράγματι ένα θετικό βήμα.
      Νομίζω, κύριε Υφυπουργέ, ότι στόχος της Κυβέρνησης θα είναι να καταργηθεί παντελώς οποιοδήποτε ποσοστό προκαταβολής έτσι ώστε να μη θεωρείται απαράδεκτη η προσφυγή του θιγόμενου ιδιώτη στη δικαιοσύνη και να μην εμφανίζονται φαινόμενα δικαίωσης των Ελλήνων φορολογουμένων μετά από μακροχρόνιους με το δημόσιο δικαστικούς αγώνες. Και τότε να είναι αμφίβολη η επανείσπραξη του ποσού το οποίο έδωσε και μάλιστα αν καταφέρει ο φορολογούμενος και το επανεισπράξει -διότι υπάρχει και κίνδυνος συμψηφισμού με άλλες αξιώσεις του δημοσίου που εν τω μεταξύ γεννηθούν- να το πάρει χωρίς να υποχρεούται το δημόσιο να του καταβάλει τόκο. 
      Η δεύτερη παρατήρηση αφορά την επόμενη παράγραφο του ιδίου άρθρου που έχει να κάνει με την επιμήκυνση του χρόνου παραγραφής αξιώσεων που έχουν ήδη γεννηθεί και για τις οποίες τρέχει ο χρόνος παραγραφής.
      Εδώ νομίζω ότι αυτή η ρύθμιση και όλες όσες έχουν προηγηθεί, αποσκοπεί στην κάλυψη ή εν πάση περιπτώσει στη δικαιολόγηση προφανών ολιγωριών της  διοίκησης. Συνιστά πράγματι μια αδικαιολόγητη ευμενή μεταχείριση του δημοσίου έναντι των ιδιωτών  και έχω την πεποίθηση ή τουλάχιστον την ελπίδα  ότι θα είναι η τελευταία  τέτοια ρύθμιση.
      Θετική κατά την άποψή μου είναι η διάταξη του άρθρου 27 η οποία διασφαλίζει τα συμφέροντα του δημοσίου σε περίπτωση φοροδιαφυγής. Οι διατάξεις που περιλαμβάνει το άρθρο 27 είναι σίγουρα για τους φορολογούμενους ευμενέστερες σε σχέση με τα όσα ισχύουν σήμερα. Διασφαλίζονται αποτελεσματικά τα συμφέροντα του δημοσίου, πλην, όμως, πρέπει να κάνω μια παρατήρηση, κύριε Υφυπουργέ. Τα μέτρα τα οποία εμφανίζονται ως διοικητικά μέτρα είναι ενδεχόμενο να εκληφθούν ή να λειτουργήσουν ως παρεπόμενες ποινές ιδιαίτερα για φορολογικές παραβάσεις οι οποίες συνιστούν και ποινικά αδικήματα. Εκεί θα πρέπει να έχουμε μια ιδιαίτερη προσοχή, διότι γνωρίζετε πως η νομολογία του Ευρωπαϊκού δικαστηρίου είναι αυστηρή σε τέτοιου είδους ζητήματα.
      Το άρθρο 25, για το οποίο έγινε συζήτηση, αφορά στην διακοπή των συμβάσεων των γιατρών σε περίπτωση που διαπιστωθούν φορολογικές παραβάσεις. Η ρύθμιση είναι απόλυτα σωστή. Είναι πράγματι μια πρωτοτυπία. Δεν συμβαίνει πουθενά αλλού, όπως τόνισε και ο κύριος Υπουργός. Όμως, το σοβαρότερο είναι ότι έχουμε μία αδικαιολόγητη και άσχετη με τη φορολογική παράβαση κύρωση. Δεν δικαιολογείται από πουθενά για μια φορολογική παράβαση να έχουμε μία δυσανάλογα μεγάλη κύρωση, δηλαδή τη διακοπή των συμβάσεων. Εδώ πρέπει να εφαρμοστεί η αρχή της αναλογικότητας, την εφαρμογή της οποίας υποδήλωσε με τη δήλωσή του ο κύριος Υπουργός, έτσι ώστε να έχουμε κυρώσεις ανάλογες με τα φορολογικά παραπτώματα τα οποία διαπράττονται.
      Αποκαθιστά, λοιπόν, τα πράγματα, αποκαθιστά τη νομιμότητα. Πρόκειται για ρύθμιση η οποία είναι δίκαιη.
      Τέλος, κλείνοντας πρέπει να πω ότι το υπό συζήτηση φορολογικό νομοσχέδιο μπορεί και πρέπει να λειτουργήσει σε βάθος χρόνου.
      Τόσα χρόνια το ζητούμενο για όλους τους Έλληνες φορολογούμενους είναι να έχουν ένα σταθερό φορολογικό νομοσχέδιο έτσι ώστε να εξασφαλίζονται συνθήκες σταθερότητας στην ελληνική οικονομία και να αποκαθίσταται και η αξιοπιστία των φορολογικών αρχών έναντι των Ελλήνων φορολογουμένων.
      Τόσο καιρό τα φορολογικά νομοσχέδια, τα οποία ίσχυσαν, παρόλο που οι εισηγητές και οι Υπουργοί, οι οποίοι τα είχαν εισηγηθεί στην Αίθουσα αυτή, έλεγαν ότι θα είναι μακρόπνοα, δυστυχώς απέδειξαν στην πράξη ότι δεν μπόρεσαν να αντιμετωπίσουν τα προβλήματα του Έλληνα φορολογούμενου. 
      Το νομοσχέδιο αυτό σε συνδυασμό με τον αναπτυξιακό νόμο, του οποίου επίκειται η συζήτηση στη Βουλή, καθώς και τον νέο προϋπολογισμό, έχουμε την πεποίθηση ότι θα βάλει τις βάσεις για την τόνωση της ελληνικής οικονομίας, που είναι και αίτημα της ελληνικής κοινωνίας.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν σε χώρους του κτιρίου της Βουλής, τριάντα πέντε μαθητές και μαθήτριες και δύο συνοδοί καθηγητές από το Γυμνάσιο Βλαχιώτη Λακωνίας.
      Τους καλωσορίζουμε.
      (Χειροκροτήματα από όλες τις πτέρυγες)
      Ο κ. Μακρυπίδης έχει το λόγο.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Η συζήτηση για το φορολογικό νομοσχέδιο αναπόφευκτα θα περνούσε και μέσα από την περιβόητη δημοσιονομική απογραφή. Και σήμερα για μία ακόμη φορά γίναμε μάρτυρες, με πρωταγωνιστή τον κ. Αλογοσκούφη, τον Υπουργό Οικονομίας και Οικονομικών, τον υπαίτιο κατά τη γνώμη μου, σχετικά με ότι η χώρα μας σήμερα ήδη εκτίει τις πρώτες ποινές από μία κίνηση πολιτικής εμπάθειας και από το ότι η χώρα μας έχει περιέλθει σε αναξιοπιστία στην Ευρωπαϊκή Ένωση και στα άλλα διεθνή και ευρωπαϊκά όργανα.
      Και νομίζω πως εάν αυτή η εκτίμηση της Κυβέρνησης, του Υπουργού Οικονομίας και Οικονομικών που έχει ευθύνες σαν διακυβέρνηση της χώρας η Νέα Δημοκρατία, ότι με το να γυρίζει στο παρελθόν μπορεί να σκεπάσει το παρόν και το μέλλον, νομίζω ότι κάνει μεγάλο λάθος.
      Και αυτό γιατί η απογραφή, κύριε Υπουργέ, της οικονομίας και όχι μόνο η δημοσιονομική απογραφή κάποιων επιμέρους μεγεθών της οικονομίας, εάν θέλουμε να κάνουμε πραγματική απογραφή -γι’ αυτό σας εγκαλούμε κατ’ επανάληψη, ότι δεν κάνατε πραγματική απογραφή- δεν έγινε από αξιόπιστο επιστημονικό όργανο, από αξιόπιστη επιστημονική επιτροπή. Η απογραφή έγινε επιλεκτικά και περιοριστικά σε επιμέρους οικονομικά μεγέθη, όπως είναι πρώτα και κύρια το έλλειμμα και δευτερευόντως το δημόσιο χρέος.
      Εμείς επικαλούμαστε ότι όντως έχουμε πετύχει το στόχο που είχαμε βάλει σαν χώρα, να πετύχουμε ισχυρή οικονομία και να βάλουμε τη χώρα μας στο σκληρό πυρήνα των κρατών-μελών της Ευρωπαϊκής Ένωσης. Το έχουμε πετύχει.
      Δεν αμφισβητεί κανείς ποια ήταν η οικονομική κατάσταση που παραλάβαμε το 1993 σε επίπεδο οικονομικών μεγεθών και ποια παραδώσαμε το 2004. Απογραφή θα πρέπει να κάνουμε και στο χρέος που μειώθηκε κατά δέκα μονάδες από το 1993 και στο δημόσιο έλλειμμα που μειώθηκε κατά δεκαπέντε μονάδες από το 1993 και στο ύψος των επιτοκίων και στο ύψος του τιμαρίθμου και στο ύψος της ανεργίας και στο ισοζύγιο εξωτερικών πληρωμών, σε μια σειρά από μεγέθη που προσδιορίζουν τη θέση της οικονομίας μας σήμερα.
      Γι’ αυτά, όμως, δεν μιλάτε καθόλου ακριβώς γιατί νομίζοντας ότι αν επικεντρωθείτε επιλεκτικά σε ένα μόνο μέγεθος, όπως είναι το έλλειμμα, θα μπορέσετε, όπως είπα και προηγουμένως, πολιτικά να διαβάλετε τις προηγούμενες κυβερνήσεις του ΠΑΣΟΚ και από πολιτική εμπάθεια και για να μην υλοποιήσετε τις προεκλογικές σας δεσμεύσεις.
      Όμως, κύριε Υπουργέ, με το φορολογικό νομοσχέδιο, που ο Θεός να το κάνει νομοσχέδιο, αυτές δηλαδή οι επιμέρους ρυθμίσεις και διατάξεις είναι η τρίτη κατά σειρά στο οκτάμηνο διακυβέρνησης παρέμβασή σας. Πρώτη παρέμβαση φορολογικού περιεχομένου τον Αύγουστο, δεύτερη τον Οκτώβριο και σήμερα μέσα από επιμέρους διατάξεις προσπαθείτε να αντιμετωπίσετε υπαρκτά προβλήματα του φορολογικού μας συστήματος.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Υπάρχουν και άλλα Υπουργεία, δεν είμαστε μόνο εμείς.
      ΑΝΔΡΕΑΣ ΜΑΚΡΥΠΙΔΗΣ: Ήδη είπατε, κύριε Υπουργέ, και στην Επιτροπή, ότι ακολουθεί και ένα άλλο νομοσχέδιο το Φεβρουάριο για το κεφάλαιο, τα ακίνητα, τις μεταβιβάσεις, τις κληρονομιές, γονικές παροχές κλπ. Και ερωτώ: Εσείς που κατηγορούσατε κατ’ επανάληψη για τα πολλά φορολογικά νομοσχέδια, χρειάζονταν κύριε Υπουργέ, δέκα χρόνια αντιπολίτευση και οκτώ μήνες διακυβέρνησης της χώρας για να φθάσετε σ’ αυτό το νομοσχέδιο; Μα δεν είναι νομοσχέδιο, είναι επιμέρους ρυθμίσεις. Άρα πού είναι η ολοκληρωμένη πρόταση που επεξεργαστήκατε για να φέρετε ένα πραγματικά φορολογικό νομοσχέδιο που θα είναι τομή στο υπάρχον φορολογικό σύστημα; Το αναμένουμε. Μέχρι σήμερα όμως δεν υπάρχει και αυτό είναι πρώτη και κύρια πολιτική ανακολουθία.
      Άκουσα από κάποιους Βουλευτές της Συμπολίτευσης ότι με το νομοσχέδιο αυτό δεν έχουμε καμία φορολογική επιβάρυνση, κανένα νέο φόρο. Γνωρίζουν οι πάντες ότι, για να έχουμε φορολογική επιβάρυνση, δεν επιτυγχάνεται με το να επιβάλεις μόνο νέους φόρους. Αν καταργήσεις τις φοροαπαλλαγές ή αναπροσαρμόσεις τους συντελεστές προς τα πάνω, έχεις μεγαλύτερη φορολογική επιβάρυνση από το αν επιβάλλεις έναν επιπρόσθετο φόρο. Αυτό είναι το ένα.
      Το δεύτερο που άκουσα είναι ότι δεν υπάρχουν κατηγορίες φορολογουμένων που να επιβαρύνονται. Βεβαίως θέλω να πω γι’ αυτούς στους κυρίους συναδέλφους Βουλευτές, που επικεντρώθηκαν στο να υπάρχουν επιπλέον πρόσθετα φορολογικά κίνητρα σε μερικές δεκάδες μεγάλες τουριστικές επιχειρήσεις -γιατί προφανώς εκεί έχουν πολιτική αναφορά- πως αγνοούν ότι με τις συγκεκριμένες φορολογικές ρυθμίσεις ένα εκατομμύριο επτακόσιες χιλιάδες εργαζόμενοι  που έχουν εισοδήματα από εξαρτημένη εργασία φορολογούνται και επιβαρύνονται φορολογικά. Φορολογούνται επιπρόσθετα. Προφανώς τους αγνοούν, κ’  αυτή είναι και η διαφορά μας. Εκπροσωπούν ενδεχομένως κάποιους άλλους, αυτούς τους οποίους επικαλούνται και ζητάνε επιπρόσθετα κίνητρα που σας είπαν και σήμερα από το Βήμα της Βουλής. Γιατί βλέπουμε να υπάρχουν φορολογικές ελαφρύνσεις για τα μέλη των διοικητικών συμβουλίων των μεγάλων επιχειρήσεων. Γιατί βλέπουμε να υπάρχει μείωση φορολογίας για τα διανεμόμενα κέρδη. Άρα για όλους αυτούς φροντίζουν. Για τους εργαζόμενους μισθωτούς θα έχουμε μια φορολογική ελάφρυνση κύριε Υπουργέ;
      Πέρα από τους μισθωτούς και τους εργαζόμενους που περίπου ένα εκατομμύριο επτακόσιες χιλιάδες θα επιβαρυνθούν με τις ρυθμίσεις αυτές είναι και οι μικρομεσαίοι. Κατά τη γνώμη μου είναι αυτοί οι οποίοι εμπαίζονται από το συγκεκριμένο νομοσχέδιο και την πολιτική σας.  Επαναφέρετε τη συνάφεια για επτακόσιες πενήντα χιλιάδες μικρομεσαίες επιχειρήσεις και μάλιστα με το χειρότερο τρόπο όταν με τη δήθεν επίκληση περαίωσης των μελλοντικών φορολογικών υποθέσεων που θα έχουν, τους δίνετε τη δυνατότητα δήθεν προαιρετικά ουσιαστικά κάτω από το φόβο και τη δαμόκλειο σπάθη του ελέγχου θα οδηγηθούν σε αποδοχή και θα δηλώσουν αυξημένα κέρδη και πάνω από όσο ο συντελεστής καθαρού κέρδους προσδιορίζει σήμερα. Αυτό σημαίνει ότι θα οδηγηθούν στο να δηλώσουν αυξημένα κέρδη και μάλιστα οι επιχειρήσεις οι καινούργιες, που πρωτογενώς θα δημιουργηθούν, ή και επιχειρήσεις που κάποια χρονιά για λόγους επενδυτικούς θα έχουν αυξημένες αγορές μηχανολογικού εξοπλισμού, πρώτων υλών κλπ. Αυτές τις επιχειρήσεις έρχεσθε και τις επιβαρύνετε. Αυτή είναι δηλαδή η ευνοϊκή ρύθμιση που θέλετε για τις μικρομεσαίες επιχειρήσεις. Και τις εξαπατάτε και τις παγιδεύετε και νομίζω ότι η αντίδρασή τους ήδη εκφράστηκε στην αρμόδια επιτροπή και εκφράζεται με υπομνήματα και κατά τη γνώμη μου θα εκφραστεί και στην πορεία του χρόνου.
      Θα ήθελα, κύριε Υπουργέ, να σταθώ και σε δύο άλλα θέματα. Το θέμα της πολιτικής ελέγχων. Και με παραξενεύει το γεγονός ότι κατ’ επανάληψη και εσείς προσωπικά ήσασταν καταπέλτης στο συνοπτικό τρόπο περαίωσης ανέλεγκτων υποθέσεων και θα περίμενα σήμερα να καταθέσετε μια ολοκληρωμένη πρόταση και επιτέλους να επαναφέρουμε στο προσκήνιο το λογιστικό προσδιοριστικό των κερδών και τη φορολόγησή τους.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Είναι σαφές, δεν ανατρέπεται.
      ΑΝΔΡΕΑΣ ΜΑΚΡΥΠΙΔΗΣ: Μα, δεν το κάνετε, κύριε Υπουργέ. Να σας πω γιατί. Από τη μια είναι η περαίωση που φέρατε το καλοκαίρι για τα έτη 1998-2003. Αυτό είναι το ένα.
Το δεύτερο, με τη ρύθμιση ότι εφεξής -2004 κλπ- για τις επιχειρήσεις που σας ανέφερα προηγουμένως. Και τρίτον, καταργείται το αντικειμενικό σύστημα προσδιορισμού κριτηρίων για τον έλεγχο, που ήταν το point system. Και τι επαναφέρετε; Το παλιό υποκειμενικά και διαβλητό σύστημα. Άρα ούτε και σε αυτόν τον τομέα έχετε συγκεκριμένη πρόταση.
      Θα ήθελα να τελειώσω, όμως, κύριε Πρόεδρε, με το εξής. Υπάρχουν και μια σειρά άλλα ζητήματα που, ενώ φραστικά επικαλείστε ότι μέσα και από την φορολογική σας πολιτική έρχεστε να αντιμετωπίσετε υπαρκτά κοινωνικά προβλήματα ευαίσθητων κοινωνικών ομάδων όπως είναι οι πολύτεκνοι, όπως είναι τα άτομα με αναπηρία, μια σειρά υπομνήματα τα οποία έχουμε θέσει υπόψη σας τα έχετε αγνοήσει παντελώς. Θα μπορούσα να πω και προκλητικά. Αυτή είναι η κοινωνική σαν ευαισθησία; Τα υπομνήματα είναι γνωστά. Οι προτάσεις είναι γνωστές.  Σας τις θέσαμε και στην επιτροπή. Αλλά έρχεται να αποκαλυφθεί περίτρανα η κοινωνική σας αναλγησία που εκφράζεται και μέσα από το συγκεκριμένο φορολογικό νομοσχέδιο.
      Και τελειώνω, κύριε Πρόεδρε, με το εξής, σχετικά με την κατάργηση μιας ελεγκτικής υπηρεσίας σε επίπεδο προληπτικού ελέγχου, το γνωστό ΣΔΟΕ. Κύριε Υπουργέ, εξαπατήσατε τον ελληνικό λαό λέγοντας προεκλογικά ότι θα καταργήσετε το ΣΔΟΕ, εκμεταλλευόμενοι την κακή λειτουργία μελών και στελεχών της υπηρεσίας αυτής, εκμεταλλευόμενοι την ανησυχία και την αγωνία … 
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε συνάδελφε.
      ΑΝΔΡΕΑΣ ΜΑΚΡΥΠΙΔΗΣ: ....εκατοντάδων χιλιάδων μικρομεσαίων, που φυσικά δεν θέλουν τους ελέγχους ή έχουν πικρή εμπειρία. Πατήσατε πάνω εκεί και δηλώσατε σαν Νέα Δημοκρατία ότι θα καταργήσετε τον έλεγχο και κατ’ επέκταση την υπηρεσία. Σήμερα υπάρχει η αντίληψη, η θέση από τη μεριά της Κυβέρνησης της Νέας Δημοκρατίας ότι δεν πρέπει να υπάρχει προληπτικός και τακτικός έλεγχος; Νομίζω συμφωνούμε ότι το διατηρείτε. Και διατηρείτε και τον έλεγχο, διατηρείτε και τη νέα υπηρεσία του προληπτικού ελέγχου.
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε συνάδελφε, ολοκληρώθηκε ο συλλογισμός σας.
      ΑΝΔΡΕΑΣ ΜΑΚΡΥΠΙΔΗΣ:  Τελειώνω με το εξής. 
      ΠΡΟΕΔΡΕΥΩΝ (Σωτήρης Χατζηγάκης): Όχι «με το εξής». Τέσσερις φορές είπατε ότι τελειώνετε. Κλείστε, λοιπόν.
      ΑΝΔΡΕΑΣ ΜΑΚΡΥΠΙΔΗΣ:  Κλείνω, κύριε Πρόεδρε, σε μισό λεπτό.
      ΠΡΟΕΔΡΕΥΩΝ (Σωτήρης Χατζηγάκης): Κοιτάξτε, βλέπετε ότι έχω παραπάνω από το κανονικό ανοχή! 
      ΑΝΔΡΕΑΣ ΜΑΚΡΥΠΙΔΗΣ:  Θα είχα τελειώσει, κύριε Πρόεδρε.
      Λοιπόν, το μόνο που κατορθώσατε οκτώ μήνες διακυβέρνησης ήταν να ψάχνετε να βρείτε τον κουμπάρο για να βαφτίσετε το παιδί και το όνομά του από ΣΔΟΕ σε ΥΠΕΕ.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Το βγάλαμε το όνομα!
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Κύριε Πρόεδρε, ο κ. Αλογοσκούφης πριν από λίγο, όταν στριμώχτηκε από τα επιχειρήματα των αγορητών της Αξιωματικής Αντιπολίτευσης και γενικότερα της Αντιπολίτευσης, κατέφυγε και πάλι στο ασφαλές κατ’ αυτόν καταφύγιο της παρελθοντολογίας. Σε λίγες μέρες γυρίζει το 2004 και θα έπρεπε να ξέρει ότι οι πολίτες κρίνουν την Κυβέρνηση και γι’ αυτά που είπε και γι’ αυτά που κάνει. Το παρελθόν των Κυβερνήσεων του ΠΑΣΟΚ το έχουν κρίνει. Ας πολιτευτεί, λοιπόν, με το παρόν και με το μέλλον, γιατί και νέα δεινά συσσωρεύει στην οικονομία της χώρας αλλά και στην ευημερία των πολιτών. Καταφεύγει σε αυτό το καταφύγιο και για να δικαιολογήσει τα δικά του λάθη, τα λάθη της Κυβέρνησης, τις παλινωδίες και τις αδυναμίες, που τα εισπράττει η οικονομία, ο παραγωγικός κόσμος και η ελληνική περιφέρεια και βεβαίως ο φορολογούμενος Έλληνας πολίτης και ιδιαίτερα τα λαϊκά στρώματα.
      Και στη συζήτηση επί της αρχής είχα την ευκαιρία, κύριε Πρόεδρε, να αποκαλύψω την πολλαπλή εξαπάτηση που επιχειρεί η Κυβέρνηση με το συζητούμενο φορολογικό νομοσχέδιο και με τους πίνακες των εκτιμήσεων και των προβλέψεων των εσόδων των φυσικών και των νομικών προσώπων, των προβλέψεων της Κυβέρνησης για το 2004 αλλά και των προβλέψεών της για το 2005 για να πετύχει την προσχηματική, ήπια προσαρμογή.
      Πολύ επιγραμματικά θα ήθελα να πω πως εξαπατούν τόσο την Ευρωπαϊκή Ένωση όσο τη Βουλή όσο και τους φορολογούμενους με τις αριθμητικές αλχημείες τους. Πρώτα-πρώτα, ενώ με το συζητούμενο νομοσχέδιο στην έκθεση του Γενικού Λογιστηρίου του Κράτους αναφέρεται ότι θα υπάρχει ελάφρυνση στα φυσικά πρόσωπα κατά διακόσια δέκα εκατομμύρια (210.000.000) ευρώ για τον επόμενο χρόνο. Στο σχέδιο του Προϋπολογισμού που έχουν καταθέσει στην εισηγητική έκθεση στη σελίδα 49, αφού αφαιρέσουμε την ονομαστική αύξηση λόγω του πληθωρισμού, όπως τον προσδιορίζει η Κυβέρνηση και την αύξηση λόγω της αύξησης του ΑΕΠ στα έσοδα από τα φυσικά πρόσωπα, προβλέπονται τουλάχιστον διακόσια εκατομμύρια (200.000.000) ευρώ επιπλέον φορολογικά έσοδα και όχι διακόσια δέκα εκατομμύρια (210.000.000) ευρώ λιγότερα φορολογικά έσοδα για τα φυσικά πρόσωπα το 2005.
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Είναι συγκρίσιμα αυτά που λέτε;
     ΙΩΑΝΝΗΣ ΜΑΓΚΡΙΩΤΗΣ: Απάτη πρώτη.
     Κύριε Υπουργέ, αυτό το φορολογικό νομοσχέδιο που θα ισχύει από το πρώτο χρόνο είναι αυτό που θα δώσει και τα φορολογικά σας έσοδα. Και δε θέλω να καταφύγετε στην απάντηση που δώσατε χθες ότι το ΠΑΣΟΚ το οποίο είπε τόσα ψέματα στον ελληνικό λαό δεν μπορεί να λέει ότι και εμείς λέμε ψέματα.
     Το δεύτερο που θέλω να πω είναι ότι ενώ σε όλες τις συζητήσεις πέρυσι για τον Προϋπολογισμό του 2004 αλλά και κατά τη διάρκεια του 2004 και σήμερα ακόμη έχουν καταγγείλει ότι το ΠΑΣΟΚ υπερεκτιμούσε τα έσοδα από τη φορολογία και υποεκτιμούσε τις δαπάνες. Κοιτάξτε το πρωτοφανές. Και πάλι στη σελίδα 49 της εισηγητικής έκθεσης ενώ ο Ποϋπολογισμός του ΠΑΣΟΚ για το 2004 είχε έσοδα για τα φυσικά πρόσωπα επτά δισεκατομμύρια τετρακόσια ενενήντα πέντε εκατομμύρια (7.495.000.000) ευρώ η σημερινή Κυβέρνηση εκτιμά ότι στο τέλος θα εισπράξει από τα φυσικά πρόσωπα έσοδα επτά δισεκατομμύρια εξακόσια ογδόντα εκατομμύρια (7.680.000.000) ευρώ. Πώς θα συμβεί αυτό όταν μάλιστα έχουμε πρωτοφανή υστέρηση εσόδων μέχρι σήμερα;
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Μου επιτρέπετε μια διακοπή;
     ΙΩΑΝΝΗΣ ΜΑΓΚΡΙΩΤΗΣ: Βεβαίως, αρκεί να μη μετράται στο χρόνο μου.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Μαγκριώτη, αυτά τα νούμερα στα οποία αναφέρεσθε αφορούν τους παρακρατούμενους φόρους και όχι τον τελικό φόρο εισοδήματος. Επομένως, είναι ανόμοιες οι συγκρίσεις που προσπαθείτε να κάνετε.
     ΙΩΑΝΝΗΣ ΜΑΓΚΡΙΩΤΗΣ: Κύριε Ρεγκούζα, είναι οι προβλέψεις σας για τις εκτιμήσεις πραγματοποιήσεων, όπως αναφέρεται στον προϋπολογισμό.  ‘Άλλο πράγμα είπατε τώρα. Διότι αυτά είναι που θα σας μείνουν στο ταμείο. Αυτά λέει ο προϋπολογισμός εκτός και αν έχετε ανακαλύψει ένα είδος προϋπολογισμού πλέον και νέο είδος αναγραφής των εσόδων.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Μιλάτε για τους παρακρατούμενους. Ρωτήστε τον κ. Μακρυπίδη να σας πει που ξέρει.
     ΙΩΑΝΝΗΣ ΜΑΓΚΡΙΩΤΗΣ: Κύριε Ρεγκούζα, ο κόσμος καταλαβαίνει που μας ακούει.
     Επίσης παρουσιάζετε αντίστοιχη αύξηση για το 2004 και στα νομικά πρόσωπα από τέσσερα δισεκατομμύρια επτακόσια δέκα εκατομμύρια (4.710.000.000) σε τέσσερα δισεκατομμύρια οκτακόσια εξήντα εκατομμύρια (4.860.000.000). Μιλάω για το 2004, κύριε Ρεγκούζα, όταν μάλιστα έχουμε μια πρωτοφανή υστέρηση για τους γνωστούς λόγους της διάλυσης του φοροελεγκτικού μηχανισμού, για τις κομματικές σας σκοπιμότητες και τα άλλα πολιτικά παιχνίδια. Μιλάω, λοιπόν, για το 2004. Και βεβαίως παρουσιάζετε πολλαπλάσια έσοδα από τα φυσικά πρόσωπα το 2005.
     Εδώ πράγματι φουσκώνετε τα φορολογικά έσοδα του 2004 ενώ λέγατε ότι ήταν υπερεκτιμημένα αυτά που λέγαμε εμείς, γιατί θέλετε να δείξετε μικρή μεταβολή  στα φορολογικά έσοδα του 2005. Για να φανεί ότι η αύξηση των φορολογικών εσόδων και των φυσικών και των νομικών προσώπων το 2005 σε σχέση με το 2004 είναι μικρότερη από αυτήν του 2004 σε σχέση με το 2003, για να πείτε ότι αφήνετε τα κέρδη και στις επιχειρήσεις αλλά αφήνετε και περισσότερα χρήματα στις τσέπες των φυσικών προσώπων, των εργαζόμενων, των συνταξιούχων και των επαγγελματιών.
     Αυτήν την τριπλή ακριβώς απάτη αποκαλύπτουν τα δικά σας στοιχεία γιατί η σελίδα 49 είναι από την Εισηγητική Έκθεση του Προϋπολογισμού που εσείς καταθέσατε.
     Θέλετε, κύριε Υπουργέ, να είναι στοιχειωδώς δίκαιο και αναπτυξιακό το νομοσχέδιο, ένα νομοσχέδιο που το έχουν απορρίψει όλες οι κοινωνικές τάξεις; Βαδίζετε μόνοι, βαδίζετε σε ένα δρόμο κοινωνικής αδικίας, σε ένα δρόμο αντιαναπτυξιακό και βεβαίως σε πλήρη αναντιστοιχία με αυτά που λέγατε προεκλογικά. 
     Θα σας κάνω τρεις πολύ σημαντικές προτάσεις: 
     Πρώτον, για τα φυσικά πρόσωπα, εάν θέλετε να έχουμε ελαφρύνσεις προχωρήστε και στην τιμαριθμοποίηση της φορολογικής κλίμακας και ανεβάστε και άλλο το αφορολόγητο, γιατί τότε μόνο θα έχει νόημα να λέτε ότι έχουμε ελαφρύνσεις στα λαϊκά στρώματα από το συζητούμενο νομοσχέδιο.
     Γνωρίζετε πολύ καλά ότι η ονομαστική αύξηση του 3,5%, 4% που θα έχει του χρόνου ο φορολογούμενος Έλληνας πολίτης μαζί με τα δύο κλιμάκια που βάλατε, όχι μόνο δεν εξανεμίζουν την αύξηση του αφορολόγητου κατά χίλια ευρώ αλλά αντιστρέφουν τη λειτουργία πλέον του νέου νομοθετήματός σας εις βάρος των λαϊκών στρωμάτων.
     Για τις μικρομεσαίες επιχειρήσεις πάμε στο λογιστικό σύστημα. Υιοθετήστε το επιτέλους. Μη φέρνετε από τον πίσω δρόμο και με επαχθέστερους όρους τη συνάφεια που καταδικάζετε με τόσο απόλυτο τρόπο. Την είχαν καταδικάσει οι μικρομεσαίοι. Και με ομοφωνία της ΟΚΕ ψηφίσαμε εμείς στις αρχές του 2004. Και εσείς τώρα καταργείτε το λογιστικό προσδιορισμό.
     Τέλος, για τις επιχειρήσεις, σας είπαν ακόμη και εκπρόσωποι του ΣΕΒ ότι μειώνοντας τους συντελεστές των αδιανέμητων μαζί με τα μερίσματα, με τον ίδιο ρυθμό, δεν δίνετε κίνητρα για την ανάπτυξη της επιχείρησης. Είναι κίνητρα για να ενθυλακώσει ο μεγαλοεπιχειρηματίας τα χρήματα αυτά.
     Δύο τρόποι υπάρχουν για να μετατραπεί αυτή η μείωση των συντελεστών φορολόγησης των ανωνύμων εταιρειών και των ΕΠΕ σε κίνητρα επενδυτικά για τις επιχειρήσεις για να φέρουν την ανάπτυξη και βεβαίως την απασχόληση και τα πρόσθετα εισοδήματα που όλοι θέλουμε. Είτε κρατήσετε υψηλότερο τον συντελεστή για τα διανεμόμενα, για τα μερίσματα απ’ ότι για τα αδιανέμητα που πάνε για επένδυση, είτε ανεβάστε από το 30%, που το διατηρείτε εκεί που το είχαμε και εμείς, πιο πάνω το αφορολόγητο αποθεματικό για να βελτιώσετε το κίνητρο για να πάνε τα πρόσθετα έσοδα στις επενδύσεις  και στην ανάπτυξη. Έτσι όπως το κάνετε θα πάνε κατευθείαν στις τσέπες των μεγαλοεπιχειρηματιών γιατί αυτό τους συμφέρει περισσότερο και όχι να τα αφήσουν στην επιχείρηση και να τα επενδύσουν. 
     Εάν ο στόχος σας είναι να εξυπηρετήσετε τις τσέπες των μεγαλοεπιχειρηματιών και όχι την ανάπτυξη, αυτό πράττετε. Εάν αυτό που λέτε ότι στόχος σας είναι να υπηρετήσετε την ανάπτυξη, τότε υιοθετήστε μία από τις δύο προτάσεις που σας κάνω.
     Αυτό που πρέπει να πω είναι ότι φέρνει ακόμη σε πιο δυσμενή θέση τις επιχειρήσεις της ελληνικής περιφέρειας γιατί η μείωση των συντελεστών φορολόγησης, το 25%, εξανεμίζει το συγκριτικό τους πλεονέκτημα με τα φορολογικά κίνητρα που ήδη έχουν και που θέλετε να δώσετε με τον αναπτυξιακό νόμο προς τα φορολογικά κίνητρα, για να στηριχτεί η ανάπτυξη στην περιφέρεια. Διότι έτσι δεν υπάρχει πλέον διαφορά, δεν υπάρχει κίνητρο με τη μείωση αυτή.
     Δεχθείτε αυτές τις τρεις προτάσεις, κύριε Υπουργέ, για να είναι στοιχειωδώς δίκαιο και αναπτυξιακό το νομοσχέδιό σας, για να είναι στοιχειωδώς μια θετική αλλαγή, ένα βήμα μπροστά, όπως σας το ζήτησαν όλες οι παραγωγικές τάξεις. Αλλιώς βαδίζετε σε έναν άδικο δρόμο για τα λαϊκά στρώματα, σε έναν αντιαναπτυξιακό δρόμο και βεβαίως σε πλήρη αναντιστοιχία με αυτά που προεκλογικά λέγατε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε.
     Ο κ. Καραμάριος έχει το λόγο.
     ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, και κύριε Υπουργέ, δεν υπάρχει αμφιβολία ότι στόχος του σημερινού νομοσχεδίου είναι πράγματι η φορολογική ελάφρυνση των χαμηλότερων εισοδηματικών στρωμάτων της ελληνικής κοινωνίας και η ενίσχυση των επενδύσεων και της επιχειρηματικότητας με τη σταδιακή μείωση των φορολογικών συντελεστών κλπ.
     Εκείνο που θα ήθελα, όμως, να παρατηρήσω είναι -εκτός των παρατηρήσεων που θα κάνω για δύο, τρία άρθρα- ότι θα περίμενα να έχετε εφαρμόσει τουλάχιστον τη συνταγματική επιταγή του άρθρου 101 της ερμηνευτικής δήλωσης με την οποία όταν ο νομοθέτης νομοθετεί υποχρεωτικά πρέπει να λαμβάνει υπ’ όψιν του και τις νησιωτικές περιοχές. Θα περίμενα δηλαδή σε ορισμένες διατάξεις ελαφρύνσεων, που πράγματι είναι σωστές, να υπάρξει μια ιδιαιτερότητα ειδικά για τις νησιωτικές περιοχές. Και απ’ αυτό δεν μπορείτε να ξεφύγετε διότι υπάρχει η συνταγματική υποχρέωση. Παραδείγματος χάρη, θα μπορούσα να σας πω για την αναπροσαρμογή της αξίας των κτιρίων, που όπως ξέρετε έχω καταθέσει και μια συναφή τροπολογία που αφορά στη φορολόγηση της υπεραξίας.
     Θα ήθελα, λοιπόν, να σας πω το εξής. Είναι απαράδεκτο στις παραμεθόριες περιοχές και συγκεκριμένα στην περίπτωση μεταβιβάσεως περιουσιακών στοιχείων των συνεταιριστικών οργανώσεων προς το δημόσιο, στην ΑΤΕ ή στα ασφαλιστικά ταμεία, να επιβάλλεται φόρος υπεραξίας όταν πρόκειται οι συνεταιριστικές οργανώσεις να μεταβιβάσουν προς αυτούς τους οργανισμούς ή τα νομικά πρόσωπα.
      Και πολύ περισσότερο όταν θέλουν να κάνουν επενδυτικά προγράμματα να φορολογείται η εισφορά αυτή εις είδος της αξίας των οικοπέδων ή των γηπέδων τα οποία εισφέρουν για το επενδυτικό αναπτυξιακό τους πρόγραμμα. Στο άρθρο 19 μιλάτε για αναπροσαρμογή της αξίας των γηπέδων και για την υπεραξία. Εδώ θα μπορούσε να μπει η διάταξη της τροπολογίας που σας λέω. Είναι υποχρέωσή σας να το κάνετε αυτό. Δεν χάνει τίποτα το δημόσιο. Αντίθετα, βοηθάτε τις παραμεθόριες περιοχές και εξατομικεύετε και εξειδικεύετε μια συνταγματική υποχρέωση την οποία δεν μπορείτε να αποφύγετε.
      Πουθενά σε όλες τις διατάξεις που είναι καλές γιατί μειώνουν τη φορολογία, δεν προβλέπεται ειδικότερη διάταξη η οποία αφορά τις νησιωτικές περιοχές. Αν θέλετε βάλτε τις μικρότερες ή με κάποιο αριθμό κατοίκων. Βέβαια, υπάρχει η ειδική διάταξη για τους 3.100. Όμως, αυτό δεν εκπληρώνει την υποχρέωση όταν εσείς θέλετε να βοηθήσετε στη φορολογία της υπεραξίας. Παρακαλώ, λοιπόν, να το προσέξετε αυτό. Πρέπει στο άρθρο 19 να βάλετε τη διάταξη που προτείνουμε με την τροπολογία μας. Είναι άδικο να εισφέρει μια εταιρεία για το επενδυτικό της πρόγραμμα και να φορολογούμε την υπεραξία. Και στο νόμο 1810 όπου υπάρχουν ελαφρύνσεις των συνεταιριστικών οργανώσεων υπάρχει σχετική διάταξη που πράγματι πρέπει να εφαρμόσετε. Και αυτό πολύ περισσότερο όταν στο τρίτο κεφάλαιο έχουμε τα κίνητρα συγχώνευσης μικρομεσαίων επιχειρήσεων. Και εκεί θα μπορούσατε να βάλετε μία υποπαράγραφο και να πείτε ότι με απόφαση του Υπουργού θα καθορίζονται ενδεχομένως άλλοι συντελεστές σε ορισμένες νησιωτικές περιοχές. Δεν σας λέω από τώρα βάλτε ποσοστό. Πάντως, δεν μπορείτε να ξεφύγετε από την ερμηνευτική δήλωση του άρθρου 101.
      Κύριε Υπουργέ, δεν ξέρω εάν κάνω λάθος, αλλά όταν δόθηκε το προσχέδιο στο άρθρο 6 όσον αφορά στη φορολόγηση των νομικών προσώπων για τα εισοδήματα που αποκτούν από την εκμίσθωση οικοδομών και γαιών, οι ιεροί ναοί, οι ιερές μητροπόλεις και η Μονή της Πάτμου, μειώνατε σταδιακά και κάπου τη μηδενίζατε. Θα μπορούσατε, λοιπόν, να το βάλετε αυτό στην παράγραφος 6, όπως είναι παρακάτω. Γιατί να μην μηδενίζεται το εισόδημα και σ’ αυτές τις μονές;
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Γίνεται μέσα από αυτό το άρθρο.
      ΑΝΑΣΤΑΣΙΟΣ ΚΑΡΑΜΑΡΙΟΣ: Μα, λέτε για τα εισοδήματα μέχρι το 2007. Δεν το μηδενίζετε. 
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Παράγραφος 5.
      ΑΝΑΣΤΑΣΙΟΣ ΚΑΡΑΜΑΡΙΟΣ: Παράγραφος 5. Στο άρθρο 101 του Κώδικα Φορολογίας Εισοδήματος προστίθεται παράγραφος που έχει ως εξής. Εκεί στο τέλος λέτε ότι μειώνεται στο 7% για το 2006 και σε 4% για το 2007.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Λέει μετά, «επίσης».
      ΑΝΑΣΤΑΣΙΟΣ ΚΑΡΑΜΑΡΙΟΣ: Δεν λέει «επίσης». Εγώ βλέπω την έκθεση. Αν κάνω λάθος ζητώ συγ γνώμη.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Δεν ξέρω ποιο κείμενο έχετε. Στο άρθρο 6 παράγραφος 5 εδάφιο 2 σε κάποιο σημείο λέει: «Επίσης τα εισοδήματα που αποκτούν από την εκμίσθωση οικοδομών και γαιών, οι ιεροί ναοί, οι ιερές μητροπόλεις, οι ιερές μονές, η αποστολική διακονία, η Ιερά Μονή Πάτμου, η Ιερά Αρχιεπισκοπή Κύπρου, οι Ιερές Σταυροπηγιακές Μονές κλπ., που νόμιμα έχουν συσταθεί». Και λέει πιο κάτω για μία κλιμάκωση του 10% που σβήνει το 2007 και γίνεται μηδέν.
      ΑΝΑΣΤΑΣΙΟΣ ΚΑΡΑΜΑΡΙΟΣ: Εδώ δεν λέει τίποτα.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Δεν έχετε το σωστό κείμενο.
      ΠΡΟΕΔΡΕΥΩΝ (Σωτήρης Χατζηγάκης): Εφόσον δεν υπάρχει θέμα, συνεχίστε κύριε Καραμάριε.
      ΑΝΑΣΤΑΣΙΟΣ ΚΑΡΑΜΑΡΙΟΣ: Επειδή το θυμόμουν πολύ καλά σε άλλο προσχέδιο, μου κάνει εντύπωση, γιατί σ’ αυτό που έχω στα χέρια μου δεν υπάρχει. 
      Θέλω να καταλήξω, κύριε Υπουργέ, στο εξής. Πραγματικά σε ό,τι αφορά στον αναπτυξιακό νόμο, που όπως ξέρετε πολύ καλά έγινε και εκεί το προσχέδιο, και εκεί δεν μνημονεύετε ειδικότερες διατάξεις για τα νησιά της Ελλάδος, για τις νησιωτικές περιοχές. 
      Παρακαλώ, λοιπόν, πάρα πολύ βάλτε εδώ τη διάταξη αυτή,  ότι μπορείτε με απόφαση δική σας, πραγματικά να μειώσετε ακόμα περισσότερο ορισμένους συντελεστές σε ό,τι αφορά τις νησιωτικές περιοχές.
      Σε ό,τι αφορά την άλλη τροπολογία θα τη συζητήσουμε μετά, αν τη συζητήσουμε. Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Καραμάριε.
Ο κ. Τζαμτζής έχει το λόγο.
      ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, θα προσπαθήσω να είμαι πολύ σύντομος. Άκουσα τον προλαλήσαντα συνάδελφο από την Αξιωματική Αντιπολίτευση να απευθύνεται στον Υπουργό και να λέει «εμείς κριθήκαμε και πλέον ό,τι έχουμε κάνει, έχουμε κάνει». 
      Αυτό το οποίο πρέπει να τονίσω -για να μην προσπερνούμε αυτά τα θέματα έτσι- είναι ότι είκοσι χρόνια παρελθόντος με πολλές κακές παρεμβάσεις πολλές φορές στην οικονομία και στη φορολογία, σίγουρα δεν προσπερνιούνται έτσι και δεν ξεχνιούνται από τον ελληνικό λαό. Δεν ξεχνιούνται ούτε οι υποσχέσεις τις οποίες έδινε η προηγούμενη κυβέρνηση προεκλογικά, η οποία έλεγε ότι δεν θα επιβάλει φόρους, αλλά την επόμενη μέρα, μετά από τις εκλογές επέβαλε δυσβάστακτους φόρους στους πολίτες και στραγγάλιζε ουσιαστικά την επιχειρηματικότητα.
      Αυτό το οποίο πρέπει να τονίσω για άλλη μία φορά και το οποίο τόνισα και στην τοποθέτησή μου, συζητώντας το νομοσχέδιο αυτό επί της αρχής είναι ένα. Προκαλώ οποιονδήποτε συνάδελφο να μας πει ένα φόρο που επιβάλει το συγκεκριμένο νομοσχέδιο. Το βασικότερο από όλα είναι αυτό το σημείο. Το συγκεκριμένο νομοσχέδιο δεν επιβάλει νέους φόρους στους πολίτες, δεν φορτώνει τα νοικοκυριά, δεν φορτώνει τα φυσικά πρόσωπα.
      Επιπλέον, η κατεύθυνση του νομοσχεδίου είναι προς δύο άξονες. Αφ’ ενός μεν έχει τον κοινωνικό χαρακτήρα, προσπαθώντας να στηρίξει τους χαμηλόμισθους, να στηρίξει τα χαμηλά εισοδήματα και τους συνταξιούχους και ταυτόχρονα έχει έναν αναπτυξιακό χαρακτήρα, δίνοντας τη δυνατότητα να ενισχυθεί η επιχειρηματικότητα.
      Και βέβαια, αυτό το νομοσχέδιο δεν είναι ξεκομμένο από την εν γένει οικονομική πολιτική της Κυβέρνησης. Αυτό το νομοσχέδιο είναι ο ένας πυλώνας, διότι ο δεύτερος πυλώνας θα είναι το αναπτυξιακό νομοσχέδιο, το οποίο θα φέρει η Κυβέρνηση. Το αναπτυξιακό νομοσχέδιο δίνει τη δυνατότητα να στηριχθούν οι οικονομικές δράσεις, φέρνει ρυθμίσεις οι οποίες πραγματικά δίνουν λύσεις, λύσεις που δεν έδωσε η Κυβέρνηση του ΠΑΣΟΚ τόσα χρόνια, δίνει τη δυνατότητα σε περιοχές που είναι εκτός τέταρτης ζώνης να πάρουν επιπλέον πρόσθετα κίνητρα και να προχωρήσουν οι επιχειρήσεις την αναπτυξιακή δραστηριότητα. Όλα αυτά συνδυάζονται με τον πρώτο προϋπολογισμό που θα καταθέσει η Κυβέρνηση, έναν προϋπολογισμό που πάνω απ’ όλα θα είναι ειλικρινής, έναν προϋπολογισμό ο οποίος θα δώσει τη δυνατότητα να ξεκινήσουν τα βήματα ανάκαμψης της οικονομίας και να πάει καλύτερα αυτός ο τόπος.
      Εγώ, κύριε Πρόεδρε, θέλω να πω ότι τα άρθρα τα οποία έχει το νομοσχέδιο τα στηρίζουμε.
      Στο χρόνο, όμως, τον οποίο έχω θέλω να σταθώ σε δυο συγκεκριμένες τροπολογίες-παρεμβάσεις-προσθήκες, οι οποίες έχουν γίνει.
      Η πρώτη αφορά τις ομάδες παραγωγών οι οποίες από λάθος τους -και εγώ δέχομαι ότι άγνοια νόμου δεν υπάρχει- δεν εισέπρατταν ΦΠΑ, όταν έκαναν αγορές. Αυτές οι ομάδες παραγωγών τώρα έχουν δεχθεί πρόστιμα. Έχουν, όμως, δεχθεί πρόστιμα για ένα αδίκημα, το οποίο δεν έχουν διαπράξει. Δεν εισέπρατταν φόρο. Τους καλούμε σήμερα με το πρόστιμο αυτό να επιστρέψουν, όχι μόνο το φόρο, αλλά να πληρώσουν και χρήματα, πρόστιμα και προσαυξήσεις.
      Είναι άδικο να συμβαίνει αυτό και γι’ αυτόν ακριβώς το λόγο θα πρέπει να ληφθεί μέριμνα. Ίσως θα μπορούσε να μπει μέσα στο νομοσχέδιο μία παράγραφος, με την οποία να δίδεται το δικαίωμα να μην πληρώσουν αυτές τις προσαυξήσεις και τα πρόστιμα, τουλάχιστον μέχρι αυτήν τη στιγμή που θα ψηφιστεί το νομοσχέδιο. Από εκεί και πέρα, θα ακολουθήσουν ό,τι ορίζει ο νόμος
       Όμως, ακόμα και αν αυτό δεν μπορεί να γίνει, θα μπορούσαν να υπαχθούν στις γενικές ρυθμίσεις, όπου δεν θα υπάρχει προσαύξηση ή πρόστιμο και το κεφάλαιο θα μπορεί να καταβληθεί σε εξήντα δόσεις. Γνωρίζουμε ότι η ημερομηνία λήγει αύριο. Εγώ θα πρότεινα να δοθεί μια παράταση ενός μηνός, για να μπορέσουν και αυτοί να καλυφθούν. Πρόκειται για ομάδες παραγωγών που καλλιεργούν φρούτα και λαχανικά. Θα υπάρξει τρομακτικό πρόβλημα επιβίωσης, ιδιαίτερα σε κάποιες περιοχές, όπως είναι ο Νομός Πέλλας.
      Η δεύτερη τροπολογία, στην οποία θέλω να σταθώ, είναι αυτή του κ. Μπουγά, η οποία αναφέρεται στα παραδοσιακά καφενεία. Εμείς  είμαστε από την επαρχία και γνωρίζουμε πώς λειτουργούν τα συγκεκριμένα παραδοσιακά καφενεία. Ξέρετε ότι ο τόπος συνάντησης στις ορεινές ή ημιορεινές περιοχές, στα μικρά χωριά, είναι το καφενείο. Εκεί συναντώνται οι άνθρωποι μετά από τις δουλειές στα κτήματα, εκεί συζητούν, έχοντας τη δυνατότητα να πιουν έναν καφέ. Πέρα από το δυσβάσταχτο χαράτσι που τους επιβάλει η ΑΕΠΙ, πληρώνουν  ένα σωρό φόρους και θα πρέπει να δούμε πως θα το διορθώσουμε. 
      Εγώ στηρίζω αυτές τις τροπολογίες, ούτως ώστε να απαλλαχθούν από το φόρο εισοδήματος τα συγκεκριμένα παραδοσιακά καφενεία σε μικρά χωριά που έχουν μέχρι πεντακόσιους κατοίκους στις ορεινές και ημιορεινές περιοχές. 
      Επίσης, θα πρέπει να υπάρξει απαλλαγή των παρεχόμενων στα καταστήματα αυτά υπηρεσιών από το ΦΠΑ.  Έτσι, θα δώσουμε τη δυνατότητα να διατηρηθούν αυτά τα καφενεία, τα οποία είναι η τοπική Βουλή, ο τόπος συνάντησης, ο χώρος στον οποίο ξεκουράζονται οι άνθρωποι της υπαίθρου. 
      Σας ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Τζαμζή.
      Κύριοι συνάδελφοι, ο συνάδελφος κ. Ιορδάνης Τζαμτζής, ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, η Βουλή ενέκρινε τη ζητηθείσα άδεια. 
      Το λόγο έχει ο κ. Φούσας. 
      ΑΝΤΩΝΙΟΣ ΦΟΥΣΑΣ: Κύριε Πρόεδρε, θέλησα να κάνω αυτήν την παρέμβαση για δύο λόγους. Πρώτα και κύρια, θα ήθελα να αναφερθώ και πάλι στο θέμα της φορολόγησης των κληροδοτημάτων και των κοινωνικών ιδρυμάτων. 
      Δεύτερον, είδα και εγώ την τροπολογία, σχετικά με τα παραδοσιακά καφενεία, και θέλω να ενώσω τη φωνή μου με τους άλλους συναδέλφους πάνω σ’ αυτό το θέμα. Θα έχω την ευκαιρία να πω τις απόψεις μου και να κάνω μια γενικότερη τοποθέτηση μέσα στον χρόνο που έχω στη διάθεσή μου. 
      Κύριε Υπουργέ, σας ανέφερα -και ήταν παρών και ο κ. Αλογοσκούφης- ότι το θέμα των κληροδοτημάτων, καθώς και η φορολόγησή τους, είναι ένα πολύ μεγάλο ζήτημα. Αναφέρθηκα συγκεκριμένα στη Ριζάρειο Σχολή, η οποία προσφέρει του κόσμου τις υπηρεσίες. Εκεί εργάζονται τριακόσιες πενήντα οικογένειες. Η Σχολή εισπράττει από τις ευεργεσίες του Ριζάρη περί το ένα εκατομμύριο(1.000.000) δραχμές συνολικά, ενώ υποχρεώνεται να πληρώνει φόρο διακοσίων εκατομμυρίων (200.000.000) δραχμών. Έτσι, αυτή η Σχολή, όπως και πολλές άλλες σχολές και ιδρύματα, έχουν φθάσει στο σημείο να μη μπορούν πλέον να λειτουργήσουν.
      Για να είμαι ειλικρινής, οφείλω να πω ότι στο δικό σας νομοσχέδιο που θα γίνει σε λίγο νόμος, έχετε ενδιαφέρουσες και γενναίες διαφοροποιήσεις και βελτιώσεις. Όμως, δεν φθάνουν. Συζήτησα μαζί τους και μου είπαν ότι έχουν και πάλι πρόβλημα. Σήμερα συζήτησα μαζί σας και με τον κύριο Αλογοσκούφη και είπατε ότι θα δείτε αυτό το θέμα πολύ σύντομα μέσα σε ένα άλλο νομοσχέδιο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Λύεται εδώ…
      ΑΝΤΩΝΙΟΣ ΦΟΥΣΑΣ: Δε λύνεται οριστικά. Εν πάση περιπτώσει, είναι ένα πολύ μεγάλο θέμα. Το λέω αυτό όχι τυχαία, γιατί θα σας έλεγα –και είναι ένα παράπονο αυτό- ότι δεν κάνω κανέναν ανταγωνισμό ή συναγωνισμό. Το Μέγαρο Μουσικής δεν πληρώνει κανένα φόρο και ίσως καλώς δεν πληρώνει. Δεν μπορεί, όμως, να πληρώνουν τα Ιδρύματα αυτά, όπως το «Αρσάκειο», το «Χατζηκώστα» και όλα αυτά. Χαίρομαι, λοιπόν, που είπατε ότι θα το βελτιώσετε αυτό και ελπίζω πως θα γίνει ακόμα καλύτερο και στο μεγάλο αυτό θέμα.
	Όσο για το θέμα των παραδοσιακών καφενείων, σας διαβεβαιώνω ότι σε οποιοδήποτε καφενείο του Νομού Ιωαννίνων ή στις άλλες ακριτικές περιοχές και αν πάτε, οι κάτοικοι δεν έχουν άλλη απασχόληση. Είναι βέβαιο ότι πολλά απ’ αυτά τα καφενεία, που ίσως είναι και τα μοναδικά στους χώρους αυτούς, υποχρεώνονται να κλείνουν διότι πρέπει να πληρώνουν κάποιο φόρο. Άρα, λοιπόν, αποτελεί και δική μου παράκληση αυτό το θέμα να το λύσουμε. 
      Δεν ξέρω αν θα κάνετε δεκτή σήμερα αυτήν την τροπολογία και αν είσθε έτοιμος να την κάνετε δεκτή. Προφανώς πρέπει να μελετήσετε το θέμα. Όμως, χαίρομαι επειδή κι αυτό θα αποτελέσει έναν προβληματισμό για να το αντιμετωπίσουμε. 
      Είναι μεγάλο το θέμα για τις ακριτικές περιοχές, είναι μεγάλο το θέμα για τα μικρά χωριά, είναι μεγάλο το θέμα για τα παραδοσιακά καφενεία στις περιοχές αυτές. Ελπίζω να το ξέρετε, αλλά εμείς που καταγόμαστε από ακριτικές περιοχές το ξέρουμε καλύτερα και ξέρουμε πόσο χρήσιμα είναι αυτά τα καφενεία.
	Τέλος, έγινε πολύς λόγος για την απογραφή. Πρέπει να σας πω ότι έχω στα χέρια μου μία σημερινή δημοσκόπηση. Η δημοσκόπηση αυτή λέει ότι οι έξι στους δέκα Έλληνες λένε ότι καλώς έγινε η απογραφή, δηλαδή το 60% του ελληνικού λαού.
	Θα κάνω και μία δεύτερη διαπίστωση. Το 7%, οι επτά στους δέκα, δηλαδή το 70%, λέει ότι πράγματι η απόκρυψη των πραγματικών στοιχείων από την κυβέρνηση του ΠΑΣΟΚ έβλαψε τη χώρα. 
      Έλεος! Σταματήστε πλέον μ’ αυτήν την απογραφή. Ποιος άνθρωπος, όταν ανοίγει το σπίτι του, δεν κάνει μία απογραφή; Ποιος παίρνει μία επιχείρηση και δεν κάνει μία απογραφή; Αυτό έκανε η Κυβέρνηση, πολύ σωστά έκανε και είναι ευχάριστο το ότι όλοι οι φορείς της Ευρώπης αναγνωρίζουν πως ήταν μία σωστή ενέργεια της Κυβέρνησης.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Φούσα.
	Ο κ. Υπουργός έχει το λόγο.
	ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κυρία και κύριοι συνάδελφοι, πραγματικά κατά τη συζήτηση αυτού του νομοσχεδίου και σήμερα έγιναν πολλές εποικοδομητικές προτάσεις, ορισμένες από τις οποίες, όπως είδατε, έκανε δεκτές η Κυβέρνηση, αλλά και πολλές απ’ αυτές θα τύχουν ιδιαίτερης επεξεργασίας και θα επανέλθουμε σε νέο νομοσχέδιο, γιατί πράγματι βρίσκονται προς τη σωστή κατεύθυνση, αλλά δε θέλουμε να τις αντιμετωπίσουμε με αποσπασματικό τρόπο, αλλά με συγκροτημένο τρόπο και μετά από μελέτη.
	Πριν, όμως, μπω κι εγώ στην ουσία των παρατηρήσεων που κάνατε, δεν μπορώ να μην μπω στον πειρασμό να δώσω μια απάντηση για την περιβόητη απογραφή. Η υπόθεση αυτή μου θυμίζει την παροιμία εκείνη που λέει ότι ένας γάτος έκανε μια πολύ μεγάλη ζημιά στο νοικοκύρη του. Τρέχοντας, λοιπόν, ο νοικοκύρης να τον κυνηγήσει κατά πόδα, ο γάτος έκανε το λάθος και μπήκε μέσα σ’ ένα κλουβί. Είδε ότι έρχεται το ξύλο και πριν αρχίσει να τον δέρνει ο νοικοκύρης, άρχισε εκείνος να κλαίει για ν’ αποφύγει το ξύλο. Κάτι τέτοιο περίπου μου θυμίζει αυτή η υπόθεση της απογραφής, δηλαδή εκείνοι που θα έπρεπε να απολογούνται, εκείνοι που θα έπρεπε τουλάχιστον να σιωπούν -αν μη τι άλλο- έρχονται και πλειοδοτούν και από κατηγορούμενοι προσπαθούν να εμφανιστούν ως κατήγοροι. Δεν γίνεται αυτό και δεν γίνεται όχι γιατί δεν το θέλουμε εμείς, αλλά γιατί μπροστά στην αλήθεια υποχωρεί το οποιοδήποτε παραμύθι. 
	Ο κ. Φούσας που μίλησε πριν σας είπε με συγκεκριμένα στοιχεία τι λένε οι πολίτες.
    Τουλάχιστον να το λάβετε υπ’ όψιν σας και να σεβαστείτε αυτό που λένε οι πολίτες, γιατί υπάρχουν και όρια. Όταν λέμε απογραφή, λέμε πραγματική αποτύπωση. Αυτό δεν θέλει και ο πολίτης; Την αλήθεια δεν λέμε; Γιατί υποκρινόμαστε; Γιατί δεν κοιτάμε κατάματα την αλήθεια, γιατί δεν είμαστε συνεπείς σ’ αυτό που πρέπει να είμαστε, όπως για παράδειγμα στις σχέσεις μας με τους πολίτες, αλλά και με τους άλλους λαούς της Ευρωπαϊκής Ένωσης; Και μέχρι πού θα πήγαινε αυτή η απόκρυψη και η ωραιοποίηση των στοιχείων; Το λέγαμε τόσα χρόνια εδώ στη Βουλή και από το χώρο της αντιπολίτευσης. Μέχρι πού θα πήγαινε και πού θα οικοδομούσαμε τελικά; Σε ένα σπίτι χωρίς θεμέλια; Τι πολιτικές θα αναπτύσσαμε αν δεν ξέραμε το πρόβλημα; Και γιατί ενοχλείστε; 
    Αυτή η επίθεση που κάνετε υποδηλώνει και μια αγωνία, μεταπήδησης και μετακύλισης των ευθυνών από σας, που έχετε την ευθύνη για όλα αυτά τα προβλήματα που δημιουργήθηκαν, στην Κυβέρνηση της Νέας Δημοκρατίας των οκτώ μηνών. 
    Ο ελληνικός λαός που μας παρακολουθεί όλους δεν πείθεται. Εκτίθεστε όταν συνεχίζετε να μιλάτε για την απογραφή. Εκτίθεστε ακόμα περισσότερο όταν προσπαθείτε να κάνετε κασσανδρινές προβλέψεις ότι δήθεν η ελληνική οικονομία θα μπει υπό επιτήρηση στην Ευρωπαϊκή Ένωση και ξεχνάτε τη διαρκή επιτήρηση που πρέπει να έχει ο πολίτης στην οικονομία, στο εσωτερικό της χώρας. Και αυτό αποτελεί πολιτική ασέβεια για μένα. 
    Σταματήστε, λοιπόν, να μιλάτε για την απογραφή, δηλαδή την αποκάλυψη της αλήθειας και αφήστε τη δαιμονολογία και τις κασσανδρινές προβλέψεις ότι δήθεν ο τόπος θα πληρώσει ακριβά αυτήν την αποκάλυψη. Ούτως ή άλλως αυτή η αποκάλυψη θα γινόταν κάποια στιγμή. Αλλά κυρίως μη συντείνετε προς την κατεύθυνση εκείνη που θα σας οδηγεί ευχόμενους για το κακό της χώρας. 
    Σταματώ εδώ για την απογραφή. Νομίζουμε εμείς ότι ήταν μια υπεύθυνη πράξη, τη χρωστούσαμε στους Έλληνες πολίτες, την χρωστούσαμε στην κατεύθυνση της ανάκτησης της αξιοπιστίας μας. Δεν μετανιώνουμε. Αντίθετα είμαστε υπερήφανοι γι’ αυτό που έγινε.
    ΕΥΣΤΑΘΙΟΣ ΚΟΥΤΜΕΡΙΔΗΣ: Για τον κ. Δημητρακόπουλο τι λέτε; 
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Την ακύρωση της ουσίας και του περιεχομένου που εκπέμπει ακριβώς η δημοσιονομική απογραφή δεν μπορείτε να τη σταματήσετε με εφευρήματα τι είπε ο ένας και τι είπε ο άλλος. Έχετε ακούσει τι έχει πει η  Νέα Δημοκρατία; Έχετε ακούσει τι έχει πει ο Πρόεδρος της Νέας Δημοκρατίας και Πρωθυπουργός; Έχετε ακούσει τι έχει πει ο Υπουργός Οικονομίας και Οικονομικών κ. Αλογοσκούφης; Επομένως αφήστε αυτά τα εφευρήματα και τις πλαγιοσκοπήσεις για να αποφύγετε το σκόπελο. 
    Έρχομαι στην ουσία του νομοσχεδίου. 
    Κύριε Φούσα, θα αρχίσω από σας σε ό,τι αφορά στα κληροδοτήματα που είπατε. Η σταδιακή μείωση του φόρου από τα ακίνητα αυτά προβλέπεται μέσα σε αυτό το νομοσχέδιο στο άρθρο 6 παράγραφος 5. Εκείνο που δεν προβλέπεται και προφανώς αυτό εννοείτε, είναι ο ΦΑΠ. Εκεί πράγματι δεν γίνεται καμία παρέμβαση. Θα περιμένετε μέσα στο νέο χρόνο που θα φέρουμε το νέο νομοσχέδιο για την περιουσία να αντιμετωπίσουμε ενδεχομένως και αυτό. 
    ΑΝΤΩΝΙΟΣ ΦΟΥΣΑΣ: Είναι και τα εισοδήματα από μισθώματα όπως επίσης ο φόρος εισοδήματος….
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών):  Ο φόρος εισοδήματος προέρχεται μόνο από τα εισοδήματα από μισθωτές υπηρεσίες…
    ΑΝΤΩΝΙΟΣ ΦΟΥΣΑΣ:  Υπάρχει και φόρος των πάσης φύσεως εισοδημάτων. Είναι το 3%…
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών):  Αυτό είναι παραλειπόμενο του κύριου  φόρου. Αν δεν υπάρχει κύριος φόρος δεν θα υπάρχει και το 3%.
    ΑΝΤΩΝΙΟΣ ΦΟΥΣΑΣ:  Το μειώνετε μεν, αλλά σας είπα ότι δεν είναι αρκετό γι’ αυτούς. Μου είπατε όμως ότι θα το δείτε και αυτό αργότερα σε άλλο νομοσχέδιο…
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών):  Το 2007 σβήνει τελείως. Γίνεται μηδέν. 
    Για το εκλογικό επίδομα που ακούστηκε θα ήθελα να πω ότι αυτό είναι επίδομα. Η μόνη αμοιβή που δεν φορολογείται είναι τα  έξοδα κίνησης. Το εκλογικό επίδομα είναι προεργασία. Και στο κάτω-κάτω γιατί επιλεκτικά μόνο σε ένα κλάδο; Δεν το έχουν πάρει άλλοι; Γιατί γίνεται περιορισμός μόνο στο Λιμενικό; 
    Επομένως, δεν μπορούμε να κάνουμε εξαιρέσεις. Παραδοσιακά έτσι αντιμετωπιζόταν αυτό το επίδομα, ως επίδομα και όχι ως έξοδα κίνησης. 
    Επίσης, ειπώθηκε ότι η Νέα Δημοκρατία ως κυβέρνηση έφερε πολλά νομοσχέδια, τρία στον αριθμό, αφού είπε ότι θα κάνει φορολογική μεταρρύθμιση σε ένα κλπ.


      Εμείς δεν είπαμε ότι όλα τα φορολογικά αντικείμενα είναι ενσωματωμένα κατ’ ανάγκην σε ένα νομοσχέδιο. Κάποιοι ισχυρίζονται και λένε, θέλοντας να ακυρώσουν το νόημα και το περιεχόμενο αυτής της προσπάθειας, γιατί δεν φέρνετε κωδικοποιημένα συνολικά τα πάντα. Μα, αν κάναμε αυτή τη δουλειά, θα τελειώναμε, δεν ξέρω κι εγώ, σε πόσο καιρό. Και τότε θα μας κατηγορούσαν ότι βρισκόμαστε σε αδράνεια. Τι τελικά από τα δύο επιλέγουν; Την κωδικοποίηση συνολικά που είναι μια προσπάθεια προς τα πίσω ή την κωδικοποίηση ανά φορολογικό αντικείμενο, όπως είναι η φορολογία εισοδήματος, η φορολογία κεφαλαίου, κώδικας φορολογικών στοιχείων, φόρος προστιθέμενης αξίας κλπ.; Νομίζω ότι αυτά γίνονται παγίως. 
      Εμείς δεν επικαλεστήκαμε ότι με αυτό το νομοσχέδιο επιτυγχάνουμε τη φορολογική μεταρρύθμιση, αυτή που κι εμείς οραματικά βλέπουμε μπροστά μας. Σας είπα δε και χθες ότι για να υπάρχει αυτή η δυνατότητα πρέπει να υπάρχουν και οι ανάλογες ισορροπίες μεταξύ νέας τεχνολογίας, του νομοθετικού πλαισίου που πρέπει να συμβαδίζει με τις εξελίξεις της νέας τεχνολογίας και ταυτόχρονα με τη διοικητική διάρθρωση, τις σύγχρονες μεθόδους εργασίας που πρέπει να έχουν, τους μηχανισμούς αυτοελέγχου κλπ. Όλα αυτά τα πράγματα πρέπει να μπορούν να συγχρονιστούν. Η νέα τεχνολογία είναι πίσω. Δυστυχώς δεν μας επιτρέπει αυτόν τον συγχρονισμό, γι’ αυτό ακριβώς και δεν μιλάμε ούτε καν στην επικεφαλίδα του νομοσχεδίου για μεταρρύθμιση, γιατί η προηγούμενη Κυβέρνηση κάθε φορολογικό νομοσχέδιο που μας έφερνε εδώ μας το βάφτιζε ως μεταρρύθμιση. Εμείς βλέπετε ότι είμαστε ιδιαίτερα προσεκτικοί, ακόμα και στη χρησιμοποίηση της λέξης «μεταρρύθμιση». Ωστόσο, όμως, αυτό είναι ένα πρώτο βήμα. Δεν μπορεί να το παραγνωρίσει κανείς αυτό. Παράλληλα υπηρετεί έναν στρατηγικό στόχο, που είναι η ανάπτυξη της οικονομίας με την έννοια της μείωσης των φόρων, της αντικειμενικοποίησης των ελέγχων και ταυτόχρονα της δημιουργίας προϋποθέσεων που θα ενισχύουν την ανάπτυξη με κινητροδότηση της οικονομίας, με άρση των αντικινήτρων, με φοροελαφρύνσεις για τους μικρούς, με αλλαγή στο αφορολόγητο όριο, προσπαθώντας δηλαδή, να ισορροπήσουμε την κοινωνική με την αναπτυξιακή διάσταση της πολιτικής μας. 
      Ειπώθηκαν πολλά για το λογιστικό αποτέλεσμα. Έχει καθιερωθεί με νόμο το λογιστικό αποτέλεσμα και το ζητούσαν νομίζω όλες οι πτέρυγες της Βουλής. Τώρα έρχονται κάποιοι να το ακυρώσουν; Το κατανοώ, ότι κάποιοι κλάδοι και σε μας ήρθαν και ζητούσαν εξωλογιστικό προσδιορισμό των αποτελεσμάτων με συντελεστή. Γνωρίζετε γιατί. Γιατί ενδεχομένως προκύπτουν με το λογιστικό σύστημα περισσότερα κέρδη σ’ αυτές τις κατηγορίες των φορολογουμένων, αλλά έχουμε, όμως, μία βασική αρχή του λογιστικού αποτελέσματος που δεν την ανατρέπουμε, δεν την παραβιάζουμε.
      Ειπώθηκε και για το point system. Το έχουμε καταργήσει με άλλον πρόσφατο νόμο. Ήταν ανεφάρμοστο, ήταν έξω από την πραγματικότητα. Οι προϋποθέσεις και οι δομές στη λειτουργία του συστήματος δεν είναι τέτοιες για να επιτρέψουν τη λειτουργία του point system, που έχει αποτέλεσμα μετά από τρία έως πέντε χρόνια και ταυτόχρονα με την κατάργηση των προστίμων που δεν έχουν εισπρακτικό χαρακτήρα, αλλά παιδευτικό, σωφρονιστικό χαρακτήρα, δεν λειτουργούσε και αυτό συντελούσε στο να υπάρξει μεγαλύτερη αναρχία στην αγορά και ταυτόχρονα η ελαχιστοποίηση του φόβου που πρέπει να έχει σε τελευταία ανάλυση η αγορά από την εποπτεία που ασκεί η φορολογική αρχή. Γι’ αυτό ακριβώς θεωρούμε ότι ένα αποτυχημένο πείραμα που δεν βασιζόταν σε συγκεκριμένα στοιχεία που θα το οδηγούσε στο αποτέλεσμα, έπρεπε να καταργηθεί και αυτό κάναμε. 
      Όπως σας είπα, η προσπάθεια που κάνουμε είναι για να δώσουμε κίνητρα στην επιχειρηματική δραστηριότητα με διάφορες μικρορυθμίσεις, χωρίς όμως να ακυρώνουμε τη βασική κατεύθυνση της παρέμβασης που κάνουμε, που είναι ακριβώς η κατάργηση του ελέγχου για ορισμένες κατηγορίες επιχειρήσεων με συγκεκριμένες προϋποθέσεις, η λεγόμενη κατά την πλευρά της Αντιπολίτευσης ως επαναφορά από το πίσω παράθυρο της συνάφειας, ενώ δεν είναι τέτοιο. Είναι ένας μηχανισμός αυτόματης περαίωσης υποθέσεων που αν συγκεντρώνουν αυτές τις προϋποθέσεις πηγαίνουν κατ’ ευθείαν στο αρχείο. Ούτε καλείται ο φορολογούμενος, ούτε τίποτα απολύτως. Ενώ ταυτόχρονα με το άρθρο 5, παράγραφος 17, επαναλαμβάνω για πολλοστή φορά, καταργείται τελικώς και για όλες τις διαχειριστικές περιόδους η λεγόμενη συνάφεια. Ήταν μια πολιτική που δημιούργησε πολλά προβλήματα στην επιχειρηματικότητα, αφού την απέσταξε παντελώς. Εμείς την καταδικάσαμε από την πρώτη στιγμή. Δεν ήταν δυνατόν να την επαναφέρουμε.


      Μην επιμένετε τουλάχιστον σε αυτό το σημείο, γιατί προσχωρείτε σε μια σχιζοφρενική συλλογιστική ότι εμείς με το ένα πόδι πατάμε στο ένα καράβι και με το άλλο στο άλλο. Δεν υπάρχουν τέτοια πράγματα μέσα στο νομοσχέδιο. Θα μπορούσε να ευσταθεί ο ισχυρισμός σας εάν το κάναμε σε δύο διαφορετικά νομοσχέδια. Το κάνουμε στο ίδιο νομοσχέδιο; Είμαστε μαζοχιστές, θέλουμε δηλαδή την έντονη κριτική σας; 
      Αναζητήστε πειστικότερα επιχειρήματα για να αρθρώσετε τον Αντιπολιτευτικό σας λόγο και μην προσπαθείτε να θεμελιώσετε επιχειρήματα εκεί που δεν τα πιάνει λάσπη, όπως λέμε.
      Δεν χρειάζεται να πω περισσότερα. 
      Να επαναλάβω, όμως, για το άρθρο 25. Εμείς το κάνουμε για ένα και μόνο λόγο. Γιατί διαπιστώσαμε ότι γίνεται μια αδικία. Και η εμμονή πραγματικά της προηγούμενης κυβέρνησης και σε παρεμβάσεις που έκανε η τότε αντιπολίτευση, για εμάς είναι περίεργη, ακαταλαβίστικη. Δεν είναι δυνατόν να υπάρχουν κατηγορίες φορολογουμένων που να έχουν δύο μορφές προστίμων, τα ποινικά πρόστιμα, που απορρέουν από φορολογικές παραβάσεις, τα φορολογικά πρόστιμα που συνοδεύουν ή είναι συνεπακόλουθα των ποινικών προστίμων και από την άλλη πλευρά να έχουμε για κάποιες από αυτές μεμονωμένα και επιλεκτικά και διοικητικά πρόστιμα.
      Γιατί δεν υψώσατε το ανάστημά σας για να μιλήσετε για τους εργολάβους που κάνουν τέτοιες παραβιάσεις…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, υπάρχουν και γυναίκες εδώ, όχι μόνο άνδρες. Επειδή είπατε «ανδρώσατε». Είναι η κ. Παντελάκη που μας παρακολουθεί.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, να διορθώσω.
      Επαναλαμβάνω και πάλι. Γιατί, λοιπόν, δεν σηκώνονται τα επιχειρήματα –για να διορθώσω, κύριε Πρόεδρε- και να κατευθυνθούν εκεί ακριβώς που γίνονται οι πολύ μεγαλύτερες παραβιάσεις και οι φορολογικές παραβάσεις, που είναι οι τεχνικές εταιρείες, οι διαφημιστικές εταιρείες, που έχει αποκαλυφθεί πολλές φορές ότι χρησιμοποιούν εικονικά και πλαστά τιμολόγια; Εκεί γιατί δεν υπάρχει καμία διακοπή δηλαδή, των συμβάσεων με το κράτος, γιατί καμία απαγόρευση και βρήκαμε τους γιατρούς και τους φαρμακοποιούς; Μπορεί να υπάρχουν ορισμένοι φαρμακοποιοί ειδικά που να καταχράστηκαν τη φορολογική νομοθεσία, να υπέπεσαν σε φορολογικά αδικήματα και ταυτοχρόνως να τους έχουμε και τιμωρημένους με διοικητικά πρόστιμα; Εμείς λέμε ότι δεν είναι ο καλύτερος παιδευτικός τρόπος αυτός.
      Αντίθετα αυτό δημιουργεί προβλήματα στον εσωτερικό ανταγωνισμό των συγκεκριμένων κλάδων και ταυτόχρονα ζημιώνει και τον πολίτη. Γιατί όταν ο πολίτης είναι προσαρμοσμένος είτε στο φαρμακοποιό του ή ακόμη και στο γιατρό του και είναι ασφαλισμένος σ’ ένα ασφαλιστικό ταμείο, που είναι συμβεβλημένος και του το διακόπτεις, του δημιουργείς πρόβλημα ποιότητας των παρεχομένων υπηρεσιών του κράτους προς τον πολίτη.
      Μ’ αυτήν τη λογική, λοιπόν, εμείς επιμένουμε ότι αυτή η διάταξη πρέπει να καταργηθεί.
      Δεν θέλω να πω περισσότερα. Εκείνο που έχει σημασία, κυρίες και κύριοι συνάδελφοι, είναι ότι η Κυβέρνηση με αυτήν της την πρωτοβουλία δείχνει με αποφασιστικό τρόπο τη θέλησή της να προχωρήσει μπροστά. 
      Αναγνωρίζουμε ότι υπάρχει δημοσιονομικό πρόβλημα. Αντιμετωπίζουμε ότι υπάρχει πρόβλημα στην αγορά σήμερα. Ξέρουμε ότι οι πολίτες και οι επιχειρήσεις δεν αντέχουν άλλους φόρους. Ξέρουμε ότι η εντατικοποίηση των ελέγχων οδηγεί σε καλύτερα αποτελέσματα και κυρίως στον περιορισμό της εκτεταμένης διαφθοράς. Οι επιμέρους παρεμβάσεις δίνουν μία λύση στο πρόβλημα, τουλάχιστον σ’ αυτήν τη φάση.
      Και βεβαίως όταν οι συνθήκες επιτρέψουν μία συνολική φορολογική μεταρρύθμιση με τις προϋποθέσεις που ανέφερα ξεκινώντας την ομιλία μου, τότε βεβαίως θα έχουμε τη δυνατότητα να κάνουμε τη ριζική φορολογική μεταρρύθμιση. Εξάλλου θα βρισκόμαστε πολλά χρόνια από τις ίδιες θέσεις για να μπορούμε να τα λέμε.
      (Χειροκροτήματα από την πτέρυγα της Νέας Δημοκρατίας)
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Υπουργέ, δεν απαντήσατε σε αυτά που σας είπα για τις νησιωτικές περιοχές και το φόρο υπεραξίας.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κοιτάξτε, σε ό,τι αφορά τις τροπολογίες, που έχετε καταθέσει…
      ΑΝΑΣΤΑΣΙΟΣ ΚΑΡΑΜΑΡΙΟΣ: Όχι τροπολογίες.
      ΠΡΟΕΔΡΕΥΩΝ (Γεώργιος Σούρλας): Θα έρθουμε σε λίγο στις τροπολογίες, κύριε Καραμάριε.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): …η Κυβέρνηση όπως ξέρετε, πέραν της τροπολογίας που έχει καταθέσει η ίδια και είναι συμπλήρωμα…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, να ολοκληρώσουμε τη διαδικασία και θα έρθουμε στις τροπολογίες.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Ωραία.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στο στάδιο των δευτερολογιών.
      Το λόγο έχει ο κ. Απόστολος Κωστόπουλος, εισηγητής της Νέας Δημοκρατίας, για τέσσερα λεπτά.
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, ευχαριστώ πάρα πολύ.
      Καταθέτω την ιδιαίτερη ικανοποίηση μου γιατί ως νεοεκλεγείς Βουλευτής, είχα την τύχη να συνδέσω την πρώτη μου κοινοβουλευτική συμμετοχή σε νομοθετικό, έργο με ένα νομοσχέδιο που καίτοι είναι φορολογικό, εντούτοις είναι ευχάριστο, γιατί μ’ αυτό δεν επιβάλλεται κανένας νέος φόρος και καμία πρόσθετη φορολογική επιβάρυνση.
      Είμαι, όμως, υποχρεωμένος να απαντήσω ιδιαίτερα για το θέμα της απογραφής, για το οποίο γίνεται πάρα πολύ μεγάλος λόγος. 
      Ακούστηκε στην Αίθουσα αυτή ότι θα πρέπει να γίνει μία προ ημερησίας συζήτηση, όπως έθεσαν οι Βουλευτές του ΠΑΣΟΚ. 
      Θα πρέπει να πω, κύριοι συνάδελφοι, ότι ήδη μέχρι τώρα στην Επιτροπή Οικονομικών Υποθέσεων, ο ίδιος ο κύριος Υπουργός, έχει ζητήσει και μας έχει ενημερώσει δύο έως τρεις φορές. Και βεβαίως δεσμεύτηκε και σήμερα ότι δεν έχει κανένα λόγο να μη μας ξαναενημερώσει.
      Κυρίες και κύριοι συνάδελφοι, το μεγάλο κοινωνικό ερώτημα δεν είναι τι λέει η EUROSTAT, είναι τι λέει ο απλός πολίτης. Δηλαδή, αυτές οι περίφημες αμυντικές δαπάνες, οι οποίες δεν έχουν γραφεί στον προϋπολογισμό, έπρεπε ή δεν έπρεπε να γραφούν; Αυτές οι δαπάνες προσαυξάνουν το δημόσιο χρέος, ναι ή όχι; Τι θα πει αν τα είχαμε συμφωνήσει με την EUROSTAT ή δεν θα τα είχαμε; Το διά ταύτα είναι απλό. Ότι δεν έχουν γραφεί, ότι επιβαρύνουν το δημόσιο χρέος και στο τέλος θα κληθεί να πληρώσει το λογαριασμό ο Έλληνας πολίτης. Κανένας άλλος.
      Και το σπουδαιότερο; Κάνατε που κάνατε αυτές τις λογιστικές αλχημείες, τις είχατε επιμελώς αποκρύψει και από το Ελληνικό Κοινοβούλιο και βεβαίως από τον ελληνικό λαό. Αυτό έφερε στο φως η απογραφή.
      Και δεν μπορείτε να εγκαλείτε την Κυβέρνηση της Νέας Δημοκρατίας, για το ότι έκανε δημοσιονομική απογραφή. Ήταν υποχρεωμένη να κάνει δημοσιονομική απογραφή. Αυτό το κάνει οποιοσδήποτε νοικοκύρης, οποιαδήποτε επιχείρηση προκειμένου να ξεκινήσει μία καινούργια εποχή.
      Κύριοι συνάδελφοι, ωρύεστε γιατί αποκαλύφθηκαν οι πλαστές σας εγγραφές και τα ψεύτικα στοιχεία με τα οποία διαμορφώνατε τους προϋπολογισμούς. Το λιγότερο που θα μπορούσε να πει κανείς σε αυτό και ιδιαίτερα από το Βήμα της Βουλής, είναι το εξής: Είναι επιεικώς απαράδεκτο να κατηγορείται η Κυβέρνηση, γιατί η Κυβέρνηση με την απογραφή έχει δύο μεγάλους στόχους. 
      Πρώτον, να στηρίξει την οικονομική της πολιτική σε συγκεκριμένα στοιχεία και όχι σε ψευδή.
      Δεύτερον, να πληροφορηθεί ο ελληνικός λαός την αλήθεια. Και δεν μπορείτε να κατηγορείτε την Κυβέρνηση ότι υπονομεύει τη διεθνή εικόνα της Ελλάδος, διότι τη διεθνή εικόνα της Ελλάδος την υπονομεύουν εκείνοι που παραποιούν τα στοιχεία, που κρύβουν τα ελλείμματα και τα χρέη και όχι εκείνοι οι οποίοι λένε την αλήθεια και στηρίζονται σε πραγματικά στοιχεία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, η συζήτηση που έγινε για το φορολογικό νομοσχέδιο ήταν όντως διεξοδική. Έγιναν πάρα πολλές προτάσεις από τις οποίες πολλές έγιναν αποδεκτές από την πολιτική ηγεσία του Υπουργείου Οικονομίας και Οικονομικών. 
      Η συντριπτική πλειοψηφία των συναδέλφων είδε πραγματικά τις θετικές διατάξεις. Οι μόνοι που δεν τις είδαν είναι οι Βουλευτές του  ΠΑΣΟΚ. Και το ΠΑΣΟΚ βλέπει άλλα πράγματα. Βλέπει κρυφές αυξήσεις, βλέπει αυξήσεις στους εμμέσους φόρους. Βλέπετε επιβαρύνσεις στους χαμηλόμισθους και στα μεσαία εισοδηματικά στρώματα. Βλέπετε έλλειψη αναπτυξιακής προοπτικής. Βλέπετε με λίγα λόγια, κατά τη δική μου άποψη, όνειρα. Και λυπάμαι ειλικρινά που θα απογοητευτείτε, διότι κάνετε και απαισιόδοξες προβλέψεις. 
      Είμαι σίγουρος ότι ο χρόνος θα σας διαψεύσει. Διότι τίποτα από αυτά, τα οποία δήθεν βλέπετε στο φορολογικό νομοσχέδιο, δεν υπάρχουν.
      Το φορολογικό νομοσχέδιο μαζί με τον αναπτυξιακό νόμο, που κατατίθεται στη Βουλή, δρομολογεί το μεγάλο κυβερνητικό μας στοίχημα, δρομολογεί το στοίχημα του μέλλοντος. Και αυτό δεν είναι κανένα άλλο στοίχημα εκτός από την ανάπτυξη της οικονομίας, από την ενίσχυση της επιχειρηματικότητας, από την αύξηση της απασχόλησης, από τη φορολογική ελάφρυνση των μικρομισθωτών των  μικροσυνταξιούχων, και των μεσαίων στρωμάτων.
      Κύριε Υπουργέ, έχουν καταθέσει πολλοί φορείς διάφορα υπομνήματα. Βεβαίως, θα τεθούν υπόψη σας όλα αυτά. Πιστεύω να τα έχετε. Ως εισηγητής, όμως, ήμουν υποχρεωμένος να τα συγκεντρώνω όλα. Ειδικότερα, αφορούν φορολογικά θέματα, όπως είναι οι εκδότες και οι εφημερίδες, οι οποίοι ζητάνε εξωλογιστικό προσδιορισμό. Είπατε προηγουμένως για ποιους λόγους το ζητάνε.
      Εν πάση περιπτώσει, το βιβλίο ως στοιχείο πολιτισμού, και γνώσης αξίζει μί α ιδιαίτερη φορολογική μεταχείριση.
      Υπάρχει βεβαίως και το μεγάλο αίτημα των πολυτέκνων.
      Κυρίες και κύριοι συνάδελφοι, στο θέμα των πολυτέκνων η Νέα Δημοκρατία διαμορφώνει συγκεκριμένη δημογραφική πολιτική, την οποία θα τη φέρει στη Βουλή…
      ΠΡΟΕΔΡΕΥΩΝ (Γεώργιος Σούρλας): Κύριε Κωστόπουλε, πείτε επιγραμματικά ό,τι έχετε να πείτε.
      ΑΠΟΣΤΟΛΟΣ ΚΩΣΤΟΠΟΥΛΟΣ: Τελειώνω, κύριε Πρόεδρε.
      Θα ήθελα να προσθέσω και εγώ τη φωνή μου στην τροπολογία που αφορά τα παραδοσιακά καφενεία. Γνωρίζετε ότι από το 2002 υπάρχει εισοδηματική ενίσχυση με βάση κοινοτική οδηγία για τους κατοίκους των ορεινών και ημιορεινών περιοχών, που παίρνουν από εξακόσια (600) ευρώ ως τριακόσια (300) ευρώ. Δηλαδή, τους δίνεται μια ενίσχυση να παραμείνουν εκεί. Να έρθουμε και εμείς αρωγοί να απαλλάξουμε πράγματι τα παραδοσιακά καφενεία από φόρους και ΦΠΑ, γιατί νομίζω ότι το έχουν ανάγκη.
      Τελειώνοντας, κύριε Πρόεδρε, πιστεύω ότι η πρώτη μεγάλη τομή στο φορολογικό μας νομοσχέδιο έγινε. Το επόμενο βήμα, όπως δήλωσε και από το Βήμα της Βουλής και ο Υπουργός Εθνικής Οικονομίας και Οικονομικών, θα είναι το μοίρασμα του κοινωνικού μερίσματος, το οποίο θα αφορά τη δραστική μείωση των συντελεστών και στα φυσικά πρόσωπα.
      ΠΡΟΕΔΡΕΥΩΝ (Γεώργιος Σούρλας): Ο εισηγητής του ΠΑΣΟΚ κ. Κουτμερίδης έχει το λόγο.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Υπουργέ, σας άκουσα να υπεραμύνεσθε της απογραφής. Θα ήθελα να σας πω εν τέλει ότι καλώς έγινε η απογραφή. Αλλά εσείς απογραφή δεν κάνατε. Αυτό είναι ξεκάθαρο. Αλλάξατε τη μεθοδολογία, τον τρόπο υπολογισμού των αμυντικών δαπανών. Δεν έγινε καμία απογραφή. Είχαμε έναν τρόπο προσδιορισμού του ελλείμματος, όσον αφορά την καταγραφή των εξοπλιστικών προγραμμάτων σύμφωνα και με τη EUROSTAT, μια μέθοδο την οποία έχουν χρησιμοποιήσει και άλλες χώρες της Ευρωπαϊκής Ένωσης, όπως η Ολλανδία και η Ιταλία. Εσείς το μόνο που κάνατε είναι ότι αλλάξατε αυτήν τη μεθοδολογία. Καμία απογραφή δεν έγινε. 
      Και τέλος πάντων, θα πρέπει κάποια στιγμή να γίνει κατανοητό ότι δεν θα πρέπει να αναφέρεστε συνεχώς στον ελληνικό λαό και να λέτε ότι εσείς είστε οι άγγελοι της αλήθειας και της κάθαρσης και εμείς δεν θέλουμε την αλήθεια ή θέλουμε κάτι διαφορετικό. Μα και εμείς την αλήθεια θέλουμε. Αυτήν επιζητούμε. Μη λέτε, λοιπόν, ότι εσείς είστε οι άνθρωποι που θέλετε την αλήθεια, τη διαφάνεια, την καθαρότητα και εμείς, όλες οι άλλες πτέρυγες θέλουμε κάτι διαφορετικό. Απογραφή. Απογραφή όμως δεν κάνατε. Αλλάξατε μόνο τον τρόπο υπολογισμού. Και αυτό το κάνατε, για να χρεώσετε σε βάρος του ΠΑΣΟΚ όλα τα προηγούμενα και να αθετήσετε από τον ελληνικό λαό όλες τις προεκλογικές σας δεσμεύσεις και υποσχέσεις. Αυτό είναι ξεκάθαρο.
      Άλλωστε, κύριε Υπουργέ, θέλω να γίνει κατανοητό, γιατί ο ελληνικός λαός μέχρι ενός σημείου ανάλογα και με τα ερωτήματα που θέτει η εταιρεία δημοσκοπήσεων -γιατί ο αγαπητός συνάδελφος και μας έφερε κάποια αποτελέσματα μιας εταιρείας δημοσκοπήσεων- ανταποκρίνεται. Βεβαίως και θέλει την καθαρότητα ο ελληνικός λαός. Βεβαίως και αν μπει ένας επιχειρηματίας σε μια καινούργια επιχείρηση, θέλει να δει τα οικονομικά της επιχείρησης. Εμείς δεν σας αφαιρέσαμε το δικαίωμα να δείτε εσείς τα δημοσιονομικά μας στοιχεία. Εμείς μεμφόμαστε εσάς, γιατί φέρατε επιτηρητή, τη EUROSTAT, να μας ελέγξει. Αυτή είναι η διαφορά μας. Και βάλατε την οικονομία μας υπό επιτήρηση. Ποιος ξένος επενδυτής θα έρθει, κύριε Υπουργέ, σήμερα να επενδύσει στη χώρα μας, όταν μας θεωρούν αναξιόπιστους, όταν θεωρούν ότι λέγαμε ψέματα; Οι ξένοι επενδυτές δεν ξεχωρίζουν ανάμεσα σε ΠΑΣΟΚ και Νέα Δημοκρατία. Γνωρίζουν την Ελλάδα και η Ελλάδα σήμερα σε όλη την Ευρώπη είναι αναξιόπιστη. Λέει ότι λέει ψέματα. Άρα πώς να έρθει ένας ξένος επενδυτής, να επενδύσει στη χώρα μας; Αυτός είναι ο διασυρμός και η αναξιοπιστία που φέρατε στη χώρα μας.
      Κύριε συνάδελφε, αναφερθήκατε στην απογραφή…
      ΑΝΑΣΤΑΣΙΟΣ ΚΑΡΑΜΑΡΙΟΣ: Εγώ δεν αναφέρθηκα στην απογραφή, μόνο στα άρθρα.
      ΕΥΣΤΑΘΙΟΣ ΚΟΥΤΜΕΡΙΔΗΣ: Και εσείς αναφερθήκατε στην απογραφή και όλοι οι συνάδελφοι και ο κύριος Υπουργός, αν προσέχατε.
      Όσον αφορά στο φορολογικό νομοσχέδιο, αυτό που πρέπει να τονίσουμε είναι ότι εμείς από την αρχή έχουμε πάρει μια ξεκάθαρη θέση, ότι αυτό το νομοσχέδιο δεν αποτελεί τομή, δεν είναι μια καινοτομία, δεν είναι ένα νομοσχέδιο που αποτελεί φορολογική μεταρρύθμιση. Είναι ένα συνονθύλευμα διατάξεων οι οποίες –λογικό είναι- έχουν και κάποιο θετικό προσανατολισμό. Αυτό άλλωστε δεν το αμφισβητήσαμε. Από εκεί και πέρα, όμως, είναι γεγονός ότι στα χαμηλά εισοδήματα υπάρχει μια μικρή ελάφρυνση ως καθόλου και στα μεσαία και μεγάλα εισοδήματα υπάρχει επιβάρυνση.
    Αυτό γίνεται λόγω της μη τιμαριθμοποίησης της φορολογικής κλίμακας, λόγω της αλλαγής της εφάπαξ πληρωμής του φόρου από 2.5% σε 1.5%, λόγω της εσωτερικής διάρθρωσης των κλιμακίων και λόγω της ονομαστικής αύξησης των μισθών, όπου το πραγματικό διαθέσιμο εισόδημα του φορολογούμενου μισθωτού και συνταξιούχου θα επιβαρυνθεί.
    Για τη φορολογία των επιχειρήσεων, είπαμε ότι ναι μεν είναι προς θετική κατεύθυνση το ότι σε βάθος τριετίας μειώνονται οι φορολογικοί συντελεστές, αλλά η διαφωνία μας είναι ότι δεν διασφαλίζουμε την επένδυση. Η ελάφρυνση είναι στον επιχειρηματία και όχι στην επιχείρηση. Θα μπορούσατε να αυξήσετε τα κίνητρα, όπως τα αφορολόγητα αποθεματικά, για να δημιουργήσουμε καλύτερες συνθήκες επένδυσης.
    Όσον αφορά στην τεκμαρτή φορολογία και την τροπολογία την οποία καταθέσατε, κύριε Υπουργέ, είναι γνωστό ότι τα προηγούμενα χρόνια καταβλήθηκε μια πολύ σημαντική προσπάθεια να υπάρξει ο λογιστικός τρόπος προσδιορισμού ελέγχου των επιχειρήσεων. Αυτός είναι ο σωστός τρόπος ελέγχου.
    Εσείς όμως, εισάγετε την τεκμαρτή φορολόγηση, η οποία θα ανοίξει τους ασκούς του Αιόλου. Θα έρθουν και άλλες κοινωνικές και παραγωγικές τάξεις να σας ζητήσουν την τεκμαρτή φορολόγηση. Και έχουμε τέτοιες επιθυμίες από τους εκδότες βιβλίων, από τους βιβλιοπώλες και από τους εκδότες εφημερίδων της επαρχίας.
    Λέτε ότι δεν επαναφέρετε τη συνάφεια και επαναφέρετε ένα μαθηματικό τύπο. Περαίωση χωρίς έλεγχο. Είναι ένας διαφορετικός τρόπος συνάφειας. Αυτό πρέπει να γίνει ξεκάθαρο. Και αυτός ο διαφορετικός τρόπος συνάφειας μάλιστα είναι πιο επιβαρυντικός, διότι είναι ετήσιος και οι νέες επιχειρήσεις, που στο ξεκίνημά τους έχουν μεγάλα έξοδα, μεγάλες δαπάνες επένδυσης, είναι γεγονός ότι θα επιβαρυνθούν περισσότερο.
    Τέλος όσον αφορά στην κατάργηση του ΣΔΟΕ και την ίδρυση της ΥΠΕΕ.
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Τα ακούσαμε αυτά.
    ΕΥΣΤΑΘΙΟΣ ΚΟΥΤΜΕΡΙΔΗΣ: Και εμείς αυτά που είπατε τα είχαμε ακούσει, κύριε Υπουργέ, αλλά τα ξανακούσαμε.
    Είναι γεγονός ότι η Νέα Δημοκρατία προεκλογικά έκανε σημαία την κατάργηση του ΣΔΟΕ. Και αυτό το έκανε για να γίνει αρεστή και ελκυστική στον επιχειρηματικό κόσμο, θεωρώντας ότι θα ξεγελάσει τους επιχειρηματίες ότι δεν θα υπάρχει έλεγχος. Σήμερα, όμως, και επειδή η ίδια αντιλήφθηκε ότι δεν μπορεί στην αγορά να μην υπάρχει έλεγχος, δημιούργησε μία νέα υπηρεσία με τις ίδιες ακριβώς αρμοδιότητες.
    Αυτό που τονίζουμε, για να γίνει κατανοητό σε όλους τους επιχειρηματίες, είναι ότι όπως υπήρχαν οι «ράμπο» του ΣΔΟΕ, έτσι από αύριο θα υπάρχουν και οι «ράμπο» της ΥΠΕΕ. Καμία αλλαγή! Μια ίδια υπηρεσία, με ίδιες αρμοδιότητες, αλλά με διαφορετικό όνομα. Για τους επιχειρηματίες και το φορολογούμενο πολίτη, αυτό που έχει ενδιαφέρον δεν είναι το όνομα της υπηρεσίας, αλλά οι αρμοδιότητές της και ο τρόπος που τις ασκεί.
    Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Η κ. Ελπίδα Παντελάκη, ειδική αγορήτρια του Κομμουνιστικού Κόμματος Ελλάδας, έχει το λόγο.
    ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
    Αγαπητοί συνάδελφοι, τελειώνει μια μεγάλη κουβέντα σήμερα με την κατ’ άρθρον συζήτηση και από αύριο αρχίζουν, ως προς τους άμεσους φόρους, γιατί μόνο για άμεσους φόρους μιλήσαμε, τα βάσανα της ελληνικής εργατικής λαϊκής οικογένειας, γιατί αυτή θα κληθεί να πληρώσει την πλειοψηφία από τους άμεσους φόρους. 
    Δεν μιλήσαμε για το καυτό θέμα -βέβαια δεν εμπλέκεται στο νομοσχέδιο- που είναι και η ταμπακιέρα και είναι οι έμμεσοι φόροι. Αυτοί είναι που ροκανίζουν το λαϊκό εισόδημα. Το ροκάνιζαν τόσα χρόνια και αυτό θα συνεχιστεί και στην πορεία.
    Για το λόγο αυτό πιστεύουμε ότι πρέπει να βγουν συμπεράσματα από αυτήν τη συζήτηση, που κύριο χαρακτηριστικό της είχε όλες τις ημέρες, ότι ανέβηκαν πάρα πολύ υψηλά οι τόνοι. Και οι τόνοι ανέβηκαν σ’ ένα συγκεκριμένο μόνο ζήτημα, στο ζήτημα της απογραφής, ξεκινώντας βεβαίως από την Αντιπολίτευση, από το ΠΑΣΟΚ. Η επιχειρηματολογία αντιπαράθεσης γι’ αυτό το ζήτημα ήταν σε πολύ υψηλούς τόνους και τις τρεις αυτές ημέρες ήταν το πρώτο θέμα στα κανάλια και στα ραδιόφωνα.
    Αυτό είναι τυχαίο, συνάδελφοι; Εμείς πιστεύουμε ότι δεν είναι καθόλου τυχαίο. Απλούστατα γίνεται μεγάλη προσπάθεια και από την Αντιπολίτευση, να μετακινήσει τον κύριο άξονα των προβλημάτων που έχει ο κόσμος σήμερα, αυτά που τον καίνε, σε δευτερεύοντα και επιμέρους ζητήματα.
    Εμάς όλα μας ενδιαφέρουν και τα παρακολουθούμε. Σε σχέση με την απογραφή, η αποκάλυψη της αλήθειας έχει γίνει, ανεξάρτητα από το τυπικό του πώς και γιατί. Το ποιος κέρδισε τα προηγούμενα χρόνια και το ποιος έχασε είναι φανερό.
      Κέρδισε το μεγάλο κεφάλαιο, οι μεγαλοεργολάβοι και οι τραπεζίτες τα προηγούμενα χρόνια με την προηγούμενη κυβέρνηση και έχασαν τα πλατιά λαϊκά στρώματα, οι μισθωτοί και οι συνταξιούχοι και οι μικροεπαγγελματοβιοτέχνες που γονατίστηκαν από την πολιτική αυτή.
      Ερχόμαστε, λοιπόν, σήμερα με Κυβέρνηση της Νέας Δημοκρατίας η οποία προσεκτικά λέει «χαλαρά, με ήπια προσαρμογή» και είναι στην ίδια κατεύθυνση αυτής της πολιτικής. Και αυτό που αποδεικνύεται είναι ότι έχουν κοινό πρόγραμμα και επειδή ακριβώς η αντιπαράθεση δεν μπορεί να γίνει στην κατεύθυνση και στα στρατηγικά ζητήματα γίνεται στα επιμέρους και υψώνονται οι τόνοι με προκλητικό τρόπο.
      Αυτός ο κρίκος λοιπόν, σήμερα που κουβεντιάσαμε και έκλεισε αυτή η συζήτηση της αντιλαϊκής αλυσίδας που είναι ένα μέρος του φορολογικού συστήματος, θα συνεχιστεί τις επόμενες μέρες. Ξεκινάει την επόμενη εβδομάδα με τον αναπτυξιακό νόμο που θα δώσει ακόμη μεγαλύτερα κίνητρα στους μεγαλοεπιχειρηματίες και βεβαίως θα ολοκληρωθεί το παζλ της αντιλαϊκής πολιτικής με τον κρατικό προϋπολογισμό. Ήδη δείγματα γραφής έχουμε πάρει, από ό,τι έχουμε προλάβει να δούμε που είναι η αναδιανομή του εθνικού εισοδήματος υπέρ του μεγάλου κεφαλαίου.
      Τώρα, κοιτάξτε. Κατανοώ την Κυβέρνηση. Το ζήτημα που θέτει πάντα και με πολύ προσεκτικό τρόπο -ειλικρινά το λέω- να λέει ότι αυτό μπορούμε να κάνουμε αυτήν τη στιγμή για τους μισθωτούς και τους συνταξιούχους, αργότερα που θα πάνε καλύτερα τα πράγματα θα δώσουμε και περισσότερα. Να είμαστε τώρα καθαροί, κύριοι συνάδελφοι. Εδώ είναι συγκεκριμένη ταξική πολιτική επιλογή. Τόσα χρόνια δηλαδή που ενισχυόταν το κεφάλαιο δεν είχαμε ανάπτυξη; Η ανάπτυξη ποιους ωφέλησε; Γιατί θα ωφελήσει, ας πούμε, τώρα τους μισθωτούς και τους συνταξιούχους οι οποίοι πληρώνουν το μάρμαρο συνέχεια, σε μόνιμη βάση;
      Άρα πρέπει να βγάλει συμπεράσματα και ο κόσμος και να βγάλουμε τα συμπεράσματα και από τη στάση συνολικότερα του συνδικαλιστικού κινήματος, μια που έγινε μεγάλη μνεία από αρκετούς συναδέλφους. Ήθελε να εγκαλέσει την Κυβέρνηση η Αντιπολίτευση ότι «και η ΓΣΕΕ σας το ζητάει». Εμείς δε λέμε όχι. Καλώς έβαλε αυτά τα ζητήματα η ΓΣΕΕ και στην ακρόαση φορέων. Αλλά όμως, συγχρόνως η ΓΣΕΕ -και αυτό είναι ένα ζήτημα- διαπραγματεύθηκε τη δίχρονη συλλογική σύμβαση για πεντακόσια εξήντα (560) ευρώ, η οποία ΓΣΕΕ στηρίζεται στην πλειοψηφία της από το ΠΑΣΟΚ και τη Νέα Δημοκρατία και το χαρακτηριστικό είναι ότι αυτό που ήλθε από το συνδικαλιστικό κίνημα είναι «δώστε βοήθεια στους εργαζόμενους, αλλά ενισχύστε και το μεγάλο κεφάλαιο». Και τα δύο δεν γίνονται. Εάν δεν θίξεις -και αυτό είναι το κύριο ζήτημα για μας- την κερδοφορία του μεγάλου κεφαλαίου που είναι η αιτία που γεννά τα προβλήματα της λαϊκής οικογένειας, δεν υπάρχει περίπτωση, όσα καλά μέτρα και να πάρεις έστω και αποσπασματικού χαρακτήρα σε κάποια βάση, αυτά τα πράγματα να λειτουργήσουν προς όφελος συνολικά της ζωής του και του βιοτικού του επιπέδου.
      Γι’ αυτό ακριβώς πιστεύω ότι οι νόμοι ψηφίζονται για να υλοποιούνται στην ζωή και οι νόμοι ψηφίζονται για να ανατρέπονται οι πολιτικές και οι κυβερνήσεις. Νομίζω ότι πλέον ο κόσμος πρέπει να βγάλει συμπεράσματα και από την πολιτική του ΠΑΣΟΚ, αλλά και για τη Νέα Δημοκρατία και μόνο μέσα από ένα δυνατό κίνημα τα επόμενα χρόνια, θα μπορεί συνολικότερα να διεκδικήσει, να πιέσει για να έχει κάποιες κατακτήσεις και ν’ αλλάξει συνολικά την ζωή του. Με σταυρωμένα χέρια ποτέ δεν άλλαξε η ζωή των ανθρώπων.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ κύριε Πρόεδρε.
      Θα ήθελα να πω στους συναδέλφους της Πλειοψηφίας, όπως βεβαίως και της Κυβέρνησης, οι οποίοι έρχονται και επανέρχονται σ’ ένα θέμα στο οποίο αναζητούν το απόλυτο άλλοθι για όλα τα λάθη και τις αδυναμίες τους στην άσκηση της οικονομικής πολιτικής, για τις διαψεύσεις των προεκλογικών τους υποσχέσεων, πως το σημαντικό είναι να πληρώνεις το χρέος σου και να καλύπτεις τα ελλείμματά σου μέσα από την ανάπτυξη, από το πλεόνασμα της ανάπτυξης. Αυτή ήταν σταθερά η πολιτική του ΠΑΣΟΚ και γι’ αυτό πέτυχε τη δημοσιονομική εξυγίανση της οικονομίας, την ένταξη στην Οικονομική και Νομισματική Ένωση και ταυτόχρονα είχαμε τη σταδιακή βελτίωση των πραγματικών εισοδημάτων των εργαζομένων και γενικότερα την ενίσχυση του κοινωνικού κράτους.  Δεν ακολουθήσαμε δηλαδή, το μοντέλο της Νέας Δημοκρατίας του κ. Μητσοτάκη ούτε βεβαίως άλλων νεοφιλελεύθερων συνταγών.
      Αυτήν ακριβώς τη στρατηγική θα έπρεπε να εφαρμόσει μια κυβέρνηση που δεν θέλει να ρίξει τα χρέη και την κάλυψη των ελλειμμάτων στις πλάτες των λαϊκών στρωμάτων. Αυτό έκανε η Κυβέρνηση με την απογραφή.
      Αντί να τα πληρώσει η οικονομία από το πλεόνασμα της ανάπτυξης ρίχνει το βάρος των ελλειμμάτων, το βάρος των χρεών και των υποχρεώσεων του ελληνικού κράτους στις πλάτες των λαϊκών στρωμάτων και βεβαίως, γονατίζει την οικονομική ανάπτυξη. Γι’ αυτό ακριβώς, εκλιπαρεί ένα δεύτερο έτος ήπιας προσαρμογής από το ΕΚΟΦΙΝ, γιατί ζητούν από την Κυβέρνηση πρόσθετα μέτρα αφού τόσο το ΕΚΟΦΙΝ όσο και όλοι οι διεθνείς οργανισμοί έχουν απορρίψει το σχέδιο προϋπολογισμού που έχει καταθέσει.
      Εάν δεν ήταν αληθή όλα αυτά τότε γιατί όλη αυτή η συζήτηση και η αγωνία γύρω από τα επερχόμενα μέτρα του ΕΚΟΦΙΝ  για την ελληνική οικονομία, που θα τα πληρώσουν τα λαϊκά στρώματα και η ίδια η παραγωγή, η ανάπτυξη της οικονομίας;
      Η Κυβέρνηση για να μπορέσει να ανταπεξέλθει από αυτήν την κρίση, προχωρεί σε πρωτοφανείς αριθμητικές αλχημείες. Με το καλημέρα, με τον πρώτο της προϋπολογισμό προχωρεί σε λογιστικές αλχημείες, τις οποίες είχα την ευκαιρία τόσο στη συζήτηση επί της αρχής, όσο και στην πρωτομιλία μου επί των άρθρων να αποκαλύψω, τόσο από το νομοσχέδιο που συζητούμε, όσο και από την εισηγητική έκθεση, η οποία ομιλεί για απώλεια εσόδων του κρατικού προϋπολογισμού τον επόμενο χρόνο διακοσίων δέκα εκατομμύριων (210.000.000) ευρώ από τις περίφημες ελαφρύνσεις, ενώ προϋπολογίζει στον προϋπολογισμό που μας κατέθεσε για τον επόμενο χρόνο πάνω από διακόσια εκατομμύρια (200.000.000) αύξηση φορολογικών εσόδων από τα φυσικά πρόσωπα, εργαζόμενους, συνταξιούχους και βεβαίως επαγγελματίες.
      Προχωρεί δηλαδή, σ’ αυτούς τους πρωτοφανείς λογιστικούς αλχημισμούς με το καλημέρα και θέλει έτσι να κτίσει καθεστώς αξιοπιστίας και διαφάνειας. Προχωρεί στην ψήφιση ενός νομοσχεδίου, το οποίο συναντά την καθολική άρνηση όλων των κοινωνικών τάξεων. Ενώ το φορολογικό νομοσχέδιο στις αρχές του 2004 είχε την καθολική τους υποστήριξη.
      Ανατρέπει, λοιπόν, αυτό το κεκτημένο, αυτήν τη μεγάλη κοινωνική συναίνεση. Γι αυτό, λοιπόν, θέλω να πω στους αγαπητούς φίλους της Κυβέρνησης, όπως και στους Βουλευτές της Κυβερνητικής Πλειοψηφίας ότι ήδη νιώθουν απογοήτευση οι ψηφοφόροι σας. Το νιώθουν και το δηλώνουν καθημερινά. Το 2005 που θα είναι η χρονιά στην οποία δεν θα μπορείτε να βρίσκετε καταφύγιο στο παρελθόν, θα είναι πολύ πικρή χρονιά για σας. Γι’ αυτό όλος ο πολιτικός και επικοινωνιακός σας σχεδιασμός, τόσο στο οικονομικό πεδίο, όσο και στα γενικότερα θέματα έχει μία εστία, ένα στόχο: Το Μάρτιο της εκλογής του Προέδρου της Δημοκρατίας. Εκεί θα επιχειρήσετε να ανατρέψετε τους αρνητικούς εκλογικούς συσχετισμούς, την αρνητική πλέον κοινή γνώμη απέναντί σας. Γι’ αυτό τώρα είναι η στιγμή να αναλάβετε τις ευθύνες σας, να διευκρινίσετε το πολιτικό σκηνικό. Να πείτε ποιες είναι οι πολιτικές σας πρωτοβουλίες και οι θέσεις, διαφορετικά υποσκάπτετε τα θεμέλια της οικονομίας, υποσκάπτετε την ομαλότητα της πολιτικής μας ζωής και τότε αυτά που θα πληρώσετε από την κοινή γνώμη θα είναι πολλαπλάσια αυτών που υπολογίζετε. Ευχαριστώ.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, παρακαλώ το λόγο για να δευτερολογήσω.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Καραμάριε, έχετε το λόγο.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, από ό,τι βλέπω στην εισηγητική έκθεση η αύξηση εσόδων είναι διακόσια πενήντα δύο εκατομμύρια (252.000.000) ευρώ και με τις μειώσεις φθάνουμε σε απώλεια εσόδων επτακόσια ενενήντα τρία εκατομμύρια (793.000.000) ευρώ. Εάν αυτό λέγεται αλχημεία, δεν νομίζω ο κύριος συνάδελφος πώς αντιλαμβάνεται τη λέξη αλχημεία. Θέλω να πω δηλαδή, ότι με όσες ελαφρύνσεις αναφέρονται στο νομοσχέδιο, από αυτό φαίνεται καθαρά ποιο είναι το κέρδος του φορολογουμένου.
      Θα ήθελα, κύριε Υπουργέ, να δώσετε μία απάντηση σ’ αυτό που σας είπα για την υποχρέωση που έχετε σύμφωνα με το άρθρο 101 του Συντάγματος, να βάλετε μία διάταξη στο άρθρο 19 ότι για τις παραμεθόριες και νησιωτικές περιοχές για να απαλλάσσονται από την υπεραξία στις περιπτώσεις που γίνεται μεταβίβαση περιουσιακών στοιχείων ή εισφορά στο Γ΄ Κοινοτικό Πλαίσιο Στήριξης από τις ΑΣΟ προς το Δημόσιο, την ΑΤΕ ή τα ασφαλιστικά ταμεία. Πρέπει να βάλετε μία προσθήκη στη διάταξη αυτή.
     ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, τριάντα δευτερόλεπτα να απαντήσω στον κύριο συνάδελφο.
     ΠΡΟΕΔΡΕΥΩΝ (Γεώργιος Σούρλας): Δεν γίνεται. Υπάρχει ανοχή, εκτίμηση, σεβασμός και ελευθερία του λόγου. Εξαντλήθηκαν όλα τα όρια ανοχής του Κανονισμού. Και εσείς ξέρετε πολύ καλά σαν έμπειρος κοινοβουλευτικός ότι εξαντλήθηκαν.
     Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 30 και θα γίνει η ψήφισή τους χωριστά.
     Ερωτάται το Σώμα: Γίνεται δεκτό το άρθρο 1 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 3 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 4 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 5 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 6 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 7 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 8 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 9 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 10 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 11 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 12 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 12 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 13 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 13 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 14 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 14 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 15 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 15 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 16 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 16 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 17 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 17 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 18 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 18 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 19 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 19 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 20 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 20 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 21 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 21 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 22 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 22 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 23 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 23 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 24 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 24 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 25 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 25 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 26 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 26 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 27 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 27 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 28 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 28 έγινε δεκτό κατά πλειοψηφία ως έχει.
     Ερωτάται το Σώμα: Γίνεται δεκτό το άρθρο 29 όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 29 έγινε δεκτό κατά πλειοψηφία όπως τροποποιήθηκε από τον κύριο Υπουργό.
     Ερωτάται το Σώμα: Γίνεται δεκτό το άρθρο 31 του νομοσχεδίου που αναριθμήθηκε ως άρθρο 30;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 31 του νομοσχεδίου που αναριθμήθηκε ως άρθρο 30 έγινε δεκτό κατά πλειοψηφία.
     Εισερχόμαστε στη συζήτηση των τροπολογιών.
     Θα συζητηθεί η τροπολογία με γενικό αριθμό 211 και ειδικό 51 του κυρίου Υπουργού «Ειδικός τρόπος φορολογίας συμβατικών αυτοκινήτων δημόσιας χρήσης, έκπτωση δωρεάν από το εισόδημα».
     Ο κύριος Υπουργός έχει το λόγο.


    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, η Κυβέρνηση μελέτησε όλες τις τροπολογίες των συναδέλφων Βουλευτών. Πολλές από αυτές αποτελούν μια πρώτης τάξεως υπόδειξη προς την Κυβέρνηση. Για τις υπόλοιπες τροπολογίες η Κυβέρνηση δεν δέχεται την συζήτησή τους. Παραμένουμε μόνο στη μία τροπολογία που έχει καταθέσει η Κυβέρνηση.
    Πάνω σ’ αυτήν θα ήθελα να πω ότι είναι μια τροπολογία που συμπληρώνει ουσιαστικά το νομοσχέδιο. Αφορά τον ειδικό τρόπο φορολόγησης αυτοκινήτων ΤΑΞΙ και λεωφορείων ΚΤΕΛ, ύστερα από μια συμφωνία που επετεύχθη με τους δύο συγκεκριμένους φορείς.
    Δεύτερον, επεκτείνει ουσιαστικά την έκπτωση των δωρεών από το εισόδημα για τα κοινωφελή ιδρύματα. Δηλαδή είναι μια τροπολογία που συμπληρώνει το νομοσχέδιο και τίποτα περισσότερο. 
    ΠΡΟΕΔΡΕΥΩΝ (Γεώργιος Σούρλας): Θέλει κανείς κύριος συνάδελφος να πάρει το λόγο; Κανείς.
    Κηρύσσεται περαιωμένη η συζήτηση επί αυτής της τροπολογίας.
    Ερωτάται το Σώμα: Γίνεται δεκτή η τροπολογία με γενικό αριθμό 211 και ειδικό 51;
    ΠΟΛΛΟΙ ΒΟΥΛΕΥΤΕΣ: Δεκτή, δεκτή.
    ΕΛΠΙΔΑ ΠΑΝΤΕΛΑΚΗ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 211 και ειδικό 51 έγινε δεκτή κατά πλειοψηφία και τα δύο άρθρα της τροπολογίας εντάσσονται στο νομοσχέδιο ως ίδια άρθρα.
    Η θέση του κυρίου Υπουργού επί των εμπροθέσμων τροπολογιών εξεφράσθη. 
    Δεν γίνεται δεκτή καμία τροπολογία. ‘Όμως, οι προτείνοντες Βουλευτές μπορούν να πάρουν το λόγο, για δύο, για να αναπτύξουν τις απόψεις τους ανεξάρτητα από τη θέληση που εκφράστηκε από την Κυβέρνηση.
    Εισερχόμεθα στη συζήτηση των Βουλευτικών τροπολογιών.
    Ο κ. Βαρβιτσιώτης έχει το λόγο.
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, αναφέρομαι στην τροπολογία με γενικό αριθμό 210 και ειδικό 50 που αφορά ρύθμιση σε σχέση με τις ρυθμίσεις που εισήγαγε η Κυβέρνηση για το θέμα των πανωτοκίων.
    Είναι γεγονός ότι με τη γενναία ρύθμιση που έκανε υλοποιώντας την προεκλογική της δέσμευση η Κυβέρνηση, φέτος το καλοκαίρι έλυσε ένα τεράστιο πρόβλημα που αφορούσε το σύνολο της ελληνικής οικονομίας, το σύνολο των συναλλασσομένων με τα πιστωτικά ιδρύματα.
    Από εκεί και πέρα όμως, πολλές περιπτώσεις έχουν μείνει στη σκιά της ρύθμισης που έφερε η Κυβέρνηση, με αποτέλεσμα ακόμα διάφοροι συμπολίτες μας να ταλαιπωρούνται είτε από τις τράπεζες είτε από άλλους συμπολίτες μας που καλύπτονται πίσω από την ατέλεια των διατάξεων. 


      Έτσι, λοιπόν, με τη συγκεκριμένη τροπολογία προσπαθούμε να επεκτείνουμε το ευεργέτημα της ρυθμίσεως που έγινε με τα πανωτόκια και στην περίπτωση της εγγυήσεως κάποιου δανείου. Γιατί αυτό που έχει συμβεί -και είναι ζωντανή περίπτωση- είναι ένας εγγυητής να πάει να πληρώσει τη μειωμένη ρύθμιση προς την Τράπεζα και μετά να στραφεί προς τον πρωτοοφειλέτη, ζητώντας το σύνολο της αρχικής οφειλής που είναι πολλαπλάσια του τελικά καταβληθέντος ποσού.
      Ζητάμε, λοιπόν και εγώ και οι κύριοι συνάδελφοι, που υπογράφουμε από κοινού αυτή την τροπολογία, η Κυβέρνηση να κοιτάξει αυτό το θέμα, ενδεχομένως πιέζοντας και προς το τραπεζικό σύστημα -δεν ξέρω αν μπορεί να το κάνει μέσω κάποιας ερμηνευτικής εγκυκλίου- ώστε να λυθεί πραγματικά αυτό το θέμα, που αφορά μια σειρά από συμπολίτες μας που ασχολούνται με τις επιχειρήσεις, που ασχολούνται με τη βιοτεχνία, που ασχολούνται με τον κρίσιμο τομέα της παραγωγής.
      Ευχαριστώ, κύριε Πρόεδρε. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε Πρόεδρε, από τη στιγμή που ο κύριος Υπουργός δεν κάνει δεκτή καμία τροπολογία…
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός απεφάνθη ότι δεν κάνει δεκτές τροπολογίες. Πολύ καλά, όμως, κάνετε και αναπτύσσετε τις απόψεις σας, όσοι από εσάς ενδιαφέρεσθε, οι προτείνοντες. Αυτά καταγράφονται στα Πρακτικά. Αυτή είναι η διαδικασία.
      Συζητούμε την τροπολογία με γενικό αριθμό 206 και ειδικό 46. 
	Ο κ. Λέγκας έχει ζητήσει το λόγο.
      ΝΙΚΟΛΑΟΣ ΛΕΓΚΑΣ:  Κύριε Πρόεδρε, αναφέρομαι στην τροπολογία με γενικό αριθμό 206 και ειδικό 46, που αναφέρεται στην ίδρυση ΔΟΥ Β΄ τάξης στο Νομό Τρικάλων. 
      Η κατατεθείσα τροπολογία, κύριε Πρόεδρε, αφορά τη δέσμευσή μας να αποκαταστήσουμε την αδικία που υπέστη η ευρύτερη περιοχή του Δήμου Πύλης του Νομού Τρικάλων από την κατάργηση του τοπικού γραφείου. Υπενθυμίζω ότι η περιοχή αυτή έχει να κάνει με σαράντα πέντε δημοτικά διαμερίσματα και εξυπηρετεί είκοσι πέντε χιλιάδες κατοίκους. Οι κάτοικοι αυτοί χρειάζεται να κάνουν 70 χιλιόμετρα σήμερα για να εξυπηρετηθούν στην ήδη υπερφορτωμένη ΔΟΥ του Νομού Τρικάλων.
      Πρέπει να αποκατασταθεί αυτή η αδικία. Υπάρχει συγκεκριμένη δέσμευση από την περίοδο που ήταν η Νέα Δημοκρατία Αντιπολίτευση, όταν άσκησε κριτική σ’ εκείνη την απόφαση, με επερώτηση η οποία συζητήθηκε εδώ στη Βουλή.
      Επίσης χαιρετίζω την πρόθεση, του κυρίου Υπουργού, να αποκαταστήσει αυτήν την αδικία, όταν σε προηγούμενο νομοσχέδιο δεσμεύτηκε ότι θα δει θετικά το συγκεκριμένο ζήτημα, εφ’ όσον έχει το δικαίωμα ακόμη και με υπουργική απόφαση να αποκαταστήσει αυτήν την αδικία.
      Είναι μια υπόμνηση σ’ αυτήν την κατεύθυνση, έτσι ώστε άμεσα -μία και το περιμένει και η περιοχή, το περιμένουν και οι κάτοικοι- ν’ αποκατασταθεί αυτή η αδικία για τη συγκεκριμένη μεγάλη περιοχή, την αναπτυσσόμενη περιοχή, η οποία επιπροσθέτως αναφέρω ότι έχει ένα μεγάλο αριθμό ξενοδοχειακών εγκαταστάσεων, ένα μεγάλο αριθμό κτηνοτροφικών εγκαταστάσεων, ένα μεγάλο αριθμό επιχειρήσεων και σήμερα μετρά τις πληγές απ’ αυτήν την απόφαση. Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Μπουγάς έχει το λόγο για να αναπτύξει την τροπολογία με γενικό αριθμό 208 και ειδικό 48.
      ΙΩΑΝΝΗΣ ΜΠΟΥΓΑΣ: Κύριε Πρόεδρε, για την οικονομία του χρόνου και επειδή πρόκειται για συναφείς τροπολογίες τις οποίες προτείνω, θα αναφερθώ στις τροπολογίες με γενικούς αριθμούς 208 και 209 και ειδικούς αριθμούς 48 και 49. Είναι συναφείς τροπολογίες.
      Θέλω να ευχαριστήσω με την ευκαιρία αυτή όλους τους συναδέλφους από όλες τις παρατάξεις, οι οποίοι δήλωσαν την υποστήριξή τους προς αυτές τις δύο τροπολογίες. 
      Με την μεν πρώτη προτείνεται η απαλλαγή από το φόρο για τα έσοδα που προέρχονται από την εκμετάλλευση παραδοσιακού καφενείου, το οποίο λειτουργεί σε ορεινές και μειονεκτικές περιοχές, όπως αυτές ορίζονται με την οδηγία της Ευρωπαϊκής Ένωσης η οποία αναφέρεται στην τροπολογία και είναι αρκετές σε όλα τα σημεία της χώρας μας. Ιδιαίτερα αναφέρομαι στη Φωκίδα απ’ όπου και κατάγομαι. Το 50% περίπου των δημοτικών διαμερισμάτων είναι στις ορεινές και μειονεκτικές περιοχές.
      Η δεύτερη η οποία δεν καλύπτεται από την πρώτη, ακόμα και αν γινόταν δεκτή, αφορά την απαλλαγή από το Φόρο Προστιθέμενης Αξίας για τη διάθεση ποτών και τροφών που γίνεται μέσα στα παραδοσιακά καφενεία.
      Φρονώ, κύριε Πρόεδρε, κυρίες και κύριοι συνάδελφοι, ότι η αποδοχή των τροπολογιών αυτών θα είναι ένα ελάχιστο δείγμα για τη δηλουμένη ευαισθησία της Κυβέρνησης προς τους κατοίκους των ορεινών και μειονεκτικών περιοχών και μια μικρή βοήθεια -αλλά πρόκειται για βοήθεια- προκειμένου να διασφαλίσουμε την παραμονή ορισμένων ανθρώπων στα χωριά αυτά και να μπορέσουμε να διατηρήσουμε το παραδοσιακό καφενείο, που είναι και ο μοναδικός τόπος κοινωνικής συναναστροφής.


      Τα έσοδα, τα οποία διακυβεύονται για το δημόσιο, είναι απειροελάχιστα. Γι’ αυτούς τους ανθρώπους, όμως, είναι σημαντικά, όπως είναι σημαντική και η απαλλαγή από τις πάσης φύσεως γραφειοκρατικές διαδικασίες που συνεπάγεται η υποβολή δηλώσεων ΦΠΑ. 
      Κύριε Υπουργέ, ελπίζω ότι η Κυβέρνηση, λόγω της ευαισθησίας που έχει δείξει και εξακολουθεί να δείχνει, θα συμπεριλάβει σε νέο νομοθέτημα την απαλλαγή από το φόρο και από το ΦΠΑ για τα παραδοσιακά καφενεία που λειτουργούν σε ορεινές και ημιορεινές περιοχές.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Χρύσης.
      ΒΑΣΙΛΕΙΟΣ ΧΡΥΣΗΣ: Κύριε Πρόεδρε, η τροπολογία του κ. Μπούγα ήταν μία πρόκληση και για εμάς τους Βουλευτές που προερχόμεθα από νησιωτικές περιοχές. Αντιμετωπίζουμε το ίδιο ακριβώς πρόβλημα και έχουμε την ίδια αγωνία, σχετικά με τη διατήρηση αυτού του παραδοσιακού καφενείου που είναι τόπος συνάντησης, ανταλλαγής απόψεων και παρηγοριάς γι’ αυτούς τους εγκαταλελειμμένους ανθρώπους.
      Επιπρόσθετα στις ακριτικές περιοχές της Δωδεκανήσου, σε νησιά όπως το Καστελόριζο που δεν απαριθμεί πέραν των διακοσίων κατοίκων ή τη Χάλκη, αλλά και σε χωριά της Ρόδου, που δεν υπερβαίνουν τους πεντακοσίους κατοίκους, το καφενείο ήταν τόπος συνάντησης. Λόγω και του τουριστικού χαρακτήρα αυτών των περιοχών, φανταστείτε πόσο κακό είναι το να περνά ένας τουρίστας κατά τη θερινή περίοδο και να μη βρίσκει ένα καφενείο, για να πιει έναν καφέ ή μία πορτοκαλάδα. Το καφενείο προσφέρει όχι μόνο αναψυχή, αλλά και στοιχειώδη διατροφή.
      Γι’ αυτούς τους λόγους πρέπει να δούμε αυτήν την τροπολογία μελλοντικά σε συνάρτηση όχι μόνο με τις ορεινές, αλλά και τις νησιωτικές περιοχές οι οποίες χρήζουν ιδιαίτερης μέριμνας. Σύμφωνα με την επιταγή του άρθρου 101 του Συντάγματος, η ψηφισθείσα ομόφωνα διάταξη λέει ότι «όταν ο νομοθέτης νομοθετεί και η διοίκηση δρα κανονιστικά, πρέπει να λαμβάνει υπ’ όψιν την ιδιαιτερότητα των νησιών».
      Συνεπώς ο νομοθέτης θα πρέπει να σταθεί με ευαισθησία και να λάβει ιδιαίτερη μέριμνα για αυτές τις περιοχές. Θα πρέπει να απαλλάξει αυτούς τους ανθρώπους που ηρωικά μένουν μόνιμα εκεί, προσφέροντας υπηρεσίες στους κατοίκους, αλλά και στους τουρίστες που διέρχονται από αυτές τις περιοχές. 
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Καραμάριος.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, σε ό,τι αφορά την τροπολογία που έχει γενικό αριθμο 212 και ειδικό 52 αναφέρθηκα και στην πρωτολογία μου. Είπα ότι, τουλάχιστον στις παραμεθόριες περιοχές και τα νησιά μας, στις περιπτώσεις που οι συνεταιριστικές οργανώσεις υποχρεωθούν να μεταβιβάσουν περιουσιακά τους στοιχεία προς την ΑΤΕ, το ελληνικό δημόσιο ή τα ταμεία ή όταν πρόκειται να εισφέρουν ακίνητά τους προκειμένου να επενδυθούν βάσει προγραμμάτων του Γ΄ Κοινοτικού Πλαισίου Στήριξης, να μην επιβάλλεται φόρος υπεραξίας. Ζήτησα να μπει ειδική διάταξη. 
       Ο κύριος Υπουργός τοποθετήθηκε αρνητικά. Έχει το δικαίωμα, όμως, να δευτερολογήσει και να απαντήσει επί των τροπολογιών μας, έστω και αν δεν τις κάνει δεκτές.
      Σε ό,τι αφορά την τροπολογία 213, έχω διαβεβαιώσεις από τον κ. Αλογοσκούφη ότι, επειδή πρόκειται περί θέματος αναπτυξιακού κυρίως περιεχομένου, θα την επαναφέρουμε εμπρόθεσμα στο αναπτυξιακό νομοσχέδιο το οποίο θα κατατεθεί την επόμενη εβδομάδα.
      Θα παρακαλούσα τον κύριο Υπουργό, ακόμα και αν δεν κάνει δεκτές τις τροπολογίες, να δευτερολογήσει επί των συγκεκριμένων τροπολογιών τις οποίες είχαμε την τιμή να καταθέσουμε. Θα τον παρακαλούσα να μας πει τη γνώμη του για τα όσα είπαμε όλοι οι συνάδελφοι και για τα οποία και εγώ συμφωνώ και συμμερίζομαι, σχετικά με τις άλλες δύο τροπολογίες.


    ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, θέλετε να πάρετε το λόγο για τη δική σας τροπολογία, τη 205 ή επί των άλλων τροπολογιών;
    ΕΛΠΙΔΑ ΠΑΝΤΕΛΑΚΗ: Μπορώ να πάρω το λόγο για τη δική μου; 
    ΠΡΟΕΔΡΕΥΩΝ (Γεώργιος Σούρλας): Βεβαίως. Θέλετε να μιλήσετε και για τις προηγούμενες;
    ΕΛΠΙΔΑ ΠΑΝΤΕΛΑΚΗ: Θα μιλήσω συνολικά για όλες. 
    Όσο για τη δική μου, νομίζω ότι δεν έχει μελετηθεί καλά το θέμα. Πρόκειται για τους λογιστές-φοροτέχνες που προέρχονται από ΑΕΙ και ΤΕΙ. Νομίζω ότι πρέπει το συντομότερο δυνατό αυτό ν’ αντιμετωπισθεί γιατί υπάρχει μια πολύ μεγάλη αδικία στον κλάδο. 
    Ποιο είναι το ζήτημα; Το ζήτημα είναι η διενέργεια των εξετάσεων. Πρέπει να γνωρίζετε ότι από την προηγούμενη κυβέρνηση μπήκε το να γίνονται εξετάσεις, αποσυνδέει δηλαδή, τη σχολή τους από το επάγγελμα και αυτό ουσιαστικά δεν προχώρησε στη ζωή από τις αντιδράσεις των ίδιων. Η διενέργεια, λοιπόν, των εξετάσεων για την απόκτηση επαγγελματικής άσκησης, για το λογιστή-φοροτέχνη ανώτερης εκπαίδευσης δημιουργεί εμπόδια στην ομαλή επαγγελματική τους εξέλιξη και θέτει σε αμφισβήτηση την επάρκεια των πτυχίων τους από τις σχολές. 
    Η πρόταση αυτή είναι και με τη στήριξη και με ομόφωνη πρόταση του Οικονομικού Επιμελητηρίου Ελλάδας. Νομίζω ότι η Κυβέρνηση πρέπει να το δει αυτό στην πορεία το συντομότερο δυνατό, γιατί υπάρχει μια πολύ μεγάλη αδικία. 
    Βέβαια υπάρχει εδώ συγκεκριμένη πρόταση για την τροπολογία. Δεν αναφέρω το κείμενο γιατί δεν κουβεντιάζεται για να συζητηθεί, απλώς για να καταγραφεί περισσότερο. 
    Μια κουβέντα θέλω να πω μόνο για την τροπολογία που έγινε από συνάδελφο, τον κ. Διαμαντίδη, για τους λιμενικούς. Άκουσα τον κ. Υπουργό. Μάλλον πρόκειται για κάποια παρεξήγηση, για κάποιο μπέρδεμα. Είναι οι μόνοι από τους οποίους ζητείται να πληρώσουν. Δεν ξέρω πώς προέκυψε, μήπως πρόκειται και για λάθος. Κάτι συμβαίνει. Όντως αυτό που είπατε είναι σωστό, ότι μέχρι σήμερα από το καταβαλλόμενο ποσό στους δικαιούχους δεν παρακρατείται ο φόρος εισοδήματος. Συμφωνούμε σ’ αυτό, επομένως και οι λιμενικοί δεν πρέπει να πληρώσουν. Ούτε οι άλλοι πλήρωσαν και καλά έκαναν και δεν πλήρωσαν. Αυτοί θα πληρώσουν εκλογικό επίδομα, φόρο και αυτό θα τους ζητηθεί τα Χριστούγεννα, γι’ αυτό και ειπώθηκε ότι και ο Υπουργός Εμπορικής Ναυτιλίας συμφωνεί με το αίτημα και έχει κάνει τροπολογία κάπου αλλού, σε έναν άλλο νόμο. 
    Δείτέ το αυτό το πράγμα. Θα πρέπει να αντιμετωπισθεί. Σήμερα δεν το δεχθήκατε για συζήτηση, αλλά είναι όπως το λέτε και σεις. Υπάρχει αυτό το πρόβλημα. Τους ζητάνε να πληρώσουν φόρο σε εκλογικό επίδομα και πραγματικά εγώ δεν το έχω ξανακούσει, είναι πρωτόγνωρο. Δεν ξέρουμε πώς έγινε, γι’ αυτό και γίνεται όλη αυτή η ιστορία μ’ αυτό το θέμα. Παρακαλώ πολύ να το δείτε το συντομότερο δυνατό. Είναι πολύ μεγάλη αδικία για τους λιμενικούς. 
    Σας ευχαριστώ. 
    ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, θα ήθελα να κάνω μία επισήμανση.
    ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο. 
    ΑΠΟΣΤΟΛΟΣ ΚΩΣΤΟΠΟΥΛΟΣ: Θα μιλήσω επί των τροπολογιών. Πραγματικά, χαρακτηρίζω πολύ θετική τη θέση του Υπουργού να μην κάνει δεκτές τροπολογίες, αλλά ταυτόχρονα αποκαλύπτεται, κύριε Πρόεδρε, και μία νοοτροπία και συνήθεια που δεν βοηθάνε. Την τελευταία στιγμή έρχονται δεκάδες τροπολογίες, οι οποίες στο σύνολό τους, απ’ ό,τι φαίνεται, είναι όλες δίκαιες. Ακόμα και τα υπομνήματα που υποβάλλονται περιέχουν θετικές προτάσεις, αλλά αν αυτά είχαν υποβληθεί κατά τη διαδικασία κατάρτισης του φορολογικού νομοσχεδίου, θα είχαν ενσωματωθεί, τουλάχιστον κατά τη δική μου γνώμη, τα περισσότερα.
    Κύριε Υπουργέ, γι’ αυτό, θα καταθέσω όλα αυτά στο Υπουργείο σας και στο επόμενο νομοσχέδιο που θα έλθει στη Βουλή, πάρα πολλά μπορεί να αξιολογηθούν γιατί αποτελούν διορθώσεις και συμπληρώσεις και όχι καθ’ αυτό τροπολογίες. 
    Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Άλλωστε γνωρίζετε, κύριε Κωστόπουλε, ότι υπάρχει η δυνατότητα της άμεσης επικοινωνίας των Βουλευτών όλων των κομμάτων με τις πολιτικές ηγεσίες των Υπουργείων. Αυτό είναι μέσα στις κοινοβουλευτικές υποχρεώσεις και στη λειτουργία του Υπουργείου. 
      Εισερχόμαστε στην ψήφιση του ακροτελεύτιου άρθρου του νομοσχεδίου.
      Ερωτάται το Σώμα: Γίνεται δεκτό το ακροτελεύτιο άρθρο του νομοσχεδίου όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το ακροτελεύτιο άρθρο του νομοσχεδίου έγινε δεκτό κατά πλειοψηφία.
      Συνεπώς το νομοσχέδιο του Υπουργείου Οικονομίας και Οικονομικών: «Φορολογία εισοδήματος φυσικών και νομικών προσώπων, φορολογικοί έλεγχοι και άλλες διατάξεις» έγινε δεκτό κατ’ αρχήν και κατ’ άρθρο και η ψήφισή του στο σύνολο αναβάλλεται για άλλη συνεδρίαση.
      Κύριοι συνάδελφοι, έχουν διανεμηθεί τα Πρακτικά της συνεδρίασης της Πέμπτης 11 Νοεμβρίου 2004 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Πέμπτης 11 Νοεμβρίου 2004 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 17.05΄ λύεται η συνεδρίαση για αύριο ημέρα Παρασκευή 26 Νοεμβρίου 2004 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 30/8.11.2004 επερώτησης Βουλευτών του ΠΑΣΟΚ προς τον Υπουργό Περιβάλλοντος Χωροταξίας, και Δημοσίων Έργων, σχετικά με τη διαχείριση στερεών αποβλήτων στην Περιφέρεια Κρήτης, σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                                ΟΙ ΓΡΑΜΜΑΤΕΙΣ



4
συνεδρίαση   25-11-04    σελ.

