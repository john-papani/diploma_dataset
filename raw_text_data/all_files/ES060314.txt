ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΡΒ’

Τρίτη 14 Μαρτίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας της Βουλευτού κ. Ν. Κατσέλη, σελ.
3. Ανακοινώνεται ότι τη συνεδρίαση παρακολουθούν μαθητές από το Εσπερινό Λύκειο Νέας Ιωνίας και μέλη του Συλλόγου Γάλλων Εξωτερικών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Τουριστικής Ανάπτυξης σχετικά με την αξιοποίηση και τις προοπτικές του Αυτοκινητοδρομίου Σερρών, σελ.
β) Προς τον Υπουργό Ανάπτυξης σχετικά με την επίλυση θεμάτων των υπαλλήλων των Επιμελητηρίων, σελ.
γ) Προς τον Υπουργό Απασχόλησης και Κοινωνικής Προστασίας σχετικά με την κυκλοφοριακή σύνδεση του νέου κτιρίου του Ιδρύματος Κοινωνικών Ασφαλίσεων (ΙΚΑ) Ηρακλείου με το υφιστάμενο οδικό δίκτυο, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Μνημονίου Κατανόησης μεταξύ των Ηνωμένων Εθνών και της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για συνεργασία στον τομέα αντιμετώπισης εκτάκτων ανθρωπιστικών αναγκών», σελ.
2. Ψήφιση στο σύνολο του σχεδίου νόμου του Υπουργείου Εμπορικής Ναυτιλίας: «Αναβάθμιση και αναδιάρθρωση της ναυτικής εκπαίδευσης και άλλες διατάξεις», σελ.
3. Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Ρυθμίσεις στο φορολογικό καθεστώς των Συνδεδεμένων Εταιρειών και άλλες διατάξεις», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΓΙΑΚΟΥΜΑΤΟΣ Γ., σελ.
ΠΑΠΑΘΑΝΑΣΙΟΥ Ι., σελ.
ΠΕΤΡΑΛΙΑ-ΠΑΛΛΗ Φ., σελ.
ΠΡΩΤΟΠΑΠΑΣ Χ., σελ.
ΣΧΟΙΝΑΡΑΚΗ-ΗΛΙΑΚΚΗ Ε., σελ.
ΤΣΙΠΛΑΚΗΣ Κ., σελ.

Β. Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΟΣ Κ., σελ.
ΓΕΙΤΟΝΑΣ Κ., σελ.
ΔΡΑΓΑΣΑΚΗΣ Ι., σελ.
ΚΑΛΑΜΑΝΗΣ Α., σελ.
ΚΑΛΛΙΩΡΑΣ Η., σελ.
ΚΑΡΑΟΓΛΟΥ Θ., σελ.
ΚΟΥΣΕΛΑΣ Δ., σελ.
ΚΩΣΤΟΠΟΥΛΟΣ Α., σελ.
ΜΑΚΡΥΠΙΔΗΣ Α., σελ.
ΜΠΕΖΑΣ Α., σελ.
ΜΠΟΥΓΑΣ Ι., σελ.
ΣΓΟΥΡΙΔΗΣ Π., σελ.
ΣΚΡΕΚΑΣ Π., σελ.
ΤΑΣΟΥΛΑΣ Κ., σελ.
ΤΖΕΚΗΣ Α., σελ.
ΦΛΩΡΙΔΗΣ Γ., σελ.


      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΒ΄
      Τρίτη 14 Μαρτίου 2006
      
      Αθήνα, σήμερα στις 14 Μαρτίου 2006, ημέρα Τρίτη και ώρα 18.26΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα:
      (Ανακοινώνονται προς το Σώμα από τον κ. Κωνσταντίνο Τσιπλάκη, Βουλευτή Σερρών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την  οποία ο κ. Λιανάκης Μιχαήλ ζητεί την αναγνώριση του πτυχίου του από το ΔΙΚΑΤΣΑ.
2) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία Φορείς του Δημοτικού Διαμερίσματος Λευκοπηγής Δήμου Κοζάνης ζητούν τη διατήρηση του Ταχυδρομικού Γραφείου στη Λευκοπηγή.
3) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία Φορείς του Δ.Δ. Λευκοπηγής Δήμου Κοζάνης ζητούν τη διατήρηση του Ταχυδρομικού Γραφείου στη Λευκοπηγή.
4) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση αποπεράτωση των έργων στο κόμβο Κούκου στην Πάτρα Αχαϊας.
5) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο  επισημαίνεται η επικινδυνότητα της οδού Πατρών - Κλάους.
6) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις καταστάσεις λειτουργίας και διενέργειας του καρναβαλιού των Πατρών Αχαϊας.
7) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η παράνομη έκδοση αδειών από την πολεοδομία των Πατρών Αχαϊας.
8) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις εξελίξεις της κατασκευής αυτοκινητοδρομίου στην Πάτρα Αχαϊας.
9) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται οικονομική εξαπάτηση επιχειρηματιών των Πατρών Αχαϊας.
10) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα εφημερίδων στα οποία ζητείται η διάσωση του θεάτρου «Επίκεντρο» στην Πάτρα Αχαϊας.
11) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τους κινδύνους που διατρέχουν οι κάτοικοι που διαμένουν πλησίον δικτύων και γραμμών υψηλής τάσης της Δ.Ε.Η..
12) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο επισημαίνονται φθορές στις πινακίδες οδοσήμανσης στην περιοχή των Πατρών Αχαϊας.
13) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση επισκευή του μαγνητικού τομογράφου του Ι.Κ.Α. Πατρών Αχαϊας.
14) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την ανάγκη αύξησης του ποσού για την κάλυψη των υπερωριών των γιατρών των νοσοκομείων του Νομού Αχαϊας.
15) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με διένεξη του Δ/ντή της φοιτητικής εστίας Πατρών με εργαζομένη σ’ αυτήν.
16) Η Βουλευτής Εύβοιας  κ. ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ  κατέθεσε αναφορά με την οποία ο Δήμος Νηλέως Εύβοιας ζητεί την μετατροπή της σύμβασης εργασίας των συμβασιούχων πυροσβεστών της περιοχής του, σε αορίστου χρόνου.
17) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην αναγκαιότητα δημιουργίας αυτόνομου παιδιατρικού νοσοκομείου στην Πάτρα.
18) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στους διαγωνισμούς προμηθειών του Φορέα της Πολιτιστικής.
19) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα  εφημερίδας το οποίο αναφέρεται στην παραμονή του Ειδικού τέλους της ΔΕΥΑΠ.
20) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα  εφημερίδας το οποίο αναφέρεται στην αναγκαιότητα ίδρυσης Μονάδας Φυσικής Αποκατάστασης στην Πάτρα.
21) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα  εφημερίδας το οποίο αναφέρεται στις δηλώσεις δημοτικής  συμβούλου, για την παρουσία ξένου καλλιτέχνη σε τηλεοπτικό σόου.
22) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα  εφημερίδας το οποίο αναφέρεται στις κυκλοφοριακές ανάγκες της Εθνικής Οδού Πατρών – Κορίνθου.
23) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα  εφημερίδας το οποίο αναφέρεται στην υπόθεση χαρακτηρισμού ως διατηρητέου, αυθαιρέτου κτίσματος στο Αίγιο.
24) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα  εφημερίδας το οποίο αναφέρεται στην επαναλειτουργία των «κουλοχέρηδων».
25) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα εφημερίδων που αναφέρονται στα προβλήματα που δημιουργούνται στους κατοίκους της περιοχής Ξερόλακκα Πατρών Αχαϊας, από τη λειτουργία των Χ.Υ.Τ.Α..
26) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Μανουσάκης Μανώλης διαμαρτύρεται για τη μη χορήγηση φαρμάκου από τον Ο.Γ.Α..
27) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα από την έλλειψη ηλεκτροφωτισμού στη συνοικία Μακρυγιάννη.
28) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το  οποίο αναφέρεται στις προτάσεις για το αστικό και περιαστικό πράσινο στην Πάτρα.
29) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το  οποίο αναφέρεται στη σύνδεση του δρόμου Πατρών-Πύργου με την περιμετρική και την ανυπαρξία οδικής σύνδεσης με το αεροδρόμιο του Αράξου.
30) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις επισημάνσεις του Γεωτεχνικού Επιμελητηρίου για τους υδροφόρους ορίζοντες των Πατρών Αχαϊας.
31) Ο Βουλευτής B’ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία φορείς του Νομού Φλώρινας ζητούν την άμεση καταβολή του επιδόματος  πετρελαίου θέρμανσης στους κατοίκους του Νομού Φλώρινας.
32) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Κορθίου ΄Ανδρου ζητεί την τροποποίηση του Προεδρικού Διατάγματος  378/85,  που αφορά στη χορήγηση ερασιτεχνικής άδειας αλιείας.
33) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος  Σερίφου ζητεί την αποκατάσταση των ζημιών της μεγάλης προβλήτας του λιμένα της Σερίφου.
34) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Επαγγελματιών Κιμώλου ζητεί την καθιέρωση τακτικών και ασφαλών δρομολογίων για τα  νησιά των Δυτικών Κυκλάδων.
35) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο ΄Επαρχος Μήλου ζητεί την ολοκλήρωση του έργου της επέκτασης του αεροδρομίου της Μήλου.
36) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο ΄Επαρχος Θήρας ζητεί τη βελτίωση της ακτοπλοϊκής συγκοινωνίας των νησιών της Επαρχίας του.
37) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κυκλαδική Ομοσπονδία Τουριστικών Καταλυμάτων ζητεί τη στελέχωση της Διεύθυνσης του Ε.Ο.Τ. Κυκλάδων στη Σύρο.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 6087/22-12-05 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./419/13-1-06 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 6087/22-12-05 ερώτησης του Βουλευτή κ. Απ. Κατσιφάρα, σχετικά με απλήρωτους εργολήπτες για έργα που εκτελούνται στο Νομό Αχαϊας από την Κυβέρνηση, σας πληροφορούμε ότι το Υπουργείο Πολιτισμού καθ'όλη τη διάρκεια του έτους 2005 κατέβαλε σημαντικά ποσά για τα έργα που πραγματοποιήθηκαν και πραγματοποιούνται στο Νομό Αχαΐας, ιδιαίτερα ενόψει του θεσμού "Πολιτιστική Πρωτεύουσα -Πάτρα 2006".
     Έχει φανεί ιδιαίτερα συνεπές απέναντι στις οικονομικές του υποχρεώσεις, ενώ συνεχίζει ν΄αvτιμετωπίζει με μεγάλη σοβαρότητα τις τρέχουσες οικονομικές εκκρεμότητες για έργα που βρίσκονται σε εξέλιξη.
     Πιο συγκεκριμένα επιχορηγήσεις - χρηματοδοτήσεις που έχει πραγματοποιήσει το Υπουργείο Πολιτισμού κατά το έτος 2005, είναι οι ακόλουθες:
     Οργανισμός Πολιτιστικής Πρωτεύουσας - Πάτρα 2006
     - Από Πρόγραμμα Δημ. Επενδύσεων:	10.800.000,00
     Δήμος Πατρέων
     - Από Πρόγραμμα Δημ. Επενδύσεων	 5.753.000,00
      ΣΥΝΟΛΟ		16.553.000,00
     Σε άλλους φορείς και Υπηρεσίες του Υπουργείου Πολιτισμού περιοχής Αχαΐας:
     - Από Πρόγραμμα Δημ. Επενδύσεων	16.373.025,47
     ΓΕΝΙΚΟ ΣΥΝΟΛΟ ΧΡΗΜΑΤΟΔΟΤΗΣΕΩΝ 	32.926.025,47
     Συνημμένα σας υποβάλουμε κατάσταση που αφορά στο σύνολο των χρηματοδοτήσεων ανά Υπηρεσία /φορέα και ΚΑΕ όλων των πηγών χρηματοδοτήσεων του Προγράμματος Δημοσίων Επενδύσεων, για το οικονομικό έτος 2005 και αφορά στον Νομό Αχαΐας.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
     2. Στην με αριθμό 6191/10-1-06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./432/31-1-06 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 6191/10-1-06 ερώτησης του Βουλευτή κ. Φ. Κουβέλη, σχετικά με την προστασία του μουσουλμανικού μοναστηρίου «Τεκέ Ντουρμπαλή Σουλτάν» στην περιοχή του Δήμου Πολυδάμαντος Ν. Λαρίσης, σας πληροφορούμε τα εξής:
     Α) Ο τεκές Ντουρμπαλή Σουλτάν του τάγματος των μπεκτασίδων αποτελεί αξιόλογο δείγμα μουσουλμανικής αρχιτεκτονικής και είναι ιδιαίτερα σημαντικός από ιστορικής πλευράς, όσον αφορά την εγκατάσταση και δράση των μωαμεθανικών αιρέσεων και μοναχικών ταγμάτων στον ελληνικό χώρο. Λόγω του ιστορικού και αρχαιολογικού ενδιαφέροντος που παρουσιάζει, ο τεκές κηρύχθηκε ως ιστορικό διατηρητέο μνημείο με την υπ' αριθμ. ΥΠΠΕ/ΑΡΧ/Β1/Φ32/8274/215/11-3-1981 (ΦΕΚ 189/Β'/1-4-81) Υπουργική Απόφαση. Τα κειμήλιά του, ότι δηλαδή είχε απομείνει μετά από το 1972, οπότε και απεβίωσε ο τελευταίος ηγούμενος του τεκέ, ο αλβανικής καταγωγής Σεϊντ Μπαμπά, φυλάσσονται στο λαογραφικό Μουσείο Λάρισας. Ο τεκές αποτελεί ιδιοκτησία του Αλβανικού Κράτους τελούσα υπό μεσεγγύηση του Ελληνικού Δημοσίου. Την περιουσία του τεκέ διαχειρίζεται η Κτηματική Υπηρεσία Ν. Λάρισας, βάσει της υπ' αριθμ. 55452/584/10-3-59 Απόφασης Υπουργού Οικονομικών.
     Β) Πρόκειται για μεγάλο συγκρότημα αποτελούμενο από δύο ανεξάρτητους περιβόλους, το βόρειο και το νότιο. Ο βόρειος περίβολος περιλαμβάνει τα κτίρια του τεκέ, διατεταγμένα γύρω από πλακόστρωτη αυλή. Δεξιά βρίσκονται το ηγουμενείο, οι φούρνοι και τα μαγειρεία, αριστερά οι ξενώνες, τα κελιά, η τράπεζα και οι σταύλοι, ενώ στο βάθος της αυλής απέναντι από την τοξωτή είσοδο, ο ιερός χώρος του τεκέ, το μεϊντάν . Στο βόρειο περίβολο βρίσκεται το κοιμητήριο του τεκέ, όπου δεσπόζουν δύο μαυσωλεία (τουρμπέδες) με τους τάφους των ηγουμένων, τα οποία συνδέονται με χαμηλό μεταγενέστερο κτίσμα. Η ίδρυση του τεκέ χρονολογείται πιθανότατα στο β΄μισό του 18ου αιώνα.
     Γ) Τα μαυσωλεία, διατηρούνται σε σχετικά καλά κατάσταση ενώ, προσφάτως έγιναν, στα πλαίσια προσπάθειας ευπρεπισμού του χώρου, εργασίες πλακόστρωσης των δαπέδων των μαυσωλείων και ελαιοχρωματισμοί των μεταλλικών τους θυρών.
     Δ) Το ιδιόρρυθμο ιδιοκτησιακό καθεστώς του μνημείου δυσχεραίνει τις εργασίες αποκατάστασης των μνημείων. Παρ' όλα αυτά έχει συνταχθεί τεχνική έκθεση και σχετικός προϋπολογισμός, η οποία μπορεί να αποτελέσει τη βάση για τη σύνταξη νέας μελέτης.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     3. Στην με αριθμό 6359/12-1-06 ερώτηση του Βουλευτή κ. Κωνσταντίνου Γκιουλέκα δόθηκε με το υπ’ αριθμ. ΥΠ.ΠΟ/ΓΡ.ΥΦΥΠ./Κ.Ε./458/31-1-06 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 6359/12-1-06 ερώτησης του Βουλευτή κ. Κ. Γκιουλέκα, σχετικά με την τοποθέτηση ενημερωτικών πινακίδων και ηλεκτρονικών συσκευών πληροφόρησης στα κυριότερα μνημεία της Θεσσαλονίκης, σας πληροφορούμε τα εξής:
     Το θέμα της ενημέρωσης του κοινού στα μνημεία και τους σημαντικότερους αρχαιολογικούς χώρους στη Θεσσαλονίκη, έχει ενταχθεί στο πλαίσιο του προγράμματος του Υπουργείου Πολιτισμού «Ενοποίηση αρχαιολογικών χώρων Θεσσαλονίκης».
     Προς το παρόν έχουν εκδοθεί ενημερωτικά έντυπα για τα παλαιοχριστιανικά, βυζαντινά και οθωμανικά μνημεία της Θεσσαλονίκης σε δύο γλώσσες (ελληνική και αγγλική), τα οποία θα κυκλοφορήσουν έως το τέλος του Ιανουαρίου και θα διατίθενται σε μουσεία, μνημεία, αρχαιολογικούς χώρους, μεγάλα ξενοδοχεία και στις βασικές εισόδους της πόλης (αεροδρόμιο, σιδηροδρομικός σταθμός).
     Επιπρόσθετα στους σημαντικότερους αρχαιολογικούς χώρους της πόλης της Θεσσαλονίκης έχουν τοποθετηθεί δίγλωσσες ενημερωτικές πινακίδες (ελληνικά και αγγλικά) ενώ για τον αρχαιολογικό χώρο στην πλατεία Διοικητηρίου, με την Υ.Α ΥΠΠΟ/Δ.ΑΑΜ/823/37439/10-5-2005 εγκρίθηκαν οι προδιαγραφές της μελέτης μεταξύ άλλων για τη στέγαση των αρχαιοτήτων και για την τελική διαμόρφωση της πλατείας.
     Όσον αφορά στην τοποθέτηση ηλεκτρονικών μονάδων πληροφόρησης σε σημεία κοντά στα μνημεία της πόλης, οι αρμόδιες υπηρεσίες του Υπουργείου Πολιτισμού είναι πάντα πρόθυμες για συνεργασία με τις τοπικές αρχές και αντιμετωπίζουν το εν λόγω ζήτημα με ιδιαίτερο ενδιαφέρον.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     4. Στην με αριθμό 6324/12-1-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./456/31-1-06 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 6324/12-1-06 ερώτησης του Βουλευτή κ. Στ. Ματζαπετάκη, σχετικά με τα Μνημεία Πολιτιστικής Κληρονομιάς. Στον κατάλογο των Μνημείων Παγκόσμιας Κληρονομιάς της UNESCO περιλαμβάνονται τα ακόλουθα ελληνικά μνημεία σε παρένθεση το είδος και το έτος κηρύξεως:
     - Ο ναός του Επικουρείου Απόλλωνος στις Βάσσες της Φιγαλείας (πολιτιστικό αγαθό, 1986)
     - Ο αρχαιολογικός χώρος των Δελφών (πολιτιστικό αγαθό, 1987)
     - Η ακρόπολη των Αθηνών (πολιτιστικό αγαθό, 1987)
     - Το Άγιον Όρος (πολιτιστικό και φυσικό αγαθό, 1988)
     - Τα Μετέωρα (πολιτιστικό και φυσικό αγαθό, 1988)
     - Τα παλαιοχριστιανικά και βυζαντινά μνημεία της Θεσσαλονίκης (πολιτιστικό αγαθό, 1988)
     - Ο αρχαιολογικός χώρος της Επιδαύρου (πολιτιστικό αγαθό, 1988)
     - Η μεσαιωνική πόλη της Ρόδου (πολιτιστικό αγαθό, 1988)
     - Ο Μυστράς (πολιτιστικό αγαθό, 1989)
     - Ο αρχαιολογικός χώρος της Ολυμπίας (πολιτιστικό αγαθό, 1989)
     - Η Δήλος (πολιτιστικό αγαθό, 1990)
     - Οι Μονές Δαφνίου και οσίου Λουκά καθώς και η Νέα Μονή Χίου (πολιτιστικό αγαθό, 1990)
     - Το Πυθαγόρειον και το Ηραίον της Σάμου (πολιτιστικό αγαθό, 1992)
     - Ο αρχαιολογικός χώρος της Βεργίνας (πολιτιστικό αγαθό, 1996)
     - Οι αρχαιολογικοί χώροι των Μυκηνών και της Τίρυνθας (πολιτιστικό αγαθό, 1999)
     - Η Χώρα της Πάτμου καθώς και η Μονή του Αγίου Ιωάννου του Θεολόγου και το Σπήλαιο της Αποκαλύψεως (πολιτιστικό αγαθό, 1999)
     Β) Στον ενδεικτικό κατάλογο περιλαμβάνονται:
     - Ο αρχαιολογικός χώρος της Νικόπολης (πολιτιστικό αγαθό)
     - Ο αρχαιολογικός χώρος των Φιλίππων (πολιτιστικό αγαθό)
     - Το φαράγγι της Σαμαριάς (φυσικό αγαθό)
     - Το αρχαίο Λαύριο (πολιτιστικό αγαθό)
     - Το δάσος της Δαδιάς στο Σουφλί (φυσικό αγαθό)
     - Το ιστορικό κέντρο της Κέρκυρας (πολιτιστικό αγαθό)
     - Η Μικρή και η Μεγάλη Πρέσπα (πολιτιστικό και φυσικό αγαθό)
     - Η ευρύτερη περιοχή του όρους Όλυμπος (πολιτιστικό και φυσικό αγαθό) . Το ανάκτορο της Κνωσσού (πολιτιστικό αγαθό)
     Ο Υφυπουργός
     ΠΕΤΡΟΣ ΤΑΤΟΥΛΗΣ»
      5. Στην με αριθμό 7593/10-2-06 ερώτηση του Βουλευτή  κ. Αθανασίου Λεβέντη δόθηκε με το υπ’ αριθμ. Β-349/7-3-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 7593/10-2-2006, που κατέθεσε στη Βουλή ο Βουλευτής κ. Θανάσης Λεβέντης, σας διαβιβάζουμε το 3314/321/39/27-2-2006 έγγραφο των Ελληνικών Ταχυδρομείων (ΕΛ.ΤΑ.), με το οποίο παρέχονται στοιχεία και πληροφορίες για το θιγόμενο θέμα.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
      6. Στην με αριθμό 7812/16-2-06 ερώτηση του Βουλευτή  κ. Φίλιππου Πετσάλνικου δόθηκε με το υπ’ αριθμ. Υ/ΙΑ/129/9-3-06 έγγραφο από τον Υπουργό  Επικρατείας η ακόλουθη απάντηση:
      «Σχετικώς με την ανωτέρω ερώτηση, σας διαβιβάζουμε συνημμένως το υπ’ αριθμ. πρωτ. 224/2.3.2006 έγγραφο του Προέδρου-Διευθύνοντος Συμβούλου της ΕΡΤ-Α.Ε., στο οποίο απαντάται το θιγόμενο στην ερώτησή σας ζήτημα.
      Ο Υπουργός
      ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 8254/28-2-06 ερώτηση του Βουλευτή  κ. Σωκράτη Κοσμίδη δόθηκε με το υπ’ αριθμ. Α.Π.Υ./ΙΑ/137/9-3-06 έγγραφο από τον Υπουργό Επικρατείας η ακόλουθη απάντηση:
      «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 6261/Ζ/3.3.2006 έγγραφο της Διεύθυνσης Διοίκησης στο οποίο απαντάται το θιγόμενο στην ερώτησή σας ζήτημα.
      Ο Υπουργός
      ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
      8. Στην με αριθμό 7757/15-2-06 ερώτηση του Βουλευτή  κ. Κωνσταντίνου Ρόβλια δόθηκε με το υπ’ αριθμ. Α.Π.Υ./ΙΑ/128/9-3-06 έγγραφο από τον Υπουργό Επικρατείας η ακόλουθη απάντηση:
      «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 5031/Ζ/21.2.2006 έγγραφο της Διεύθυνσης Διοίκησης και τα υπ' αριθμ. πρωτ. 268/2.3.2006, 177/27.2.2006, 2335/2.3.2006 και 2673/20.2.2006, έγγραφα των εποπτευομένων φορέων ΕΡΤ-Α.Ε., Ι.Ο.Μ., Α.Π.Ε. και Μ.Π.Ε. αντίστοιχα. Από τα ανωτέρω έγγραφα προκύπτει η απάντηση στην ερώτησή σας.
      Ο Υπουργός
      ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     9. Στην με αριθμό 7557/9-2-06 ερώτηση του Βουλευτή  κ. Ιωάννου Μαγκριώτη δόθηκε με το υπ’ αριθμ. 10945/28-2-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γιαννης Μαγκριώτης, αναφορικά με την αδυναμία χρηματοδότησης δημοτικών επιχειρήσεων και καταβολής μισθών στους υπαλλήλους τους, καθώς σχετικές δαπάνες απορρέουσες από προγραμματικές συμβάσεις, που σύναψαν με Δήμους του Ν . Θεσσαλονίκης θεωρήθηκαν ως μη νόμιμες από τις αρμόδιες Υπηρεσίες του Ελεγκτικού Συνεδρίου, σας γνωρίζουμε τα εξής:
      Επί του ισχυρισμού που προβάλλεται στην ανωτέρω ερώτηση, ότι «...το Ελεγκτικό Συνέδριο απορρίπτει πλέον τις αναθέσεις αρμοδιοτήτων από τους Δήμους στις δημοτικές επιχειρήσεις, μέσω προγραμματικών συμβάσεων, που ξεπερνούν τις 45.000€...», θα πρέπει απαραιτήτως να διευκρινισθεί ότι, συγχέεται ο θεσμός των προγραμματικών συμβάσεων του άρθρου 35, η ανάθεση της ασκήσεως δραστηριοτήτων σε άλλα νομικά πρόσωπα του άρθρου 36 και η δυνατότητα που παρέχεται στους Δήμους και Κοινότητες να συνάπτουν σύμβαση για την απ’ ευθείας και χωρίς δημοπρασία ανάθεση στις δημοτικές ή κοινοτικές επιχειρήσεις, της εκτέλεσης έργου, εργασίας, μεταφοράς ή τη διενέργεια προμήθειας προϋπολογισμού δαπάνης μέχρι του ποσού των 45.000€ της παρ. 4 του άρθρου 291, όπως τροποποιήθηκε με την παρ. 12 του άρθρου 19 του ν.3242/2004, όλων άρθρων του Δ.Κ.Κ..
      Ο θεσμός των προγραμματικών συμβάσεων, κατά τα οριζόμενα στο άρθρο 35 του Δ.Κ.Κ., σε καμία περίπτωση δεν μπορεί να χρησιμοποιηθεί με στόχο την παράκαμψη του υφιστάμενου θεσμικού πλαισίου για την ανάθεση εκτέλεσης έργων κ.λπ.. Περαιτέρω, σύμφωνα και με την αριθμ. 445/2003 Γνωμοδότηση του Γ΄ Τμήματος του Νομικού Συμβουλίου του Κράτους, οι ΟΤΑ μπορούν να συνάπτουν έγκυρες προγραμματικές συμβάσεις βάσει του ανωτέρω άρθρου, μόνο μεταξύ των ρητώς αναφερομένων στην παρ. 6 του άρθρου 1 του ν .1256/1982 δημοσίων φορέων και με την προϋπόθεση, ότι αυτοί οι φορείς επιδιώκουν σκοπούς συναφείς με το αντικείμενο των εργασιών που αναλαμβάνουν να εκτελέσουν. Στις συμβάσεις αυτές, μόνο ως τρίτη συμβαλλόμενη δύναται να συμμετάσχει δημοτική η κοινοτική επιχείρηση.
      Κατά τα οριζόμενα στο άρθρο 36 του Δ.Κ.Κ., οι δήμοι και οι κοινότητες μπορούν, κατ’ εξαίρεση, να αναθέτουν για συγκεκριμένο χρονικό διάστημα την άσκηση ορισμένης αρμοδιότητάς τους στο κράτος η σε άλλο νομικό πρόσωπο. Η ανάθεση της άσκησης αρμοδιοτήτων των πρωτοβάθμιων ΟΤΑ γίνεται όταν η οργανωτική υποδομή και η οικονομική δυνατότητα αυτών, δεν τους επιτρέπουν την άσκηση των συγκεκριμένων δραστηριοτήτων (ΣΕ 1485/1997), ή και όταν ο ΟΤΑ κρίνει ότι η άσκηση των αρμοδιοτήτων του από το κράτος ή το νομικό πρόσωπο είναι προσφορότερη και αποτελεσματικότερη, με κυρίαρχο γνώμονα τη βέλτιστη εξυπηρέτηση των τοπικών συμφερόντων (ΣΕ 619/2004). Ως εκ τούτου, ο νομοθέτης απαιτεί εμμέσως πλην σαφώς, εφόσον αναφέρεται σε κατ’ εξαίρεση ανάθεση, την ύπαρξη ειδικής αιτιολόγησης κατά την έκδοση της προβλεπόμενης από το άρθρο 36 του Δ.Κ.Κ. απόφασης του δημοτικού η κοινοτικού συμβουλίου, αλλά και την οριοθέτηση του χρονικού διαστήματος της άσκησης της αρμοδιότητας που αναθέτει ο ΟΤΑ, καθώς αυτή συμπλέκεται με τον εξαιρετικό χαρακτήρα της ανάθεσης. Καίτοι δεν προβλέπεται ρητά ο χρονικός ορίζοντας της ανάθεσης θα πρέπει να κινείται σε εύλογο πλαίσιο και σε κάθε περίπτωση τέτοιο, ώστε να μην απεμπολείται επί μακρόν και καταστρατηγείται η άσκηση της συγκεκριμένης αρμοδιότητας από το θεσμοθετημένο φορέα της και να επέρχεται αποξένωση, με αυτό τον τρόπο, της άσκησης των συγκεκριμένων αρμοδιοτήτων από το δήμο ή την κοινότητα.
      Οι δαπάνες των ΟΤΑ πρώτου βαθμού με πληθυσμό άνω των πέντε χιλιάδων κατοίκων, υπάγονται από 1ης Ιουλίου 2005 στον προληπτικό έλεγχο του Ελεγκτικού Συνεδρίου, κατά τα οριζόμενα στην παρ. 1 του άρθρου 23 του ν.3202/2003, όπως αυτή τροποποιήθηκε μεταγενέστερα και ισχύει. Είναι αδιαμφισβήτητο γεγονός ότι, ο προληπτικός έλεγχος αποτελεί ένα σύγχρονο εργαλείο για την επίτευξη διαφάνειας και αποτελεσματικότερης διαχείρισης στα οικονομικό. των δήμων και κοινοτήτων της χώρας, καθώς και για την πρόληψη τυχόν πράξεων καταλογισμού, που μπορεί να προκύψουν ως αποτέλεσμα του κατασταλτικού ελέγχου των δαπανών τους.
      Προσδίδοντας ιδιαίτερη σημασία στην επιτυχή άσκηση του εν λόγω ελέγχου, το Υπουργείο μας προχώρησε, κατά το χρονικό διάστημα που προηγήθηκε της έναρξης εφαρμογής αυτού, πέραν της παροχής σχετικών οδηγιών με σειρά εγκυκλίων και εγγράφων, στη διεξαγωγή επιμορφωτικού προγράμματος με θέμα «Οι έλεγχοι στη διαχείριση των ΟΤΑ πρώτου βαθμού», σε συνεργασία με το Ελεγκτικό Συνέδριο και το Ινστιτούτο Επιμόρφωσης του Εθνικού Κέντρου Δημόσιας Διοίκησης & Αυτοδιοίκησης. Στο πλαίσιο του προγράμματος αυτού, παρασχέθηκε η ευρύτερη δυνατή πληροφόρηση στα συμμετέχοντα στελέχη του Ελεγκτικού Συνεδρίου, των Περιφερειών και των ΟΤΑ πρώτου βαθμού της χώρας, επί των θεμάτων που άπτονται του προληπτικού ελέγχου δαπανών, με τελικό στόχο την ομαλή και απρόσκοπτη άσκησή του.
      Περαιτέρω, σε σύντομο χρόνο μετά την έναρξη εφαρμογής του εν λόγω ελέγχου και προκειμένου να καταγραφούν και να αντιμετωπισθούν τυχόν προβλήματα και δυσχέρειες που ανέκυψαν κατά την άσκησή του στην πράξη, το Υπουργείο μας με έγγραφό του ζήτησε από τις Περιφέρειες του Κράτους, στην αρμοδιότητα των οποίων ανήκει η εποπτεία των ΟΤΑ, να προβούν στη συγκέντρωση των απαραίτητων στοιχείων από τους εμπλεκόμενους δήμους και κοινότητες χωρικής ευθύνης τους και να μας παράσχουν σχετική ενημέρωση.
      Με βάση την πληροφόρηση που μας παρασχέθηκε, καταγράψαμε μια σειρά από προβλήματα και δυσχέρειες (όπως ερμηνεία των αρμοδιοτήτων των ΟΤΑ και ζητήματα ελέγχου σκοπιμότητας), τα οποία επισημάναμε εγγράφως στο Ελεγκτικό Συνέδριο, προκειμένου να αναλάβει, στα πλαίσια των αρμοδιοτήτων του, τις απαραίτητες πρωτοβουλίες για την αντιμετώπισή τους, ώστε να συνεχισθεί απρόσκοπτα η λειτουργία του προληπτικού ελέγχου.
      Επιπλέον έχει δρομολογηθεί δια της νομοθετικής οδού η σύσταση τριμερούς Επιτροπής, αποτελούμενης από εκπροσώπους του Ελεγκτικού Συνεδρίου, του Υπουργείου μας και της Κεντρικής Ένωσης Δήμων και Κοινοτήτων Ελλάδος, που θα έχει ως έργο το συντονισμό των απαιτούμενων δράσεων για την αντιμετώπιση κάθε είδους δυσλειτουργίας και την αποτελεσματική άσκηση του εν λόγω ελέγχου.
      Τέλος, στο σχέδιο του νέου Δημοτικού και Κοινοτικού κώδικα και ενόψει της ανάγκης για εξορθολογισμό της λειτουργίας του θεσμού των δημοτικών και κοινοτικών επιχειρήσεων και του περιορισμού των πολυώνυμων μέχρι σήμερα μορφών τους, επιχειρείται ριζική αναμόρφωση του συνολικού πλαισίου που τις διέπει, ώστε να καταστούν αποτελεσματικό και σύγχρονο εργαλείο που θα αξιοποιεί τα πλεονεκτήματα του τρόπου λειτουργίας τους προς όφελος των πρωτοβάθμιων ΟΤΑ. Έτσι, πέραν των άλλων, προβλέπεται και η δυνατότητα συγχώνευσης επιχειρήσεων, ενώ με απόφαση του δημοτικού ή κοινοτικού συμβουλίου και με βάση τις υφιστάμενες ανάγκες του οικείου ΟΤΑ και των νομικών του προσώπων, είναι δυνατόν να μεταφερθεί σε αυτούς πλεονάζον προσωπικό των συγχωνευμένων επιχειρήσεων.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
     10. Στην με αριθμό 7778/16-2-06 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 12071/7-3-06 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, την οποία κατέθεσε η Βουλευτής κ. Αράπογλου Χρύσα, αναφορικά με την αύξηση των δημοτικών τελών σε ποσοστό 5,5 % από 1ης Ιανουαρίου 2006 από το Δήμο Θεσσαλονίκης και σύμφωνα με τα ανωτέρω σχετικά έγγραφά μας, σας πληροφορούμε τα εξής:
      Τα τέλη καθαριότητας και φωτισμού που προβλέποντο από τις διατάξεις των άρθρων 21 & 22 του Β.Δ 24-9/20-10-58 (ΦΕΚ 171 Α') και του άρθρου 4 του ν. 1080/80 (ΦΕΚ 246 Α') ενοποιήθηκαν σε ενιαίο ανταποδοτικό τέλος, το οποίο επιβάλλεται με απόφαση του δημοτικού ή κοινοτικού συμβουλίου για την αντιμετώπιση των δαπανών καθαριότητας και φωτισμού, καθώς και κάθε άλλης δαπάνης από παγίως παρεχόμενες δημοτικές ή κοινοτικές υπηρεσίες ανταποδοτικού χαρακτήρα (άρθρο 25 παρ. 12 ν. 1828/89).
      Το τέλος καθαριότητας έχει ανταποδοτικό χαρακτήρα, δεδομένου ότι στους υπόχρεους για την καταβολή του ο Δήμος ή η Κοινότητα προσφέρει ειδική υπηρεσία και συγκεκριμένη αντιπαροχή, δηλαδή την υπηρεσία καθαριότητας και αποκομιδής απορριμμάτων.
      Το ετήσιο ποσοστό αύξησης των δημοτικών τελών δεν αποτελεί ένα οικονομικό μέγεθος που αυθαίρετα προσδιορίζεται από την εκάστοτε Διοίκηση του Δήμου.
      Από τις διατάξεις του άρθρου 17 του ν. 1080/80 σχετικά με τον προσδιορισμό συντελεστών ανταποδοτικών τελών ορίζεται ρητά ότι το τέλος καθαριότητας και αποκομιδής απορριμμάτων πρέπει να καλύπτει υποχρεωτικά όλες γενικά τις δαπάνες διεξαγωγής, λειτουργίας και βελτίωσης της αντίστοιχης υπηρεσίας (αποδοχές, εξοπλισμός, συντήρηση, επισκευές κ.λ.π.).
      Η νυν Διοίκηση εγκαταστάθηκε στο Δήμο Θεσσαλονίκης την 1-1-1999 και έκτοτε αποφάσισε τις κάτωθι αναπροσαρμογές:
      Για το έτος 1999 αύξηση δημοτικών τελών σε ποσοστό 8%, το 2000 σε 6,5%, το 2001 σε 5,5%, το 2002 σε 8,5%, το 2003 σε 9%, το 2004 σε 7% και το 2005 σε 5,5%. Δηλαδή  σύνολο 62% σε σχέση με το έτος 1998 και όχι 80% όπως αναφέρεται στη σχετική ερώτηση και επιπλέον για όλες τις αναφερόμενες αναπροσαρμογές υπάρχουν οι σχετικές αποφάσεις του Δημοτικού Συμβουλίου.
      Περαιτέρω η αύξηση κατά 5,5% από 1ης Ιανουαρίου 2006, όπως μας πληροφόρησε ο Δήμος, ήταν απαραίτητη, κατά την άποψη του Δήμου, διότι πρέπει να καλυφθεί η αύξηση της μισθοδοσίας, η οποία ξεπερνά το 7,5%, η αύξηση της τιμής του πετρελαίου που ξεπερνά το 40%, των ανταλλακτικών κ.λ.π. καθώς και η κάλυψη των εξόδων της συνεχούς ανανέωσης του μηχανολογικού εξοπλισμού του συγκεκριμένου Δήμου.
      Σχετική με την επιβολή ανταποδοτικών τελών από τους Ο.Τ.Α α' και β' βαθμού είναι η αριθμ. 2 με Α.Π. 2077/14-1-2005 εγκύκλιός μας, που έχει αποσταλεί στις Περιφέρειες, οι οποίες έχουν την αρμοδιότητα της εποπτείας των πράξεων των συλλογικών οργάνων των Ο.Τ.Α και κοινοποιήθηκε στους Δήμους και τις Κοινότητες. Επανειλημμένως έχει τονισθεί από το Υπουργείο, γεγονός που επισημάνθηκε πάλι φέτος, στην με Α.Π. 55459/1-11-2005 υπ' αριθ. 32 εγκύκλιό μας περί κατάρτισης προϋπολογισμού των δήμων και κοινοτήτων για το οικονομικό έτος 2006, ότι η αύξηση των ανταποδοτικών τελών πρέπει να είναι ανάλογη με την αύξηση της δαπάνης που απαιτείται για την παροχή των αντίστοιχων υπηρεσιών και στο πλαίσιο αυτό οι αποφάσεις των Δημοτικών ή Κοινοτικών Συμβουλίων πρέπει να αιτιολογούνται ειδικώς, με την παράθεση συγκεκριμένων στοιχείων, όσον αφορά το σχετικό προϋπολογισμό εσόδων και εξόδων. Επίσης ότι η παράλειψη της ειδικής αιτιολογίας, αποστερεί τις σχετικές αποφάσεις αύξησής τους ή αρχικής επιβολής τους από το στοιχείο της νομιμότητας.
      Ο Υφυπουργός
      Α. ΝΑΚΟΣ»
      11. Στην με αριθμό 8312/1-3-06 ερώτηση του Boυλευτή κ. Σωκράτη Κοσμίδη δόθηκε με το υπ’ αριθμ. 1533/7-3-06 έγγραφο από τον Υπουργό Μακεδονίας - Θράκης η ακόλουθη απάντηση:
      «Απαντώντας στην με αριθμό 8312/1-3-2006 ερώτηση, που κατέθεσε στη Βουλή ο Βουλευτής κ. Σωκράτης Κοσμίδης, με θέμα «Θέσεις Γενικών και Ειδικών Γραμματέων, Γενικών Διευθυντών, Διευθυντών και Τμηματαρχών στα Υπουργεία», σας γνωρίζουμε τα εξής:
      Στο Υπουργείο Μακεδονίας - Θράκης, σύμφωνα με την ισχύουσα νομοθεσία, προβλέπεται μία θέση Γενικού Γραμματέα.
      Σύμφωνα με το Π.Δ. 167/2005 για τον Οργανισμό του Υπουργείου Μακεδονίας - Θράκης, προβλέπεται μία (1) θέση Γενικού Διευθυντή, έξι (6) θέσεις Διευθυντών, είκοσι τέσσερις (24) θέσεις Προϊσταμένων Τμημάτων, πέντε (5) θέσεις Προϊσταμένων Αυτοτελών Τμημάτων και δύο (2) θέσεις Προϊσταμένων Γραφείων. Οι ονομασίες των αντίστοιχων οργανικών μονάδων είναι οι εξής:
      
      Γενική Διεύθυνση
      Α. Διευθύνσεις
      1. Διεύθυνση Εξωτερικών, Άμυνας, Ασφάλειας και Δικαιοσύνης
      α.Τμήμα Προώθησης της Συνεργασίας με τις Χώρες της Νοτιο-Ανατολικής Ευρώπης
      β.Τμήμα Ευρωπαϊκών Υποθέσεων
      γ.Τμήμα Αποδήμου Ελληνισμού
      δ Τμήμα Άμυνας και Αιγαίου
      ε.Τμήμα Ασφάλειας και Δικαιοσύνης
      2. Διεύθυνση Παιδείας, Πολιτισμού και Κοινωνικής Προστασίας
      α. Τμήμα Παιδείας, Νέας Γενιάς, Αθλητισμού και Θρησκευμάτων 
      β. Τμήμα Πολιτιστικής Κληρονομιάς και Σύγχρονου Πολιτισμού 
      γ. Τμήμα Απασχόλησης και Κοινωνικής Προστασίας
      δ. Τμήμα Υγείας και Κοινωνικής Αλληλεγγύης
      ε. Τμήμα Μετανάστευσης και Κοινωνικής Ένταξης
      3. Διεύθυνση Οικονομίας και Τουριστικής Ανάπτυξης 
      α. Τμήμα Οικονομίας και Ανάπτυξης
      β. Τμήμα Τουριστικής Ανάπτυξης
      γ. Τμήμα Αγροτικής Ανάπτυξης και Τροφίμων
      
      4. Διεύθυνση Περιβάλλοντος και Υποδομών
      α. Τμήμα Περιβάλλοντος, Χωροταξίας και Δημοσίων Έργων 
      β. Τμήμα Μεταφορών και Επικοινωνιών
      γ. Τμήμα Ναυτιλίας
      
      5. Διεύθυνση Διοίκησης
      α. Τμήμα Προσωπικού
      β. Τμήμα Οικονομικών Υπηρεσιών και Λογιστηρίου
      γ. Τμήμα Διοικητικής Υποστήριξης
      δ. Τμήμα Νομικών Θεμάτων και Κοινοβουλευτικού Ελέγχου 
      ε. Τμήμα Γραμματείας
      στ.Τμήμα Μηχανοργάνωσης
      ζ. Γραφείο Πληροφόρησης Κοινού
      
      6. Διεύθυνση Παλλαϊκής Άμυνας - Πολιτικής Σχεδίασης Έκτακτής Ανάγκης (Π.ΑΜ.-Π.Σ.Ε.Α)
      α. Τμήμα Πολιτικής Σχεδίασης και Υποστήριξης Σχεδίων ΠΣΕΑ
      β. Τμήμα Πολιτικής Κινητοποίησης και Πολιτικής Άμυνας
      Β. Αυτοτελή Τμήματα
      1. Αυτοτελές Τμήμα Διοικητικής Ανάπτυξης και Ηλεκτρονικής Διακυβέρνησης 
      2. Αυτοτελές Τμήμα Μέσων Μαζικής Ενημέρωσης
      3. Αυτοτελές Τμήμα Ποιότητας και Αποδοτικότητας
      4. Αυτοτελές Τμήμα Διευκόλυνσης Ατόμων με Αναπηρίες
      5.Αυτοτελές Τμήμα Επιθεώρησης και Συντονισμού των Υπηρεσιών του Υ.ΜΑ.Θ και των Εποπτευομένων φορέων το οποίο υπάγεται στο Γραφείο του Γενικού Γραμματέα
      Τέλος, το Γραφείο Δημοσίων Σχέσεων, Τύπου και Εθιμοτυπίας υπάγεται στο Γραφείο του Υπουργού.
      Ο Υπουργός
      ΓΕΩΡΓΙΟΣ ΚΑΛΑΝΤΖΗΣ»
     12. Στην με αριθμό 7590/10-2-06 ερώτηση του Βουλευτή κ. Θ. Πάγκαλου δόθηκε με το υπ’ αριθμ. 15531/ΙΗ/2-3-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 7590/10-2-06 την οποία κατέθεσε ο Βουλευτής κ. Πάγκαλος Θεόδωρος σχετικά με τα μέτρα για την χρήση του διαδικτύου από παιδιά και στα θέματα της αρμοδιότητάς μας, σας γνωρίζουμε τα ακόλουθα:
      Για το ΥΠΕΠΘ το ζήτημα της προστασίας των μαθητών από την έκθεσή τους σε περιεχόμενο που βρίσκεται στο διαδίκτυο και το οποίο μπορεί να αποδειχθεί επιβλαβές και ακατάλληλο για την προσωπικότητα των μαθητών, αποτελεί θεμελιώδη αρχή. Η πολιτική του ΥΠΕΠΘ σε ότι αφορά την ασφαλή πρόσβαση των μαθητών στο διαδίκτυο και στην αντιμετώπιση του κυβερνοεγκλήματος είναι ολοκληρωμένη, παρακολουθεί τις διεθνείς εξελίξεις και προσαρμόζεται στις νομικές απαιτήσεις. Για το λόγο αυτό έχει προχωρήσει έγκαιρα στη λήψη κατάλληλων μέτρων και στη διαμόρφωση συγκεκριμένης πολιτικής για την ασφαλή λειτουργία ενός ευαίσθητου δικτύου -λόγω του νεανικού πληθυσμού στον οποίο απευθύνεται- του Πανελλήνιου Σχολικού Δικτύου.
      Για τη δικτύωση των ελληνικών σχολείων καί την παροχή σε αυτά τηλεματικών υπηρεσιών το ΥΠΕΠΘ έχει υλοποιήσει το Πανελλήνιο Σχολικό Δίκτύο, το οποίο είναι ευαισθητοποιημένο και έχει αναπτύξει πολιτικές και λύσεις στο δύσκολο, πολυσύνθετο και ευαίσθητο αυτό θέμα. Η πολιτική του ΥΠΕΠΘ στο θέμα αυτό διαρθρώνεται σε τέσσερα επίπεδα:
      1) Στο επίπεδο του ορισμού των Πολιτικών Αποδεκτής Χρήσης του διαδικτύου από τα σχολεία και τους μαθητές. Για το σκοπό αυτό το ΥΠΕΠΘ έχει θεσμοθετήσει τα αρμόδια συλλογικά όργανα αποτελούμενα από ειδικούς επιστήμονες, τα οποία έχουν την ευθύνη της χάραξης πολιτικής και διαχείρισης του περιεχομένου που διακινείται μέσω του Πανελλήνιου Σχολικού Δικτύου. Οι υπηρεσίες που υπόκεινται στις πολιτικές είναι η υπηρεσία ελέγχου περιεχομένου (web fίltering), οι ομάδες συζητήσέων (forum), οι λίστες ηλεκτρονικής επικοινωνίας (mailing Iists), η δημοσίευση lστοσελίδων (web hosting), κλπ. (συνημμένος πίνακας ασφάλειας) ,
      2) Της ανάπτυξης και εφαρμογής τεχνικών (φίλτρα) και μεθόδων που υλοποιούν τις πολιτικές, αυτές. Αντίστοιχες τεχνικές ακολουθούνται διεθνώς στα εκπαιδευτικά δίκτυα πολλών προηγμένων χωρών και βασίζονται στο γεγονός ότι κάθε χρήστης υπολογιστή που είναι συνδεδεμένος στο σχολικό δίκτυο συνδέεται στο διαδίκτυο αποκλειστικά μέσω, ενός διαφανούς διακομιστή διαμεσολάβησης (transparent proxy), με αποτέλεσμα να μην είναι δυνατή η άπενεργοποίησή του ή η παράκαμψή του. Για την «τροφοδοσία» του διακομιστή με δεδομένα συντηρείται μία βάση δεδομένων με τις σελίδες που ανήκουν στις κατηγορίες στις οποίες δεν επιτρέπεται η πρόσβαση (black list). Οι κατηγορίες που σήμερα αποκόπτονται, με σημαντικό δείκτη επιτυχίας, από το ΠΣΔ είναι οι:
* «porn» (σελίδες με πορνογραφικό περιεχόμενο) 
* «gambling» (σελίδες με τυχερά παιχνίδια)
* «drugs» (σελίδες που προωθούν, τα ναρκωτικά)
* «aggressive», (σελίδες που προπαγανδίζουν την επιθετική συμπεριφορά και το ρατσισμό) και
* «violence» (σελίδες που προωθούν την βία)
      Ο έλεγχος και η ταξινόμηση των ιστοσελίδων στις παραπάνω κατηγορίες γίνεται με τη χρήση αυτοματοποιημένης διαδικασίας (robot), καθώς το τεράστιο πλήθος των ηλεκτρονικών σελίδων και ο υψηλός ρυθμός με τον οποίο δημιουργούνται, καθιστά αδύνατο οποιονδήποτε άλλο τρόπο ταξινόμησής τους. Σαν αποτέλεσμα αυτής της αυτοματοποιημένης διαδικασίας παρατηρείται -σε περιορισμένη κλίμακα- το φαινόμενο της λανθασμένης ταξινόμησης, δηλαδή σελίδες με κανονικό περιεχόμενο να ταξινομούνται ως ανεπίτρεπτες και αντίστροφα. Για το λόγο το Πανελλήνιο Σχολικό Δίκτυο ακολουθεί τη διεθνή πρακτική και παρέχει τη δυνατότητα στους χρήστεs του να ενημερώvοuv τους αρμόδιους τεχνικούς όταν διαπιστώσουν οποιαδήποτε δυσλειτουργία της υπηρεσίας, οι οποίοι πλέον χειρωνακτικά διορθώνουν τη βάση δεδομένων.
      3) Της ενημέρωσης και ευαισθητοποίησης των μαθητών, των εκπαιδευτικών και των γονέων, καθώς οποιαδήποτε τεχνική λύση είναι αδύνατο να αποδώσει αν δεν είναι σωστά ενημερωμένη και ευαισθητοποιημένη η εκπαιδευτική κοινότητα. Για το σκοπό αυτό το Πανελλήνιο Σχολικό Δίκτυο ενημερώνει τους εκπαιδευτικούς, τους γονείς και τους μαθητές μέσω του δικτυακού του τόπου (www.sch.qr/safe), μέσω του ηλεκτρονικού του περιοδικού (www.sch.qr/maqazine) και μέσω της συμμετοχής του σε διάφορες εκδηλώσεις (ημερίδες, συνέδρια, κλπ, www.sch.qr/docs) για τους δυνητικούς κινδύνους από την έκθεση των παιδιών σε παράνομο ή πορνογραφικό περιεχόμενο, την εξαπάτησή τους από άγνωστους ενήλικες οι οποίοι υποκρίνονται ότι είναι ανήλικοι ή την άσκηση πίεσης για αποκάλυψη προσωπικών στοιχείων με την επιρροή που μπορεί να έxει ένας μεγαλύτερος χρήστης σε μικρά παιδιά.
      Το Πανελλήνιο Σχολικό Δίκτυο θεωρεί σημαντικό τα σχολεία να εκπαιδεύουν τους μαθητές και να προωθούν συγκεκριμένες πολιτικές οι οποίες θα έχουν ως στόχο την διαπαιδαγώγηση των παιδιών στη χρήση του διαδικτύου. Η πρόσβαση στο διαδίκτυο μέσα από το σχολείο πρέπει να γίνεται πάντα με την επίβλεψη του καθηγητή. Το ίδιο πρέπει να συμβαίνει και όταν τα παιδιά μπαίνουν στο διαδίκτυο από το σπίτι γιατί το πρόβλημα της ασφάλειας δεν αφορά αποκλειστικά την σχολική κοινότητα. Απαιτεί την ενημέρωση ολόκληρης της κοινωνίας και ιδιαίτερα των γονιών οι οποίοι θα πρέπει να μπορούν να προστατεύσουν τα παιδιά τους όταν αυτά βρίσκονται εκτός σχολείου. Ιδιαίτερη προσοχή πρέπει να δίνεται για τα παιδιά ηλικίας από 11 έως 16 χρόνων, αφού αύτή θεωρείται η πιο ευάλωτη ηλικία. Τα παιδιά θα πρέπει να εκπαιδευτούν έτσι ώστε:
* Να μην δίνουν προσωπικά τους στοιχεία και να μην αποκαλύπτουν λεπτομέρειες τις προσωπικής τους ζωής σε άλλους χρήστες στο διαδίκτυο σε καμία περίπτωση.
* Να μην αποκαλύπτουν κωδικούς πρόσβασης (password)
* Να μην στέλνουν υλικό από τον δικό τους υπολογιστή (φωτογραφίες)
* Να συζητούν με μεγαλύτερους χρήστες του διαδικτύου, με τους καθηγητές ή με τους ίδιους για τις δραστηριότητές τους,. στο διαδίκτυο ιδιαίτερα αν αντιμετωπίσουν οτιδήποτε περίεργο ή ασυνήθιστο
* .Να είναι επιφυλακτικά για όσα διαβάζουν στο διαδίκτυο ή τους λένε οι άλλοι χρήστες
      Για τον ίδιο σκοπό το Πανελλήνιο Σχολικό Δίκτυο συνεργάζεται και προβάλει από τη δικτυακή του πύλη (www.sch.qr) τις δραστηριότητες ειδικών δράσεων όπως το ελληνικό όργανο για την αυτορρύθμιση στο Internet (Safeline,www.safeline.gr) και την κοινοτική δράση για την προώθηση της ασφαλέστερης χρήσης του διαδικτύου (Safer-Internet, www.safer-internet.net).
      4) Της δημιουργίας θετικής αντιπρότασης, δηλαδή της ανάπτυξης και της παροχής στην εκπαιδευτική κοινότητα αξιόλογου ή/και πιστοποιημένου εκπαιδευτικού υλικού στο οποίο  αξίζει να έχουν πρόσβαση οι μαθητές  και της διανομής του μέσω των εκπαιδευτικών και δικτυακών πυλών www.e-νlίko.qr, www.sch.qr, www.neaqenia.qr, www.kee.qr, www.qreeklanquaqe.qr, WWW.pi-schools.qr, κλπ, οι οποίες λειτουργούν είτε υπό την άμεση ευθύνη του ΥΠΕΠΘ είτε υπό την ευθύνη εποπτευόμενων φορέων του.
      Η πολιτική που ακολουθεί το ΥΠΕΠΘ συμπληρώνεται από την εφαρμογή προηγμένων τεχνολογιών για την προστασία της υπηρεσίας ηλεκτρονικής αλληλογραφίας (e-mail) των σχολείων και των εκπαιδευτικών από απρόκλητη/διαφημιστική αλληλογραφία (spam) και από κακόβουλο λογισμικό (ιοί - viruses), όπως αναλυτικά παρουσιάζεται στις δικτυακές τοποθεσίες www.sch.qr/spam και www.sch.qr/virus.
      Επιπλέον, σας γνωρίζουμε ότι στα Αναλυτικά Προγράμματα Σπουδών Πληροφορικής, για την Πρωτοβάθμια και τη Δευτεροβάθμια Εκπαίδευση, τα οποία έχουν εκπονηθεί από το Παιδαγωγικό Ινστιτούτο, περιγράφονται θεματικές ενότητες (περιεχόμενο σπουδών) και προσδιορίζονται στόχοι για την απόκτηση γνώσεων και την ανάπτυξη δεξιοτήτων από τους μαθητές στη χρήση του διαδικτύου. Επίσης, στα Αναλυτικά Προγράμματα Σπουδών των άλλων μαθημάτων της Υποχρεωτικής Εκπαίδευσης υποδεικνύεται και ενθαρρύνεται η χρήση του διαδικτύου (επίσκεψη δικτυακών τόπων, αναζήτηση πληροφοριών, χρήση ηλεκτρονικού ταχυδρομείου κ.λπ.) από τους μαθητές. Σε συμμόρφωση των ανωτέρω, αφενός μεν στα βιβλία Πληροφορικής υπάρχει εκτενής αναφορά για τις υπηρεσίες του διαδικτύου και την αξιοποίησή τους, αφετέρου δε στα βιβλία των άλλων μαθημάτων (ιδιαίτερα αυτών που συγγράφονται, αυτή την περίοδο, για την Υποχρεωτική Εκπαίδευση) υπάρχουν δραστηριότητες για την υλοποίηση των οποίων απαιτείται η χρήση του διαδικτύου. 
      Στο παραπάνω πλαίσιο:
      1: Προσδιορίζονται στο Αναλυτικό Πρόγραμμα. Σπουδών ως ειδικοί σκοποί οι μαθητές: . «Να αναπτύξουν δεξιότητες συλλογής, επιλογής, ανάλυσης και αξιoλόγησης πληρoφoριών από διάφορες πηγές...» . και «Να ευαισθητοποιηθούν σε θέματα  προστασίας των πνευματικών δικαιωμάτων, ασφάλειας των πληροφοριών, συμπεριφοράς στο διαδίκτυο, ασφάλειας και αποφυγής κινδύνων στο «εργασιακό» τους περιβάλλον και να αναγνωρίσουν την αναγκαιότητα ύπαρξης και τήρησης κανόνων» (Υπ. Απόφαση αριθ. 21072β/Γ2ΙΦΕΚ304Ι 13.03.03 τ. Β'), ενώ τίθεται ως βασικός στόχος οι μαθητές: «Να επισκέπτονται επιλεγμένους δικτυακούς τόπους και να είναι εξοικειωμένοι με την έννοια της πλοήγησης», καθώς και «Να επισκέπτονται δικτυακούς τόπους, να συλλέγουν, να αξιολογούν και να αξιοποιούν πληροφορίες».
      2. Επίσης, στο Παράρτημα, Τόμος Γ, τεύχος γ' των γενικών προδιαγραφών που έχει συντάξει το Παιδαγωγικό Ινστιτούτο για την παραγωγή εκπαιδευτικού υλικού αναφέρεται: «ΣΗΜΑΝΤΙΚΗ ΠΑΡΑΤΗΡΗΣΗ: Ιδιαίτερη μέριμνα πρέπει να λαμβάνεται, ώστε προτεινόμενες διευθύνσεις (URL's) δικτυακών τόπων να αναφέρoνται σε αξιόπιστους και έγκυρους οργανισμούς, όπως Π.χ. υπουργεία, ινστιτούτα, διεθνείς οργανισμοί κλπ.».
      Τέλος, σας ενημερώνουμε ότι το ΥΠΕΠΘ και με σκοπό τη διαμόρφωση ενός ασφαλέστερου περιβάλλοντος στο διαδίκτυο όχι μόνο συνεργάζεται στο πλαίσιο που ορίζουν οι νόμοι με τις αρμόδιες αρχές ασφάλειας όταν προκύπτουν σχετικά περιστατικά ασφάλειας, αλλά και κατά τις επιμορφωτικές συναντήσεις με τους εκπαιδευτικούς γίνεται ιδιαίτερη μνεία για την ανάγκη να επισημαίνουν στους μαθητές τους κινδύνους που υπάρχουν από την ανεξέλεγκτη χρήση του διαδικτύου. (Σχετικό και το συνημμένο κείμενο από το www,sch.qr/safe με τις οδηγίες για την Ασφαλή χρήση του Διαδικτύου από Μαθητές εκπαιδευτικούς και γονείς.).
      Ο Υφυπουργός
      ΓΕΩΡΓΙΟΣ ΚΑΛΟΣ»
      Σημ.:Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      13. Στην με αριθμό 7604/10.2.06 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. Β-352/7.3.06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της Ερώτησης με αριθμό 7604/10-2-2006 που κατέθεσε στη Βουλή ο Βουλευτής κ. Άγγελος Μανωλάκης, ως προς τις αρμοδιότητες του Υπ.Μ.Ε., θέτουμε υπόψη σας τα εξής:
      1. Στον Κανονισμό (ΕΚ) αριθ. 460/2004 του Ευρωπαϊκού Κοινοβουλίου και του Συμβουλίου της 10ης Μαρτίου 2004 «για τη δημιουργία του Ευρωπαϊκού Οργανισμού για την Ασφάλεια Δικτύων και Πληροφοριών», προβλέπεται:
      Άρθρο 12: «Ο Οργανισμός, κατά την άσκηση των καθηκόντων του, δεν θα πρέπει να παρεμβαίνει στις αρμοδιότητες και τα καθήκοντα που έχουν ανατεθεί:
      -στις εθνικές ρυθμιστικές αρχές, όπως αυτές ορίζονται στις οδηγίες που αφορούν τα δίκτυα και τις υπηρεσίες ηλεκτρονικών επικοινωνιών…
      -στις εποπτικές αρχές των κρατών μελών που αφορούν την προστασία των ατόμων όσον αφορά την επεξεργασία δεδομένων προσωπικού χαρακτήρα και την ελεύθερη διακίνηση των δεδομένων αυτών.».
      Άρθρο 13: «…ο Οργανισμός μπορεί να συλλέγει κατάλληλες πληροφορίες, ιδίως μέσω ερωτηματολογίων, χωρίς να επιβάλλει νέες υποχρεώσεις στον ιδιωτικό τομέα ή στα κράτη μέλη να παράγουν δεδομένα…».
      Άρθρο 15: «Αποστολή του Οργανισμού θα πρέπει να είναι να συμβάλλει σε υψηλό επίπεδο ασφαλείας των δικτύων και των πληροφοριών εντός της Κοινότητας…».
      Τμήμα1, Άρθρο 1 (3): «Οι στόχοι και τα καθήκοντα του Οργανισμού δεν θίγουν τις αρμοδιότητες των κρατών μελών…και εν πάση περιπτώσει, δεν θίγουν δραστηριότητες που αφορούν τη δημόσια ασφάλεια, την εθνική άμυνα, την ασφάλεια του κράτους (συμπεριλαμβανομένης της οικονομικής ευημερίας του κράτους οσάκις πρόκειται για θέματα κρατικής ασφάλειας)…»
      Περαιτέρω, από τα άρθρα 2 (Στόχοι) και 3 (Καθήκοντα) του Τμήματος 1 του εν λόγω κανονισμού συνάγεται ότι ο Οργανισμός, βασιζόμενος στη λίαν υψηλή και εξειδικευμένη κατάρτιση των στελεχών του, επιτελεί πρωτίστως συμβουλευτικό, επικουρικό ρόλο, συμβάλλοντας στην ασφάλεια δικτύων και πληροφοριών και στην ευαισθητοποίηση των κοινοτικών οργάνων, των εθνικών αρχών, εν γένει των φορέων του ιδιωτικού και του δημόσιου τομέα και, βεβαίως, των πολιτών σε ολόκληρη την επικράτεια της ΕΕ σε σχέση με τα εν λόγω θέματα.
      2. Λαμβάνοντας υπόψη ότι το θέμα των υποκλοπών, το οποίο τελεί υπό διερεύνηση από τις αρμόδιες δικαστικές αρχές και την Αρχή Διασφάλισης του Απορρήτου των Επικοινωνιών (ΑΔΑΕ) , άπτεται θεμάτων εθνικής ασφάλειας, και σύμφωνα με τα όσα ρητώς αναφέρονται στο ανωτέρω άρθρο 1 (3), τμήμα 1, δεν εμπίπτει στην αρμοδιότητα του ENISA. Κατά συνέπεια, δεν ετίθετο θέμα ενημέρωσής του, πολύ δε περισσότερο ενεργοποίησής του στη διαλεύκανση της υπόθεσης, αφού του θέματος έχουν επιληφθεί οι αρμόδιες εθνικές αρχές.
      3. Επισημαίνεται ότι η Ελλάδα πρωτοστάτησε στη δημιουργία του ENISA, και εξασφάλισε την έδρα του Οργανισμού στο Ηράκλειο Κρήτης. Η ελληνική κυβέρνηση παρείχε όλη την απαραίτητη υλικοτεχνική υποδομή και προέβη σε όλες τις ενέργειες για την πλήρη ενεργοποίηση του Οργανισμού, και συνακόλουθα, η συνεργασία των αρμοδίων κρατικών υπηρεσιών και των ανεξάρτητων αρχών με τον ENISA είναι στενότατη και αδιάλειπτη.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      14. Στην με αριθμό 7601/10.2.06 ερώτηση του Βουλευτή κ. Κων/νου Αγοραστού δόθηκε με το υπ’ αριθμ. Κ603/99/1.3.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      Απαντώντας στην παραπάνω σχετική ερώτηση, που κατέθεσε στη Βουλή των Ελλήνων ο Βουλευτής Κος Κώστας Αγοραστός, σχετικά με τη χρησιμοποίηση πετρελαίου θέρμανσης από Αγροτικά Μηχανήματα Πολλαπλής Χρήσης (Α.Μ.Π.Χ.), σας γνωρίζουμε τα εξής:
      1. Με τις διατάξεις της περίπτωσης στ' της παραγράφου 2 του άρθρου 78 «Εθνικός Τελωνειακός Κώδικας»: νόμος 2960/01 (Φ.Ε.Κ. 265/Α'), όπως ισχύει, χορηγείται από 16-10-2003 πετρέλαιο εσωτερικής καύσης (DIESEL) θέρμανσης στους αγρότες, με συντελεστή Ε.Φ.Κ. 21 ΕΥΡΩ το χιλιόλιτρο. Η ως άνω ρύθμιση προβλέπεται και από το ισχύον Κοινοτικό δίκαιο. Το παραπάνω πετρέλαιο χρησιμοποιείται σε χρήσεις άρρηκτα συνδεδεμένες με το αντικείμενο της γεωργικής εκμετάλλευσης, ήτοι, σε μηχανήματα πρωτογενούς παραγωγής και επομένως, δεν επιτρέπεται η χρησιμοποίηση του για την κίνηση των αυτοκινήτων (φορτηγών ή επιβατικών) των αγροτών.
      2. Επισημαίνεται ότι η διάκριση των αυτοκινήτων (περιλαμβανομένων φυσικά και όσων διαθέτουν άδεια Α.Μ.Π.Χ.) σε επιβατικά, φορτηγά ή ειδικών χρήσεων, κλπ, γίνεται με βάση τους κανόνες κατάταξης της Συνδυασμένης Ονοματολογίας των Βρυξελλών. Υπενθυμίζεται ότι, ήδη από 8-81992 καταργήθηκε, η απαλλαγή από τον Ε. Φ. Κ. κατά τον εισαγωγή οχημάτων τύπου jeep που ταξινομούνταν ως Α.Μ.Π.Χ. και εισπράττεται έκτοτε Ε.Φ.Κ.-Τέλος Ταξινόμησης, όπως και σε όλα τα λοιπά οχήματα, ανεξάρτητα από την προοριζόμενη χρήση τους.
      3. Εξάλλου οι διατάξεις που αφορούν στην φορολογική μεταχείριση των καυσίμων, ανήκουν στην αποκλειστική αρμοδιότητα του Υπουργείου Οικονομίας και Οικονομικών και σκοπό έχουν, μέσα από τον καθορισμό των επιτρεπομένων χρήσεων, την διασφάλιση της νόμιμης χρήσης τους, αποκλειστικά από τους δικαιούχους.
4. Κατόπιν τούτων, η προαναφερθείσα ευνοϊκή διάταξη της περίπτωσης στ' του άρθρου 78 του ν. 2960/01, όπως προαναφέρθηκε, δεν εφαρμόζεται στα αυτοκίνητα (επιβατικά ή φορτηγά) τύπου jeep των αγροτών, είτε αυτά είναι εφοδιασμένα με άδεια Α.Μ.Π.Χ. είτε όχι, τα οποία δεν μπορούν να χρησιμοποιούν πετρέλαιο εσωτερικής καύσης του κωδικού Σ.Ο. 27 100067 με τον μειωμένο συντελεστή Ε.Φ.Κ. 21 ευρώ το χιλιόλιτρο.
Ο Υφυπουργός
Α. ΜΠΕΖΑΣ»
      15. Στην με αριθμό 7626/10.2.06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 872/7.3.06 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 7626/10.2.2006, που κατέθεσε στη Βουλή ο Βουλευτής κ. Μανώλης Στρατάκης, σχετικά με το ενεργειακό πρόβλημα της Κρήτης και την απροθυμία της Κυβέρνησης για την επίλυσή του, σύμφωνα δε με όσες διευκρινήσεις μας παρέσχαν εγγράφως οι ΡΑΕ και ΔΕΗ, σας πληροφορούμε τα παρακάτω:
      Μετά την κήρυξη ως αγόνου του Διαγωνισμού του ΥΠΑΝ/ΡΑΕ, που προκηρύχθηκε με την υπ' αρ. 1 Διακήρυξη (ΦΕΚ 323/Τεύχος Δημοσίων Συμβάσεων/12.1Ο.2001), η ΔΕΗ Α.Ε. βασιζόμενη στις προβλέψεις του ν. 2773/1999, Αρθρο 11, παρ. 1α και τους όρους του ανωτέρω Διαγωνισμού, υπέβαλε, την 01.07.2005, αίτηση στη ΡΑΕ για τη χορήγηση άδειας ηλεκτροπαραγωγής ισχύος 250 MW στη θέση Κορακιά της νήσου Κρήτης, προκειμένου να διασφαλιστεί ο απρόσκοπτος εφοδιασμός της νήσου σε ηλεκτρική ενέργεια.
      Στις 13.09.2005, η ΔΕΗ Α.Ε., μετά από σχετική επιστολή της ΡΑΕ, υπέβαλε τα στοιχεία, που απαιτούνται, σύμφωνα με τον Κανονισμό Αδειών Παραγωγής και Προμήθειας Ηλεκτρικής Ενέργειας, επισημαίνοντας, με βάση το αρχικό αίτημά της, ότι για τη βέλτιστη χωροθέτηση των Μονάδων και την οικονομικότητα του όλου σχεδιασμού είναι απολύτως αναγκαίο να γίνει από τη ΔΕΗ Α.Ε. η συνολική μελέτη του νέου ΘΗΣ Κορακιάς, ήτοι των ως άνω αρχικών 250 MW καθώς και των επόμενων 250 MW που σχετίζονται με την σταδιακή μετεγκατάσταση ισχύος του ΑΗΣ Λινοπεραμάτων, και επομένως στο κείμενο της Άδειας Παραγωγής για τα ως άνω αρχικά 250 MW θα πρέπει να διατυπώνεται ρητά η πρόβλεψη επιπλέον 250 MW για τη σταδιακή μετεγκατάσταση ισχύος του ΑΗΣ Λινοπεραμάτων.
      Στη συνέχεια, η ΔΕΗ, στις 15.09.2005, προέβη στις απαιτούμενες δημοσιεύσεις στον Τύπο.
      Η ΡΑΕ, προς την κατεύθυνση υλοποίησης των επιταγών της προγραμματικής συμφωνίας, αποφάσισε στην, από 23.2.2006 συνεδρίασή της, τη χορήγηση θετικής γνωμοδότησης σχετικά με την κατασκευή από τη ΔΕΗ ΑΕ νέου σταθμού ισχύος 250 MW στη θέση Κορακιά του δήμου Γαζίου του νομού Ηρακλείου Κρήτης.
      Πρόκειται για την κατασκευή νέου σταθμού με Μηχανές Εσωτερικής Καύσης, με καύσιμο μαζούτ χαμηλού θείου (1 %), με τήρηση των σχετικών περιβαλλοντικών περιορισμών και με χρήση Βέλτιστων Διαθέσιμων Τεχνολογιών, με την επιφύλαξη επανεξέτασης της τεχνολογίας και του καυσίμου μέχρι τις αρχές του 2008, οπότε η ΡΑΕ, συνεκτιμώντας τις μέχρι τότε εξελίξεις σχετικά με την διαθεσιμότητα του φυσικού αερίου στο νησί, θα εισηγηθεί στον Υπουργό Ανάπτυξης τις αναγκαίες τροποποιήσεις της άδειας παραγωγής, ώστε να υιοθετηθεί η κατάλληλη τεχνολογία για την οικονομικότερη κατασκευή και αποδοτικότερη λειτουργία του σταθμού με καύσιμο το φυσικό αέριο.
      Ωστόσο, στο πλαίσιο εξέτασης πιθανών διασυνδέσεων νησιών μεταξύ τους ή με το διασυνδεδεμένο δίκτυο, με σκοπό, αφενός, την παροχή της καλύτερης δυνατής ποιότητας ισχύος στους καταναλωτές και την απόλαυση των ωφελειών της απελευθερωμένης αγοράς από όσο το δυνατόν περισσότερoυς καταναλωτές και, αφετέρου, τη μεγαλύτερη δυνατή αξιοποίηση του πλούσιου δυναμικού ΑΠΕ των νησιών, ώστε να μειωθούν δραστικά οι περιβαλλοντικές επιπτώσεις από τη λειτουργία των πετρελαϊκών σταθμών στα νησιά, τη μείωση της ενεργειακής εξάρτησης και την επίτευξη των στόχων της χώρας, η ΡΑΕ έκρινε σκόπιμη την επανεξέταση του ζητήματος διασύνδεσης της Κρήτης με το διασυνδεδεμένο Σύστημα, ενόψει βεβαίως και των τεχνολογικών εξελίξεων και της προηγούμενης εμπειρίας της διασύνδεσης Ελλάδας-Ιταλίας που σημειώνει επιτυχία έως σήμερα. Το θέμα άλλωστε τέθηκε πρόσφατα και από τοπικούς ή εθνικούς φορείς που δραστηριοποιούνται στο νησί (π.χ. ΤΕΕ Αν. Κρήτης).
      Κατά το πρώτο στάδιο αυτής της διερεύνησης (ήτοι ο αναφερόμενος στην ερώτηση τρέχων διαγωνισμός) περιλαμβάνονται προκαταρκτικές μελέτες, από τις οποίες αναμένεται να αναδειχθεί, μεταξύ άλλων, και το μέγεθος του συμβατικού δυναμικού παραγωγής, που θα πρέπει να διατηρείται ή και να λειτουργεί στην Κρήτη, σε περίπτωση διασύνδεσή της, ώστε να διασφαλίζεται σε κάθε περίπτωση ο απρόσκοπτος εφοδιασμός του νησιού με ηλεκτρική ενέργεια.
      Θα πρέπει να σημειωθεί ότι σε καμία περίπτωση η ηλεκτρική διασύνδεση της Κρήτης δεν αντιστρατεύεται την εισαγωγή φυσικού αερίου στο νησί, δεδομένου ότι ένας σταθμός παραγωγής που θα τροφοδοτείται από τον υποτιθέμενο μελλοντικό τερματικό σταθμό υγροποιημένου φυσικού αερίου (LNG Termina1) είναι ανταγωνιστικός των σταθμών παραγωγής του διασυνδεδεμένου συστήματος, ακόμα και αυτών του φυσικού αερίου. Περαιτέρω, η ανταγωνιστικότητα ενός σταθμού παραγωγής στην Κρήτη βελτιώνεται υπό προϋποθέσεις, λαμβάνοντας υπόψη τις επικουρικές υπηρεσίες που προσφέρει για την ομαλή και απρόσκοπτη ηλεκτροδότηση του νησιού.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
     16. Στην με αριθμό 7589/10.2.06 ερώτηση του Βουλευτή κ. Θεόδωρου Πάγκαλου δόθηκε με το υπ’ αριθμ. 907/2.3.06 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον κ. Βουλευτή για τα εξής:
      1. Στην ιστοσελίδα του Υπουργείου Δικαιοσύνης υπάρχει δημοσιευμένος πίνακας με τους νόμους αρμοδιότητας του Υπουργείου Δικαιοσύνης από το 1990 και εντεύθεν.
      2. Το Υπουργείο Δικαιοσύνης παρέχει τη δυνατότητα δωρεάν πρόσβασης στην Τράπεζα Νομικών Πληροφοριών του Δικηγορικού Συλλόγου Αθηνών (Δ.Σ.Α.) στους δικαστικούς λειτουργούς κατά προτεραιότητα. Μέχρι στιγμής δεν υπάρχουν οι αναγκαίοι πόροι για δωρεάν πρόσβαση σε όλους τους πολίτες.
      Ακόμη, το Υπουργείο Δικαιοσύνης εξετάζει σχέδιο σύνδεσης του Πρωτοδικείου Αθηνών και της Εισαγγελίας Πρωτοδικών Αθηνών με την Τράπεζα Νομικών Πληροφοριών του Δ.Σ.Α., ώστε να παρέχεται στους συνδρομητές της Τράπεζας η δυνατότητα παρακολούθησης της ροής δικογράφων και μηνύσεων. Ήδη αναμένονται οι σχετικές παρατηρήσεις από τα ως άνω Δικαστήρια στα οποία τέθηκε υπ' όψιν το παραπάνω ενδεχόμενο.
      3. Στο πλαίσιο του έργου «Εκσυγχρονισμός πληροφοριακού συστήματoς του Συμβουλίου της Επικράτειας (ΣτΕ)», το Υπουργείο Δικαιοσύνης δημιουργεί δικτυακό τόπο, με σκοπό να διαθέσει στο ευρύ κοινό μία σειρά υπηρεσιών, μεταξύ των οποίων περιλαμβάνεται: α) η υπηρεσία αναζήτησης αποφάσεων από το σύνολο της νομολογίας του ΣτΕ, από την ίδρυσή του έως σήμερα και β) η υπηρεσία παρακολούθησης της πορείας των υποθέσεων.
      Παράλληλα, στο πλαίσιο του έργου: «Εκσυγχρονισμός και εγκατάσταση ολοκληρωμένων πληροφοριακών συστημάτων του Ελεγκτικού Συνεδρίου (Ελ.Σ.)» δημιουργείται ανάλογος δικτυακός τόπος, που θα περιλαμβάνει επιλεγμένες αποφάσεις της νομολογίας του Ελ.Σ.
      Ακόμη, στο πλαίσιο των έργων: «Εγκατάσταση Ολοκληρωμένων Πληροφοριακών Συστημάτων σε 11 Διοικητικά Πρωτοδικεία» και «Εγκατάσταση Ολοκληρωμένων Πληροφοριακών Συστημάτων σε 2 Διοικητικά Εφετεία» θα δημιουργηθούν δικτυακοί τόποι με επιλεγμένη νομολογία των ανωτέρω Δικαστηρίων. Οι διαγωνισμοί για την ανάδειξη αναδόχων για τα δύο τελευταία έργα είναι στο στάδιο της αξιολόγησης των τεχνικών προσφορών.
      4. Τέλος, αρμοδιότητα για τη δημοσίευση νόμων στο διαδίκτυο έχει το Υπουργείο Εσωτερικών, Δημόσιας Διοίκησης και Αποκέντρωσης, στο οποίο παραπέμπουμε την παρούσα Ερώτηση.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      17. Στην με αριθμό 7652/13.2.06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. Β-346/7.3.06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 7652/13-02-06 που κατέθεσε στη Βουλή ο Βουλευτής κ. Ιωάννης Δραγασάκης , σύμφωνα και με τα στοιχεία που μας παρείχε εγγράφως ο ΕΛ. ΤΑ., θέτουμε υπόψη σας ότι:
      1. Αναφορικά με τη θιγόμενη περίπτωση μίσθωσης:
      Ο ΕΛ Τ Α έχει στην ιδιοκτησία του οικόπεδο στη Ν. Σμύρνη, επιφανείας 1112,32 τ.μ., το οποίο, εκμισθώνει επί σειρά ετών, για μικρά χρονικά διαστήματα σε γειτονικές επιχειρήσεις (κέντρα διασκέδασης, εκθέσεις αυτοκινήτων).
      Από 01-09-2003 εκμισθώθηκε σε επιχείρηση για χρονικό διάστημα δέκα (10) μηνών, έναντι μηνιαίου μισθώματος 4.400 €. Αμέσως μόλις έγινε αντιληπτό από τις αρμόδιες Υπηρεσίες του ΕΛ Τ Α ότι δεν έχουν καταβληθεί τα οφειλόμενα μισθώματα, υπήρξαν οχλήσεις προς τον οφειλέτη, ο οποίος, αν και αναγνώριζε την οφειλή του, προβάλλοντας διάφορες δικαιολογίες, δεν προέβη στην αποπληρωμή του χρέους του.
      Ήδη έχει δοθεί εντολή στις αρμόδιες Υπηρεσίες του ΕΛΤΑ, ώστε να προβούν σε όλες τις απαιτούμενες ενέργειες προκειμένου να εισπραχθούν τα οφειλόμενα μισθώματα, απαιτώντας και τόκους από τότε που έκαστο μίσθωμα κατέστη ληξιπρόθεσμο και απαιτητό.
      Επιπλέον, διενεργείται διοικητική έρευνα από στελέχη του ΕΛΤΑ για τον εντοπισμό και καταλογισμό τυχόν ευθυνών υπηρεσιακών παραγόντων, η οποία βρίσκεται σε εξέλιξη.
      Σήμερα το εν λόγω οικόπεδο είναι εκμισθωμένο σε άλλη επιχείρηση για χρονικό διάστημα έξι (6) μηνών (01.11.2005 - 30.04.2006), έναντι μηνιαίου μισθώματος 4.500 (€), και η καταβολή των μισθωμάτων γίνεται κανονικά, όπως κανονικά γινόταν και σε όλες τις προηγούμενες εκμισθώσεις, πλην της επίμαχης.
      2. Αναφορικά με την ακίνητη περιουσία του ΕΛΤΑ:
      Ο ΕΛΤΑ έχει στην ιδιοκτησία του 80 περίπου ακίνητα. Από τα εν λόγω ακίνητα, 26 δεν είναι «επιχειρησιακά», με την έννοια ότι δεν καλύπτουν σήμερα λειτουργικές ανάγκες του Οργανισμού (Καταστήματα, Κέντρα Διανομής κλπ), η πλειονότητα των οποίων, περιήλθε στην κυριότητα του από το Δημόσιο, κατά την ίδρυσή του, το έτος 1970.Τα περισσότερα από τα μη επιχειρησιακά ακίνητα αφορούν σε οικόπεδα.
      Ο ΕΛΤΑ ολοκλήρωσε πρόσφατα, σε συνεργασία με σύμβουλο ακινήτων, μελέτη αποτίμησης των ακινήτων αυτών σε τιμές αγοράς, ενώ στους επόμενους μήνες θα εκπονηθεί και συνολική μελέτη αξιοποίησης αυτών, σε συσχέτιση πάντα με τις μελλοντικές επιχειρησιακές ανάγκες του Οργανισμού. Εν όψει της συνολικής αυτής μελέτης αξιοποίησης της ακίνητης περιουσίας του ΕΛΤΑ, η Διοίκηση έχει επιλέξει να αποφεύγονται μεμονωμένες εμπορικές μισθώσεις ακινήτων για να μην δεσμεύονται κάποια ακίνητα για περισσότερα χρόνια χωρίς ολοκληρωμένη μελέτη αξιοποίησης.
      Τέλος, η Διοίκηση του Οργανισμού βεβαιώνει, ότι η βέλτιστη αξιοποίηση και διαχείριση της ακίνητης περιουσίας των ΕΛΤΑ αποτελεί πρωταρχικό στόχο αυτής και τούτο αποδεικνύεται, πέραν των άλλων, και από την πρόσφατη σύσταση ειδικής Υπηρεσίας Πολιτικής Ακινήτων.
      Ο Υπουργός
      ΜΙΧΑΛΗΣ Κ. ΛΙΑΠΗΣ»).
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου: 
      Πρώτη είναι η με αριθμό 6287/11-1-2006 ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς την Υπουργό Τουριστικής Ανάπτυξης, σχετικά με την αξιοποίηση και τις προοπτικές του Αυτοκινητοδρομίου Σερρών.
      Το ειδικότερο περιεχόμενο της ερώτησης του κ. Τσιπλάκη έχει ως εξής:
      «Σε πρόσφατη επίσκεψή σας στην πόλη των Σερρών, πέραν των άλλων συζητήσεων και ουσιαστικών προβληματισμών με τους τοπικούς φορείς, σε μεγάλο βαθμό γίνατε και αποδέκτης αιτιολογημένων και σωστά επεξεργασμένων θέσεων-προτάσεων που μπορούν να υποβοηθήσουν την οικονομική και τουριστική προοπτική και εξέλιξη της τοπικής μας κοινωνίας. Σημαίνουσας σχετικής αξίας πρόταση υπήρξε και η παραπέρα αξιοποίηση της θεωρούμενης ως καλύτερης πίστας της «πίστας του Αυτοκινητοδρομίου Σερρών» για διεξαγωγή αγώνων μέχρις και «Formula 1». Στο περιεχόμενο της πρότασης περιλαμβανόταν επιχειρηματολογία για την «χωροταξικά πλεονεκτική (στον ευρύτερο χώρο της Ν.Α. Ευρώπης) θέση του» (λαμβάνοντας υπ’ όψιν τις σχετικές πρόσφατες στην Κωνσταντινούπολη υποδομές) και «τις απλουστευμένες σε χρόνο και χρήμα διαδικασίες επέκτασης και συμπλήρωσης των υποδομών του». Οι ωφέλειες από μια «τέτοιας φύσεως υλοποίηση» είναι πολύπτυχες και προφανείς.
      Υπό τα ανωτέρα ερωτάσθε:
      Για το ζήτημα και τις διανοιγμένες (και υπό ποίους τυχόν και διαδικαστικούς απαιτούμενους όρους) σχετικώς προοπτικές του «Αυτοκινητοδρομίου Σερρών Α.Ε.» (λειτουργώντας υπ’ αυτήν την επωνυμία, υπάρχουσας σχετικής εταιρείας)».
      Στην ερώτηση του κ. Τσιπλάκη θα απαντήσει η Υπουργός κ. Φάνη Πετραλιά.
      Ορίστε, κυρία Υπουργέ, έχετε το λόγο.
      ΦΑΝΗ ΠΑΛΛΗ-ΠΕΤΡΑΛΙΑ (Υπουργός Τουριστικής Ανάπτυξης): Ευχαριστώ, κύριε Πρόεδρε.
      Ευχαριστώ και το συνάδελφο, τον κ. Τσιπλάκη, γιατί είναι και η πρώτη φορά που απαντώ σε μία ερώτηση, εμφανιζόμενη στη Βουλή με τη νέα μου ιδιότητα της Υπουργού Τουριστικής Ανάπτυξης. 
      Στην ερώτησή σας, κύριε συνάδελφε, αναφέρεστε στην επίσκεψη του κ. Αβραμόπουλου. Σας υπόσχομαι ότι πολύ σύντομα θα σας επισκεφτώ και εγώ, διότι, πραγματικά, έχω διαβάσει και γνωρίζω –και θα συμφωνήσω με τα όσα λέτε στην ερώτησή σας- ότι το αυτοκινητοδρόμιο των Σερρών είναι πάρα πολύ σημαντικό και τηρεί και τις προδιαγραφές γενικότερα. Μου λένε ότι είναι ένα πολύ επιτυχημένο έργο. 
      Αυτό που μπορώ να σας πω σήμερα και να ενημερώσω τη Βουλή είναι ότι σε εφαρμογή του άρθρου 52 του ν.3105/2003 και αφού προηγουμένως διασφαλίστηκε και η γνώμη του Υπουργείου Πολιτισμού –το είχα υπογράψει εγώ και είχα δώσει τη σύμφωνη γνώμη με την άλλη μου ιδιότητα, της Αναπληρωτού Υπουργού Πολιτισμού- προχωρεί και είναι στο τέλος ένα προεδρικό διάταγμα, το οποίο επεξεργάζομαι και εγώ πάλι, με τη νέα μου ιδιότητα τώρα στο Υπουργείο Τουρισμού. 
      Υπάρχει, λοιπόν, αυτό το προεδρικό διάταγμα για τα αυτοκινητοδρόμια.
      Είναι προφανές ότι η κατασκευή των αυτοκινητοδρομίων στη χώρα μας αποτελεί όντως μία επιδίωξη για την Κυβέρνηση, ακριβώς διότι αποτελεί μία νέα μορφή τουρισμού για την οποία η Κυβέρνηση, μέσα από την τουριστική της πολιτική, σίγουρα ενδιαφέρεται ιδιαιτέρως.
      Άλλωστε, αυτός είναι και ο λόγος που τα αυτοκινητοδρόμια έχουν χαρακτηριστεί ως ειδικής τουριστικής υποδομής και έχουν συμπεριληφθεί στις ρυθμίσεις για ενίσχυση του αναπτυξιακού ν.3299/2004. 
      Πρέπει να σας πω ότι η τουριστική μας περίοδος και για φέτος εμφανίζεται ότι θα έχει επιτυχία. Όμως, πέραν του κλασικού προϊόντος «θάλασσα και ουρανός», σαφώς η πρόθεση και ο στόχος μας πρέπει να είναι αυτές οι νέες μορφές τουρισμού.
      Είχα την ευκαιρία πρόσφατα να βρίσκομαι στη μεγάλη έκθεση της Γερμανίας, στο Βερολίνο, όπου όλοι οι μεγάλοι του διεθνούς τουρισμού έδωσαν ιδιαίτερη έμφαση και στις δυνατότητες της Ελλάδας για νέες μορφές τουρισμού, αλλά γενικότερα και στις δυνατότητες της Ελλάδας για ανάπτυξη.


      Πρώτα απ’ όλα, λοιπόν, υπάρχει το προεδρικό διάταγμα στο οποίο αναφέρθηκα. Ακολουθούν νομοσχέδια για το θεματικό τουρισμό, για τον ιαματικό τουρισμό, για τον προσκυνηματικό τουρισμό, για το συνεδριακό και για τον αγροτουρισμό. Όλα αυτά θα δώσουν νέα πνοή και, βεβαίως, πάντα έχουν το στόχο της επιμήκυνσης της τουριστικής περιόδου. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Υπουργέ.
      Ορίστε, κύριε Τσιπλάκη. Έχετε το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, απευθυνόμενος στην κυρία Υπουργό, αναμφίβολα στην αναπτυξιακή προοπτική της περιφέρειας στοχεύουν πολλές κυβερνητικές δράσεις. Θα έλεγα ότι, πραγματικά, σημαίνουσα σημασία στην πράξη και όχι μόνο στα λόγια αποδίδει η Κυβέρνηση στην τουριστική δράση. Θα έλεγα, επίσης, ότι αναμφισβήτητα τα δείγματα είναι πάρα πολύ ενθαρρυντικά. 
      Από θεσμικής πλευράς, όπως πολύ σωστά είπε και η κυρία Υπουργός, και με τον αναπτυξιακό νόμο πραγματικά διενοίγησαν οι προοπτικές ενίσχυσης τέτοιων δράσεων σχετικών με τα αυτοκινητοδρόμια. 
      Εκείνο το οποίο επέλεξα να κάνω σήμερα διά της πλέον –έτσι την αποκαλώ εγώ- επισήμου και πανηγυρικής οδού, που είναι η κοινοβουλευτική, δηλαδή διά της επικαίρου ερωτήσεως, ήταν να καταστήσω απόλυτα σαφές στην Κυβέρνηση -με  βάση τις όποιες και εις το μέλλον συμπράξεις μπορεί να προκύψουν για την περαιτέρω επέκταση του αυτοκινητοδρομίου Σερρών- ότι πρέπει να γνωρίζει πως υπάρχουν σημαντικότατες υποδομές πίστας αυτοκινητοδρομίου, που στα ελάχιστα χρόνια που λειτουργεί έχει προσελκύσει πάμπολλους, διαφόρου φύσεως αγώνες και μεταξύ άλλων και αγώνες μοτοσυκλέτας. 
      Είναι σαφές ότι έχει κατ’ επέκταση προσελκύσει πάρα πολύ κόσμο και με την τουριστική έννοια και με άλλες έννοιες. Αυτό, πρακτικά, σημαίνει ότι ο νομός αναπτύσσεται περαιτέρω και μάλιστα και μετά το άνοιγμα τα τελευταία χρόνια των συνόρων και τις πολιτικές αλλαγές που έγιναν στον ευρύτερο χώρο. 
      Θα έλεγα –και τελειώνω με αυτό- ότι μπορεί σε μια τέτοια προοπτική, που είναι αίτημα των φορέων του νομού, επέκτασης του αυτοκινητοδρομίου να προσδοθεί μία ιδιαίτερη αναπτυξιακή τροχιά στο νομό, ο οποίος είναι από πλευράς ακαθαρίστου εγχωρίου προϊόντος την τελευταία εικοσαετία μεταξύ των τελευταίων νομών της χώρας. Θα  έλεγα ότι προέχει από πλευράς αξιολόγησης για μια τέτοια  υποστηρικτική παραπέρα υποδομή από άλλους νομούς της ενδοχώρας για πασιφανείς λόγους. 
      Με αυτήν την έννοια θέλω, πραγματικά, να γνωρίζει η Κυβέρνηση –βεβαίως και οι φορείς του νομού αναπτύσσουν πρωτοβουλίες- στο μέτρο που μπορεί να συμπράξει σε μία παραπέρα  προοπτική του αυτοκινητοδρομίου Σερρών ότι αυτό υπερέχει έναντι –πραγματικά πιστεύω ότι το λέω αυθεντικά και έγκαιρα- πάσης άλλης εκδοχής.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιπλάκη.
      Το λόγο έχει η κυρία Υπουργός.
      ΦΑΝΗ ΠΑΛΛΗ-ΠΕΤΡΑΛΙΑ (Υπουργός Τουριστικής Ανάπτυξης): Πράγματι, κύριε συνάδελφε, υπάρχει μεγάλο επενδυτικό ενδιαφέρον για τα αυτοκινητοδρόμια και από διεθνείς φορείς και οργανισμούς. Υπάρχει ενδιαφέρον για επενδύσεις. Γι’ αυτό άλλωστε με το προεδρικό διάταγμα που ετοιμάζεται τίθενται οι όροι και οι προϋποθέσεις κάτω από τις οποίες μπορούν να κατασκευαστούν αυτοκινητοδρόμια και να ενδυναμωθούν τα ήδη υπάρχοντα, όπως είναι το αυτοκινητοδρόμιο των Σερρών που συμφωνώ μαζί σας πως είναι εξαιρετικό και έχει δώσει ζωή στην περιοχή. Από την άλλη πλευρά υπάρχουν αιτήματα είτε για ήδη λειτουργούντα είτε για κάποια άλλα που θα πρέπει να αναπτυχθούν.
      Υπάρχει συνεχής επαφή του Υπουργείου Τουριστικής Ανάπτυξης με το Υ.ΠΕ.ΧΩ.Δ.Ε. και το Υπουργείο Οικονομίας και Οικονομικών, ώστε να βοηθηθεί η ανάπτυξη των αυτοκινητοδρομίων. Αυτήν την ώρα δε βρίσκομαι σε σημείο να σας πω ακριβώς πότε θα είναι έτοιμο το προεδρικό διάταγμα, πότε, δηλαδή, θα πάει προς την επεξεργασία του ή τι προβλέπεται από πλευράς Υπουργείου Οικονομικών. Σας λέω -και σας επαναλαμβάνω- το τί προβλέπεται μέσα από τον αναπτυξιακό νόμο, και ποιες συνεννοήσεις έχουν γίνει με το Υπουργείο Οικονομίας και Οικονομικών. 
      Επίσης επισημαίνω ότι υπάρχουν δυνατότητες ακόμη και μέσα από τα κοινοτικά προγράμματα, παράλληλα με εκείνα τα προγράμματα, τα οποία χειρίζεται το Υπουργείο Τουριστικής Ανάπτυξης. Δίνουμε ιδιαίτερη έμφαση στα προγράμματα, τα οποία χειρίζεται το Υπουργείο Τουριστικής Ανάπτυξης. Έχουμε πολλές δυνατότητες για απορροφήσεις και αντιλαμβάνεστε, πολύ σωστά, ότι αυτό που είναι το ζητούμενο είναι η ωριμότητα στα έργα.
      Κλείνοντας θα επαναλάβω ότι ο τουρισμός αποτελεί για τη χώρα μας πυλώνα ανάπτυξης και οικονομικής προόδου. Ο τουρισμός αποτελεί πυλώνα ανάπτυξης, αποτελεί όμως και κάτι άλλο πάρα πολύ σημαντικό, που είναι και αυτό στόχος της Κυβέρνησης: Θεμέλιο για την περιφερειακή και την κοινωνική συνοχή της χώρας.
      Όταν μιλάμε για τουρισμό, όταν μιλάμε για νέες μορφές τουρισμού –εγώ δεν θα τις ονομάζω εναλλακτικές, γιατί το εναλλακτικό μού δίνει την αίσθηση ότι είναι κάτι λιγότερο σημαντικό- θα πρέπει να διαχέονται σε ολόκληρη τη χώρα. Το όποιο σχέδιο, η όποια στρατηγική και πολιτική για τον τουρισμό δεν πρέπει να είναι αθηνοκεντρική. Αντίθετα, ο στόχος μας είναι να γίνει ο τουρισμός θεμέλιο για τη συνοχή της περιφέρειας και της κοινωνίας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Υπουργέ.
      Θα συζητηθεί η δεύτερη με αριθμό 5742/19-12-2005 ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Πρωτόπαπα προς τον Υπουργό Ανάπτυξης, σχετικά με την επίλυση θεμάτων των υπαλλήλων των Επιμελητηρίων.
      Το περιεχόμενο της ερώτησης του κ. Πρωτόπαπα έχει ως εξής:
      «Κατά τη διάρκεια της συζήτησης στη Βουλή του σχεδίου νόμου για το Εμπορικό Μητρώο και τον εκσυγχρονισμό της Επιμελητηριακής Νομοθεσίας, το Υπουργείο Ανάπτυξης διαβεβαίωνε για την πρόθεσή του να «αντιμετωπίσει θετικά» ορισμένα αιτήματα των υπαλλήλων των Επιμελητηρίων και δεσμευόταν ότι θα αναλάβει πρωτοβουλίες για την απαραίτητη σχετική συμφωνία του Υπουργείου Οικονομικών.
      Τελικώς όμως απεδείχθη ότι, αν και είχε αποσταλεί σχετικό έγγραφο στο Υπουργείο Οικονομικών, δεν λήφθηκε κανένα ουσιαστικό μέτρο για την έγκριση του αρμόδιου Υφυπουργού κ. Δούκα και η απάντηση εκκρεμεί ακόμα στα συρτάρια των αρμοδίων μετά από ένα μήνα (!!).
      Αποτέλεσμα αυτής της μεθόδευσης ήταν να ψηφιστεί ο νόμος χωρίς καμία πρόβλεψη για τα θέματα των υπαλλήλων.
      Γίνεται σαφές από τα παραπάνω ότι ή η πολιτική ηγεσία του Υπουργείου Ανάπτυξης ενέπαιξε τους εργαζόμενους ή ότι η γραφειοκρατία και η διοικητική ανεπάρκεια στη Δημόσια Διοίκηση έχει ξεπεράσει κάθε όριο, βρίσκεται «εκτός ελέγχου».
      Για τους λόγους αυτούς ερωτάται ο Υπουργός:
      1. Ισχύουν οι δεσμεύσεις που ανέλαβε στη Βουλή απέναντι στους υπαλλήλους των Επιμελητηρίων;
      2. Εάν ναι, τι προτίθεται να κάνει και ποιες συγκεκριμένες πρωτοβουλίες θα αναλάβει, ώστε να προωθηθεί το ταχύτερο σχετική διάταξη στη Βουλή;»
      Στην ερώτηση του κ. Πρωτόπαπα θα απαντήσει ο Υφυπουργός Ανάπτυξης κ. Ιωάννης Παπαθανασίου.
      Ορίστε, κύριε Υπουργέ, έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Τρία ήταν τα θέματα τα οποία ήταν σε εκκρεμότητα κατά τη συζήτηση του σχετικού σχεδίου νόμου από τους υπαλλήλους των επιμελητηρίων.
      Το πρώτο αφορούσε τη δυνατότητα να επιχορηγούν τα επιμελητήρια το Ταμείο Προνοίας Προσωπικού των Επιμελητηρίων απευθείας. Αυτό με έγγραφο του Υπουργείου Απασχόλησης είναι εφικτό να γίνει και έτσι με πρώτη ευκαιρία θα γίνει η σχετική τροποποίηση στο νόμο, προκειμένου να γίνει αυτό το οποίο είχαμε δεσμευτεί να κάνουμε. Αν, δηλαδή, συμφωνούν τα συναρμόδια Υπουργεία, το Υπουργείο Ανάπτυξης ήταν και παραμένει θετικό στα αιτήματα των υπαλλήλων.
      Το δεύτερο θέμα αφορούσε τη δυνατότητα να συνάπτει δάνεια το προσωπικό των επιμελητηρίων από τον οργανισμό έχοντας ένα ευνοϊκό επιτόκιο. Είναι ένα θέμα, στο οποίο, πράγματι, πρέπει να συμφωνήσει το Υπουργείο Οικονομικών. Και, πράγματι, στο Υπουργείο Οικονομικών έχει γίνει το σχετικό ερώτημα, πλην όμως δεν έχει πάρει θετική απόφαση το Υπουργείο Οικονομικών. Και έτσι, περιμένουμε την απόφαση. Είναι ένα θέμα το οποίο εξετάζει, δεν το απέρριψε. Είναι όμως ένα ζήτημα, για το οποίο μπορεί να εξετάζεται αν και κατά πόσο θα δημιουργήσει προβλήματα ενδεχομένως και σε άλλους οργανισμούς του Δημοσίου. Εν πάση περιπτώσει περιμένουμε τη σχετική απάντηση από τον Υφυπουργό κ. Δούκα.
      Επαναλαμβάνω ότι αν και εφόσον το Υπουργείο Οικονομικών συμφωνήσει,  το Υπουργείο Ανάπτυξης δεν έχει κανένα λόγο να μην τηρήσει τη δέσμευσή του και θα το κάνει.
      Το τρίτο αίτημα των  υπαλλήλων ήταν ότι ενώ ο προηγούμενος  νόμος έδινε το δικαίωμα όταν βγαίνει κάποιος στη σύνταξη  να παίρνει από τρεις έως οκτώ μισθούς, κάποια στιγμή με μια απόφαση του ΙΚΑ αυτό θα συνεπάγετο και ταυτόχρονη διακοπή της σύνταξης. Όπως  είχαμε συζητήσει και στην επιτροπή, αυτό δεν είναι θέμα μόνο του Υπουργείου Οικονομικών, είναι και θέμα συνταγματικό, αν και κατά πόσον αυτό επιτρέπεται. Το Υπουργείο Οικονομικών μόλις ολοκληρώσει  την έρευνά του και μας δώσει τη σχετική απάντηση, επαναλαμβάνω, ισχύει και εδώ η δέσμευσή μας ότι εφόσον συμφωνήσει το Υπουργείο και εφόσον ειδικά  αυτό το τελευταίο δεν αντίκειται και στο Σύνταγμα, ή δεν δημιουργεί άλλα προβλήματα, τότε θα τηρήσουμε την υπόσχεση που είχαμε δώσει.
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστούμε τον κύριο Υφυπουργό.
      Ο κ. Πρωτόπαπας έχει το λόγο.
      ΧΡΗΣΤΟΣ  ΠΡΩΤΟΠΑΠΑΣ:   Κύριε Υπουργέ, επιτρέψτε μου εισαγωγικά να σας πω ότι σήμερα μας είπατε, με τη συνέντευξη που δώσατε με τον κ. Σιούφα, ότι η αρνητική κατάσταση που βιώνουν οι πολίτες στην αγορά, ότι αυτά που καταγγέλλουν όλες οι καταναλωτικές οργανώσεις για έξαρση της ακρίβειας και της αισχροκέρδειας είναι μαγική εικόνα, την οποία δημιούργησε το ΠΑ.ΣΟ.Κ.. Θέλω να σας ευχαριστήσω από την καρδιά μου, κύριε Υφυπουργέ –να μεταφέρετε και στον κ. Σιούφα τις ευχαριστίες μου- διότι με αυτές τις λογικές, με αυτού του τύπου τις δηλώσεις και αποδεικνύοντας ότι δεν έχετε καμία σχέση με την πραγματικότητα, διευκολύνετε εξαιρετικά το έργο μας ως Αξιωματική  Αντιπολίτευση. 
      Κι έρχομαι τώρα στο θέμα. Θεωρώ θετικό καταρχήν ότι κάνατε συνεννοήσεις με τον Υπουργό Απασχόλησης και θα λύσετε το ένα από τα τρία ζητήματα που εκκρεμούσαν. Αφού είναι έτσι -αν και καθυστερήσατε λιγάκι- εν πάση περιπτώσει ας λυθεί το θέμα και ας λυθεί και μετά από πέντε μήνες που  συμπληρώνουμε περίπου σήμερα. Για τα άλλα δύο, το Υπουργείο Ανάπτυξης είναι ένα μεγάλο Υπουργείο και δεν είναι δυνατόν να συμπεριφέρεται ως τροχονόμος. «Το έστειλα στο Υπουργείο Οικονομικών και περιμένουμε». Το ίδιο μας είπατε και το Νοέμβριο κι εσείς και ο κ. Σιούφας, «το στείλαμε στο Υπουργείο Οικονομικών», «το μελετάει ο κ. Δούκας», «το ψάχνει ο κ. Δούκας», αποκαλύφθηκε ότι κάποιος ανώτερος υπάλληλος το είχε στο συρτάρι», μετά «ο κ. Δούκας δεν το ζήταγε». Οι υπάλληλοι των επιμελητηρίων δεν είναι μπαλάκια του πινγκ-πονγκ να τους συμπεριφέρεται κανείς έτσι, ούτε αντιλαμβάνονται το Υπουργείο Ανάπτυξης, προς το οποίο αναφέρονται, ως τροχονόμο. Πήραν δεσμεύσεις ότι το Υπουργείο Ανάπτυξης βλέπει θετικά τα αιτήματά τους. Μιλήσατε σχετικά στη Βουλή μπροστά τους, αναλάβατε συγκεκριμένες δεσμεύσεις. Πείστε το Υπουργείο Οικονομικών για αυτά τα δύο συγκεκριμένα ζητήματα, τα οποία είναι άκρως  δίκαια και πρέπει να λυθούν, να δοθεί επιτέλους ένα τέλος. Το δικαιούνται οι άνθρωποι, το έχετε αναγνωρίσει κι εσείς. Δεν είναι λογική να λέμε «αν συμφωνήσει», «όποτε συμφωνήσει», «αν το θυμηθεί κι αν το πάει ο υπάλληλος στον κ. Δούκα». Πρέπει να υπάρχει και μία στοιχειώδης ευαισθησία απέναντι στον κόσμο. 
      Τους καλείτε αύριο να αναλάβουν ένα τιτάνιο έργο, να εφαρμόσουν μία καινούργια νομοθεσία, να αλλάξουν τη μορφή, λέτε, τον επιμελητηρίων. Πώς θα το κάνουν, όταν έχουν την αίσθηση ότι η πολιτεία τους αντιμετωπίζει ως τον τελευταίο τροχό της αμάξης;
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε τον κ. Πρωτόπαπα.
      Ορίστε, κύριε Υπουργέ, έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης):  Απαντώ καταρχήν στην πρώτη εμβόλιμή σας παρατήρηση, άσχετη με την ερώτηση, αλλά είναι και προκλητική…
      ΧΡΗΣΤΟΣ ΠΡΩΤΟΠΑΠΑΣ: Σας τα επιστρέφω.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης):  Δεν θα κουράζομαι να λέω ότι το κόμμα, που επί είκοσι χρόνια δημιούργησε και έθρεψε το τέρας της ακρίβειας, δεν νομιμοποιείται σήμερα να ζητεί τα ρέστα από την Κυβέρνηση που προσπαθεί να περιορίσει το πρόβλημα. Και μαχόμαστε να περιορίσουμε το πρόβλημα…
      ΧΡΗΣΤΟΣ  ΠΡΩΤΟΠΑΠΑΣ: Άλλα λέγατε προεκλογικά. Κοροϊδέψατε τον κόσμο, κύριε Υπουργέ.
      ΙΩΑΝΝΗΣ  ΠΑΠΑΘΑΝΑΣΙΟΥ (Υφυπουργός Ανάπτυξης):  Αν μάθετε να μη διακόπτετε κιόλας, τότε θα δείχνατε λιγότερο την αμηχανία σας.
      Εμείς, λοιπόν, έχουμε ένα συγκεκριμένο σχέδιο, με το οποίο βελτιώνουμε την κατάσταση. Εσείς θέλετε, συνεχώς, να διαστρέφετε την πραγματικότητα, να εμφανίζετε ακρότητες ως κανόνα. Η κοινωνία ξέρει και βλέπει. Εσείς ήσασταν εκείνοι οι οποίοι τόσο καιρό δεν είχατε πάρει κανένα μέτρο. Κι αν διαβάζατε -επειδή πριν από λίγο καιρό μας είπατε κάτι για την έκθεση της Ο.Κ.Ε.- την έκθεση της Ο.Κ.Ε., θα βλέπατε πως λέει ότι όλα τα μέτρα τα οποία πήρατε εσείς μέχρι τώρα ήταν εκείνα που οδήγησαν σ΄ αυτήν την κατάσταση. Αναποτελεσματικά. Και άλλωστε εσείς ήσασταν αυτοί που -δεν θα κουράζομαι να λέω- όταν ήλθε το ευρώ χάσατε τη μπάλα και τριπλασιάστηκαν οι τιμές. Άρα, καλά θα κάνετε να μη μιλάτε. Ο κόσμος ξέρει, υπάρχει πρόβλημα, αναγνωρίζουμε το πρόβλημα, το παλεύουμε, βελτιώνεται η κατάσταση και θα βελτιώνεται όσο θα περνάει ο καιρός. Κι όταν τα αποτελέσματα της συνολικής πολιτικής μας αποδώσουν,  θα πειστεί και εκείνος ο οποίος ακόμη σήμερα είναι συγκρατημένος.
      Έρχομαι τώρα στο συγκεκριμένο ερώτημα: πάλι δεν θα περίμενα τέτοια αμετροέπεια. Μας λέτε ότι καθυστερήσαμε, ότι είμαστε τροχονόμοι, ότι χρειάζεται ευαισθησία στους υπαλλήλους και θέλω να σας θυμίσω –κι αν θέλατε να με προσέχατε, καλό θα είναι, κύριε Πρωτόπαπα- την ίδια την κουβέντα που είχαμε μέσα στη Βουλή. 
      ΧΡΗΣΤΟΣ  ΠΡΩΤΟΠΑΠΑΣ: Σας παρακαλώ, κύριε Υπουργέ, είστε αρκετά αμετροεπής.
      ΙΩΑΝΝΗΣ  ΠΑΠΑΘΑΝΑΣΙΟΥ (Υφυπουργός Ανάπτυξης): Γι’ αυτούς τους οκτώ μήνες τι ισχύει; Είναι κάτι το οποίο υπήρχε στο νόμο από το 1992 και το οποίο μέχρι τώρα ποτέ δεν εφαρμόστηκε.  
      Θέλετε να σας διαβάσω τα Πρακτικά του Προέδρου της Ομοσπονδίας των υπαλλήλων, του κ. Γιάγκα; 
      ΧΡΗΣΤΟΣ ΠΡΩΤΟΠΑΠΑΣ: Τις δεσμεύσεις σας θέλω να μου διαβάσετε! 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Λέει, λοιπόν, ο κ. Γιάγκας ότι είναι ένα ζήτημα το οποίο από τα μέσα της δεκαετίας του ’90 εκκρεμεί ή ερμηνεύεται κατ’ αυτόν τον τρόπο, δηλαδή να μην δίνονται. Και εγώ σας θυμίζω ότι όλη την δεκαετία του ’90 ήσασταν εσείς κυβέρνηση και το Υπουργείο Απασχόλησης, από το οποίο είχατε περάσει και ως Υπουργός, ήταν αρμόδιο για να ερμηνεύσει αλλιώς. Σταματήστε, λοιπόν, επιτέλους την κοροϊδία, τον λαϊκισμό, αναλάβετε τις δικές σας ευθύνες και τις προσωπικές ευθύνες ως Υπουργού Απασχόλησης και να μάθετε να ακούτε. Διότι όταν προκαλείτε...
      ΧΡΗΣΤΟΣ ΠΡΩΤΟΠΑΠΑΣ: Τις δεσμεύσεις σας θα τις τηρήσετε, κύριε;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Επί οχτώ χρόνια είχατε τη δυνατότητα να πάψετε να κάνετε τον τροχονόμο, να πάψετε να κοροϊδεύετε τους εργαζόμενους και εσείς προσωπικά ως Υπουργός Απασχόλησης να λύσετε το ζήτημα. Δεν το κάνατε και ζητάτε τώρα τα ρέστα από εμάς. Ντροπή! 
      ΧΡΗΣΤΟΣ ΠΡΩΤΟΠΑΠΑΣ: Καμία δέσμευση δεν τηρείτε ή τις γράφετε στα παλαιά σας τα υποδήματα!
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Τι κάνετε τώρα; Ντροπή σε σας! Έλεος!
      ΧΡΗΣΤΟΣ ΠΡΩΤΟΠΑΠΑΣ: Αν δεν ανακαλέσει το «ντροπή» ο αμετροεπής κύριος Υπουργός...
      ΠΡΟΕΔΡΕΥΩΝ (Σωτήρης Χατζηγάκης): Η λέξη «ντροπή», κύριε Πρωτόπαπα, είναι ρητορική έκφραση. Δεν το είπε προσωπικά.
      ΧΡΗΣΤΟΣ ΠΡΩΤΟΠΑΠΑΣ: Ο αμετροεπής κύριος Υπουργός καλά θα κάνει...
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν κατάλαβα γιατί η λέξη «ντροπή» είναι κακή. Καλά θα είναι να υπάρχει και λίγο ντροπή.
      ΠΡΟΕΔΡΕΥΩΝ (Σωτήρης Χατζηγάκης): Το εξήγησα, κύριε Υπουργέ. Είναι μία έκφραση η οποία χρωματίζει το συλλογισμό, δεν απευθύνεται σε πρόσωπα.
      ΧΡΗΣΤΟΣ ΠΡΩΤΟΠΑΠΑΣ: Έχετε χάσει τον έλεγχο κύριε Υπουργέ.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι!
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ενδεχομένως η ντροπή είναι κάτι που δε γνωρίζετε, ενώ η «ντροπή» πρέπει να υπάρχει.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Υπουργέ!
      Κυρίες και κύριοι συνάδελφοι, εισερχόμαστε στις αναφορές και ερωτήσεις δεύτερου κύκλου.
      Θα συζητηθεί η με αριθμό 4734/18-11-2005 ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Απασχόλησης και Κοινωνικής Προστασίας, σχετικά με την κυκλοφοριακή σύνδεση του νέου κτηρίου του Ιδρύματος Κοινωνικών Ασφαλίσεων (Ι.Κ.Α.) Ηρακλείου με το υφιστάμενο οδικό δίκτυο.
      Η ερώτηση της κ. Σχοιναράκη-Ηλιάκη σε περίληψη έχει ως εξής:
      «Κύριοι Υπουργοί, ένα από τα μεγαλύτερα κτήρια του Ιδρύματος Κοινωνικής Ασφάλισης, έκτασης δεκαέξι χιλιάδων τετραγωνικών μέτρων, που είχε ξεκινήσει από την προηγούμενη κυβέρνηση κατασκευάζεται στην περιοχή του Εσταυρωμένου στο Ηράκλειο Κρήτης. Στο νέο κτήριο θα στεγαστούν τόσο οι διοικητικές, όσο και οι υγειονομικές υπηρεσίες του ιδρύματος στο Ηράκλειο. Σύμφωνα με το χρονοδιάγραμμα υλοποίησης του έργου, το προσεχές χρονικό διάστημα θα έχει ολοκληρωθεί η κατασκευή του πρώτου τμήματος όπου θα στεγαστούν οι διοικητικές υπηρεσίες, ενώ το Μάϊο του 2006 θα έχει ολοκληρωθεί και δεύτερο τμήμα όπου θα φιλοξενηθούν τα ιατρεία.
      Επειδή δεν υπάρχει πρόβλεψη για κυκλοφοριακή σύνδεση του νέου κτηρίου Ι.Κ.Α. με το υφιστάμενο οδικό δίκτυο. 
      Επειδή στην περιοχή όπου κατασκευάζεται το νέο κτήριο είναι ήδη φορτισμένη κυκλοφοριακά είτε από τον κάθετο οδικό άξονα Ηράκλειο-Μεσαρά, είτε από την κίνηση προς το Πανεπιστημιακό Γενικό Νοσοκομείο Ηρακλείου.
      Επειδή η έλλειψη κυκλοφοριακής σύνδεσης μπορεί να καθυστερήσει την μεταφορά των υπηρεσιών του Ι.Κ.Α. εκεί.
      Ερωτώνται οι κ. κ. Υπουργοί,
      Ποιες θα είναι οι ενέργειές σας και μέσα σε ποιο χρονοδιάγραμμα θα ολοκληρωθεί η μελέτη κυκλοφοριακής σύνδεσης του νέου κτηρίου του Ι.Κ.Α. στον Εσταυρωμένο;»
      Ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Σχοιναράκη, πράγματι, έχετε δίκιο. Το Ι.Κ.Α. Ηρακλείου είναι ένα από τα μεγαλύτερα κτήρια που σήμερα κατασκευάζει το Ι.Κ.Α. Ξέρετε, έχω μία ευαισθησία γιατί υπηρέτησα με αφοσίωση για τρία χρόνια μεταξύ 1990-1993 το Ι.Κ.Α. και αντιλαμβάνομαι όσο κανείς άλλος την αναγκαιότητα των ιδιόκτητων κτηρίων του Ι.Κ.Α. Είναι αδιανόητο ένας μεγάλος ασφαλιστικός οργανισμός όπως είναι το Ι.Κ.Α. με περίπου 14.000.000.000 τζίρο το χρόνο να έχει ενοικιασμένα κτήρια. Άρα σαν πρώτη προτεραιότητα το 1990-1993 είχαμε δρομολογήσει και κατασκευάζαμε σαράντα πέντε κτίρια σε όλη την Ελλάδα. Και ένα μεγάλο κομμάτι του οικοδομικού οργασμού ήταν το 1990-1993. 
      Αυτό το κτήριο ξεκίνησε επί ΠΑ.ΣΟ.Κ. και πάρα πολύ σωστά  και είναι ένα θετικό έργο. Έγινε η έκδοση της αδείας τον Ιούνιο του 2003. Έχουν εκπονηθεί  δύο μελέτες με δαπάνες του Ι.Κ.Α. συγκοινωνιακών επιπτώσεων που αφορούν το έργο και τις έχει υποβάλει στους αρμόδιους φορείς η περιφέρεια Ηρακλείου. Πράγματι εκεί που χτίζεται το κτήριο υπάρχει μια συγκοινωνιακή συμφόρηση τρομακτική και ατυχήματα και μεγάλα προβλήματα. Μόλις τώρα, τον Φεβρουάριο του 2006 η περιφέρεια έφερε τη νέα μελέτη για τη συγκοινωνιακή παρέμβαση που την ενέκρινε το Ι.Κ.Α. και προχωρά η διαδικασία αυτού του έργου για να αποσυμφορηθεί και η κυκλοφορία και να διευκολυνθούν οι δικαιούχοι του Ι.Κ.Α. 
      Όμως πρέπει να ξέρετε ότι αυτό το έργο με συμβατική υποχρέωση της εταιρείας που έχει αναλάβει το έργο επί ημερών ΠΑ.ΣΟ.Κ. θα παραδοθεί στα τέλη του 2006, αναφορικά και με τις διοικητικές και με υγειονομικές υπηρεσίες. Άρα, λοιπόν, μέχρι το τέλος του χρόνου δεσμευόμεθα ότι θα έχουμε και το κτήριο έτοιμο -και διοικητικά και υγειονομικά- αλλά και τις προσπελάσιμες οδούς. Γιατί στο κυκλοφοριακό θα μπορέσουμε, πράγματι, να διευκολύνουμε το ΙΚΑ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Η κ. Σχοιναράκη έχει το λόγο. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε.
      Κύριε Υπουργέ, να κάνω αρχικά μία επισήμανση σε όσα, προηγουμένως, ελέχθησαν.
      Κύριε Πρόεδρε, αυτό που ειπώθηκε και από εσάς σε σχέση με μία φράση που ακούστηκε εδώ μέσα –και δεν νομίζω ότι αυτό τιμά τους Έλληνες Βουλευτές- ότι χρωματίζει τη φράση η λέξη «ντροπή», θέλω να πω πως δεν νομίζω ότι συμβαίνει κάτι τέτοιο. 
      Επανειλημμένα έχω παρακολουθήσει τον κοινοβουλευτικό έλεγχο και κάποιοι Υπουργοί –ομολογώ ότι είναι μετρημένοι- συμπεριφέρονται με απαράδεκτο τρόπο και με φράσεις του τύπου «δεν δικαιούστε να ομιλείτε». Αυτό δεν νομίζω ότι μας τιμά… 
      ΠΡΟΕΔΡΕΥΩΝ (Σωτήρης Χατζηγάκης): Κυρία Σχοιναράκη, μηδενίζω το χρόνο σας για να σας δώσω μία απάντηση. 
      Καλό είναι να αποφεύγονται οι άγονες οξύτητες στη Βουλή και να προχωράει η συζήτηση ομαλά. Πολλές φορές η λέξη «ντροπή» δεν απευθύνεται στο πρόσωπο αλλά στο αντικείμενο. Απλώς χρωματίζει μία φράση. Δεν έχει, δηλαδή, καταφρονητική υπόσταση η έννοια αυτή που να κατευθύνεται σ΄ ένα πρόσωπο, αλλά λέγεται ρητορικά. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Έχει σημασία όμως, κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Υπ΄ αυτήν την έννοια είπα ότι το ανέφερε ο Υπουργός, έτσι ώστε ούτε καταφρόνηση να υπάρξει προς το πρόσωπο του συναδέλφου κ. Πρωτόπαπα, αλλά και η συζήτηση να προχωρήσει ομαλά. Μην επανέρχεστε, σας παρακαλώ. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Έχει σημασία όμως, κύριε Πρόεδρε, ο τρόπος με τον οποίο απευθύνθηκε και δεν νομίζω ότι μπορεί κανείς να μηδενίζει οτιδήποτε…
      ΠΡΟΕΔΡΕΥΩΝ (Σωτήρης Χατζηγάκης): Ελάτε, κυρία Σχοιναράκη, να μη χάνουμε άλλο χρόνο. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Βεβαίως, δεν έχω πρόβλημα. Μπορείτε να ξεκινήσετε το χρόνο. 
      ΠΡΟΕΔΡΕΥΩΝ (Σωτήρης Χατζηγάκης): Όχι, δεν θέλω να σας αδικήσω. 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Δεν μπορεί κανείς να μηδενίζει όλα αυτά. Για όλα κρίνει η ίδια η ελληνική κοινωνία. 
      Κύριε Υπουργέ, βλέπω ότι όντως είστε ενημερωμένος αρκετά καλά και σε ό,τι αφορά την πορεία του έργου και σε ό,τι αφορά το πότε ξεκίνησε. Πραγματικά είναι ένα από τα μεγαλύτερα κτήρια του ιδρύματος. Ξεκίνησε επί ΠΑ.ΣΟ.Κ.. Νομίζω ότι θα υλοποιηθεί μέσα στο χρονοδιάγραμμα με μια μικρή χρονική παρέκκλιση. 
      Όμως το ζήτημα επείγει και θέλω, ειλικρινά, να το δείτε εξαιτίας και των πρόσφατων γεγονότων, των τραγικών συμβάντων όπου τρεις άνθρωποι έχασαν τη ζωή τους προ ημερών. Αυτό δείχνει ότι είναι μία περιοχή με ιδιαίτερα κυκλοφοριακά προβλήματα και αν παραδοθεί το συγκεκριμένο κτήριο που παραδίδεται, όπως και εσείς, τουλάχιστον, λέτε, μέχρι τέλος του χρόνου για να στεγάσει τις διοικητικές και υγειονομικές υπηρεσίες του Ι.Κ.Α. Ηρακλείου, θα δημιουργήσει ακόμα σοβαρότερα προβλήματα. 
      Λύνει όντως ένα πολύ μεγάλο θέμα που έχει να κάνει με τις κτηριακές υποδομές. Γιατί όπως πολύ καλά γνωρίζετε και στο Ηράκλειο –φαντάζομαι και στις άλλες περιοχές- οι κτηριακές υποδομές του Ι.Κ.Α. δεν είναι οι αρμόζουσες για το 2006 ούτε, βεβαίως, εύκολα προσπελάσιμες για τους ανθρώπους που έχουν ανάγκη να τις χρησιμοποιήσουν. 
      Με αυτήν την έννοια, μένω σε αυτό που είπατε και το θεωρώ θετικό, αφού από την πλευρά σας -όπως είπατε- θα παρακολουθείτε ούτως ώστε το έργο να παραδοθεί, πραγματικά, ως το τέλος του 2006.
      Σας ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Σχοιναράκη.
      Ορίστε, κύριε Υπουργέ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, επειδή έγινε αναφορά στον  συνάδελφό μου κ. Παπαθανασίου, τον εξαίρετο πολιτικό και άνθρωπο, οφείλω να δώσω μία απάντηση, ότι…
      ΠΡΟΕΔΡΕΥΩΝ (Σωτήρης Χατζηγάκης): Μην επανέρχεστε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): …ο πολιτικός πολιτισμός, κύριε Πρόεδρε, πρέπει να διακρίνεται σε όλα τα επίπεδα σε όλη την Αίθουσα. 
      Κυρία Σχοιναράκη, η πολιτική ντροπή είναι πολύ λιγότερη από την πολιτική απάτη. Και το λέω αυτό γιατί; Ο Αρχηγός του κόμματός σας κατηγόρησε αυτήν την Κυβέρνηση για πολιτική απάτη για την απογραφή. Τότε, λοιπόν, πού ήταν ο πολιτικός σας πολιτισμός, κυρία Σχοιναράκη; 
      Θα σας απαντήσω σε αυτό. Ξέρετε τι ονομάζουν στο χωριό μου στην Κεφαλλονιά πολιτική απάτη; Το μαγαζί το μπακάλικο ή την επιχείρηση που έχει διπλά βιβλία. Αυτό είναι πολιτική απάτη. Άρα, λοιπόν, πρέπει να ξέρουμε και να προσέχουμε. Εγώ είμαι, πράγματι, υπέρ του πολιτικού πολιτισμού, αλλά όχι τα εμά-εμά και τα σα-εμά. 
      Δεύτερον, κυρία Σχοιναράκη, έχετε πάρα πολύ δίκιο και σας τιμά το ενδιαφέρον σας για την τοπική κοινωνία του Ηρακλείου. Αυτό το Ι.Κ.Α. για μένα είναι κόσμημα. Να είστε σίγουροι ότι μαζί θα το επισκεφθούμε, όπως και με όλους τους Βουλευτές. Θα το παρακολουθώ από κοντά. Και εγώ και ο Υπουργός, ο κ. Τσιτουρίδης, έχουμε, πράγματι, θέσει ως πρώτη προτεραιότητα τη στέγαση του Ι.Κ.Α.. 
Θέλουμε να αναμορφώσουμε και να διαμορφώσουμε έτσι το Ι.Κ.Α. ώστε ο δικαιούχος, αυτός ο ασφαλισμένος που πληρώνει τόσα λεφτά να μπαίνει σε ένα αξιοπρεπές Ι.Κ.Α. και να έχει την παροχή υπηρεσιών που του αξίζει και για την οποία πάλευε όλα αυτά τα χρόνια.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στην ημερήσια διάταξη της
       ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Εμπορικής Ναυτιλίας.
	Ψήφιση στο σύνολο του σχεδίου νόμου: «Αναβάθμιση και αναδιάρθρωση της ναυτικής εκπαίδευσης και άλλες διατάξεις».
	Το νομοσχέδιο θα ψηφιστεί κατά τη σημερινή συνεδρίαση.
	Υπουργείου Οικονομίας και Οικονομικών.
	Συνέχιση της συζήτησης επί των άρθρων και του συνόλου του σχεδίου νόμου: «Ρυθμίσεις στο φορολογικό καθεστώς των Συνδεδεμένων Εταιρειών και άλλες διατάξεις».
	Το νομοσχέδιο θα συζητηθεί κατά τη σημερινή συνεδρίαση.
	Υπουργείου Εξωτερικών.
	Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης μεταξύ του Ελληνικού Δημοσίου και της Τράπεζας της Ελλάδος για την εκτύπωση εντύπων αυτοκόλλητων θεωρήσεων εισόδου (ΕΑΘΕ) και άλλες διατάξεις».
	Ερωτάται το Σώμα: Γίνεται δεκτό το νομοσχέδιο;
	ΜΕΡΙΚΟΙ ΒΟΥΛΕΥΤΕΣ: Κρατείται.
	ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά την συνήθη διαδικασία.
	Υπουργείου Υγείας και Κοινωνικής Αλληλεγγύης.
	Μόνη συζήτηση επί της αρχής, των άρθρων και του συνόλου του σχεδίου νόμου: «Ενίσχυση της οικογένειας και λοιπές διατάξεις».
	Ερωτάται το Σώμα: Γίνεται δεκτό το νομοσχέδιο;
	ΜΕΡΙΚΟΙ ΒΟΥΛΕΥΤΕΣ: Κρατείται.
	ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά την συνήθη διαδικασία.
	Του ιδίου Υπουργείου
      Μόνη συζήτηση επί της αρχής, των άρθρων και του συνόλου του σχεδίου νόμου: «Μεταρρύθμιση του Συστήματος Φαρμακευτικής Περίθαλψης».
	Ερωτάται το Σώμα: Γίνεται δεκτό το νομοσχέδιο;
	ΜΕΡΙΚΟΙ ΒΟΥΛΕΥΤΕΣ: Κρατείται.
	ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά την συνήθη διαδικασία.
	Υπουργείου Εσωτερικών, Δημόσιας Διοίκησης και Αποκέντρωσης
	Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης μεταξύ των Ηνωμένων Εθνών και της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για συνεργασία στον τομέα αντιμετώπισης εκτάκτων ανθρωπιστικών αναγκών».
	Η σύμβαση αυτή ψηφίστηκε στη Διαρκή Επιτροπή ομόφωνα.
	Ερωτάται το Σώμα: Γίνεται δεκτό το νομοσχέδιο;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Σωτήρης Χατζηγάκης): Συνεπώς, το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Μνημονίου Κατανόησης μεταξύ των Ηνωμένων Εθνών και της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για συνεργασία στον τομέα αντιμετώπισης εκτάκτων ανθρωπιστικών αναγκών» έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
	ΠΡΟΕΔΡΕΥΩΝ (Σωτήρης Χατζηγάκης): Παρακαλώ το Σώμα να εξουσιοδοτήσει το Προεδρείο του για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Σωτήρης Χατζηγάκης): Παρεσχέθη η ζητηθείσα εξουσιοδότηση.
      Υπουργείου Δημόσιας Τάξης.
	Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρόσθετου Πρωτοκόλλου για την καταπολέμηση της τρομοκρατίας στη Συμφωνία μεταξύ των Κυβερνήσεων των Κρατών που μετέχουν στον Οργανισμό Συνεργασίας Ευξείνου Πόντου για συνεργασία στην καταπολέμηση του εγκλήματος και ιδιαίτερα των οργανωμένων μορφών του».
	Ερωτάται το Σώμα: Γίνεται δεκτό το νομοσχέδιο;
	ΜΕΡΙΚΟΙ ΒΟΥΛΕΥΤΕΣ: Κρατείται.
	ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά την συνήθη διαδικασία.
	Υπουργείου Εθνικής Άμυνας.
	Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding - MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις / ασκήσεις ΝΑΤΟ μετά των συνημμένων Παραρτημάτων Α και Β αυτού».
	Ερωτάται το Σώμα: Γίνεται δεκτό το νομοσχέδιο;
	ΜΕΡΙΚΟΙ ΒΟΥΛΕΥΤΕΣ: Κρατείται.
	ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
	Επανερχόμαστε στην ψήφιση στο σύνολο του νομοσχεδίου του Υπουργείου Εμπορικής Ναυτιλίας.
	Ψήφιση στο σύνολο του σχεδίου νόμου: «Αναβάθμιση και αναδιάρθρωση της ναυτικής εκπαίδευσης και άλλες διατάξεις».
	Ερωτάται το Σώμα: Γίνεται δεκτό το νομοσχέδιο και στο σύνολο;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΑΓΓΕΛΟΣ ΤΖΕΚΗΣ: Κατά πλειοψηφία.
	ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο έγινε δεκτό κατά πλειοψηφία και στο σύνολο.
	Συνεπώς, το νομοσχέδιο του Υπουργείου Εμπορικής Ναυτιλίας: «Αναβάθμιση και αναδιάρθρωση της ναυτικής εκπαίδευσης και άλλες διατάξεις» έγινε δεκτό κατά πλειοψηφία σε μόνη συζήτηση, επί της αρχής, των άρθρων και του συνόλου και έχει ως εξής: 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ το Σώμα να εξουσιοδοτήσει το Προεδρείο του για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
	ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Σωτήρης Χατζηγάκης): Παρεσχέθη η ζητηθείσα εξουσιοδότηση.
      Επανερχόμαστε στο νομοσχέδιο του Υπουργείου Οικονομίας και Οικονομικών.
	Συνέχιση της συζήτησης επί των άρθρων και του συνόλου του σχεδίου νόμου: «Ρυθμίσεις στο φορολογικό καθεστώς των Συνδεδεμένων Εταιρειών και άλλες διατάξεις».
	Το νομοσχέδιο αυτό ψηφίστηκε επί της αρχής στη συνεδρίαση της 9ης Μαρτίου 2006.
	Στη σημερινή συνεδρίαση θα συζητηθούν τα άρθρα του νομοσχεδίου –όλα μαζί- καθώς και οι τροπολογίες.
	Το νομοσχέδιο έχει 11 άρθρα. Επίσης υπάρχουν τρεις υπουργικές τροπολογίες.
	ΑΓΓΕΛΟΣ ΤΖΕΚΗΣ: Να καθορίσουμε και το χρόνο, κύριε Πρόεδρε.
	ΠΡΟΕΔΡΕΥΩΝ (Σωτήρης Χατζηγάκης): Θα επανέλθω αμέσως, κύριε συνάδελφε, για να συζητήσουμε τα διαδικαστικά επί του χρόνου.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Πριν δώσω το λόγο στον εισηγητή της Πλειοψηφίας τον κ. Καλλιώρα, θα κάνει μια προσθήκη ο Υπουργός και αμέσως θα συζητήσουμε το θέμα του χρόνου, το οποίο έθεσε ο κ. Τζέκης. 
      Ορίστε, κύριε Μπέζα, έχετε το  λόγο .
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Θέλω να καταθέσω, για να διανεμηθούν στους συναδέλφους, δύο νομοτεχνικές βελτιώσεις-διορθώσεις. Η πρώτη αφορά στην τροπολογία με γενικό αριθμό 578 και ειδικό αριθμό 137 και συγκεκριμένα στην παράγραφο 2 της τροπολογίας. Η δεύτερη αφορά στο άρθρο 2 στην παράγραφο 10. Γίνεται μία προσθήκη στο ΠΑΡΑΡΤΗΜΑ Α1 αυτού του άρθρου. Προστίθεται ένα μέρος που αφορά εταιρείες για τα νέα κράτη-μέλη, τα οποία έχουν εισέλθει στην Ευρωπαϊκή Ένωση, έτσι ώστε να μπορεί να εφαρμοστεί αυτή η οδηγία και για τα νέα κράτη-μέλη.
      Παρακαλώ να διανεμηθούν αυτές οι βελτιώσεις-διορθώσεις.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Υπουργέ, καταθέστε τις στα Πρακτικά για να διανεμηθούν. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ναι, κύριε Πρόεδρε, τις καταθέτω. 
      (Στο σημείο αυτό ο Υφυπουργός Οικονομίας και Οικονομικών, κ. Αντώνιος Μπέζας καταθέτει τις προαναφερθείσες βελτιώσεις-διορθώσεις, οι οποίες έχουν ως εξής:
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      ΑΓΓΕΛΟΣ ΤΖΕΚΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Κύριε Τζέκη, όπως γίνεται συνήθως, ο χρόνος ομιλίας είναι οκτώ λεπτά. Πάντοτε υπάρχει μια ανοχή .
      ΑΓΓΕΛΟΣ ΤΖΕΚΗΣ: Κοιτάξτε, κύριε Πρόεδρε, μπορώ να πω κάτι; 
      ΠΡΟΕΔΡΕΥΩΝ (Σωτήρης Χατζηγάκης): Ορίστε. 
      ΑΓΓΕΛΟΣ ΤΖΕΚΗΣ: Επειδή στις τροπολογίες που είναι τρεις, αλλά είναι σημαντικές, μεταξύ των οποίων είναι και η εισοδηματική πολιτική, δεν μπορεί να περάσει μόνο με την ανοχή του χρόνου. Πρέπει εκ των προτέρων να ξέρουν οι εισηγητές πόσος θα είναι ο χρόνος. 
      ΠΡΟΕΔΡΕΥΩΝ (Σωτήρης Χατζηγάκης): Θα τις συζητήσουμε ξεχωριστά τις τροπολογίες .
      ΑΓΓΕΛΟΣ ΤΖΕΚΗΣ: Γιατί είπατε ότι θα πάνε όλες μαζί. 
      ΠΡΟΕΔΡΕΥΩΝ (Σωτήρης Χατζηγάκης): Όχι.
      ΑΓΓΕΛΟΣ ΤΖΕΚΗΣ: Θα τελειώσουμε δηλαδή πρώτα το οκτάλεπτο και ύστερα πάμε στις τροπολογίες. 
      ΠΡΟΕΔΡΕΥΩΝ (Σωτήρης Χατζηγάκης): Πρώτα το οκτάλεπτο και μετά οι τροπολογίες. 
      ΑΓΓΕΛΟΣ ΤΖΕΚΗΣ: Πολύ ευχαρίστως. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Καλλιώρας έχει το λόγο. .          ΗΛΙΑΣ ΚΑΛΛΙΩΡΑΣ: Κύριε Πρόεδρε, ευχαριστώ πάρα πολύ. 
      Συζητάμε σήμερα το σχέδιο νόμου το οποίο, όπως είπαμε και στην πρώτη συνεδρίαση επί της αρχής, εξασφαλίζει τη συνέχεια για τις συνδεδεμένες επιχειρήσεις. Με άλλα λόγια, το σχέδιο νόμου εφαρμόζει ουσιαστικά δύο κανονισμούς της Ευρωπαϊκή Ένωσης, εναρμονίζοντας με αυτή την έννοια το δίκαιο της χώρας μας στο δίκαιο της Ευρωπαϊκής Ένωσης. 
      Κύριε Πρόεδρε, θα ήθελα να πω επί των άρθρων ορισμένα πράγματα. Θα ήθελα να αρχίσω με το θέμα του άρθρου που αφορά το Ταμείο Παρακαταθηκών  και Δανείων. Πρέπει να σας πω, αγαπητοί συνάδελφοι, ότι εδώ το ΠΑ.ΣΟ.Κ για μια ακόμα φορά μας βγάζει από τα πολιτικά μας όρια. Ζητάμε με τη συγκεκριμένη διάταξη του νόμου να διασφαλίσουμε όλους όσους έχουν πάρει τραπεζικά δάνεια, είτε αυτά είναι στεγαστικά είτε είναι κάτι διαφορετικό, ούτως ώστε να υπάρχει η εγγύηση και η ασφάλεια –πέραν του δικαίου- και να παρέχεται απόλυτη διασφάλιση της διαδικασίας της δανειοδότησης και όχι μόνο .
      Το ΠΑ.ΣΟ.Κ δυστυχώς και σε αυτή την περίπτωση μας εξανάγκασε να θυμηθούμε και τις τιτλοποιήσεις, γιατί η όλη αντιπαράθεση γινόταν και γίνεται βεβαίως, γιατί να κάνουμε αυτή τη διάταξη, γιατί να ρυθμίσουμε κατ’ αυτή την  έννοια το συγκεκριμένο άρθρο. 
      Αγαπητοί συνάδελφοι, θα πρέπει να σας πω ότι εμείς φροντίζουμε με ένα διαυγή τρόπο, ούτως ώστε με περίπου 250.000.000 ευρώ να δώσουμε τη δύναμη σε όλους όσους δανειοδοτούνται, σε όλους όσους έχουν σχέση με αυτόν τον Οργανισμό να μπορούν να κάνουν και στο μέλλον μία σταθερή σχέση και να διασφαλίζονται μέσα από τις διαδικασίες της δανειοδότησης και όχι μόνο. 
      Εσείς, αν θυμάστε, το 2001, αγαπητοί συνάδελφοι, όχι για 250.000.000 όπως έχουμε σήμερα, αναντίστοιχα δηλαδή, αλλά για περίπου 750.000.000 τιτλοποιήσατε –προσέξτε- μελλοντικές εισπράξεις. 
Και ενώ εμείς σας λέμε ότι είναι ένα ποσό, το οποίο είναι στο 1/3 προς άλλη κατεύθυνση για να ισχυροποιήσουμε τον Οργανισμό, έρχεσθε στην Αίθουσα αυτή και μας καταγγέλλετε. 
      Δεν θα σας παρακολουθήσουμε γιατί αν πάρουμε και το ζήτημα των τιτλοποιήσεων γενικότερα, πρέπει να σας πω –γιατί πολλά ακούγονται αυτές τις μέρες και σας καταγγέλλουμε για μια ακόμη φορά και από το Βήμα αυτό- ότι εσείς ήσασταν που κάνατε τέσσερις συνολικά τιτλοποιήσεις ύψους 3,75 δισεκατομμυρίων ευρώ: Για να σας θυμίσω και το Κοινοτικό Πλαίσιο Στήριξης και τον έλεγχο της Εναέριας Κυκλοφορίας του Eurocontrol και τα Κρατικά Λαχεία, το ΞΥΣΤΟ. 
      Στη μία δε περίπτωση απ’ αυτές τιτλοποιήσατε εισπράξεις μελλοντικών εσόδων μέχρι το 2019. Δηλαδή, τον κ. Χριστοδουλάκη πριν από τέσσερα χρόνια και την πολιτική του παρέα θα την πληρώνει ένα παιδί το οποίο θα γεννηθεί το 2019! Αυτά τα εγκλήματα κάνατε. 
      Και επειδή νιώθετε άσχημα πολιτικά –το καταλαβαίνω- εκφράζετε τον πολιτικό σας, αν θέλετε, αποτροπιασμό στις πράξεις ορισμένων δικών σας Υπουργών του παρελθόντος, με το να λέτε σ’ εμάς ότι αυτή η διάταξη δεν είναι μία διάταξη καθαρή, η οποία ενισχύει πράγματι το σύστημα δανειοδότησης του Οργανισμού αυτού.
      Κύριε Πρόεδρε, εγώ θέλω να πω κάτι άλλο φεύγοντας λίγο μπροστά. Δεν θα σταθώ στα άρθρα, θα πάω λίγο πιο εμπρός. 
      Κύριε Πρόεδρε, για να δώσουμε μία αποστομωτική απάντηση στους συναδέλφους όλων των πτερύγων οι οποίοι διαμαρτύρονται για την οικονομική πολιτική, πρέπει να σας πω ότι χθες το βράδυ οι δώδεκα Υπουργοί Οικονομίας και Οικονομικών που συμμετέχουν στο Ευρώ καθώς και σήμερα το ECOFIN με τους είκοσι πέντε Υπουργούς Οικονομίας και Οικονομικών έδωσαν οι ίδιοι ένα πολιτικό κείμενο. Κάτι δηλαδή, αντίστοιχο με αυτό που είχε γίνει από την Ευρωπαϊκή Επιτροπή πριν από δεκαπέντε μέρες περίπου, όπου και τότε έδιναν τα εύσημά τους και έκαναν και σχόλια για την ακολουθούμενη οικονομική πολιτική. Σήμερα, λοιπόν, έρχονται μ’ ένα πολιτικό κείμενο –γιατί μιλάμε για τους είκοσι πέντε Υπουργούς Οικονομίας και Οικονομικών- και δίνουν ψήφο εμπιστοσύνης στην ελληνική οικονομία.
      Με άλλα λόγια τόσο στον υπό εκτέλεση προϋπολογισμό, όσο και στο τριετές πρόγραμμα σταθερότητας και ανάπτυξης έρχονται να μας δώσουν όχι πολιτικό κουράγιο, αλλά φτερά για να μπορούμε να νιώθουμε ότι η ακολουθούμενη πολιτική είναι προς τη σωστή κατεύθυνση. 
      Βεβαίως εμείς, αγαπητοί συνάδελφοι, καταλαβαίνουμε ότι πρώτον, ναι, υπάρχουν προβλήματα, αν θέλετε, και με την ακρίβεια. Επίσης, υπάρχει και θέμα ανεργίας παρ’ ότι μειώθηκε από το 11,4% όταν αναλάβαμε, στο 9,7% το τρίτο τρίμηνο του 2005. Εδώ πρέπει να πούμε ότι καταλαβαίνουμε ότι οι πολίτες περνάνε δύσκολα και αισθανόμαστε και εμείς δύσκολα, αν θέλετε, είμαστε ψυχικά συνενωμένοι με τους πολίτες, ούτε μπροστά ούτε πίσω απ’ αυτούς, αλλά βλέπουμε ότι πλέον είναι βέβαιο ότι δεν θα καταφύγουμε σε νέα έκτακτα μέτρα: Δηλαδή, αυτό το οποίο εδώ και περίπου δύο χρόνια το έχετε κάνει πολιτική καραμέλα και με το οποίο όλοι, κυρίως της Αξιωματικής Αντιπολίτευσης, συνέχεια πυροβολείτε την Κυβέρνηση.
      Η Κυβέρνηση, λοιπόν, αυτή τη στιγμή προχωράει όχι με αυτά τα οποία λέει ο Αλογοσκούφης, αλλά με αυτό που λένε οι είκοσι πέντε Υπουργοί Οικονομίας και Οικονομικών, που δεν μας χρωστάνε και τίποτα και πάντα ήταν σκληροί. Όταν πριν δύο χρόνια, αν θυμάστε, μας οδήγησαν στην επιτήρηση για τα δικά σας λάθη, σήμερα μας λένε: «Αγαπητοί της Κυβέρνησης, προχωρήστε μπροστά. Έχετε κάνει θετικό έργο, συνεχίστε και αυτό θα έχει θετικά αποτελέσματα στους πολίτες». 
      Γιατί –ας μην κοροϊδευόμαστε- επιτήρηση, αγαπητοί συνάδελφοι, ξέρετε τι σημαίνει; Ξέρετε τι σημαίνει αν πάμε για τρίτο χρόνο επιτήρησης; Ότι οι μισθωτοί και οι συνταξιούχοι θα πληρώσουν τη διαφορά. Αυτό είναι εκείνο το οποίο σας έκαιγε. Και θυμάμαι την τελευταία προσπάθεια με την κ. Βάσω Παπανδρέου να κάνει δεύτερο ταξίδι στις Βρυξέλλες –το βγάλαμε στη δημοσιότητα αυτό το ταξίδι ως παράταξη- και να προσπαθεί να μας πει ότι η ελληνική οικονομία είναι κάτι το οποίο είναι κρυμμένο από τη μία πλευρά, και ότι το ΠΑ.ΣΟ.Κ. είναι αυτό το οποίο θα αποκαλύψει τα τρωτά ή τις πτυχές της οικονομίας, ούτως ώστε να πει στον ελληνικό λαό: «Να, απέτυχε η Νέα Δημοκρατία». 
      Αλλά ξέρετε ποιο είναι το πρόβλημά σας; Με τη στρατηγική που ακολούθησε ο Τομέας Οικονομίας και Οικονομικών έβγαλε μάλιστα έξω από το παράθυρο της πολιτικής διαδρομής τον ίδιο τον Πρόεδρό σας, διότι δύο χρόνια στηρίζατε την πολιτική σας τακτική, όλο το στρατηγικό σας σχέδιο στην αποτυχία μας. 
Όμως, σήμερα, που είναι μία κρίσιμη ημερομηνία για τη χώρα, η αποτυχία δεν ήρθε. 
      Ήρθαν, λοιπόν και σας απαντούν διά της Νέας Δημοκρατίας –από το Βήμα αυτή τη στιγμή σας μιλώ- με τις γραφίδες της Ευρωπαϊκής Ένωσης, με τους Υπουργούς Οικονομίας και Οικονομικών να σας διαψεύδουν και μάλιστα παταγωδώς, παρά τα όσα λέτε και όσα ακούγονται αυτές τις ημέρες. 
      Κύριε Πρόεδρε, ο Πρωθυπουργός στη Θεσσαλονίκη –και θα σταματήσω με αυτό την πρώτη μου τοποθέτηση- είπε δύο πράγματα. Ήταν αυτός ο οποίος δύο φορές επισήμως στη Διεθνή Έκθεση Θεσσαλονίκης μας έδωσε τον πολιτικό βηματισμό. Την πρώτη χρονιά, στη Θεσσαλονίκη, ο κ. Καραμανλής, ο Πρωθυπουργός της χώρας, μίλησε για τη λέξη «μεταρρυθμίσεις» και τη δεύτερη φορά για την «ελληνική περιφέρεια». 
      Δίνοντας αυτόν τον πολιτικό βηματισμό, όλοι ακολουθούμε τη στρατηγική του Πρωθυπουργού, η οποία αποδίδει. Και όσο η Ευρωπαϊκή Ένωση, μαζί με τη EUROSTAT είτε την Ευρωπαϊκή Επιτροπή είτε το ΕΚΟΦΙΝ είτε το EUROGROUP, λέει ότι βαδίζουμε θετικά και παίρνουμε ψήφο εμπιστοσύνης, δεν χρειαζόμαστε το ΠΑ.ΣΟ.Κ., το οποίο, αντί να πολεμά τη Νέα Δημοκρατία προς την έννοια της υλοποίησης νέων μεταρρυθμίσεων, οφείλει να στρέψει τα μάτια του προς την περιφέρεια, και να κοιτάξει τον ίδιο του τον εαυτό, γιατί –απ ό,τι κατάλαβα- ο κ. Παπανδρέου είναι αυτός που ξέχασε πολύ γρήγορα το αλλάξέ τα όλα, Γιώργο». Έτσι του είπαν οι Έλληνες πολίτες. Και ξαφνικά, τον είδαμε χθες και προχθές να σέρνεται πίσω από τον Παπαντωνίου και από το Σημίτη, να υποστηρίζει τις πολιτικές του παρελθόντος. Όμως, οι ίδιοι άνθρωποι, με τις ίδιες λογικές, με τις ίδιες μη προτάσεις, είναι λογικό να έχουν τα ίδια πολιτικά αποτελέσματα στις επόμενες εκλογές.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ το συνάδελφο κ. Καλλιώρα. 
      Το λόγο τώρα έχει ο συνάδελφος εισηγητής της Μείζονος Αντιπολίτευσης, του ΠΑ.ΣΟ.Κ., ο κ. Κουσελάς.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε. 
      Φαίνεται ότι τα στελέχη της Νέας Δημοκρατίας και της Κυβέρνησης έχουν συνηθίσει για πολύ χρόνο στην Αντιπολίτευση και δεν μπορούν να αποβάλουν αυτήν τη συνήθεια. Πιστεύουν, φαίνεται, ότι και σήμερα είναι Αντιπολίτευση, γιατί αρέσκονται στο να αντιπολιτεύονται το παρελθόν, ενώ θα έπρεπε να συνομιλούν με το μέλλον και με τις προκλήσεις και τα προβλήματα που αντιμετωπίζει αυτός ο τόπος.
      Εγώ, όμως, θα αποφύγω τις προκλήσεις, κύριε Πρόεδρε που εξεστόμισε ο εισηγητής της Νέας Δημοκρατίας και θα αναφερθώ στα άρθρα του συγκεκριμένου νομοσχεδίου. Θέλω να πω κατ’ αρχάς σε σχέση με την υιοθέτηση της οδηγίας 123/2003 που συζητούμε σήμερα, όπως δυστυχώς υπήρξε και με το ν. 2478/1998, δεν προβλέπεται, κύριε Υπουργέ, κάποια υπουργική απόφαση για τις διαδικασίες και τα πιστοποιητικά που θα πρέπει να προσκομιστούν, προκειμένου να ελέγχεται η συμμετοχή της μητρικής ή της θυγατρικής κατά 20% στο κεφάλαιο.
       Επίσης, δεν προβλέπονται κυρώσεις σε περίπτωση απάτης και αυτό είναι ένα ζήτημα σοβαρό το οποίο πρέπει να αντιμετωπίσετε. 
      Σχετικά με την ενσωμάτωση των τριών οδηγιών, έχουμε εκφράσει τις σοβαρές επιφυλάξεις μας. Είπαμε, όμως, ότι τις ψηφίζουμε με τις επιφυλάξεις και τις ενστάσεις αυτές, γιατί πρόκειται για ευρωπαϊκές Οδηγίες. 
      Θα ήθελα να αναφερθώ στα άρθρα ένα προς ένα. Το άρθρο 6 αφορά μία άσχετη με τις διατάξεις που συζητήσαμε ρύθμιση που δείχνει την προχειρότητα με την οποία η Κυβέρνηση νομοθετεί. Αφού πρώτα υπέβαλε σε μία απίστευτη ταλαιπωρία τους πολίτες, τους υπαλλήλους των Δ.Ο.Υ. και των πολεοδομιών –και τώρα τους συμβολαιογράφους- σήμερα προβαίνει σε μία εκ των υστέρων εμβαλωματική κίνηση, ενώ θα μπορούσε να έχει προβλέψει κατάλληλες μεταβατικές διατάξεις στον αρχικό νόμο. Είναι μία μεγάλη παράλειψη την οποία θέλει με το άρθρο αυτό να αντιμετωπίσει.
      Σε ό,τι αφορά στο άρθρο 7 και τις τελωνειακές διατάξεις, την αναθεώρηση δηλαδή που γίνεται του Εθνικού Τελωνειακού Κώδικα. Όπως είπα, μιλώντας, επί της αρχής μέσα από το άρθρο αυτό γίνεται μία σοβαρή θετική προσπάθεια, η οποία είχε ξεκινήσει επί των ημερών του ΠΑ.ΣΟ.Κ. και είχε σχεδόν ολοκληρωθεί στις 7 Μαρτίου 2004.
      Υπάρχουν, όμως, ορισμένα ζητήματα που απ’ ό,τι φαίνεται μένουν κενά και πάνω στα οποία, κύριε Υπουργέ, ήδη οι υπηρεσίες του Υπουργείου σας να έχουν τοποθετηθεί. Αυτά φαίνεται μέχρι και αυτή τη στιγμή να τα αγνοείτε και δεν ξέρω το γιατί. Μιλάω για τις περιπτώσεις εκείνες όπου έχει ασκηθεί ποινική δίωξη ή όταν έχει αρχίσει και δεν έχει εκδοθεί οριστική απόφαση. Αυτό το αφήνετε κενό, σε αναντιστοιχία μ’ αυτό που προβλέπει το άρθρο 158 του Τελωνειακού Κώδικα που προβλέπει ακόμα και τις περιπτώσεις των λαθρεμποριών και μάλιστα αναφέρεται σε σκληρές λαθρεμπορίες, καθώς επίσης και το τι θα γίνει με τις τυχόν επιβεβλημένες κατασχέσεις. Αυτές θα αρθούν αυτοδικαίως αμέσως μετά την καταβολή των προστίμων ή δεν θα αρθούν; Αυτό ποιος θα το ορίσει; Αυτό το νομοσχέδιο δεν το καλύπτει. Είναι ένα κενό και νομίζω ότι πρέπει πάνω σ’ αυτά τα ζητήματα να τοποθετηθείτε. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εσείς τι προτείνετε;
      ΔΗΜΗΤΡΙΟΣ ΚΟΥΣΕΛΑΣ: Εμείς περιμένουμε να ακούσουμε την υπεύθυνη γνώμη και στάση της Κυβέρνησης, να ακούσουμε τις δικές σας απόψεις. Ρωτάμε, όμως, για το αν και κατά πόσο έχετε αντιληφθεί ότι υπάρχουν κάποια κενά και θέλουμε να δούμε τι θα κάνετε.
      Σχετικά με τα υπόλοιπα άρθρα, έχω να πω τα εξής: Σχετικά με το άρθρο 9 και το άρθρο 10 έχουμε τοποθετηθεί και στη συζήτηση επί της αρχής. Η κριτική μας είναι πάρα πολύ συγκεκριμένη. Ξεκαθαρίσαμε ότι, ενώ είχατε καταραστεί τη λεγόμενη δημιουργική λογιστική, εσείς επιστρατεύετε νέα πεδία δημιουργικής λογιστικής μέσα από τα άρθρα αυτά, προκειμένου ευκαιριακά να αυξήσετε τα έσοδά σας. 
      Και το άρθρο 9 και το άρθρο 10 από εμάς θα καταψηφιστούν, για τους λόγους που έχουμε αναπτύξει. Ιδιαίτερα το άρθρο 9 είναι γεμάτο από αδιαφάνεια. Θέλει να νομιμοποιήσει ειλημμένες αποφάσεις. Επίσης, έχουμε εκφράσει την άποψή μας και για το άρθρο 10.
      Άλλες επιμέρους παρατηρήσεις δεν έχω. Θα τοποθετηθούμε συνολικότερα στα ζητήματα των τροπολογιών. 
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουσελά.
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ:  Κύριε  Πρόεδρε, κύριοι Βουλευτές, συνεχίζουμε σήμερα τη συζήτηση επί των άρθρων ενός νομοσχεδίου, που όπως είπαμε και επί της αρχής βρίθει από διατάξεις που κατά τη δική μας άποψη ευνοούν και πάλι τις μεγάλες επιχειρηματικές μονάδες. 
      Έτσι, λοιπόν, ο εισηγητής της Πλειοψηφίας που αναφέρθηκε στις ρυθμίσεις του Ταμείου Παρακαταθηκών και Δανείων έμεινε μόνο στην πρώτη παράγραφο. Βέβαια, δεν αναφέρθηκε καθόλου στην παράγραφο 3, που είναι και η ουσία της υπόθεσης της συγκεκριμένης ρύθμισης. 
      ΙΩΑΝΝΗΣ ΔΡΑΓΑΣΑΚΗΣ:  Σε ποιο άρθρο αναφέρεστε, κύριε συνάδελφε;
      ΑΓΓΕΛΟΣ ΤΖΕΚΗΣ:  Στο άρθρο 9.
      Σκοπίμως βέβαια δεν στάθηκε για να αναλύσει τη θέση της πλειοψηφίας. Πιστεύουμε ότι αυτή η ρύθμιση για την τιτλοποίηση των μελλοντικών εσόδων και μάλιστα η δυνατότητα που έχει το Ταμείο να παρέχει κάθε μορφής πιστώσεις προς το νομικό πρόσωπο προς το οποίο μεταβιβάζονται τα μελλοντικά έσοδα και να αποκτά το Ταμείο κινητές αξίες, ομόλογα του νομικού προσώπου είναι –θα το επαναλάβουμε και πάλι- καραμπινάτη ρύθμιση διαπλοκής. Και εδώ ακριβώς είναι το ζήτημα, γιατί πολλά μας είπε ο εισηγητής της Πλειοψηφίας για μεταρρυθμίσεις, για στρατηγική κατεύθυνση του κυρίου Πρωθυπουργού, αλλά δεν μας είπε, όμως, για τη συγκεκριμένη ρύθμιση. Είναι αυτό προς όφελος του Ταμείου; Είναι δηλαδή προς όφελος του Ταμείου να έχει το δικαίωμα να δανείσει αυτόν που θα πάρει τα μελλοντικά έσοδα, αλλά και να αγοράσει από αυτό το νομικό πρόσωπο κινητές αξίες, ομόλογα κ.λπ.;
     Εδώ είναι καθαρά μία φωτογραφική ρύθμιση υπέρ συγκεκριμένων συμφερόντων και, αν τους ξέρετε, να τους κατονομάσετε. Γιατί αυτά τα παχιά λόγια και η υπεράσπιση της διαφάνειας από την πλευρά της Κυβέρνησης καταρρίπτονται με την παρούσα ρύθμιση, κύριε Πρόεδρε. Μάλιστα, είναι υπόθεση σοβαρή και τα λέμε, για να μας ακούσει ο ελληνικός λαός, γιατί αυτήν την εποχή με την απογραφή ή την όχι απογραφή γίνεται μία προσπάθεια αποπροσανατολισμού από τα κύρια ζητήματα που τον απασχολούν. 
     Αναφέρθηκε ο εισηγητής στα εύσημα που πήρε η Κυβέρνηση από τους δώδεκα ή τους είκοσι πέντε της Ευρωπαϊκής Ένωσης. Μα, είναι επόμενο ότι θα σας δώσουν εύσημα, γιατί όλες αυτές οι μεταρρυθμίσεις έχουν ως κύριο στόχο να προχωρήσει η στρατηγική της Λισαβόνας που σημαίνει ρυθμίσεις σε βάρος του λαού, ρυθμίσεις προς όφελος των επιχειρηματικών ομίλων του κεφαλαίου. Και εδώ είναι το ζήτημα, ότι θα παίρνετε τα εύσημα από την Ευρωπαϊκή Ένωση όσο ο λαός υποφέρει. Και μην πονάτε για την ανεργία και λέτε ότι μειώθηκε, μη φέρνετε αυτά τα στοιχεία εδώ μέσα. Δεν ξέρετε ότι η Ευρωπαϊκή Ένωση, που έχει κάνει αποδεκτή αυτήν τη ρύθμιση, δεν θεωρεί άνεργο κάποιον που δουλεύει έστω μία ημέρα την εβδομάδα;
     Για την επιτήρηση, πιστεύουμε ότι αυτό που είπε ο εισηγητής είναι συγκεκριμένο, ότι δηλαδή είμαστε στην επιτήρηση και γι’ αυτό θα πληρώνουν οι μισθωτοί και οι συνταξιούχοι. Εμείς λέμε όχι, να μην πληρώσουν οι μισθωτοί και οι συνταξιούχοι, αλλά αυτοί που συνεχώς αυξάνουν τα κέρδη τους μέσα από το μόχθο και τον κόπο του ελληνικού λαού. Και αυτοί είναι οι επιχειρηματίες. Είδαμε τα κέρδη των τραπεζών, των βιομηχάνων, των εφοπλιστών. Επιτέλους, πότε θα πληρώσουν όλοι αυτοί και λέμε ότι επιτήρηση σημαίνει ότι θα πληρώσουν και πάλι οι εργαζόμενοι, οι μισθωτοί, οι συνταξιούχοι και τα άλλα λαϊκά στρώματα; Γι’ αυτό λέμε και εμείς ότι αυτοί συνεχώς πληρώνουν και όχι μόνο με τη σημερινή Κυβέρνηση, αλλά και με τις προηγούμενες κυβερνήσεις του ΠΑ.ΣΟ.Κ. και δεν ακούσαμε τίποτα από τον εισηγητή της Αξιωματικής Αντιπολίτευσης γι’ αυτά που ακούστηκαν μέσα σ’ αυτήν την Αίθουσα. Δεν είναι τυχαίο αυτό, γιατί, όταν έχεις υπογράψει, έχεις συναποφασίσει, τη στρατηγική της Λισαβόνας, δεν μπορεί επί της ουσίας να κάνεις αντιπολίτευση στην Κυβέρνηση της Νέας Δημοκρατίας.
     Εμείς γι’ αυτό ζητάμε να αποσυρθεί η ρύθμιση, η παράγραφος 3, για το Ταμείο Παρακαταθηκών και Δανείων. Πρέπει να την πάρετε πίσω, κύριε Υπουργέ. Είναι καραμπινάτη διαπλοκή αυτή η φωτογραφική σας ρύθμιση. 
     Για το άρθρο 10 που αφορά την αύξηση της προκαταβολής του φόρου στις ανώνυμες εταιρείες, στις εταιρείες περιορισμένης ευθύνης, από το 55% στο 65% και από το 60% στο 80% για τις τράπεζες, θέλω να πω ότι εμάς δεν μας έπιασε ο πόνος ούτε για τις τράπεζες ούτε για τις μεγάλες επιχειρήσεις. Εκείνο, όμως, που λέμε και επισημαίνουμε, είναι το εξής: Από τη μία έχουμε μεγάλη μείωση των ανωτάτων φορολογικών συντελεστών και από τη δική σας την Κυβέρνηση και από τις κυβερνήσεις του ΠΑ.ΣΟ.Κ. που πέρασαν. Μέσα σε πέντε χρόνια ο ανώτατος φορολογικός συντελεστής για τις επιχειρήσεις μειώθηκε κατά 20% και λέμε τώρα ότι θα τους αυξήσουμε την προκαταβολή φόρου. Μα, αυτό είναι το πρόβλημα; Ακόμα και 100% να γίνει, όπως είναι και σε τρίτες χώρες, αυτό είναι το πρόβλημα ή ότι, επιτέλους, αυτοί που κερδίζουν, αυτοί θα πρέπει να συνεισφέρουν και στα έσοδα του κράτους μέσω του φορολογικού συστήματος; Όμως, όταν η κατεύθυνση και της σημερινής Κυβέρνησης είναι ακριβώς να εξυπηρετήσει τα σχέδια αυτών των επιχειρηματικών ομίλων, είναι επόμενο ότι πάντοτε θα νομοθετείτε υπέρ τους. 
     Εμείς ζητάμε ακόμα μία εξήγηση. Είχαμε ζητήσει και στη συζήτηση επί της αρχής, κύριε Υπουργέ, να μας πείτε εδώ πόσα χρήματα –μου φαίνεται ότι λέτε πως είναι 450.000.000 ευρώ- θα πληρώσουν οι ανώνυμες εταιρείες, πόσα οι εταιρείες περιορισμένης ευθύνης και, αν τυχόν, έχουμε από τις μικρομεσαίες επιχειρήσεις την προκαταβολή του φόρου. Διότι, εάν πάμε έτσι, δεν μπορούμε να συγκρίνουμε τα μεγέθη των μικρών και των μεσαίων επιχειρήσεων με τις μεγάλες.
      Θα αναφερθώ εν συντομία στο κεφάλαιο Α΄ και στα άρθρα 1 και 2 που είναι η εναρμόνιση με το κοινό φορολογικό καθεστώς της Ευρωπαϊκής Ένωσης που αφορά την φορολογία των μητρικών και των θυγατρικών εταιρειών των διαφόρων κρατών-μελών. Είναι συνέχεια του ν. 2578/1998 του ΠΑ.ΣΟ.Κ. που έκανε το πρώτο βήμα για συγχωνεύσεις, διασπάσεις, ανταλλαγές των ανωνύμων εταιρειών. Όλο αυτό το νομοθετικό πλαίσιο της Ευρωπαϊκής Ένωσης γίνεται εθνικό και βοηθά να γίνονται συγχωνεύσεις, να δημιουργούνται ισχυροί όμιλοι χωρίς να πληρώνουν και μάλιστα να απαλλάσσονται από φόρο υπεραξίας με ένα σωρό φιλοεπιχειρηματικές μεταρρυθμίσεις. Ακριβώς αυτό γίνεται με την παρούσα διάταξη. 
      Μάλιστα, στην παράγραφο 4 στο άρθρο 2, λέει ότι το 25% που ήταν η συμμετοχή στο κεφάλαιο των εταιρείων πάει στο 20% για το 2006 και στο 15% για το 2007 και το 2008. Το 2009 πάει στο 10%. Αυτή είναι μια ευνοϊκή ρύθμιση για τις μεγάλες επιχειρήσεις. 
      Η παράγραφος 8 προβλέπει ειδικές ρυθμίσεις στη φορολογία για τις διαφανείς όπως τις θεωρεί φορολογικές εταιρείες. Με βάση αυτόν τον διαχωρισμό προβλέπουμε ότι μέσα από αυτό το δικαίωμα να διαχωρίζουμε τις εταιρείες θα γίνεται και όργιο φοροαπαλλαγής. Στα άρθρα 3 και 4 γίνεται ένας συντονισμός των φορολογικών αρχών των κρατών-μελών χωρίς να υπάρχει ενιαίο φορολογικό σύστημα για όλη την Ευρωπαϊκή Ένωση. Αυτό δεν γίνεται τυχαία. Ανταγωνιστικά φορολογικά συστήματα σημαίνει ότι μία μεγάλη εταιρεία έχει το δικαίωμα να επιλέγει τόπο εγκατάστασης εκεί που έχει μικρότερο φορολογικό συντελεστή. Έτσι θα πιέζει τα άλλα κράτη-μέλη –όπως γίνεται και στη δική μας χώρα- να φοροαπαλλάσσουν συνεχώς τις μεγάλες επιχειρήσεις εις βάρος των εργαζομένων, των συνταξιούχων και των πλατιών λαϊκών στρωμάτων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Τζέκη, ολοκληρώστε.
      ΑΓΓΕΛΟΣ ΤΖΕΚΗΣ: Τελειώνω, κύριε Πρόεδρε. 
      Έρχομαι στο άρθρο 6 στην αύξηση των αντικειμενικών αξιών. Δόθηκε παράταση δύο μηνών. Πιστεύουμε ότι εδώ έγινε ένα παιχνίδι εις βάρος των πλατιών λαϊκών στρωμάτων γιατί η Κυβέρνηση ανακοίνωσε τις αυξήσεις στις αντικειμενικές αξίες που είναι 30, 40, 50 και 60% και ο κόσμος έτρεξε για να μπορέσει να προλάβει αυτές τις ημερομηνίες, παράλληλα όμως αυξήθηκαν πολύ οι πραγματικές τιμές διότι όταν τρέχεις να αγοράσεις κάτι έχοντας ένα απόθεμα, κερδοσκοπούν εις βάρος σου, δηλαδή εις βάρος των πλατιών λαϊκών στρωμάτων οι μεγάλες κατασκευαστικές εταιρείες, οι μεγαλοεργολάβοι. Όμως, η Κυβέρνηση είχε αρκετά έσοδα για το δημόσιο έλλειμμα και το δημόσιο χρέος.
      Τώρα έρχεται να δώσει μία παράταση. Το ζήτημα για μας όμως είναι οι μεγάλες αντικειμενικές αξίες πάνω στις οποίες υπολογίζονται οι φόροι.
      Όσον αφορά στον τελωνειακό κώδικα μπορώ να πω ότι έχει γίνει μία καλή δουλειά. Βοηθά να βγουν από τη μέση διάφορες γραφειοκρατικές δυσκολίες και να ωφεληθούν έτσι αυτοί που έχουν δοσοληψίες. Όμως εμείς τον Τελωνειακό Κώδικα τον βλέπουμε μέσα στο συνολικό φορολογικό σύστημα. Στον Τελωνειακό Κώδικα που ψηφίσαμε το 2001 περιέχονται και διατάξεις που δεν ευνοούν τα λαϊκά στρώματα αλλά τις μεγάλες επιχειρηματικές μονάδες και τους μεγάλους επιχειρηματικούς ομίλους και μέσα στα πλαίσια της χώρας μας, αλλά και μέσα στα πλαίσια της Ευρωπαϊκής Ένωσης. 
      Καταψηφίζουμε όλα τα άρθρα, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, παρ’ όλο που είμαστε στη συζήτηση κατ’ άρθρον, θέλω να επαναλάβω ένα σοβαρό πρόβλημα που υπάρχει με αυτού του τύπου τα νομοσχέδια με τα οποία ενσωματώνονται στο ελληνικό δίκαιο ευρωπαϊκές οδηγίες. Πρόκειται για οδηγίες ορισμένες από τις οποίες είναι πολύ σοβαρές. Γι’ αυτές το Κοινοβούλιο δεν έχει ιδέα.


      Μας έρχονται πακέτο, τροποποιήσεις δεν μπορούμε να κάνουμε και ή τις ψηφίζουμε χωρίς πολλές φορές να έχουμε επίγνωση των συνεπειών ή τις καταψηφίζουμε, δεν τις εφαρμόζουμε, οπότε μας στέλνουν στο Ευρωπαϊκό Δικαστήριο. Αυτό το πρόβλημα πρέπει να αντιμετωπιστεί και στα πλαίσια, θα έλεγα εγώ της Αναθεώρησης του Συντάγματος, αλλά εν πάση περιπτώσει υπάρχει τρόπος κατά το στάδιο που προετοιμάζεται μια οδηγία, διότι η Κυβέρνηση το ξέρει και συμμετέχει να ενημερώνεται η αρμόδια επιτροπή της Βουλής ότι αυτή τη στιγμή που μιλάμε, συζητείται στην Ευρωπαϊκή Ένωση μια οδηγία για το χ΄ θέμα, η οποία μπορεί να ολοκληρωθεί και να έρθει το 2008. Να έχουμε γνώση και γνώμη κατά το στάδιο που διαμορφώνονται αυτές οι οδηγίες, δεδομένου ότι υπάρχει και μια αντίθεση και σύγκρουση συμφερόντων, όπως είδαμε και με την οδηγία Bolkenstain που αλλιώς άρχισε και αλλιώς κατέληξε. Το πρώτο λοιπόν θέμα είναι αυτό. Ζητάμε από την Κυβέρνηση να κάνει μία νέα αρχή. Δεν μπορούμε να συνεχίζουμε έτσι. Είναι και θέμα στοιχειώδους σοβαρότητος όλων μας. 
      Το δεύτερο είναι ότι, εν πάση περιπτώσει, και όταν ενσωματώνεται μια οδηγία, δεν πρέπει να ενσωματώνεται τυφλά, μηχανιστικά, ως αντιγραφή. Η προσαρμογή της οδηγίας περικλείει περιθώρια να λάβει κανείς υπ' όψιν του κάποιες παραμέτρους που έχουν να κάνουν με τα δικά μας συμφέροντα, ιδιαιτερότητες ή απόψεις. Αυτή είναι μια γενική παρατήρηση. 
      Η δεύτερη παρατήρηση που αφορά τη συγκεκριμένη οδηγία που ενσωματώνουμε –το είπα και στην εισήγησή μου, αλλά θέλω να το επαναλάβω, διότι αυτό είναι ένα πολύ ουσιαστικό ζήτημα που θα το βρούμε μπροστά μας μ΄αυτήν την οδηγία- και με το σχέδιο νόμου θεσμοθετείται η φοροδιαφυγή των πολυεθνικών. Δηλαδή επιτρέπεται στις πολυεθνικές να αξιοποιούν τα διαφορετικά φορολογικά καθεστώτα που υπάρχουν σε όλη την Ευρώπη, όπου έχουμε χώρες με μηδενικό συντελεστή στα κέρδη, χώρες με 40% στα κέρδη, και λέω δύο ακραία παραδείγματα. Επιτρέπουν στις πολυεθνικές, λοιπόν, να εμφανίζουν κέρδη, μέσω εσωτερικών λογιστικών πράξεων, στις χώρες που φορολογούνται με χαμηλό συντελεστή και να εμφανίζουν μικρά κέρδη ή και ζημιές στις χώρες με υψηλό συντελεστή. Μάλιστα, όπως είπα και προχθές, υπάρχει και νομολογία, δυστυχώς, του Ευρωπαϊκού Δικαστηρίου που επιτρέπει στις πολυεθνικές να συμψηφίζουν ζημιές που έχουν σε μία χώρα, με κέρδη που κάνουν σε μία άλλη. Αυτό είναι ένας μηχανισμός φοροδιαφυγής. Και δεν είναι τυχαίο το γεγονός ότι η Γαλλία, τουλάχιστον αυτή όπως έχω διαβάσει, έχει προτείνει στην Κομισιόν να υπάρξει ένας ενιαίος τρόπος φορολόγησης των κερδών, ένα ελάχιστο όριο. Εμείς νομίζουμε ότι όλα τα κόμματα και ως χώρα πρέπει να υπερασπιστούμε αυτή την κατεύθυνση. Διαφορετικά, αυτός ο φορολογικός ανταγωνισμός θα αποβεί αρνητικός για όλους, εννοώ για τους λαούς, διότι βέβαια οι μεγάλες επιχειρήσεις επωφελούνται από αυτόν. 
      Η τρίτη παρατήρηση αφορά στα ειδικότερα θέματα, στα ειδικότερα άρθρα. Στο άρθρο 9 που αφορά το Ταμείο Παρακαταθηκών και Δανείων, εδώ έχουμε μια γριφώδη διατύπωση. Όποιος λέει ότι καταλαβαίνει τι λέει αυτό το άρθρο, να μου επιτρέψει να πω ότι αμφισβητώ την ειλικρίνειά του. Το μόνο που αντιλαμβανόμαστε, είναι μια θεσμική δυνατότητα για δημιουργική λογιστική. Το πώς θα αξιοποιηθεί τελικά αυτή η δυνατότητα, θα το δούμε στο τέλος. Η Κυβέρνηση καταγγέλλει αυτά που έκανε το ΠΑ.ΣΟ.Κ. παλιά, αλλά αποδεικνύεται άριστος συνεχιστής των ίδιων μεθόδων και αυτό παρατηρούμε και εδώ. 
      Να πω και μια κουβέντα για μια τροπολογία που θα συζητήσουμε –δεν έχει ενσωματωθεί ακόμη- και αυτή έχει προκαλέσει ερωτηματικά και στον επιστημονικό κόσμο, στους λογιστές, σε όσους καταλαβαίνουν από οικονομικά. Αν καταλαβαίνουμε καλά, υπάρχει μια τροπολογία με την οποία επιτρέπεται σε μια επιχείρηση που έχει ζημιές να μοιράσει μέρισμα. Από πού να το μοιράσει το μέρισμα, αφού έχει ζημιές; 


      Θα κόψει φέτες το σώμα της να το μοιράσει; Θα «φάει» από το μέλλον; Λέγεται μάλιστα ότι αυτό αφορά, τον κ. Βουρλούμη, όπου η Βουλή του έχει κάνει την τιμή να νομοθετεί κατά παραγγελία του, αρκετές φορές μέχρι τώρα. Δεν ξέρω, αλλά εμείς τα θεωρούμε πολύ σοβαρά αυτά τα θέματα. Όποιες σκοπιμότητες και αν υπάρχουν, δε γίνεται να περνούν αυτά τα θέματα με αυτήν τη διαδικασία, όταν μάλιστα στην περίπτωση του Ο.Τ.Ε. υπάρχει μία –να μην πω παταγώδης- αποτυχία όλης αυτής της ιστορίας με την εθελουσία έξοδο. 
      Συνεχίζουμε τώρα με μια εισοδηματική πολιτική με κατ’ επιλογή στα στελέχη 35% αύξηση. Αυτό θέλουν, να μην υπάρχουν κανόνες, αλλά να μπορεί ο κάθε διοικητής, όπως έκαναν οι παλιοί φεουδάρχες, να δίνει σε όποιον θέλει, ό,τι θέλει. Αυτά θέλει ο κ. Βουρλούμης, αυτό θέλουν οι τραπεζίτες και δυστυχώς η Κυβέρνηση τους κάνει το χατίρι.
      Στο άρθρο 10 είναι η περιβόητη προκαταβολή του φόρου, η αύξηση της προκαταβολής. Ευτυχώς  για το σημείο αυτό την Παρασκευή είχαμε εδώ συζήτηση για τις τράπεζες, με αφορμή μία επερώτηση που είχαν καταθέσει οι Βουλευτές του ΠΑ.ΣΟ.Κ.. Ήταν εδώ ο κ. Αλογοσκούφης και μπορέσαμε να διαλευκάνουμε επιτέλους αυτό το μυστήριο και να δούμε περί τίνος πρόκειται. Όπως, λοιπόν, ομολόγησε ο κ. Αλογοσκούφης, η υπόθεση είναι πολύ απλή. Η Κυβέρνηση της Νέας Δημοκρατίας, αντί να καταργήσει το σκανδαλώδη νόμο του 2002, ο οποίος ονόμαζε συγχωνεύσεις τις απορροφήσεις θυγατρικών εταιρειών, τον άφησε να εφαρμοστεί, επέτρεψε στις τράπεζες να τον εφαρμόσουν –καταχρηστικά είπε ο Υπουργός- πραγματοποίησαν τεράστια κέρδη οι τράπεζες μ' αυτό το φορολογικό τέχνασμα και γι’ αυτό το λόγο είπε ο κ. Αλογοσκούφης, «ε, να τους πάρουμε και καμιά δραχμή». Τους αύξησε το συντελεστή παρακράτησης. 
      Αυτή είναι η αντιολιγαρχική πολιτική της Νέας Δημοκρατίας για την οποία μας έβγαζε εδώ κορώνες –να μου επιτραπεί να πω- ο κ. Μανώλης, αλλά και αυτό είναι το όλο θέμα για το οποίο ξεσηκώθηκε το ΠΑ.ΣΟ.Κ., χωρίς ίσως να γνωρίζουν και αυτοί, γιατί ακριβώς πρόκειται. Εδώ, λοιπόν, πρόκειται για μία συναλλαγή. Έδωσε η Κυβέρνηση πολλά στις τράπεζες και προσπαθεί να τους πάρει λίγα. Όχι να τους πάρει, να πάρει γρηγορότερα αυτά που είναι να δώσουν. 
      Κύριε Πρόεδρε, εμείς  αυτό το νομοσχέδιο, όχι απλώς το καταψηφίζουμε, αλλά θεωρούμε ότι είναι παράδειγμα προς αποφυγήν. Σοβαρά θέματα περνούν, χωρίς ουσιαστική επίγνωση και συζήτηση. Σοβαρά θέματα τίθενται, υπό τη  μορφή εμβόλιμων άρθρων ή τροπολογιών και δυστυχώς και επί της ουσίας όλα αυτά τα άρθρα είναι σε μία κατεύθυνση. Δεν υπηρετούν το κοινωνικό σύνολο, δεν υπηρετούν το δημόσιο συμφέρον, εξυπηρετούν επιμέρους συμφέροντα και ομάδες συμφερόντων. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, θέλω να ανακοινώσω προς το Σώμα ότι από τα κάτω θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους ειδικούς χώρους του Μεγάρου της Βουλής των Ελλήνων, τριάντα τρία μέλη του Συλλόγου Γάλλων Εξωτερικού. 
      Τους καλωσορίζουμε.
      (Χειροκροτήματα απ’ όλες τις πτέρυγες της Βουλής)
      Εισερχόμαστε στον κατάλογο των ομιλητών.
      Πρώτος έχει εγγραφεί για να ομιλήσει ο κ. Γείτονας, ο οποίος έχει και το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κύριε Πρόεδρε, νομίζω ότι η Κυβέρνηση δείχνει και σήμερα ότι ζει στον κόσμο της. Άκουσα τον Εισηγητή της Πλειοψηφίας να διαμαρτύρεται και να μιλάει για μαύρη προπαγάνδα του ΠΑ.ΣΟ.Κ. όσον αφορά την οικονομία. Μα, σήμερα, ειδικά κύριε συνάδελφε; Χρειάζεται μεγάλο πολιτικό θράσος σε αυτήν τη συγκυρία της αποκάλυψης της μεγάλης πολιτικής απάτης της απογραφής σας, να μιλάτε για μαύρη προπαγάνδα του ΠΑ.ΣΟ.Κ.. Σας τα είχαμε πει, δε μας ακούσατε και ήρθε τώρα με τη βούλα της EUROSTAT ο κόλαφος. Και για ποια μαύρη προπαγάνδα μιλάτε, κύριε συνάδελφε; Ειλικρινά γιατι, ενοχληθήκατε με τη μαύρη βίβλο; Μα, στη διετία «οι μέρες και τα έργα σας» είναι βίβλος αναξιοπιστίας, ανικανότητας και αναλγησίας. Δε γράψαμε εμείς τη βίβλο, εσείς τη γράψατε με τις πράξεις και παραλείψεις σας. Εμείς απλά την τυπώσαμε. Άλλωστε ο ελληνικός λαός νιώθει στο πετσί του τη μαύρη πια αλήθεια από τα δύο χρόνια της πολιτικής σας.
      Όσον αφορά, κύριε Πρόεδρε, τα άρθρα που αφορούν την ενσωμάτωση των οδηγιών -αναφέρομαι στην οδηγία για το κοινό φορολογικό καθεστώς για μητρικές και θυγατρικές εταιρείες και στην άλλη οδηγία για την αμοιβαία συνδρομή στον τομέα της φορολογίας- δεν έχω πραγματικά να προσθέσω κάτι, πέραν των όσων επεσήμανα στην ομιλία μου επί της αρχής, όπου εξέφρασα και τις επιφυλάξεις μου. Περιμένω, όμως, κύριε Υπουργέ, μια απάντησή σας. Είχα ρωτήσει, εάν υπάρχει μελέτη ή έστω εκτίμηση της Κυβέρνησης ή των υπηρεσιών για τους κινδύνους για την ελληνική οικονομία από την εφαρμογή της οδηγίας που ενσωματώνουμε. Αναφέρομαι στην οδηγία 90435 που αφορά τα θέματα φορολογίας, σε σχέση με μητρικές και θυγατρικές εταιρείες. 


      Είχα κάνει αυτό το ερώτημα γιατί πραγματικά είναι ορατός ο κίνδυνος μιας «τεχνητής κινητικότητας» στις έδρες των εταιρειών για λόγους φοροδιαφυγής ή φοροαποφυγής.
      Τέλος, κύριε Πρόεδρε, όσον αφορά το άρθρο 10. Είναι ένα χαρακτηριστικό, όπως είπα και στην ομιλία μου επί της αρχής, παράδειγμα ασυνέπειας της Κυβέρνησης. Πού είναι τα μεγάλα σας λόγια για φορολογική σταθερότητα; Πρόκειται για φορολογικό αιφνιδιασμό. 
      Μετά την ψήφιση του προϋπολογισμού, χωρίς να αναφέρονται τα αντίστοιχα έσοδα στον προϋπολογισμό, έρχεστε με τροπολογία η οποία έγινε το άρθρο 10 –τροπολογία που καταθέσατε στην Επιτροπή- ουσιαστικά να επισπεύσετε την είσπραξη φόρων περίπου μισού εκατομμυρίου ευρώ. Και το κόστος οι μεγάλες εταιρείες, όπως ειπώθηκε και από τους εκπροσώπους τους, θα μετακύλησαν στην αγορά, στον καταναλωτή, δεν υπάρχει καμία αμφιβολία. Εκείνοι που θα το πληρώσουν επομένως στην προκειμένη περίπτωση είναι πάλι οι καταναλωτές, τα νοικοκυριά. Αυτό είναι το αποτέλεσμα της ρύθμισης. Και τα άλλα λόγια, τα ερωτήματα με ποιους είμαστε, αν είμαστε με τους τραπεζίτες ή όχι, είναι φληναφήματα, δεν μας αγγίζουν. 
      Το μεν κόστος, λοιπόν, από αυτή την αιφνιδιαστική ρύθμιση θα μετακυλησθεί μέσω των τιμών, στα νοικοκυριά και από την άλλη μεριά, πέρα από τις μεγάλες επιχειρήσεις, υπάρχουν οι μικρομεσαίες επιχειρήσεις, δεκάδες, χιλιάδες μικρομεσαίες επιχειρήσεις, που θα πληρώσουν, έχουν φτάσει πλέον στα όρια, υποφέρουν, η αγορά ασφυκτιά. Έχετε ξεκινήσει φοροεπιδρομή εναντίον των μικρομεσαίων επιχειρήσεων και τελικά τις επιβαρύνετε και με αυτήν την προείσπραξη φόρου. 
      Αυτή είναι η αληθής ερμηνεία όσον αφορά τις επιπτώσεις του άρθρου 10 και μην κάνετε πως δεν καταλαβαίνετε. Βαρύνονται νοικοκυριά και μικρομεσαίοι.
      Κύριε Πρόεδρε, δεν θα πάρω άλλο χρόνο. Είχα την εντύπωση ότι οι τροπολογίες θα συζητιούνταν μαζί, αφού όμως θα συζητηθούν χωριστά θα μας δοθεί η ευκαιρία να πούμε περισσότερα, όσον αφορά την αποτυχημένη πραγματικά οικονομική πολιτική της Κυβέρνησης.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Γείτονα.
      Ο κύριος Αγοραστός έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριε Υπουργέ,  κυρίες και κύριοι συνάδελφοι, κύριε συνάδελφε της Αξιωματικής Αντιπολίτευσης θα ήθελα να σας γνωστοποιήσω, αν και πιστεύω ότι το γνωρίζετε επειδή είσαστε ενημερωμένος, την αξιολόγηση και την γνωμοδότηση του Συμβουλίου Υπουργών Οικονομικών για το επικυροποιημένο πρόγραμμα σταθερότητας και  ανάπτυξης της Ελλάδος της περιόδου 2005-2008 και να σας πω ότι είναι θετικές και δικαιώνουν  πλήρως τις επιλογές της Κυβέρνησης του Καραμανλή και την οικονομική πολιτική της Κυβέρνησης. Μάλιστα το Συμβούλιο προτρέπει την Ελλάδα να υλοποιήσει όλες τις διαρθρωτικές μεταρρυθμίσεις που έχει εξαγγείλει, κάτι που θα οδηγήσει και στην αντιμετώπιση του υπερβολικού ελλείμματος, που εσείς δημιουργήσατε, ως το τέλος του 2006. 
    Επιπλέον δεν ζητείται από την Κυβέρνηση να λάβει νέα πρόσθετα μέτρα παρά να παραμείνει προσηλωμένη στο στόχο για την εξάλειψη των δημοσιονομικών ελλειμμάτων μέσα στην πορεία του χρόνου με παράλληλη ενίσχυση της ανάπτυξης -που το κάνει η σημερινή Κυβέρνηση, με διπλάσιο ρυθμό ανάπτυξης- και της απασχόλησης και της κοινωνικής συνοχής. 
    Δεν είχα σκοπό να αναφερθώ στην απογραφή αλλά θέλω να σας θυμίσω επειδή το θίξατε και επειδή αισθάνεστε δικαιωμένοι ότι εσείς, κύριοι, δεν εμφανίζατε τις αμυντικές δαπάνες ούτε κατά την παραλαβή ούτε κατά την πληρωμή. Συνεπώς κρύπτατε τις δαπάνες αυτές και δεν τις εμφανίζατε ποτέ. Άρα μην αισθάνεστε δικαιωμένοι. Άλλωστε και ο κ. Χριστοδουλάκης παραδέχεται στη χθεσινή εφημερίδα «ΝΕΑ» ότι οι στρατιωτικές δαπάνες που δεν ανέγραψε το ΠΑ.ΣΟ.Κ. την περίοδο 1999-2003 φτάνουν τα 8.000.000.000 ευρώ. 
    Τι σκοπεύατε να κάνετε; Σας το έχουμε πει πολλές φορές. Εσείς είχατε στήσει μια καλοστημένη παγίδα και αν δεν γινόταν η απογραφή θα καλούταν σήμερα η Κυβέρνηση της Νέας Δημοκρατίας να εγγράψει όλες αυτές τις δαπάνες οπότε να εμφανίσει υπερβολικό και δημοσιονομικό έλλειμμα. Συνεπώς δεν πέτυχε η παγίδα σας γι’ αυτό και σήμερα ανησυχείτε, γι’ αυτό και αγωνιάτε και γι’ αυτό θορυβείτε για να δημιουργήσετε κάποια ενέργεια. Δυστυχώς αυτή η ενέργεια είναι αρνητική γιατί εσείς είστε εκείνοι που τη δημιουργήσατε. Είστε υπόλογοι στον ελληνικό λαό κυρίως για το τεράστιο δημόσιο χρέος που αφήσατε πίσω σας αλλά είστε και  υπόλογοι γιατί υποθηκεύσατε με το χρέος αυτό τις μελλοντικές γενεές. 
    Αν θέλετε να κάνουμε και λίγη αριθμητική να σας πω ότι η μεταβολή του δημοσίου χρέους αποτελεί τον πλέον αξιόπιστο δείκτη για το έλλειμμα ανεξαρτήτως μεθοδολογίας. Η πραγματικότητα για το έλλειμμα, όπως φαίνεται και τη βλέπουμε, δεν αλλάζει. Γιατί μπορεί να λέγατε ότι το 2003 το δημόσιο χρέος το μειώσατε, ότι το 2002 σε ονομαστικές τιμές ήταν 142,37 δις ευρώ και το 2003 το μειώσατε από 111,6 σε 108,8, στην πραγματικότητα αυξήσατε το δημόσιο χρέος γιατί από 142.000.000.000 πήγατε σε 154.000.000. Συνεπώς ο πλέον αξιόπιστος δείκτης είναι εκείνος του δημοσίου χρέους και όχι τόσο του δημόσιου ελλείμματος τον οποίο θέλετε να παρουσιάζετε. 
    Πάντως εγώ θα σας παραπέμψω σε αυτό που πολύ εύστοχα γράφει σήμερα ο κ. Νικολάου στην «ΚΑΘΗΜΕΡΙΝΗ» μ’ αυτές τις αιτιάσεις και τις αιτιολογίες με τις οποίες προσπαθείτε να καλύψετε τα παρελθοντικά σας πεπραγμένα όσον αφορά στην οικονομική πολιτική το μόνο βέβαιο, όπως γράφει, είναι ότι «η μύτη των παιδιών του Τζεπέτο συνεχίζει να μεγαλώνει».
    Κυρίες και κύριοι συνάδελφοι, να συζητήσουμε για το νομοσχέδιο. Το συζητούμενο νομοσχέδιο προσαρμόζει τη νομοθεσία μας σε υφιστάμενες κοινοτικές οδηγίες και ρυθμίζει πρακτικά ζητήματα που απαιτούν άμεση αντιμετώπιση. Περιλαμβάνει ουσιαστικά τέσσερα κεφάλαια από τα οποία τα τρία συνιστούν εναρμόνιση με συγκεκριμένες κοινοτικές οδηγίες ενώ οι διατάξεις του άρθρου 7 του κεφαλαίου 4 προέκυψαν λόγω της ανάγκης αντιμετώπισης προσφυγών και αναφορών που έχουν γίνει κατά της χώρας μας στην Ευρωπαϊκή Ένωση. 
    Τέλος στα άρθρα 9 και 10 έχουν ενσωματώσει διατάξεις για το Ταμείο Παρακαταθηκών και Δανείων και για την αύξηση των συντελεστών προκαταβολής του φόρου εισοδήματος. 
    Όσον αφορά στις διατάξεις που υπάρχουν και στις διαφορές μας στο άρθρο 9 του κεφαλαίου 4. Προβλέπεται η συμπλήρωση της ειδικής νομοθεσίας για την παροχή στεγαστικών δανείων από το Ταμείο Παρακαταθηκών και Δανείων. Η ρύθμιση αυτή κρίνεται αναγκαία για την διασφάλιση των δικαιωμάτων του ταμείου με τρόπο εύχρηστο και αποτελεσματικό. Ο στόχος είναι η ενίσχυση της στεγαστικής πολιτικής του ταμείου προς τους δημοσίους υπαλλήλους και τους λοιπούς δικαιούχους. 
      Επιπλέον, περιλαμβάνεται η διάταξη με την οποία το Ταμείο Παρακαταθηκών και Δανείων μπορεί να προβαίνει σε ορισμένες χρηματοπιστωτικές πράξεις που αποσκοπούν στην πιστωτική του ενίσχυση και στη βελτίωση της εξωτερικής του αξιολόγησης.
      Με το άρθρο 10 του κεφαλαίου 4 αυξάνεται από 55% σε 65% το ποσοστό προκαταβολής των ημεδαπών ανωνύμων εταιρειών και εταιρειών περιορισμένης ευθύνης και των υπόλοιπων νομικών προσώπων της παραγράφου 1 του άρθρου 101 του ν.2238/94. Ειδικά για τις τραπεζικές ημεδαπές ανώνυμες εταιρείες και τα υποκαταστήματα αλλοδαπών τραπεζών που λειτουργούν νόμιμα στην Ελλάδα το ποσοστό προκαταβολής αυξάνεται από 60% σε 80%.
      Ακούσαμε τις τοποθετήσεις όλων των συναδέλφων της Αντιπολίτευσης τόσο στην επιτροπή όσο και στην Ολομέλεια και σήμερα. Θέλω να υπογραμμίσω τα εξής: Από τη μια μεριά, μας κατηγορείτε για προνομιακή μεταχείριση των επιχειρήσεων, επειδή μειώσαμε τους φορολογικούς συντελεστές, και από την άλλη, μας μέμφεσθε σήμερα ότι αιφνιδιάζουμε φορολογικά τις επιχειρήσεις και ότι στην πράξη με αυτήν την αύξηση της προκαταβολής ακυρώνουμε τη μείωση των φορολογικών συντελεστών. Δεν είναι έτσι, αγαπητοί συνάδελφοι της Αντιπολίτευσης. Να αποφασίσετε: Θέλετε να στηριχθεί ή όχι η επιχειρηματική δραστηριότητα που δημιουργεί ανάπτυξη και νέες θέσεις εργασίας; Αυτό είναι ένα βασικό πολιτικό ερώτημα στο οποίο πρέπει να δώσετε ξεκάθαρη απάντηση.
      Θέλω βέβαια να σας πω ότι δεν αιφνιδιάζουμε φορολογικά τις επιχειρήσεις ούτε ακυρώνουμε στην πράξη τη μείωση των φορολογικών συντελεστών. Εσείς το κάνατε το 1998 επί υπουργίας του κ. Παπαντωνίου με το ν.2579/98, ο οποίος είχε και αναδρομική ισχύ για εισοδήματα από το 1997, και την προκαταβολή την αυξήσατε από 50% σε 55%. Και χαρακτηριστικό εκείνης της αύξησης της προκαταβολής ήταν ότι έγινε για όλους ανεξαιρέτως τους φορολογούμενους: φυσικά πρόσωπα, ατομικές επιχειρήσεις, ελεύθερους επαγγελματίες, προσωπικές εταιρείες και νομικά πρόσωπα μη κερδοσκοπικού χαρακτήρα. 
      Αντίθετα, εμείς κάνουμε αύξηση προκαταβολής φόρου μόνο για τα νομικά πρόσωπα του άρθρου 101 του Κώδικα Φορολογίας Εισοδήματος. Και βέβαια, αυτή η αύξηση της προκαταβολής του φόρου που θα καταβληθεί σε οκτώ ισόποσες μηνιαίες δόσεις μέχρι το τέλος του 2006 αποτελεί πράγματι μία προσωρινή εκταμίευση διαθεσίμων από την επιχείρηση. Το ποσό αυτό της προκαταβολής θα συμψηφισθεί αμέσως τον επόμενο χρόνο. 
      Αγαπητοί συνάδελφοι, αυτό το κάνουμε, για να υπάρξει εναρμόνιση σε σχέση με αυτά που ισχύουν στην Ευρώπη, γιατί θέλουμε να εξομαλυνθεί ομαλά η διαφορά που υπάρχει στην προκαταβολή φόρου ανάμεσα στα νομικά πρόσωπα και τους μισθωτούς, αφού στους μισθωτούς υπάρχει παρακράτηση φόρου που πολλές φορές φθάνει ως 100%. Επίσης, σ’ αυτήν την περίπτωση πρέπει να πούμε ότι ισχύει η ευεργετική μεταχείριση των νέων επιχειρήσεων που ιδρύονται από 1.1.2005 και μετά, δηλαδή μείωση κατά 50% του συντελεστή προκαταβολής φόρου και τα τρία οικονομικά έτη της δραστηριότητάς τους. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Κυρίες και κύριοι συνάδελφοι, η συνάδελφος Βουλευτής κ. Νόρα Κατσέλη ζητεί από τη Βουλή να της εγκριθεί η άδεια απουσίας της από τις εργασίες της Βουλής για το διάστημα από 15.3.2006 μέχρι 16.3.2006 λόγω μετάβασής της στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Το λόγο έχει ο κ. Μπουγάς.
      ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε.
      Κύριε Πρόεδρε, κύριοι συνάδελφοι, είναι γεγονός ότι η διαφοροποίηση των εθνικών φορολογικών διατάξεων, οι οποίες διέπουν τις σχέσεις μεταξύ των μητρικών και των θυγατρικών εταιρειών που βρίσκονται σε διαφορετικά κράτη-μέλη της Ευρωπαϊκής Ένωσης, καθώς επίσης και η δυσμενέστερη μεταχείρισή τους σε σχέση με τις εταιρείες οι οποίες βρίσκονται στο ίδιο κράτος-μέλος δυσχεραίνει τη συνεργασία όχι μόνο μεταξύ των κρατών αλλά και μεταξύ των εταιρειών και νοθεύει τον ελεύθερο ανταγωνισμό, ο οποίος πρέπει να υπάρχει εντός των χωρών της Ευρωπαϊκής Ένωσης. Θεωρώντας ότι οι συνενώσεις εταιρειών διαφορετικών κρατών-μελών συντελούν στην εμπέδωση και στην ομαλή λειτουργία της Κοινής Αγοράς, το Συμβούλιο εξέδωσε το 1990 την οδηγία 435 και θέσπισε ένα κοινό φορολογικό καθεστώς για τις μητρικές και θυγατρικές εταιρείες διαφορετικών κρατών-μελών. Με βάση αυτό το πλαίσιο, βελτιώνουμε μέσω  της oδηγίας 123/2003, η οποία ενσωματώνεται στο εθνικό μας δίκαιο, το κοινό αυτό και ήδη υφιστάμενο φορολογικό καθεστώς και ενσωματώνουμε νεώτερες εξελίξεις του Ευρωπαϊκού Εταιρικού Δικαίου.
    Με την εγγραφή της οδηγίας  επεκτείνεται, εκτός των άλλων, το κοινό φορολογικό καθεστώς, μειώνεται σταδιακά από 25% σε 10% το ελάχιστο ποσοστό συμμετοχής μιας εταιρείας για να θεωρηθεί ως μητρική, θυγατρική ή εγγονή και οριοθετείται η έννοια της μόνιμης εγκατάστασης της εταιρείας, καθώς επίσης περιέχεται ειδική ρύθμιση για τις θεωρούμενες ως διαφανείς εταιρείες.
    Κύριε Πρόεδρε, κατά τη συζήτηση επί των άρθρων αναπτύχθηκε ένας προβληματισμός από τους συναδέλφους σχετικά με τη δυνατότητα καταχρηστικής επιλογής του κράτους-μέλους που δίδει την ευνοϊκότερη φορολογική μεταχείριση με κατάλληλη διαρρύθμιση του εταιρικού ομίλου. Νομίζω ότι το ενδεχόμενο αυτό αντιμετωπίζεται όχι μόνο από τη συζητούμενη οδηγία, αλλά και από την προηγούμενη, την 435/1990, η οποία περιλαμβάνει διατάξεις για την αντιμετώπιση αυτού του ενδεχομένου.
    Η oδηγία του 1990 διευκρινίζει ότι δεν εμποδίζεται η εφαρμογή των εθνικών διατάξεων ή διατάξεων διεθνών συμβάσεων, που είναι αναγκαίες για να αποφεύγονται φορολογικές απάτες και καταχρήσεις. Αυτή η παραπομπή στην ήδη ενσωματωθείσα oδηγία 435 δίδει απάντηση και στον προβληματισμό που ανέπτυξε ο εισηγητής του ΠΑΣΟΚ, ότι τάχα δεν γίνεται παραπομπή σε διατάξεις οι οποίες προβλέπουν αδικήματα καταχρήσεων και απάτης.
    Η δεύτερη διάταξη η οποία περιορίζει το εύρος του κινδύνου, είναι η ευρισκόμενη στο συζητούμενο σχέδιο νόμου που περιορίζει τον εκπιπτόμενο φόρο σε συνάρτηση προς το ποσό του φόρου που αναλογεί στο ίδιο εισόδημα στην Ελλάδα. 
    Με το κεφάλαιο Β’ του συζητούμενου σχεδίου νόμου ενισχύεται η διαδικασία αμοιβαίας διοικητικής συνδρομής των κρατών-μελών στον τομέα της άμεσης φορολογίας.
    Ωστόσο, η αποτελεσματικότερη αντιμετώπιση της καταχρηστικής εκμετάλλευσης των διαφορετικών συντελεστών φορολογίας των επιχειρήσεων στα κράτη-μέλη της Ευρωπαϊκής Ένωσης μπορεί να επιτευχθεί, κύριε Υπουργέ, με την εισαγωγή ενός ελάχιστου ποσοστού φορολογίας των επιχειρήσεων, η προς τα κάτω παραβίαση του οποίου θα δημιουργούσε προϋποθέσεις επιβολής κυρώσεων στα κράτη-μέλη που το παραβιάζουν. Διότι είναι πραγματικά οξύμωρο –αναφέρθηκε και από τον αγορητή του Συνασπισμού- ορισμένα κράτη-μέλη να απαιτούν από τη μια μεριά περισσότερους πόρους από την Ευρωπαϊκή Ένωση, από τον κοινοτικό προϋπολογισμό, και από την άλλη να υπονομεύουν με φορολογικές ελαφρύνσεις τη φορολογική τους βάση, παρέχοντας ιδιαίτερα χαμηλούς συντελεστές στη φορολόγηση των επιχειρήσεων.
    Αυτή η πρόταση έχει γίνει και από το χριστιανοδημοκράτη Υπουργό Οικονομίας της Γερμανίας, ο οποίος έχει ήδη δηλώσει ότι η επερχόμενη Γερμανική Προεδρία θα αναλάβει σχετική πρωτοβουλία.
    Κατά τα λοιπά και με βάση αυτές τις παρατηρήσεις νομίζω ότι τα συζητούμενα άρθρα του νομοσχεδίου αποτελούν εναρμόνιση της εθνικής μας νομοθεσίας προς τις διατάξεις του ευρωπαϊκού δικαίου και συμπληρώνουν κάποια κενά σε ό,τι αφορά τον τελωνειακό κώδικα.
    Κύριε Πρόεδρε, επιτρέψτε μου να πω δύο λόγια για το ζήτημα το οποίο έχει ανακύψει και αφορά το πώς καταγράφονται οι στρατιωτικές δαπάνες. Είναι ένα ζήτημα το οποίο έχει ανακινήσει το ΠΑΣΟΚ. 
    Πράγματι υπάρχουν δύο επιλογές. Η μία είναι να δηλώνονται, να εγγράφονται οι στρατιωτικές δαπάνες όταν το κράτος πληρώνει τις συγκεκριμένες δαπάνες ή όταν παραλαμβάνει, τμηματικά, το στρατιωτικό εξοπλισμό. 
    Το ΠΑ.ΣΟ.Κ. τι έκανε, κύριοι συνάδελφοι; Απέφευγε να συμμορφωθεί και προς τον ένα και προς τον άλλο τρόπο. Δηλαδή, ούτε τον ένα τρόπο είχε επιλέξει ούτε τον άλλο με αποτέλεσμα να μην εμφανίζονται τα ποσά τα οποία πλήρωνε η ελληνική κυβέρνηση, το ελληνικό κράτος για τις στρατιωτικές δαπάνες, με ό,τι αυτό συνεπάγεται. Αυτό, λοιπόν, αποτελούσε μία απόκρυψη, την οποία εμφάνισε, την οποία αποκάλυψε η απογραφή. Και προ του κινδύνου να αποκαλυφθεί και το μέγεθος αυτής της απατηλής πολιτικής ενέργειας του ΠΑ.ΣΟ.Κ., έρχεται σήμερα να ψέξει την Κυβέρνηση όχι για κάτι το οποίο όφειλε να κάνει και δεν έκανε, αλλά επειδή πρόσφατα η EUROSTAT διευκρινίζει τι πρέπει να γίνεται από το 2005 και μετά. Μάλιστα, αποτελεί οδηγία προς την ελληνική Κυβέρνηση να εγγράφονται οι δαπάνες κατά τη στιγμή που γίνεται τμηματικά η παραλαβή των στρατιωτικών εξοπλισμών. 
    Μέχρι σήμερα, κύριε Πρόεδρε, ακολουθείτο η εξής τακτική: Αν είχαμε να παραλάβουμε, ας πούμε, πενήντα κομμάτια από ένα ενιαίο εξοπλιστικό πρόγραμμα, η κυβέρνηση του ΠΑ.ΣΟ.Κ. ενδεχομένως ενέγραφε το ποσό με την οριστική παραλαβή και των πενήντα κομματιών, δηλαδή του συνόλου του εξοπλισμού. Αντιλαμβάνεται, λοιπόν, κανείς το μέγεθος του προβλήματος το οποίο δημιούργησαν για την ελληνική οικονομία. 
    Αυτοί οι οποίοι επισώρευσαν προβλήματα -που καλείται η σημερινή Κυβέρνηση να αντιμετωπίσει- δεν έχουν ασφαλώς κανένα δικαίωμα να ομιλούν για μαύρες τρύπες και για αποκρύψεις από την παρούσα Κυβέρνηση.
    Ευχαριστώ πολύ, κύριε Πρόεδρε.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
    Ο κ. Σγουρίδης έχει το λόγο.
    ΠΑΝΑΓΙΩΤΗΣ ΣΓΟΥΡΙΔΗΣ: Κύριοι συνάδελφοι, πριν αναφερθώ στα άρθρα του νομοσχεδίου, θα κάνω τρία σχόλια σ’ αυτά που ακούστηκαν στην Αίθουσα από τους Βουλευτές της Συμπολίτευσης.
    Το πρώτο σχόλιό μου έχει να κάνει ως προς αυτά τα οποία είπε ο εισηγητής της Πλειοψηφίας για τη μαύρη προπαγάνδα του ΠΑ.ΣΟ.Κ. σε σχέση με την απογραφή. Δεν θα αναφερθώ στην EUROSTAT, κύριοι συνάδελφοι, που λέει ότι είναι δυνατόν να υπάρχει εθνικολογιστική καταγραφή των δαπανών για τις στρατιωτικές ανάγκες, αλλά θα αναφερθώ στην έκθεση του Ελεγκτικού Συνεδρίου, η οποία σημειώνει ότι κατά την εκτέλεση του προϋπολογισμού του 2004 η Κυβέρνηση της Νέας Δημοκρατίας ακολούθησε την πρακτική των μεθόδων που ακολουθήθηκαν από την κυβέρνηση του ΠΑ.ΣΟ.Κ. των ετών 2003 και 2002. Και λέει συγκεκριμένα και σας το διαβάζω επί λέξει: «Η ανωτέρω πρακτική της μη εμφανίσεως των ανωτέρω εσόδων και εξόδων στον προϋπολογισμό του κράτους και κατ’ επέκταση και στον απολογισμό αυτού, κατά το οικονομικό έτος που πραγματοποιούνται, φέρεται να ακολουθήθηκε από το Γενικό Λογιστήριο του Κράτους με την αιτιολογία ότι η προμήθεια των εξοπλιστικών συστημάτων γίνεται σταδιακά και συνεπώς δε δύναται να συγκεντρωθούν τα νόμιμα δικαιολογητικά για την εμφάνιση των πληρωμών αυτών στα έξοδα του προϋπολογισμού πριν από την ολοκλήρωση της σχετικής προμήθειας». Αυτά λέει το Ελεγκτικό Συνέδριο για τον απολογισμό του 2004 που έκανε η Νέα Δημοκρατία και τις δαπάνες που έκανε η Νέα Δημοκρατία.
    Το δεύτερο σχόλιό μου. Επαίρονται οι Βουλευτές της Συμπολιτεύσεως για τη γνωμοδότηση του Συμβουλίου Υπουργών Οικονομικών για την αξιολόγηση της ελληνικής οικονομίας. 
    Ένα θα σας πω, κύριοι συνάδελφοι, ότι οι αποφάσεις του Συμβουλίου Υπουργών Οικονομικών είναι πολιτικές αποφάσεις. Είναι αποφάσεις που κρίνονται και από άλλα χαρακτηριστικά, κρίνονται και από άλλες σκοπιμότητες. Δεν είναι απόφαση που έχει μόνο οικονομική βαρύτητα.
    Το τρίτο σχόλιό μου. Είπε ο κ. Αγοραστός ότι αδιάψευστος μάρτυρας για την οικονομία είναι το δημόσιο χρέος. Σαφώς είναι το δημόσιο χρέος. Σας ερωτώ, λοιπόν: Οι δαπάνες για τα εξοπλιστικά ως προκαταβολές, του 1999, του 2000, του 2001, του 2002 και του 2003, δηλαδή τα 8.686.000 ευρώ είναι καταγεγραμμένα στο δημόσιο χρέος; Είναι καταγεγραμμένα. Κατά πόσο λοιπόν λέτε ότι είχαν αποκρυφτεί και δεν παρουσιάστηκαν σε καμία περίπτωση;
    Έρχομαι τώρα στο νομοσχέδιο. Στα κεφάλαια 1 και 2 κατά βάση τι γίνεται, κύριοι συνάδελφοι; Ενσωματώνουμε τις τροποποιήσεις που επήλθαν στην οδηγία 90/435 των Ευρωπαϊκών Κοινοτήτων και στην οδηγία 77/799 της τότε Ευρωπαϊκής Ένωσης. Ήδη αυτές οι οδηγίες είναι νόμοι του κράτους και μάλιστα η πρώτη με αριθμό 2578/1998 και η δεύτερη με αριθμό 1914/1990. Επ’ αυτών των οδηγιών και των τροποποιήσεων έχω να κάνω το εξής σχόλιο:
      Οι πολυεθνικές επιχειρήσεις στην Ευρωπαϊκή Ένωση τυγχάνουν μέσω των θυγατρικών τους εταιρειών τη δυνατότητα να επιλέγουν χαμηλότερη φορολογία εκεί που τους συμφέρει και μπορούν να διαλέγουν τη χώρα όπου θα φορολογηθούν ή θα μεταφέρουν τα κέρδη τους ή θα συμψηφίσουν κέρδη και ζημίες. Αυτό κατά βάση οδηγεί σε ένα «ευρωπαϊκό ντάμπινγκ» και ανοίγει ένα φορολογικό ανταγωνισμό στις χώρες της Ευρωπαϊκής Ένωσης. Δεν είναι δυνατόν να το αποφύγουμε γι’ αυτό και το ενσωματώνουμε και το ψηφίσαμε. Όμως, οφείλω να πω ότι είναι το ανάποδο της οδηγίας Μπόλκενσταϊν. Ωφελεί τις πολυεθνικές εταιρείες στην Ευρωπαϊκή Ένωση ενώ αντίθετα η Οδηγία Μπόλκενσταϊν κατά βάση ζημιώνει τους εργαζόμενους.
      Έρχομαι στα άλλα δύο κεφάλαια και κυρίως στα άρθρα 6 και 10 που είναι μία παραδοχή και μία ομολογία της αποτυχίας της οικονομικής πολιτικής την οποία επιλέξατε και στο θέμα των μεταρρυθμίσεων. Ειδικά για το άρθρο 6 φαίνεται πόσο εσπευσμένα προχωρήσατε στην εφαρμογή του Φ.Π.Α. για τα ακίνητα με αποτέλεσμα να δημιουργηθεί αυτό το αδιέξοδο στις πολεοδομίες, στα συμβολαιογραφικά γραφεία, στα δικηγορικά γραφεία και μια αναστάτωση γενικώς στην οικοδομή. Έρχεστε εκ των υστέρων να δώσετε παράταση μέχρι 28 Φεβρουαρίου 2006. Αυτό δείχνει πόσο εσπευσμένα προχωρήσατε σε αυτό το μέτρο χωρίς να υπάρχει μία εξομάλυνση, ένας διάλογος, ώστε να ομαλοποιηθούν τα θέματα στην αγορά των ακινήτων.
      Στο άρθρο 10 τώρα κατά βάση στην εναγώνια προσπάθειά σας να αυξήσετε τα έσοδα του κράτους προχωρείτε να βρείτε λεφτά και με εσωτερικό δανεισμό. Διότι η αύξηση των συντελεστών προκαταβολής του φόρου εισοδήματος ουσιαστικά είναι ένας εσωτερικός δανεισμός. Δανείζεστε εσωτερικά τώρα γιατί τα έχετε ανάγκη με την προϋπόθεση αργότερα να τα συμψηφίσετε. Όμως, ο νόμος θα ισχύσει για το 2007 και για το 2008. Αυτή η ανάγκη ξεκίνησε από την απογραφή. Ήταν μια άστοχη επιλογή που αύξησε το δημόσιο έλλειμμα στο 6,6%. Μέσα από αυτήν την αύξηση ξεκίνησε η διαδικασία της επιτήρησης για την ελληνική οικονομία, το «ψαλίδισμα» των μισθών και των συντάξεων και οδηγηθήκαμε στο αδιέξοδο στο οποίο βρισκόμαστε σήμερα.
      Οι άστοχες επιλογές σας κύριοι της Νέας Δημοκρατίας είναι αυτές που οδήγησαν στο «ψυγείο» την ελληνική οικονομία. Αυτό το πληρώνει κατά βάση ο ελληνικός λαός. Θα φανεί από την τροπολογία που θα συζητήσουμε στο δεύτερο μέρος της συζήτησής μας για την εισοδηματική πολιτική της Κυβέρνησης που είναι κάτω του πληθωρισμού.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Σκρέκας έχει το λόγο.
      ΘΕΟΔΩΡΟΣ ΣΚΡΕΚΑΣ: Κύριε Πρόεδρε, συζητείται σήμερα στην Ολομέλεια της Βουλής το νομοσχέδιο που αφορά ρυθμίσεις στο φορολογικό καθεστώς των συνδεδεμένων εταιρειών και άλλες ρυθμίσεις. Είναι ένα νομοσχέδιο που ουσιαστικά έρχεται να ενσωματώσει δύο οδηγίες της Ευρωπαϊκής Ένωσης στο εθνικό δίκαιο. Η μία οδηγία είναι η 2003/123 σχετικά με το κοινό φορολογικό καθεστώς θυγατρικών και μητρικών εταιρειών. Η δεύτερη οδηγία είναι η 2004/56 σχετικά με την αμοιβαία διοικητική συνδρομή των κρατών-μελών της Ευρωπαϊκής Ένωσης στον τομέα της άμεσης φορολογίας.
      Το τρίτο κεφάλαιο αναφέρεται σε φορολογικές διατάξεις όπως και το τέταρτο κεφάλαιο. Αυτές οι διατάξεις ουσιαστικά έχουν το χαρακτήρα διόρθωσης και συμπλήρωσης προηγούμενων νομοσχεδίων.
      Είναι νόμοι του φορολογικού μας συστήματος, τους οποίους κληρονομήσαμε και στην εφαρμογή τους διαπιστώθηκε μια σειρά από παρενέργειες κι ερχόμαστε μέσα από αυτές τις ρυθμίσεις να τακτοποιήσουμε και να εναρμονίσουμε το φορολογικό μας σύστημα με αυτά που ισχύουν και στην Ευρωπαϊκή ‘Ένωση, ώστε απρόσκοπτα να λειτουργεί το σύστημα. 
      Το ΠΑ.ΣΟ.Κ. και στην επιτροπή αλλά και στην  Ολομέλεια άνοιξε το θέμα συνολικά της οικονομίας, ενώ θα έπρεπε να περιοριστεί σε αυτές τις οδηγίες της Ευρωπαϊκής ‘Ενωσης, οι οποίες έρχονται να ενσωματωθούν στο εθνικό μας δίκαιο και επανέφερε το θέμα της απογραφής. Δεν αντιλαμβάνονται οι συνάδελφοι του ΠΑ.ΣΟ.Κ. ότι αυτό το θέμα όσο το κρατάνε, δείχνουν την αντιπολιτευτική τους γύμνια, γιατί δεν έχουν τίποτε άλλο να αντιτάξουν σ' αυτό που καθημερινά επιχειρεί η Κυβέρνηση μέσα από το νομοθετικό της αλλά και το κυβερνητικό της έργο, ένα νομοθετικό έργο το οποίο έρχεται να θωρακίσει μια κατάσταση τραγική την οποία παρέλαβε και μέσα από αυτήν τελικά την νομοθετική θωράκιση εφαρμόζει ένα πρόγραμμα το οποίο έχει έναν σκοπό, να βελτιώσει την κατάσταση της οικονομίας μας αλλά και το επίπεδο των Ελλήνων πολιτών, το οποίο το γνωρίζουν καλά οι συνάδελφοι σε τι κατάσταση μας το παρέδωσαν. Και σήμερα χύνουν κροκοδείλια δάκρυα για το γιατί οι Έλληνες πολίτες έχουν χαμηλό εισόδημα, γιατί οι συνταξιούχοι έχουν χαμηλές συντάξεις και τα χρήματά τους δεν φθάνουν για να αντιμετωπίσουν τις οικογενειακές και ατομικές τους ανάγκες, γιατί τελικά η ακρίβεια είναι εκεί που είναι και γιατί εκεί μας την παρέδωσαν και μια σειρά άλλες αιτιάσεις τις οποίες προσπαθούν να τις χρεώσουν στην Κυβέρνηση της Νέας Δημοκρατίας. Αλλά ο ελληνικός λαός και μνήμη έχει αλλά και το πρόβλημα το ζει στο σπίτι του, στην οικογένειά του και δεν μπορεί να το ξεχάσει, έστω κι αν ήθελε τελικά να ξεφύγει από αυτό. Και βεβαίως το χρεώνει εκεί που πρέπει, σε εκείνους που δημιούργησαν το πρόβλημα. 
      Αναφέρονται στο θέμα της φορολογίας, γιατί αυξάνει η προκαταβολή του φόρου με τις ρυθμίσεις αυτές που γίνονται, μια προκαταβολή η οποία θα δώσει πρόσθετα έσοδα στο κράτος για να μπορέσει να αντιμετωπίσει αυτά που κληρονόμησε η σημερινή κυβέρνηση, για να μην προσφύγει σε εξωτερικό δανεισμό. Και βεβαίως εδώ εμφανίζεται ότι η αύξηση αυτής της προκαταβολής θα φέρει την καταστροφή στις επιχειρήσεις. Μία αύξηση η οποία είναι της τάξεως του 10% και που βεβαίως το ποσό που θα εισπραχθεί, πρώτον θα εισπραχθεί σε δόσεις αλλά το ποσό αυτό της είσπραξης είναι πολύ μικρό για κάθε έναν υπόχρεο εάν κανείς διαιρέσει τα έσοδα τα οποία προσδοκά η Κυβέρνηση από την αύξηση αυτής της προκαταβολής δια του  αριθμού των υπόχρεων. 
      Η Αντιπολίτευση θέλοντας να δημιουργήσει εντυπώσεις, εμφανίζει το ποσό αυτό που θα εισπραχθεί ότι τελικά θα επιβαρύνει την κάθε επιχείρηση, τον κάθε υπόχρεο. Βεβαίως εδώ οι ‘Έλληνες πολίτες που μας παρακολουθούν και κυρίως οι επιχειρηματίες οι υπόχρεοι αντιλαμβάνονται αυτό που και εγώ λέγω και η Κυβέρνηση με την νομοθετική αυτή παρέμβαση έρχεται τελικά να αυξήσει αυτήν την προκαταβολή, μια προκαταβολή η οποία στις άλλες ευρωπαϊκές χώρες είναι στο 100%. Και αυτό πρέπει να το αντιληφθούν οι κύριοι συνάδελφοι. Η προκαταβολή αυτή δεν είναι πρόσθετος φόρος, είναι μια προείσπραξη φόρων η οποία όμως τα επόμενα χρόνια θα συμψηφίζεται. Κατά συνέπεια η πρώτη φάση θα έχει μια επιβάρυνση στον κάθε υπόχρεο, από εκεί και πέρα όμως η προκαταβολή αυτή θα συμψηφίζεται και θα υπάρξει ισορροπία. 
      Βέβαια το ΠΑ.ΣΟ.Κ. μπήκε στην λογική της απογραφής.
       Όσο το χρησιμοποιείτε, ενισχύετε τη δική μας θέση, κύριοι συνάδελφοι, γιατί επαναλαμβάνω ότι εκτίθεστε. Και δεν το λέω γιατί λυπάμαι που επιμένετε, αλλά πρέπει να σας πούμε ότι κάτι άλλο πρέπει να κάνετε, γιατί εμείς ως Κυβέρνηση θέλουμε την Αντιπολίτευση να είναι ισχυρή, να ελέγχει το κυβερνητικό μας έργο, αλλά ουσιαστικά όχι με παραπολιτική. Γιατί το θέμα της απογραφής. Πρέπει να αντιληφθείτε ότι είναι μια καταγραφή της πραγματικότητας. 
      Σας ενοχλεί ότι κάνουμε την απογραφή  και εκτίθεται η χώρα και δεν έχει εκτεθεί η χώρα, οι Έλληνες πολίτες και η οικονομία μας εκεί που τους οδηγήσατε με τον τρόπο που πολιτευτήκατε όλα αυτά τα χρόνια; Αυτό είναι πρωτάκουστο.  Τελικά απαγορεύεται στην Κυβέρνηση που εκλέχθηκε από τον ελληνικό λαό να κάνει το αυτονόητο, δηλαδή να καταγράψει την κατάσταση που  παρέλαβε. 
      Κατά συνέπεια, κύριοι συνάδελφοι, κάτι πρέπει να κάνετε. Τα περί φοροεπιδρομής, όπως ανέφερε ο συνάδελφος πριν από λίγο στην Αίθουσα, τελικά πρέπει να μας πείτε: θεωρείτε φοροεπιδρομή την αύξηση της προκαταβολής; Από την άλλη κατηγορείτε την Κυβέρνηση γιατί μειώνει τους φορολογικούς συντελεστές.  Με ποιο τελικά είστε; Πρέπει να μας το ξεκαθαρίσετε γιατί εμείς δεν το καταλαβαίνουμε. 
      Κύριε Πρόεδρε, με αυτή τη μικρή παρέμβαση ολοκλήρωσα τις σκέψεις που είχα να καταθέσω επί του νομοσχεδίου το οποίο και ψηφίζω. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Σκρέκα, για την παρέμβασή σας. 
      Το λόγο έχει ο Υφυπουργός Οικονομίας, κ. Μπέζας. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριοι συνάδελφοι, θα ξεκινήσω και εγώ με μία σύντομη αναφορά στο θέμα της απογραφής, επειδή ετέθη προηγουμένως από τους συναδέλφους της Αντιπολίτευσης. 
      Νομίζω, αγαπητοί συνάδελφοι, της Αξιωματικής Αντιπολίτευσης, ότι πρέπει να σταματήσετε αυτή τη συνεχή αναφορά στο θέμα της απογραφής, διότι η απογραφή έχει περάσει στην ιστορία του τόπου, αφού όσα διαπίστωσε ή μάλλον όσα αποκάλυψε η Κυβέρνηση με την απογραφή για τις πρακτικές σας, έχουν καταστεί αδιαμφισβήτητες αλήθειες και με την σφραγίδα της Eυρωπαϊκής Στατιστικής Υπηρεσίας και με την σφραγίδα της Ευρωπαϊκής Επιτροπής. 
      Νομίζω πως είναι σαφές ότι η Κυβέρνηση έχει πλήρως δικαιωθεί στην υπόθεση της απογραφής, ενώ το ΠΑ.ΣΟ.Κ έχει καταδικαστεί για τις πρακτικές που ανάγκασαν την Ευρωπαϊκή Επιτροπή, το Φεβρουάριο του 2005 να θέσει την ελληνική οικονομία υπό επιτήρηση.
       ‘Οσον αφορά την έκθεση του Ελεγκτικού Συνεδρίου, στην οποία έκανε αναφορά προηγουμένως ο κ. Σγουρίδης, πρέπει να πω ότι έχει σχέση με προϋπολογισμό που είχε καταρτιστεί από την προηγούμενη κυβέρνηση του ΠΑ.ΣΟ.Κ και όχι από την Κυβέρνηση της Νέας Δημοκρατίας, διότι η Κυβέρνηση της Νέας Δημοκρατίας είναι και θα είναι συνεπής στη πολιτική της δημοσιονομικής διαφάνειας. 
      Έρχομαι τώρα στα θέματα του νομοσχεδίου με βάσει και τις τοποθετήσεις των συναδέλφων. Στα πρώτα δύο άρθρα, που αναφέρονται στην ενσωμάτωση της οδηγίας 2003/123, ετέθη ένα γενικότερο για τη διαδικασία της υιοθέτησης των οδηγιών. Πρέπει να πω ότι η Συνθήκη της Ευρωπαϊκής Ένωσης προβλέπει πως οι οδηγίες υιοθετούνται από το Συμβούλιο Υπουργών μετά από λεπτομερή επεξεργασία και διαπραγμάτευση. 
      Ειδικά στα φορολογικά θέματα, οι αποφάσεις που λαμβάνονται στο Συμβούλιο Υπουργών, είναι αποφάσεις που γίνονται με ομοφωνία, τα κράτη-μέλη έχουν το δικαίωμα της αρνησικυρίας και γι’ αυτόν ακριβώς το λόγο οι διαπραγματεύσεις που γίνονται είναι πολυετείς. Για την αρχική οδηγία, την 90/435 που τροποποιήθηκε με την μεταγενέστερη που ενσωματώνεται με τα δύο πρώτα άρθρα του νομοσχεδίου, τη 2003/123, είχαν ξεκινήσει να γίνονται διαπραγματεύσεις από τη δεκαετία του 1970. 
      Η κυβέρνηση επομένως του ΠΑ.ΣΟ.Κ είχε την ευκαιρία να διαπραγματευτεί επί μακρόν για όλα αυτά τα θέματα  στα οποία αναφέρεται η οδηγία. Με την υιοθέτηση των οδηγιών τα κράτη-μέλη δεν μπορούν να επανέλθουν στη διαπραγμάτευση των βασικών θεμάτων που ρυθμίζονται. Πώς μπορούμε λοιπόν να εκφράσουμε τις επιφυλάξεις μας σε μία οδηγία που είναι συμφωνημένη σε κοινοτικό επίπεδο; Η συμμόρφωσή μας με το κοινοτικό κεκτημένο, αποτελεί υποχρέωση από τη Συνθήκη της Ευρωπαϊκής Ένωσης. 
      Γιατί δεν προβλέπεται καμία υπουργική απόφαση για τις διαδικασίες και τα πιστοποιητικά που πρέπει να προσκομιστούν για τον έλεγχο των συμμετοχών των εταιρειών; 
Αυτό το θέμα ετέθη από συναδέλφους. 
      Η οδηγία, 2003/123 τροποποιεί την αρχική οδηγία, την οδηγία 90/435, η οποία ενσωματώθηκε στο ελληνικό δίκαιο με το ν.2578/98 και τροποποιεί αυτόν το νόμο σε δύο βασικά θέματα. Το πρώτο θέμα είναι το ποσοστό συμμετοχής των μητρικών εταιρειών στις θυγατρικές, όπου προβλέπει τη μείωση από το 25% στο 10% και το δεύτερο βασικό θέμα είναι ότι διευρύνει το πεδίο εφαρμογής σε νέους τύπους εταιρειών, όπως είναι η ευρωπαϊκή εταιρεία. Αυτές είναι οι δύο αλλαγές οι οποίες επέρχονται με την καινούργια τροποποιητική οδηγία.
      Οι διαδικασίες ελέγχου των προϋποθέσεων συμμετοχής δεν τροποποιούνται. Συνεπώς δεν υπάρχει καμία ανάγκη νομοθετικής εξουσιοδότησης για την έκδοση νέων υπουργικών αποφάσεων. 
      (Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      ‘Ένα άλλο ερώτημα που τίθεται είναι αν υπάρχουν μηχανισμοί προστασίας απέναντι σε κινδύνους φοροδιαφυγής που πιθανώς δημιουργούνται από την εφαρμογή αυτής της οδηγίας. Η ίδια η οδηγία, δηλαδή η 90/435, προβλέπει στο πρώτο άρθρο της τη δυνατότητα των κρατών-μελών να εφαρμόζουν τις δικές τους διατάξεις, τις διατάξεις της εθνικής τους νομοθεσίας ή των διεθνών συμβάσεων, τις διατάξεις που είναι απαραίτητες για την αποφυγή της φορολογικής απάτης ή των καταχρήσεων. 
      Επομένως όχι μόνο με τη συγκεκριμένη οδηγία δεν θεσπίζεται η δυνατότητα διευρωπαϊκής φοροδιαφυγής, αλλά η ίδια η οδηγία προβλέπει δικλείδες ασφαλείας για τα κράτη-μέλη. Αυτό πρακτικά σημαίνει ότι κάθε φορά που οι αρμόδιες αρχές –στη συγκεκριμένη περίπτωση οι αρμόδιες ελληνικές αρχές- έχουν βάσιμους λόγους για την ύπαρξη απάτης και φοροδιαφυγής, μπορούν να αρνηθούν την εφαρμογή της οδηγίας σε οποιαδήποτε εταιρεία. Όλα τα κράτη-μέλη έχουν τη δυνατότητα χρήσης αυτής της διάταξης. 
      Επιπλέον, για τον εντοπισμό και για την πρόληψη της φοροδιαφυγής και της φορολογικής απάτης, έχει υιοθετηθεί σε κοινοτικό επίπεδο άλλη οδηγία, η 77/799, για την αμοιβαία συνεργασία και τη συνδρομή μεταξύ των κρατών-μελών. Είναι η οδηγία η οποία ενσωματώθηκε με νόμο του 1990 και τροποποιήθηκε με την οδηγία 2004/56, που ενσωματώνεται στη νομοθεσία μας με το άρθρο 3 του σχεδίου νόμου που συζητάμε σήμερα.
      Υπάρχει περίπτωση να έχουμε φοροαπαλλαγές στους ομίλους των επιχειρήσεων μέσα από την εφαρμογή αυτής της οδηγίας; Όχι! Μια τέτοια θεώρηση είναι απολύτως λανθασμένη και δείχνει την πλήρη διαστρέβλωση του στόχου των οδηγιών για τη φορολόγηση μητρικών και θυγατρικών εταιρειών, καθώς και την ενσωμάτωση αυτών των οδηγιών στο εθνικό μας δίκαιο.
      Στόχος των κοινοτικών οδηγιών είναι η διασφάλιση φορολογικής ουδετερότητας και η διευκόλυνση της διασυνοριακής δραστηριότητας των επιχειρήσεων. Ο στόχος αυτός δεν αφορά μόνο τους μεγάλους ομίλους, αλλά και τις μικρομεσαίες επιχειρήσεις που αντιμετωπίζουν τεράστια φορολογικά προβλήματα στην προσπάθειά τους να δραστηριοποιηθούν έξω από τα σύνορα της χώρας. Δεν είναι δηλαδή  μόνο οι αλλοδαπές επιχειρήσεις οι οποίες μπορούν να επωφεληθούν από αυτήν τη φορολογική ουδετερότητα, αλλά είναι και οι δικές μας επιχειρήσεις. Αυτό, δηλαδή η διευκόλυνση των αλλοδαπών επιχειρήσεων, δεν αποτελεί απειλή για τη χώρα, διότι εκείνο το οποίο ζητούμε σαν χώρα είναι η προσέλκυση επενδύσεων και δεν νοείται η προσέλκυση επενδύσεων, χωρίς τη διασφάλιση της αποφυγής διπλής φορολογίας των συνδεδεμένων επιχειρήσεων. 
      Με τις συγκεκριμένες κοινοτικές οδηγίες δεν υπάρχει κίνδυνος όξυνσης φορολογικού ανταγωνισμού μεταξύ των κρατών-μελών. Αυτές οι κοινοτικές οδηγίες, όπως είπα και πριν, σκοπεύουν στη φορολογική ουδετερότητα και στον υγιή ανταγωνισμό από τον οποίο μόνο όφελος έχουν οι επιχειρήσεις όλων των κρατών-μελών και οι εθνικές οικονομίες. Επίσης, πρέπει να γίνει κατανοητό ότι η οδηγία 2003/123 δεν ισοπεδώνει τα φορολογικά συστήματα στην Ευρωπαϊκή Ένωση, γιατί η μείωση των φορολογικών συντελεστών των νομικών προσώπων εξαρτάται από το κάθε κράτος-μέλος –είναι απόφαση του κάθε κράτους-μέλους- και δεν αποτελεί αντικείμενο της οδηγίας. 
      Επίσης πρέπει να διευκρινίσουμε ότι η οδηγία η οποία ενσωματώνεται αλλά και το συγκεκριμένο σχέδιο νόμου δεν διαπραγματεύεται τις συγχωνεύσεις μητρικών και θυγατρικών. Ο ν. 2578/98 εναρμόνισε δύο οδηγίες, την οδηγία 90/434 για τις συγχωνεύσεις και την οδηγία 90/435 για τις μητρικές-θυγατρικές εταιρείες. Η ενσωμάτωση που γίνεται στο νομοσχέδιο αφορά μόνο τη δεύτερη οδηγία για τις μητρικές-θυγατρικές επιχειρήσεις, δηλαδή τροποποιείται ο ν. 2578/98 μόνο για τις μητρικές και θυγατρικές εταιρείες.
      Ένα άλλο θέμα το οποίο ετέθη και στη συζήτηση επί της αρχής του νομοσχεδίου, αλλά και σήμερα στη συζήτηση των άρθρων είναι αν θα υπάρξουν προβλήματα για την εθνική οικονομία από την εφαρμογή της συγκεκριμένης οδηγίας.
      Η αρχική οδηγία, η oδηγία 90/435, προβλέπει δύο εναλλακτικούς τρόπους αντιμετώπισης των μερισμάτων που αποκτά μία μητρική εταιρεία από τη θυγατρικής της εταιρεία: είτε τη φορολόγηση των μερισμάτων στο επίπεδο της θυγατρική είτε τη φορολόγηση στο επίπεδο της μητρικής, αλλά με πίστωση του φόρου που κατεβλήθη από τη θυγατρική. 
      Η χώρα μας έχει ενσωματώσει στο εσωτερικό της δίκαιο το δεύτερο τρόπο. Δηλαδή τα μερίσματα που αποκτά μία ελληνική εταιρεία από τις συμμετοχές της στις θυγατρικές συναθροίζονται με τα κέρδη της από τη δραστηριότητα στην Ελλάδα και φορολογείται η μητρική εταιρεία για το σύνολο των κερδών με το φορολογικό συντελεστή που ισχύει για εμάς εδώ στην Ελλάδα. 
      Με αυτήν τη μέθοδο που έχουμε επιλέξει, διασφαλίζονται πλήρως τα συμφέροντα του ελληνικού δημοσίου, γιατί, αν είχαμε επιλέξει την πρώτη μέθοδο φορολογίας, θα είχαμε απώλεια εσόδων, αφού τα κέρδη θα φορολογούντο με τους φορολογικούς  συντελεστές που ισχύουν στις άλλες χώρες εκτός Ελλάδας. Γνωρίζετε όλοι πολύ καλά ότι οι φορολογικοί συντελεστές στις άλλες χώρες είναι πάρα πολύ μικρότεροι σε σχέση με αυτούς που ισχύουν στην Ελλάδα, δηλαδή 10% στην Κύπρο, 12,5% στην Ιρλανδία, 16% στην Ουγγαρία, 19% στη Σλοβακία κ.λπ..
      Έρχομαι, μια και δεν υπάρχει μεγαλύτερο περιθώριο χρόνου, στο άρθρο 6. Υπάρχει μία σύγχυση, που προέκυψε από τις τοποθετήσεις των συναδέλφων. Η διάταξη του άρθρου 6 δεν έχει καμία σχέση με την επιβολή του Φ.Π.Α. στα ακίνητα, δηλαδή του Φόρου Προστιθέμενης Αξίας στις νεόδμητες οικοδομές. Με το άρθρο 6 δίνεται η δυνατότητα κατάρτισης οριστικών συμβολαίων από 1η Ιανουαρίου μέχρι 28 Φεβρουαρίου στις περιπτώσεις που έχουν κατατεθεί δηλώσεις και έχουν πληρωθεί οι σχετικοί φόροι. Άρα, η διάταξη δεν είχε σκοπό να εισπράξουμε φόρους. Έχουν πληρωθεί οι φόροι μέχρι 31 Δεκεμβρίου 2005. 
      Παρόμοια διάταξη υπήρχε και στο ν. 2579/1998, όταν το 1997 είχε γίνει αύξηση στις αντικειμενικές τιμές των ακινήτων και είχε τότε δοθεί η δυνατότητα υπογραφής των σχετικών συμβολαίων μέχρι το τέλος Φεβρουαρίου του 1998. Και αυτή η ρύθμιση έγινε ακριβώς, για να διευκολύνουμε τους πολίτες στις συναλλαγές τους, καθώς η αναπροσαρμογή των αντικειμενικών αξιών, που έγκαιρα και ορθά ανακοινώσαμε λίγο πριν το τέλος του έτους, είχε ως αποτέλεσμα τη συγκέντρωση στα συμβολαιογραφικά γραφεία μεγάλου αριθμού μεταβιβάσεων ακινήτων. 
      Δεν  υπάρχει καμία προχειρότητα. Πρέπει να υπενθυμίσω ότι μπορεί να ψηφίζεται σήμερα η συγκεκριμένη διάταξη, αλλά κατατέθηκε έγκαιρα σε νομοσχέδιο που ήρθε στη Βουλή στα τέλη Δεκεμβρίου του 2005, την ημέρα που έληξε η συζήτηση του προϋπολογισμού. 
      Θέλω, επίσης, να κάνω μία σύντομη αναφορά στο άρθρο 9 και ιδιαίτερα στην παράγραφο 3 αυτού του άρθρου. Το άρθρο 9 αναφέρεται σε ρυθμίσεις για το Ταμείο Παρακαταθηκών και Δανείων. Οι ρυθμίσεις αυτές ήταν αναγκαίες, γιατί το νομοθετικό πλαίσιο που διέπει τη λειτουργία του Ταμείου είναι παρωχημένο. Είναι νομοθετικό πλαίσιο του 1928. Έπρεπε, επομένως, να προσαρμοστεί στα νέα δεδομένα. Δεν υπάρχει κάποια διάταξη αδιαφάνειας ή διαπλοκής στην παράγραφο 3 του άρθρου 9. Αυτά θα έλεγα ότι είναι σενάρια επιστημονικής φαντασίας. 
      Η τρίτη παράγραφος είναι αναγκαία για την εναρμόνιση και την προσαρμογή των δανειακών συμβάσεων του Ταμείου Παρακαταθηκών και Δανείων στην περίπτωση τιτλοποίησης μελλοντικών εσόδων. Ο ειδικός φορέας τιτλοποίησης θα πρέπει να έχει τη δυνατότητα να λάβει ένα βραχυπρόθεσμο δάνειο από το Ταμείο Παρακαταθηκών και Δανείων, για να προωθήσει τις ειδικές εργασίες τιτλοποίησης. 
      Επίσης, για τους σκοπούς τιτλοποίησης πρέπει να μπορεί το Ταμείο Παρακαταθηκών και Δανείων να αποκτά ομολογίες ή άλλες κινητές αξίες, κατά παρέκκλιση τυχόν αντίθετων ρυθμίσεων. Είναι διατάξεις και πρακτικές οι οποίες εφαρμόζονται σε όλες τις περιπτώσεις τιτλοποιήσεων. Δεν σκοπεύει αυτή η ρύθμιση να φέρει έσοδα στο κράτος. Σκοπεύει στην ισχυροποίηση του Ταμείου Παρακαταθηκών και Δανείων. Σκοπεύει να ενισχυθεί η στεγαστική του πολιτική προς όφελος των δημοσίων υπαλλήλων και όλων των άλλων δικαιούχων του Ταμείου. 
      Σε σχέση με το άρθρο 7, το οποίο αναμορφώνει τις διατάξεις του άρθρου 137 του Τελωνειακού Κώδικα, πρέπει να πω πως πιστεύουμε ότι η αναμόρφωση αυτή είναι πλήρης και καλύπτει όλες τις προϋποθέσεις. Η αναμόρφωση αυτή προβλέπει νέα πρόστιμα, που στις περισσότερες περιπτώσεις είναι μειωμένα, αλλά και σε ορισμένες άλλες περιπτώσεις είναι αυξημένα. Προβλέπει προσωρινή δέσμευση, που εφαρμόζεται σε εξαιρετικές περιπτώσεις, όπου δεν διασφαλίζεται η είσπραξη των απαιτήσεων του δημοσίου και δίνει, επίσης, τη δυνατότητα ρύθμισης εκκρεμών υποθέσεων ενώπιον των δικαστικών και τελωνειακών αρχών της χώρας. 
      Ετέθη μία πρόταση από την εισηγητή της Αξιωματικής Αντιπολίτευσης για τις περιπτώσεις που έχει ξεκινήσει η δικαστική δίωξη. Είναι συναρμόδιος και ο Υπουργός Δικαιοσύνης, καθώς αυτή η διάταξη αφορά την παύση ποινικής δίωξης και για το λόγο αυτό δεν μπορεί να εξεταστεί στη συζήτηση αυτού του νομοσχεδίου η συγκεκριμένη πρόταση.
      Έρχομαι τέλος στο άρθρο 10, το οποίο αναφέρεται στο θέμα της προκαταβολής του φόρου. Να ξεκαθαρίσω για ακόμη μια φορά ότι δεν αυξάνεται ο φόρος. Δεν πρόκειται για νέα φορολογική επιβάρυνση, πρόκειται απλά για αύξηση της προκαταβολής του φόρου. Δεν αιφνιδιάζουμε φορολογικά τις επιχειρήσεις, αφού δεν πρόκειται για αύξηση της φορολογίας.
      Πρόκειται, λοιπόν, για μια αύξηση της προκαταβολής, αλλά παραμένει το ποσοστό της προκαταβολής στο 55% και για τα φυσικά πρόσωπα, και για τους ελεύθερους επαγγελματίες, και για τις ατομικές επιχειρήσεις, και για τις προσωπικές εταιρείες, ομόρρυθμες, ετερόρρυθμες, κοινωνίες αστικού δικαίου, αστικές εταιρείες και κοινοπραξίες, και για τα νομικά πρόσωπα μη κερδοσκοπικού χαρακτήρα.
      Αυξάνουμε, δηλαδή, την προκαταβολή του φόρου κατά δέκα ποσοστιαίες μονάδες κυρίως για τα νομικά πρόσωπα κερδοσκοπικού χαρακτήρα, τα οποία κατά κανόνα είναι κεφαλαιουχικά και επειδή είναι κεφαλαιουχικά, παρουσιάζουν και ταμειακή ρευστότητα.
      Τέλος, δίνοντας κάποια στοιχεία για το θέμα το οποίο ετέθη από τον εισηγητή του Κομμουνιστικού Κόμματος, για το ποιους βαρύνει αυτό το έσοδο των 450.000.000 ευρώ που θα προέλθει από την αύξηση της προκαταβολής, θα ήθελα να πω ότι από το συνολικό ποσό τα 220.000.000 ευρώ, δηλαδή περίπου το 50%, θα το καταβάλουν οι τράπεζες και τα υποκαταστήματα των αλλοδαπών τραπεζών. Οι τράπεζες στην Επιτροπή δέχθηκαν αυτήν την αύξηση του ποσοστού της προκαταβολής. Εκείνο το οποίο δεν ήθελαν είναι η αύξηση του φόρου.
      Τα υπόλοιπα 230.000.000 από τα 450.000.000 θα τα καταβάλουν οι ανώνυμες εταιρείες και οι Ε.Π.Ε. και ιδιαίτερα εκείνες που παρουσιάζουν υψηλή κερδοφορία και απ’ αυτά τα 230.000.000 που θα καταβάλουν οι ανώνυμες εταιρείες και οι Ε.Π.Ε., τα 203.000.000 είναι στις ανώνυμες εταιρείες και τα 27.000.000 στις Ε.Π.Ε..
      Επομένως, από τα 450.000.000 τα 423.000.000 θα προέλθουν από τράπεζες και από ανώνυμες εταιρείες, δηλαδή από κεφαλαιουχικές εταιρείες, οι οποίες έχουν μεγάλες δυνατότητες ταμειακής ρευστότητας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Φλωρίδης.
      ΓΕΩΡΓΙΟΣ ΦΛΩΡΙΔΗΣ: Αγαπητοί συνάδελφοι, είχα την εντύπωση ότι στην Αίθουσα αυτή δεν θα υπήρχε το κουράγιο από τη δική σας πλευρά να ομιλείτε ξανά περί απογραφής. Και ταυτόχρονα θα πίστευα ότι θα υποβάλατε σε μια στοιχειώδη αξιολόγηση όλα όσα σας σερβίρει ο κ. Αλογοσκούφης, όλα αυτά τα οποία δεν αποτελούν τίποτε άλλο παρά στοιχεία μιας πολιτικής, η οποία οδήγησε την οικονομία της Ελλάδας σε επιτήρηση, αλλά προφανώς και σε μείωση του διεθνούς κύρους της χώρας μας.
      Αγαπητοί συνάδελφοι, μετά το στραπάτσο της EUROSTAT, το οποίο δυστυχώς υπέστη η χώρα μας –αν ήταν να το υποστεί μόνο η Νέα Δημοκρατία, μικρό το κακό- ο κ. Αλογοσκούφης μετακινήθηκε από την άποψη ότι άλλαξε τη μεθοδολογία, χωρίς να μας λέει τελικά ποια μέθοδο καταγραφής ακολουθεί. Και ανέφερε για πολλοστή φορά τον ψευδή ισχυρισμό ότι οι δαπάνες για τους εξοπλισμούς δεν καταγράφονταν στο έλλειμμα της χώρας.
      Δεν υπάρχει μεγαλύτερο ψέμα από αυτό. Και ξέρετε για ποιο λόγο; Διότι η χώρα αυτή έχει και προϋπολογισμούς και απολογισμούς, οι οποίοι υπάρχουν ψηφισμένοι στη Βουλή και οι μεν και οι δε. Και έχει ψηφιστεί και ο απολογισμός του 2003. Αν, λοιπόν, ρίξετε μια ματιά εκεί, θα δείτε ότι από το 1997 έως το 2003 για τα πολύ μεγάλα εξοπλιστικά προγράμματα που ακολούθησε η χώρα έγιναν καταβολές καταγεγραμμένες στο έλλειμμα ύψους 6.642 εκατομμυρίων ευρώ. Αυτά ήταν καταγεγραμμένες καταβολές στο έλλειμμα.
      Τι έκανε όμως ο κ. Αλογοσκούφης; Ενώ η EUROSTAT μας λέει ότι η καταγραφή των ποσών θα γίνεται με τη λειτουργική παραλαβή του εξοπλισμού, μετέφερε τις παραλαβές της επόμενης επταετίας, από το 2003 έως το 2010, που είναι το εξ εξελίξει Ε.Μ.Π.Α.Ε.. Δηλαδή, μετέφερε όλες τις παραλαβές που θα γίνουν στα επόμενα επτά χρόνια από το 1997 έως το 2003.
Και πού πάει ο  κανόνας της EUROSTAT ότι οι καταγραφές θα γίνονται άμα τη παραλαβή; Αυτό έκανε, αυτό ήταν το κόλπο grosso της απογραφής. Και τώρα να δούμε ποιος είναι αυτός που μετέρχεται απατηλά μέσα. Αυτός ο οποίος μεταφέρει τις παραλαβές της επόμενης επταετίας στο παρελθόν για να ανεβάσει τα ελλείμματα των χρήσεων του ΠΑ.ΣΟ.Κ. και να οδηγήσει το λαό σε μία πρωτοφανή λιτότητα, ή αυτοί που κατέγραφαν τις αμυντικές δαπάνες, το έλλειμμα, με βάση τις πραγματοποιούμενες παραλαβές; Αυτή είναι η πραγματικότητα. 
      Θέλετε να σας καταθέσω και τα αναλυτικά στοιχεία του προϋπολογισμού; Θα τα καταθέσω, να τα πάρετε να τα δείτε. Έχει σημασία να τα δείτε, για να σταματήσουν αυτά τα παραμύθια του κ. Αλογοσκούφη να ταλαιπωρούν και τη Βουλή και τον ελληνικό λαό. 
      Άκουσα πριν από λίγο –και είναι καταπληκτικό αυτό και πρωτοφανές- ότι ο κύριος Πρωθυπουργός απηύθυνε διάγγελμα στον ελληνικό λαό αποκλειστικά και μόνο με θέμα την έκθεση του ΕΚΟΦΙΝ για την ελληνική οικονομία. Απίστευτο πραγματικά. Ο Πρωθυπουργός μιας χώρας, η οικονομία της οποίας ετέθη υπό επιτήρηση με τη δική του πολιτική, να κάνει διάγγελμα και να λέει ότι νοικοκυρεύουμε τα δημόσια οικονομικά! Ποια δημόσια οικονομικά; Τη μαύρη τρύπα της απογραφής; Και πώς κλείνει η μαύρη τρύπα της απογραφής του κ. Καραμανλή και του κ. Αλογοσκούφη; Με αυτά τα οποία θα συζητήσουμε σε λίγο στις τροπολογίες σας, με τις αυξήσεις της απογραφής, την ίδια στιγμή που εκλεκτός της Κυβέρνησης ο κ. Βουρλούμης, ο διοικητής των μεγάλων μεταρρυθμίσεων, κατ’ εντολή της Κυβέρνησης, που πολεμάει τα «ρετιρέ», έδωσε αυξήσεις στα «ρετιρέ» του Ο.Τ.Ε. 37%-40%! Έτσι νοικοκυρεύουμε την οικονομία; Έτσι απαντάμε στους εργαζόμενους, στους οποίους λέμε ότι σήμερα η πλειοψηφία της Νέας  Δημοκρατίας καλείται να ψηφίσει αυξήσεις 3% πολύ πιο κάτω από τον πληθωρισμό; Αν αυτό ο κ. Καραμανλής εννοεί ως νοικοκύρεμα, τότε είναι προφανές ότι τα συγχαρητήρια των Βρυξελλών θα μετατραπούν πολύ γρήγορα σε συλλυπητήρια από τον ελληνικό λαό προς την Κυβέρνηση. Και μην έχετε καμία αμφιβολία γι’ αυτό, γιατί ο κόσμος αντιλαμβάνεται τα πάντα, ζει την πραγματικότητα, ζει την ίδια του την καθημερινότητα, αυτή στην οποία τόσο πολύ αναφερόσασταν όλα  τα προηγούμενα χρόνια. 
      Αγαπητοί συνάδελφοι, ο κ. Καραμανλής μίλησε στο διάγγελμά του ότι πρέπει οι Έλληνες να είναι αισιόδοξοι. Αισιόδοξοι με αυξήσεις 3%; Αισιόδοξοι με αυξήσεις στο Ε.Κ.Α.Σ. που είναι από 2,5 έως 8 ευρώ; Αισιόδοξοι με τις αυξήσεις στους αγρότες που είναι 10 έως 12 ευρώ; Θα πρέπει λογικά με τη δική σας άποψη όλοι αυτοί να ξεχειλίζουν από αισιοδοξία και να βγουν να πανηγυρίζουν. Διότι με αυτά τα μέτρα ο κ. Καραμανλής πήρε, λέει, θετική έγκριση του προγράμματος, που υπέβαλε στα χαρτιά από το Ευρωπαϊκό  Συμβούλιο Οικονομίας, το οποίο συνεδρίασε σήμερα, αλλά απέφυγε ο κ. Καραμανλής να μας πει ότι στην έκθεση εκεί μέσα αναφέρονται και άλλοι δέκα παράγοντες οι οποίοι θα πρέπει να τηρηθούν, προκειμένου να  υπάρξει η απαλλαγή της χώρας μας από την οικονομική επιτήρηση, στην οποία υπεβλήθη για δεύτερη φορά στην ιστορία της μετά το 1898 όπου υπεβλήθη για πρώτη φορά υπό διεθνή οικονομική έλεγχο. Γι’ αυτό θα πρέπει να αισιοδοξούν οι Έλληνες; Βέβαια ο κόσμος ακόμη δεν έχει αντιληφθεί απολύτως του τι ζημιές υπέστη εξαιτίας αυτού του μεγάλου κόλπου της απογραφής. 
      Και  τέρμα τα παραμύθια ότι το ΠΑ.ΣΟ.Κ. δεν ανέγραφε. Θα σας καταθέσω τα στοιχεία, για να σταματήσει όλη αυτή η απατηλή αναφορά στις  δικές μας πολιτικές. Και βεβαίως ελπίζω να μην αμφισβητήσετε και τους ψηφισμένους προϋπολογισμούς και απολογισμούς από τη Βουλή από την περίοδο 1997 έως το 2003.  
      Αφήστε το γνωστό παραμύθι, το οποίο εφεύρατε τελευταία στιγμή, ότι το 2003 παραλάβαμε κάποια μαχητικά αεροσκάφη, τα οποία δεν καταχωρίσαμε στο έλλειμμα του 2003. Έτσι είναι; Μήπως ξέρετε πότε παραλάβαμε το σύστημα, το οποίο διασυνδέεται με την αντιεροπορική άμυνα της χώρας, το TPQ; Ξέρετε ότι το παραλάβαμε, επειδή είχατε εξεταστική επιτροπή για το  πότε ήλθαν στην Ελλάδα,  το 2006;
      Πώς ενώ κάνατε τη λειτουργική παραλαβή και τη διασύνδεση του συστήματος με την αεράμυνα της χώρας το 2006, θέλατε αυτό να καταγραφεί το 2003; Δεν θα παραβαίναμε τους κανόνες της EUROSTAT  αν το κάναμε; Αυτό σημαίνει λειτουργική παραλαβή. Η λειτουργική παραλαβή δεν είναι γουρούνι στο σακί σε μια χώρα που είναι σοβαρή. Σημαίνει ότι τα οπλικά συστήματα εντάσσονται μ’ ένα λειτουργικό τρόπο στην άμυνα της χώρας και μέχρι να συμβεί αυτό λέει η EUROSTAT δεν καταγράφονται οι δαπάνες στο έλλειμμα παρά μόνο στο χρέος. Έχετε να πείτε τίποτα για όλα αυτά; Θα συνεχίσετε να υποστηρίζετε μια πολιτική η οποία οδήγησε τη χώρα στην περιφρόνηση της Ευρώπης και οδήγησε τον ελληνικό λαό σε απόγνωση; Θα συνεχίσετε να υποστηρίζετε όλες εκείνες τις επιλογές, οι οποίες οδηγούν στις αυξήσεις του 3% τους εργαζόμενους και τους συνταξιούχους και στο 35% έως 40% στα ρετιρέ τα οποία υποτίθεται ότι πολεμάτε με τις μεταρρυθμίσεις σας;
      Ακούσαμε και κάτι άλλο. Η μεγάλη μεταρρύθμιση που αφορούσε το ασφαλιστικό σύστημα των τραπεζών δεν ισχύει λέει. Και δεν είναι εδώ ο κ. Αλογοσκούφης να τον ρωτήσω γιατί προχθές περιέλαβε αυτήν τη μεγάλη μεταρρύθμιση στον πανηγυρικό απολογισμό του. Έχω τα χαρτιά. Πώς αναφέρθηκε ότι προχώρησε και ολοκληρώθηκε μάλιστα η ρύθμιση του ασφαλιστικού των τραπεζών όταν δεν έχει γίνει το παραμικρό, επειδή ακριβώς ο νόμος είναι ανεφάρμοστος, απολύτως αντισυνταγματικός; Και τώρα λέει ο νέος Υπουργός Απασχόλησης και ο κ. Αλογοσκούφης συσκέπτονται με διαφόρους για να φέρουν καινούργια ρύθμιση. Την περιμένουμε σας πληροφορώ. Θα είμαστε εδώ και τους περιμένουμε με ανοιχτές τις αγκάλες για να δούμε πού κατήντησαν αυτές οι περίφημες μεταρρυθμίσεις τους. 
      Και αυτό που τους λέμε σήμερα στην Ευρώπη ξέρετε ποιο είναι απατηλό και αυτό; Λέει ότι το έλλειμμα μειώθηκε επειδή πήραν και άλλα μέτρα. Τους ξεγελάτε προσωρινά και αυτούς. Θα ήθελα να σας θυμίσω και να πείτε επιτέλους στον κ. Καραμανλή τουλάχιστον να συμφωνεί με τα νούμερα που ανακοινώνει η Κυβέρνησή του. Πριν από δεκαπέντε ημέρες η Κυβέρνηση ανακοίνωσε το προσωρινό έλλειμμα του 2004 και είναι 12.860.000.000. Σήμερα τον κ. Καραμανλή τον άκουσα πριν από ένα τέταρτο και έλεγε ότι είναι 11.500.000.000. Είπε ο Πρωθυπουργός της χώρας 11.500.000.000, αυτός που βγήκε και είπε ότι πρέπει να αισιοδοξούν οι Έλληνες. Το έλλειμμα είναι του 2004 και έχουμε εδώ τα απολογιστικά στοιχεία που ανακοίνωσε η Κυβέρνηση για την εκτέλεση του προϋπολογισμού και εκεί αναφέρουν 12.868.000.000. Μα, ούτε αυτό του λένε; Είναι δυνατόν Πρωθυπουργός να εμφανίζεται να κάνει διάγγελμα και να αγνοεί τα στοιχειώδη μεγέθη της ελληνικής οικονομίας και της δημοσιονομικής διαχείρισης; 
      Αγαπητοί συνάδελφοι, σ' αυτό το σημείο βρισκόμαστε δυστυχώς και έχουμε όλα αυτά τα οποία έχουμε τα οποία καταλήγουν σε ανοίκειες επιθέσεις εναντίον του Προέδρου του ΠΑ.ΣΟ.Κ., ο οποίος τι έκανε; Σας κατήγγειλε απλώς στον ελληνικό λαό για τη μεγάλη πολιτική απάτη που διαπράξατε σε βάρος του και η οποία κατέληξε να ωφελήσει τους ελάχιστους στην Ελλάδα, αλλά να αποβεί σε βάρος εκατομμυρίων ανθρώπων που αγωνίζονται να βγάλουν τη μέρα με τη μέρα. Αυτή είναι η πραγματικότητα και αν δεν απαγκιστρωθείτε εσείς οι Βουλευτές της Νέας Δημοκρατίας από εκεί, είναι προφανές ότι θα κατρακυλήσετε και εσείς μαζί με την Κυβέρνησή σας σε αυτήν την εξέλιξη, η οποία είναι εξαιρετικά δυσμενής για την ίδια τη χώρα. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φλωρίδη.
      Ο Κοινοβουλευτικός Εκπρόσωπος της Νέας Δημοκρατίας ο κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Συζητώντας, κυρίες και κύριοι συνάδελφοι, νομοσχέδιο που αφορά την ενσωμάτωση οδηγιών της Ευρωπαϊκής Ένωσης στο εσωτερικό δίκαιο, γινόμαστε μάρτυρες εκδόσεως οδηγιών του Κoινοβουλευτικού Εκπροσώπου του ΠΑ.ΣΟ.Κ. για την αποφυγή του κατρακυλήματος. Αυτοί οι οποίοι είναι διδάκτορες στο κατρακύλημα δίνουν οδηγίες σε μας που αγωνιζόμαστε για το συμμάζεμα πώς δεν θα τους μιμηθούμε. Ευχαριστούμε, κύριε Φλωρίδη, για το μάθημα, αλλά το ξέρουμε πολύ πριν σας ακούσουμε. Θα αποφύγουμε ασφαλώς αυτήν την τύχη. Δεν είναι τόσο αφελείς στην Ευρωπαϊκή Ένωση, ώστε να θεωρούν αξιόπιστο το επικαιροποιημένο πρόγραμμα σταθερότητας και ανάπτυξης και είστε εσείς που μπορείτε, δίκην παλιμψήστου, να βρίσκετε τι κρύβεται πίσω από τις γραμμές, πίσω από τις λέξεις, πίσω από τους αριθμούς και να το ανακοινώνετε σήμερα εδώ. Διότι στην πραγματικότητα αυτό που συμβαίνει με το ΠΑ.ΣΟ.Κ. σήμερα σε σχέση με την εν γένει πορεία της οικονομίας είναι ότι έχετε αποδυθεί όλοι σ’ ένα καρτέρι λαθών.
      Καραδοκείτε να γίνει ένα λάθος. Καραδοκείτε να εμφανιστεί μια δυσκολία. Καραδοκείτε ένα προσωρινό στοιχείο να μην είναι τόσο εκκωφαντικά ωραίο και αρπάζεστε απ’ όλα αυτά και λέτε ότι η οικονομία δεν πάει καλά. 
      Η οικονομία πάει πολύ καλά. Η οικονομία σταθεροποιείται. Δυστυχώς για εσάς αυτό το διαπιστώνει η Ευρωπαϊκή Ένωση που με τόση αυστηρότητα έχει μεταχειριστεί στο παρελθόν και την Ελλάδα και άλλες μεγαλύτερες χώρες και αυτό που απομένει τώρα που είμαστε στη φάση να περάσουμε τον κάβο, να περάσουμε τη δυσκολία, είναι να σταματήσουμε αυτήν την αντιπαράθεση μαζί σας -που είστε αγκυρωμένοι στο παρελθόν- και να συνεχίσουμε την πορεία μας απερίσπαστοι, ώστε στο τέλος αυτής της χρονιάς, με την πιστή τήρηση του προϋπολογισμού και χωρίς λήψη νέων μέτρων, να μπορούμε να κοιτάξουμε κατάματα τον ελληνικό λαό -ο οποίος συμμερίζεται αυτήν την προσπάθεια της Κυβέρνησης και έχει επενδύσει, όπως αποδεικνύεται από τις σφυγμομετρήσεις, τις προσδοκίες του σε αυτήν την προσπάθεια- και να μπορέσουμε να αρχίσουμε να είμαστε πολύ πιο κοντά του, πολύ πιο γενναιόδωροι, όπως δεν ήμασταν μέχρι τώρα ομολογουμένως. Δεν ήμασταν μέχρι τώρα, όμως, όχι λόγω κάποιας σκληρότητας, όπως επιφανειακά εσείς το ερμηνεύετε, αλλά επειδή ακριβώς θέλουμε κάθε βήμα, κάθε παροχή να έχει γερά θεμέλια και να μην ταρακουνάει το γενικότερο οικοδόμημα της οικονομίας. 
      Η απογραφή και έπρεπε να γίνει και βοήθησε όλους μας να κατανοήσουμε την αφετηρία μας. Η απογραφή δεν έγινε ούτε από μνησικακία, ούτε για να γίνουν εκκαθαριστικές πολιτικές επιχειρήσεις εις βάρος εκείνων, οι οποίοι συνετέλεσαν στη δημοσιονομική καταβαράθρωση. Η απογραφή έγινε για να δούμε από πού ξεκινάμε, τι μέτρα θα πάρουμε, ποια θα είναι η έμφαση στις λήψεις αποφάσεων και με ποια εξέλιξη θα ακολουθηθεί η οικονομική πολιτική, ώστε να επιτευχθεί η επαναφορά από τον δημοσιονομικό εκτροχιασμό. 
      Ο κάθε στοιχειωδώς επιμελής διαχειριστής μιας οικονομίας θα έκανε αυτήν την απογραφή. Δεν είναι δυνατόν με όλες αυτές τις διατυπώσεις, ότι δήθεν ενεγράφοντο αυτά τα ιλιγγιώδη ποσά των αμυντικών δαπανών στα ελλείμματα -όταν ξέρετε ότι αυτά προήλθαν από δανεισμούς που ξεπερνούσαν τα 12.000.000.000 ευρώ και τουλάχιστον 8.000.000.000 ευρώ από αυτούς τους δανεισμούς για τις αμυντικές δαπάνες είναι φαντάσματα για τους προϋπολογισμούς της περιόδου 1997 έως 2003- να ισχυρίζεστε ότι ένα μέρος απ’ αυτά έχει εγγραφεί, αποκρύπτοντας ότι το συνολικό ποσό, το οποίο δανείστηκε η χώρα ξεπερνά τα 12.000.000 ευρώ για την αντιμετώπιση αυτών των δαπανών. 
      Η απόφαση της Ευρωπαϊκής Στατιστικής Υπηρεσίας λύνει ένα διφορούμενο θέμα και το λύνει λέγοντας ότι από εδώ και πέρα η εγγραφή των αμυντικών δαπανών δεν θα γίνεται με βάση την ταμειακή έννοιά τους, αλλά με βάση την εθνικολογιστική έννοιά τους. Αποκρύπτετε, ωστόσο, να πείτε ότι ήδη από το Δεκέμβριο του 2004 ο τότε Γενικός Διευθυντής της Ευρωπαϊκής Στατιστικής Υπηρεσίας είχε γράψει στους «FINANCIAL TIMES» για την προβληματικότητα της μη παντάπασι καταγραφής των αμυντικών δαπανών και όχι ότι αυτές είχαν εγγραφεί με λανθασμένη μέθοδο ή με λάθος σύστημα. 
      Σήμερα έχει ξεπεραστεί αυτό το ζήτημα, έχουν ξεπεραστεί οι δύσκολες εξετάσεις προς κριτές, οι οποίοι δεν είναι κακόπιστοι, είναι όμως αυστηροί. Μακάρι ως ΠΑ.ΣΟ.Κ. να ήσασταν το ίδιο αυστηροί όσο κακόπιστοι ήσασταν, γιατί θα ήσασταν πολύ πιο χρήσιμοι. Σήμερα η Ευρωπαϊκή Ένωση, που είναι πράγματι αυστηρή στην παρακολούθηση των οικονομικών εξελίξεων, απογοητεύει ένα μέρος –θέλω να ελπίζω- του ΠΑ.ΣΟ.Κ. που ευχόταν να ήταν η κριτική αυστηρή και δυσοίωνη, αλλά ενθαρρύνει το μεγαλύτερο μέρος του ελληνικού λαού, εξηγώντας και λέγοντας ότι  είμαστε στο σωστό δρόμο. 
      Και για να κατοχυρώσoυμε αυτό το σωστό δρόμο θα πρέπει να συνεχίσουμε σταθερά το πρόγραμμά μας, θα πρέπει να τηρήσουμε πιστά τον προϋπολογισμό του τρέχοντος έτους ώστε να κατοχυρωθεί και η μείωση του ελλείμματος και η μείωση του χρέους και η αναπτυξιακή πορεία της χώρας. Και αυτήν την αναπτυξιακή πορεία της χώρας, αυτά τα μέτρα τα οποία στηρίζουμε με πλήρη επίγνωση, όλη η κοινοβουλευτική ομάδα της Νέας Δημοκρατίας, θα εξακολουθήσουμε να το κάνουμε όχι από κάποια τυφλή δήθεν κομματική υποταγή αλλά μέσα από μια ενσυνείδητη αίσθηση και γνώση ότι μέσα από τα δύσκολα, μέσα από το συμμάζεμα, μέσα από το νοικοκύρεμα θα μπορέσουμε στο τέλος αυτής της χρονιάς, θα μπορέσουμε το 2007 και ακόμη περισσότερο στις αρχές του 2008 να κάνουμε εκείνες τις παροχές οι οποίες θα μετατρέψουν τη δική σας «μαύρη βίβλο» σε μια νέα έκδοση η οποία αν θέλετε να αποκαταστήσετε την αξιοπιστία σας προς τον ελληνικό λαό, θα πρέπει να έχει τον τίτλο «τα μαύρα μεσάνυχτα του ΠΑ.ΣΟ.Κ.», τα μαύρα μεσάνυχτα του ΠΑ.ΣΟ.Κ. ως προς τις δικές του παραλείψεις και ως προς τις προοπτικές που σήμερα για πρώτη φορά μετά από δεκαετίες οικοδομούνται στην ελληνική οικονομία, οικοδομούνται με τη στήριξη του ελληνικού λαού και με τη διαρκή και επίμονη στήριξη της κοινοβουλευτικής ομάδος της Νέας Δημοκρατίας!
      (Χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, πριν από σας έχει ζητήσει το λόγο ο κ. Τζέκης και παρακαλώ να δεχθείτε να προηγηθεί.
      ΑΠΟΣΤΟΛΟΣ ΚΑΚΛΑΜΑΝΗΣ: Βεβαίως, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κ. Τζέκης έχει το λόγο ως Κοινοβουλευτικός Εκπρόσωπος του Κομμουνιστικού Κόμματος Ελλάδας.
      ΑΓΓΕΛΟΣ ΤΖΕΚΗΣ: Συνεχίστηκε και πάλι μια αντιπαράθεση για την απογραφή. Ο κ. Χριστοδουλάκης βέβαια απευθύνθηκε έχοντας το αίσθημα της ενοχής ως να φταίει το ΠΑ.ΣΟ.Κ. Σας κυνηγάει η ενοχή όπως φαίνεται κ. Χριστοδουλάκη! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Από το ΠΑ.ΣΟ.Κ. ξεκινάτε πάλι;
      ΑΓΓΕΛΟΣ ΤΖΕΚΗΣ: Όχι ο κ. Χριστοδουλάκης ξεκίνησε νιώθοντας την ενοχή. Το ζήτημα για μας είναι το εξής: άραγε η απογραφή είναι εκείνη που ενδιαφέρει τον ελληνικό λαό ή το αποτέλεσμα μετράει της όποιας απογραφής; Και πραγματικά ποιος νοιάζεται για την απογραφή τη μια ή την άλλη; Ο εργαζόμενος, ο μισθωτός, ο μεροκαματιάρης, ο μικρομεσαίος αγρότης, ο μικροεπαγγελματίας, ο άνεργος που έχει καταδικαστεί να ζει με τα 391 ευρώ, η λαϊκή οικογένεια που έβλεπε και βλέπει να ροκανίζει η μεγάλη ακρίβεια το λαϊκό εισόδημά της; Μήπως νοιάζεται πραγματικά αυτή την ώρα ο λαός του Έβρου που βλέπει να καταστρέφεται η περιουσία του, να καταστρέφεται η γεωργική του παραγωγή, η κτηνοτροφική του μονάδα, το σπίτι του λόγω έλλειψης των αντιπλημμυρικών έργων που ήταν υποχρεωμένες οι κυβερνήσεις να φτιάξουν τόσα χρόνια και δεν έφτιαξαν κύριε Πρόεδρε; Τους νοιάζει όλους αυτούς η απογραφή και αυτή η σκιαμαχία του ενός και του άλλου; Εμείς πιστεύουμε όχι. Το παιχνίδι έχει αποκαλυφθεί και ο λαός αντιλαμβάνεται τον εμπαιγμό που γίνεται αυτήν την ώρα. Και ο εμπαιγμός εστιάζεται και στο εξής, κύριε Πρόεδρε: 
      Η Νέα Δημοκρατία είχε καταψηφίσει τον προϋπολογισμό που συζητούσαμε το 2003 για το 2004. Τον είχε καταψηφίσει αλλά ως Κυβέρνηση όμως τον εφήρμοσε με ευλάβεια μπορούμε να πούμε. Και μάλιστα τον προϋπολογισμό του 2003 που τον είχε καταψηφίσει τον ψήφισε ως απολογισμό. Εδώ είναι η πολιτική λογική του παραλόγου. Αυτό όμως γι’ αυτούς γιατί η λογική του λαού λέει ότι πραγματικά ο ένας συνεχίζει εκεί που σταματάει ο άλλος. 
      Από αυτήν την απογραφή όμως του ενός και του άλλου υπάρχουν και μόνιμα κερδισμένοι. Είναι αυτοί οι τραπεζίτες, οι εφοπλιστές, οι βιομήχανοι, οι μεγαλέμποροι, οι επιχειρηματικοί όμιλοι, το κεφάλαιο που μετρούσε και εξακολουθεί να μετράει την αύξηση των κερδών του. 
Αυτή είναι η πραγματικότητα που ζει ο λαός μέσω των απογραφών.
	Άκουσα τον κύριο Υπουργό να λέει ότι η ενσωμάτωση των οδηγιών πλέον αποφασίζεται στην Ευρωπαϊκή Επιτροπή. Εκεί γίνονται οι προσθαφαιρέσεις, οι προτάσεις των κρατών-μελών κ.λπ. Τότε, ποιο νόημα έχει να συζητάμε στο Εθνικό Κοινοβούλιο την ενσωμάτωση αυτών των οδηγιών, όχι μόνο των σημερινών, αλλά και όλων των άλλων, αυτών που πέρασαν ή και αυτών που θα έλθουν, όταν το Εθνικό Κοινοβούλιο δεν έχει το δικαίωμα να αλλάξει ούτε ένα «και»; Αποδεικνύεται αυτό που λέει το Κομμουνιστικό Κόμμα Ελλάδας ότι το Εθνικό Κοινοβούλιο έχει γίνει ένας πρωτοκολλητής των αποφάσεων της Ευρωπαϊκής Ένωσης. Πλήρης υποβάθμιση και καμία αναβάθμιση, όπως έλεγαν διάφορες πτέρυγες, όταν συζητούσαμε την Ευρωσυνθήκη. Ποια αναβάθμιση των Εθνικών Κοινοβουλίων; Υπάρχει πλήρης υποβάθμιση διότι πλέον μέσω των οδηγιών και των άλλων νόμων της Ευρωπαϊκής Ένωσης πραγματικά βλέπουμε το Εθνικό Κοινοβούλιο να υποβαθμίζεται γιατί είναι υποχρεωτικές αυτές οι οδηγίες. Προς τι, λοιπόν, οι περίφημες τότε επευφημίες και τα χειροκροτήματα για την περίφημη Ευρωσυνθήκη;
	Όσον αφορά την προκαταβολή του φόρου, δεχόμαστε πραγματικά τα στοιχεία που δόθηκαν και είναι στα Πρακτικά ότι αυτή η προκαταβολή δεν έχει επιβαρύνσεις στις ομόρρυθμες και ετερόρρυθμες εταιρείες, δηλαδή στους μικρομεσαίους, παρ’ όλο ότι αυτοί οι μικρομεσαίοι το 2005 πλήρωσαν επιπλέον φόρους 585.000.000 λόγω της περαίωσης.
	Κύριε Πρόεδρε, το ζήτημα για μας εξακολουθεί και παραμένει η μεγάλη φοροαπαλλαγή των ανωνύμων εταιρειών και των μεγάλων επιχειρηματικών ομίλων. 
	Επίσης, σχετικά με τη ρύθμιση του Ταμείου Παρακαταθηκών και Δανείων, ο κύριος Υπουργός προσπάθησε να ωραιοποιήσει αυτήν τη ρύθμιση. Δεν ωραιοποιείται μία ρύθμιση, κύριε Υπουργέ, η οποία εκ των προτέρων προδικάζει ότι το Ταμείο Παρακαταθηκών και Δανείων θα είναι υποχρεωμένο να δίνει δάνεια στο νομικό πρόσωπο που θα κάνει την τιτλοποίηση για τα μελλοντικά έσοδα, ούτε και να αγοράζει από το νομικό πρόσωπο, το Ταμείο Παρακαταθηκών και Δανείων, κινητές αξίες, ομολογίες του νομικού προσώπου και μάλιστα, όπως εσείς είπατε, αλλά περιέχει μέσα και η διάταξη, κατά παρέκκλιση των αντίθετων ρυθμίσεων.
 	Κύριε Πρόεδρε, αυτό δεν είναι μία «φωτογραφική» ρύθμιση επιχειρηματικών ομίλων που ήδη διαπραγματεύεται η Κυβέρνηση για να τιτλοποιήσει τα μελλοντικά έσοδα του Ταμείου; Είναι αυτό προς όφελος του Ταμείου, είναι προς όφελος της χώρας; Όχι. Εξασφαλίζει την κερδοφορία του επιχειρηματικού ομίλου που θα πάρει τα μελλοντικά έσοδα. Εδώ ακριβώς είναι το παιχνίδι που παίζεται σε βάρος του ελληνικού λαού. 
	Η Νέα Δημοκρατία ως Αξιωματική Αντιπολίτευση «έσκιζε τα ιμάτιά της» για την τιτλοποίηση μελλοντικών εσόδων που έκανε το ΠΑ.ΣΟ.Κ. Τώρα αποδείχθηκε ότι είναι μία «καλή μαθήτρια» για να συνεχίσει ακριβώς αυτό που έκανε το ΠΑ.ΣΟ.Κ. 
      Αν αυτό δεν είναι διαπλοκή όλης της πολιτικής της Κυβέρνησης με τα μεγάλα συμφέροντα, τότε τι είναι; Δεν μιλάμε για σκάνδαλο, μιλάμε για πολιτική που διαπλέκεται με τα μεγάλα συμφέροντα, με συγκεκριμένους επιχειρηματικούς ομίλους.
	Βέβαια, επαναλαμβάνω για μία ακόμα φορά ότι το επιχείρημα «τα ίδια έκανε το ΠΑ.ΣΟ.Κ.», όπως λέει η Κυβέρνηση, δεν την απαλλάσσει από τις σοβαρές ευθύνες. Εμείς ζητάμε να πάρει πίσω αυτήν τη ρύθμιση γιατί πραγματικά είναι μία διαπλοκή. «Φωτογραφίζει» συγκεκριμένο επιχειρηματικό όμιλο με τον οποίο διαπραγματεύεται η Κυβέρνηση για να κάνει την τιτλοποίηση των εσόδων του Ταμείου Παρακαταθηκών και Δανείων. 
	Σας ευχαριστώ, κύριε Πρόεδρε.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τζέκη.
	Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι μαθητές και μαθήτριες και δύο συνοδοί καθηγητές από το Εσπερινό Λύκειο Νέας Ιωνίας.
	Η Βουλή τους καλωσορίζει και τους εύχεται καλές σπουδές.
(Χειροκροτήματα από όλες τις πτέρυγες της Βουλής)
	Το λόγο έχει ο τέως Πρόεδρος της Βουλής κ. Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, όσοι δεν έχουμε λεπτομερέστερα ασχοληθεί με τα ζητήματα των αριθμών, των προϋπολογισμών, των ισολογισμών, των απολογισμών κ.λπ. –και πιστεύω ότι σ’ αυτήν την κατηγορία ανήκει η συντριπτική πλειονότητα του ελληνικού λαού- έχουμε ανάγκη από απλές τοποθετήσεις, χωρίς εντυπωσιασμούς ρητορικούς που περιλαμβάνουν μη δεοντολογικά, γι’ αυτήν τουλάχιστον την Αίθουσα, σωστούς και χρήσιμους χαρακτηρισμούς, για να καταλάβουμε τι ακριβώς έχει γίνει μέχρι τώρα με την οικονομία μας και ποια θα είναι η μελλοντική πορεία της οικονομίας, από την οποία εξαρτάται και η βελτίωση της θέσεως των οικονομικά και κοινωνικά ασθενέστερων στρωμάτων του λαού μας, την κατάσταση των οποίων σωστά σκιαγράφησε ο αγαπητός συνάδελφος του Κομμουνιστικού Κόμματος κ. Τζέκης, μόνο που έμεινε παγιδευμένος και εκείνος σε μία στρατηγική η οποία έβλαψε τον τόπο πριν από μισό αιώνα. Έχει μέχρι τις μέρες μας μείνει το γνωστό σύνθημα «τι Πλαστήρας, τι Παπάγος». 
      Λέγει και τώρα το Κομμουνιστικό Κόμμα ότι δεν ενδιαφέρει τον ελληνικό λαό η απογραφή και ότι –και απευθύνω παράκληση και σε άλλους συναδέλφους εδώ, εάν θέλουν, να ακούσουν- εκεί που σταμάτησε ο ένας –βάζω εγώ σε παρένθεση- (με βάση όσα η Κυβέρνηση καταλογίζει στο ΠΑ.ΣΟ.Κ.) να κακουργεί σε βάρος της οικονομίας και του λαού, συνεχίζει ο άλλος.
      Έτσι όμως θέλω να πω με διάθεση θετική –μπορώ να πω- και φιλική για πολλούς και διαφόρους λόγους προς το Κομμουνιστικό Κόμμα ότι δεν μπορώ εγώ, εννοώ ο απλός άνθρωπος του λαού που δεν ξέρει αυτά τα λεπτομερειακά, να καταλάβω τι τελικώς μου υποδεικνύει το Κομμουνιστικό Κόμμα. Μου υποδεικνύει προφανώς να μην ψηφίσω ούτε Νέα Δημοκρατία ούτε ΠΑ.ΣΟ.Κ. Ωραία, αυτό είναι απλό και κατανοητό. 
      Όμως εάν δεν με εκφράζει για οποιοδήποτε λόγο και το Κομμουνιστικό Κόμμα, ποιος είναι ο δρόμος; Γιατί το Κομμουνιστικό Κόμμα κινείται στα πλαίσια αυτού του κοινοβουλευτικού θεσμού, των λειτουργιών της δημοκρατίας μας, αλλά δεν πρέπει να αγνοεί και οποιοσδήποτε άλλος τι θα συνέβαινε εάν δεν υπήρχε η κοινοβουλευτική διέξοδος υπό τις σημερινές ιδιαίτερα συνθήκες. Δεν αναφέρομαι στο απώτατο παρελθόν που δεν λειτουργούσε η δημοκρατία, που δεν υπήρχαν θεσμοί.
      Δυστυχώς σήμερα απέμειναν για τους λαούς του κόσμου ως καταφύγιο, εκτός από την άμεση και βίαιη σύγκρουση, αυτοί οι αστικοί θεσμοί, το αστικό Κοινοβούλιο! Είναι τελικά ο μόνος χώρος όπου κανένας καναλάρχης, καμία πολυεθνική, κανένα συγκρότημα δεν μπορεί να μας φιμώσει! Έμμεσα το κατορθώνει, αλλά εν πάση περιπτώσει δίνουμε εκεί μια μάχη. Από το Κομμουνιστικό Κόμμα μέχρι την άλλη πλευρά της Δεξιάς φθάνουμε στο χωριό, φθάνουμε στη γειτονιά.
      Λοιπόν, μήπως είναι λάθος αυτή η στρατηγική που επαναλαμβάνεται έπειτα από μισό αιώνα, διότι ενδεχομένως οδηγεί ιδιαίτερα τους νέους ανθρώπους, σε άλλες διεξόδους. Διότι ούτε το Κομμουνιστικό Κόμμα βέβαια λέει ότι ξέρετε, θα ξεσηκωθούμε και με τη βία θα επιβάλουμε το σωστό. Δεν το λέει. Και σωστά δεν το λέει και είναι χρήσιμο για τη δημοκρατία μας το ότι δεν το λέει. 
      Άρα, νομίζω να μην πάμε άλλο μισό αιώνα πίσω –και απευθύνομαι τώρα προς τη Δεξιά παράταξη- στην εποχή του Δεληγιάννη, ή ακόμα μισό αιώνα πιο πίσω στο μακαρίτη τον Τζουμπέ και τον Βούλγαρη. Πρωθυπουργοί υπήρξαν, ο λαός τους εξέλεξε, αλλά ξέρουμε πού οδηγήθηκε ο τόπος αυτός, όταν μορφές όπως του Χαρίλαου Τρικούπη, κύριε Μαγγίνα, ετίθεντο στο περιθώριο διότι οι δημαγωγούντες εκείνοι παρουσίαζαν στον ελληνικό λαό πράγματα, τα οποία δεν μπορούσε να κατανοήσει και παρεσύρετο σε βλάβη των συμφερόντων του και ο λαός, αλλά και το Έθνος διότι αυτά είχαν επιπτώσεις και στο μέλλον. 
      Λοιπόν σήμερα, Υπουργέ και εξαιρετικά συμπαθέστατε στην Αίθουσά μας, κύριε Μπέζα, τίθεται ένα απλό ερώτημα. Εγώ θυμάμαι, αλλά δεν θα τον αναφέρω διότι τώρα είναι και εκτός Κυβερνήσεως, σ’ ένα συνέδριο της Νέας Δημοκρατίας έναν Υπουργό σας –ο οποίος, επίσης, μου είναι συμπαθής, αλλά ήταν εντελώς επιπόλαιο αυτό που έκανε- που είπε ότι ο λαός θέλει να γυρίσουν πίσω τα κλεμμένα. Τέτοιες εκφράσεις, τέτοια επιχειρηματολογία, όπως ξέρετε, χρησιμοποιήθηκε στις εκλογές μαζί με κάποιες καταστάσεις. Όπως τον παλιό καιρό, όταν πηγαίναμε νεοσύλλεκτοι, μας γράφανε για άρβυλα, για στολές, για τα πρώτα αναγκαία για τις ασκήσεις, έτσι και εδώ έλεγαν :«Γράψ’ τονε για να βρει δουλειά και θα διοριστεί». Αλλά το πιο σοβαρό ήταν το πρώτο.
      Λοιπόν, εδώ με στοιχεία πλέον έρχεται το ΠΑ.ΣΟ.Κ., ιδιαίτερα τα στελέχη που πραγματικά δικαιούνται να πουν ότι συκοφαντήθηκαν και σας λένε ότι ούτε μία δραχμή δεν έχει αποκρυβεί. Είναι όλα γραμμένα –όσα ήταν από δανεισμό- εκεί που είναι το δημόσιο χρέος, ώστε να υπάρξουν όλες αυτές οι παραγγελίες, όπως κάνετε τώρα –και απευθύνομαι πάντοτε προς την Κυβέρνηση εγώ, ποτέ προς το Κόμμα, το οποίο τη στηρίζει- με τα τριάντα F-16 και τα άλλα δέκα, που ακούω ότι θα αποφασίσει η Κυβερνητική Επιτροπή μεθαύριο. Και αυτά προφανώς μεταφέρονται τα επόμενα χρόνια. 
      Το είπε άλλωστε το πρωί ο κ. Μητσοτάκης που λέει πολλές φορές και κάποια σωστά πράγματα. Βέβαια καμιά φορά ξεχνάει και λέει και ανακρίβειες, όπως αυτό που με εξόργισε εμένα ότι τάχα παρακολουθούσε ο Γεώργιος Παπανδρέου τα τηλεφωνήματά του το 1964. Ε, δεν ζει ο Παπανδρέου. Κάποιοι που ως νεολαίοι ζούσαμε, τότε, θα αρχίσουμε τώρα να διαψεύδουμε τον κ. Μητσοτάκη; 
      Αλλά αυτό που είπε το πρωί, είναι σωστό. Είπε ότι μεταφέρονται για τις επόμενες κυβερνήσεις και αυτό πράγματι ενδιαφέρει τις χώρες και τις πολυεθνικές των όπλων, διότι εύκολα οι κυβερνήσεις αποφασίζουν εξοπλιστικά προγράμματα. Αυτό θα ήταν μία σωστή κριτική και για την κυβέρνηση του ΠΑ.ΣΟ.Κ. 
      Όπως είναι σωστή και η κριτική για σας τώρα. Ενώ υπάρχει αυτή η τραγωδία στη χώρα, λέτε εσείς για F-16 και πάει ο Υπουργός Εξωτερικών ο κ. Μολυβιάτης, ο κ. Σπηλιωτόπουλος και ο Πρωθυπουργός να δουν για είκοσι λεπτά τον Μπους και κλείνει αυτό το τεράστιο βάρος, σε βάρος της οικονομίας της χώρας. 
      Και τώρα ακούμε, επειδή και οι Ευρωπαίοι θέλουν κάτι ανάλογο, ότι θα παραγγείλουμε και άλλα τριάντα, σαράντα EUROFIGHTER.
      Είναι αυτοί –το έχω πει πολλές φορές- που συνδαυλίζουν τη λεγόμενη ελληνοτουρκική ένταση, για να πουλάνε από εδώ και από εκεί όπλα, που τελικά πληρώνει ο απλός ανθρωπάκος στην Τουρκία και ο απλός ανθρωπάκος εδώ. 
      Εδώ, λοιπόν, κύριε Υπουργέ, πρέπει να απαντήσετε. Έχει έστω και μία δραχμή αποκρυβεί; Εγγράφησαν, λοιπόν, στο δημόσιο χρέος τα 8.000.000.000 ευρώ, διότι σύμφωνα με τους κανόνες που πολλές χώρες ακολουθούσαν –άρα και η Ελλάδα το μπορούσε- δεν εγγράφησαν στους προϋπολογισμούς εκείνους, κατά το χρόνο εκτέλεσης των οποίων δεν γινόταν η λειτουργική παραλαβή πολεμοφοδίων και άλλων εξοπλιστικών στοιχείων.
      Τι το παράνομο εδώ; Τι το απατηλό εδώ; Πώς δικαιολογείται όλος αυτός ο οχετός, με τη λογική μάλιστα της γενίκευσης; Γυρίσαμε στο 1989, δηλαδή από εδώ οι κλέφτες, από εκεί οι έντιμοι. Δεν το κρατά εμένα η αίσθηση του δικαίου που έχω, όχι η προσωπική  προσβολή την οποία αισθάνομαι. 
      Πιστεύω ότι πολλοί –όχι μόνο αυτοί που ψήφισαν το ΠΑ.ΣΟ.Κ., αλλά και πολλοί που ψήφισαν τη Νέα Δημοκρατία- θα σας ρωτήσουν: γιατί μας λέγατε αυτά τα ανακριβή πράγματα; Δεν κάνω εγώ άλλους χαρακτηρισμούς, αλλά μιλώ γι’ αυτά τα «ανακριβή πράγματα». Πού είναι αυτά τα κλεμμένα που μας λέγατε ότι θα γυρίσουν πίσω; Γιατί αυτές οι εξεταστικές επιτροπές που ζητούσατε; 
      Εκεί ήμουν, κύριε Σούρλα, στη θέση σας. 
      Σας λέω και πάλι ότι τον Ιούνιο υπάρχει παραγραφή για όποιες ευθύνες. Από εκεί και πέρα, θα κυνηγάμε υπαλλήλους, υπαλληλίσκους στα ποινικά δικαστήρια. Να σας πω μάλιστα –αυτό είναι φοβερό, είστε γιατρός, αλλά οι νομικοί εδώ θα το ξέρουν- ότι ομόφωνη απόφαση δικαστηρίου μόνο με αίτημα του Εισαγγελέα του Αρείου Πάγου μπορεί να εφεσιβληθεί ή να αναιρεθεί –και εγώ δεν θυμάμαι άλλη περίπτωση τουλάχιστον μέχρι τώρα- διότι υπήρξε ομόφωνη απόφαση στην ιστορία της υπόθεσης της «ΔΕΚΑ».
      Πού είναι, επομένως, αυτό το απατηλό; Οφείλετε να το πείτε –αυτά λεπτομερέστατα τα είπε ο κ. Φλωρίδης και άφησε τον πίνακα αυτόν για τα Πρακτικά-  διότι πήγατε και τα προσθέσατε με αυτήν τη σκέψη που τελικά η EUROSTAT μας λέει τώρα ότι κακώς την κάνατε –εγώ δεν σας λέω για σχέδιο, δεν σας λέω για μικροκομματική πολιτική, δεν σας λέω για αφελή, σε τελική ανάλυση, πολιτική- εκεί που με τη δική σας άποψη και όχι της EUROSTAT έπρεπε να πάνε, για να υπάρχουν αυξημένα ελλείμματα, να θεωρείτε ότι μπορεί να εξαπατήσαμε και την Ευρώπη που μπήκαμε στην Ο.Ν.Ε., για να παγώσει η οικονομία, η αγορά, διότι είπατε ούτε λίγο ούτε πολύ –η Κυβέρνηση, όχι εσείς, κύριοι συνάδελφοι, θα δούμε, όταν θα πάτε κάτω στον κόσμο- ότι χρεωκοπήσαμε. 
      Αυτό ουσιαστικά λέτε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας):  Σας παρακαλώ, κύριε Πρόεδρε, ολοκληρώστε.
      ΑΠΟΣΤΟΛΟΣ ΚΑΚΛΑΜΑΝΗΣ:  Ολοκληρώνω, κύριε Πρόεδρε, έχετε δίκιο.
      Αυτό λέτε ουσιαστικά επί δύο χρόνια στον ελληνικό λαό, στις ομάδες των αγροτών, των εργαζομένων, των συνταξιούχων. Τους λέτε: έχουμε χρεωκοπήσει, δεν μπορούμε να σας δώσουμε μία. 
      Αυτό, όμως, όποια κομματική σκοπιμότητα και αν εξυπηρετούσε, πρέπει τώρα να το διορθώσετε με εντιμότητα και ειλικρίνεια, για να βγει τουλάχιστον ο λαός από την πλάνη ότι δεν μπορεί να επιχειρήσει περισσότερο ο επιχειρηματίας, ότι δεν μπορεί να ελπίζει σε απασχόληση οποιοσδήποτε άλλος πολίτης, προκειμένου να ξαναζωντανέψει η οικονομία, να ξαναζωντανέψει αυτός ο τόπος. 
      Συγγνώμη, κύριε Πρόεδρε, για την υπέρβαση του χρόνου, αλλά ήθελα να εκφραστώ πλήρως. Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κύριο Πρόεδρο.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Άγγελος Τζέκης, για να τριτολογήσει.
      ΑΓΓΕΛΟΣ ΤΖΕΚΗΣ: Κύριε Πρόεδρε, άκουσα με ιδιαίτερη προσοχή τον πρώην Πρόεδρο της Βουλής και είδα ότι από το χρόνο της ομιλίας του ένα πολύ μεγάλο μέρος το κατανάλωσε αναφερόμενος στο Κομμουνιστικό Κόμμα Ελλάδος. Αυτό είναι καλό. 
      ΑΠΟΣΤΟΛΟΣ ΚΑΚΛΑΜΑΝΗΣ: Αν μπορούσα να σας πείσω, θα τον κατανάλωνα όλον, γιατί με αγάπη σας τα λέω αυτά. 
      ΑΓΓΕΛΟΣ ΤΖΕΚΗΣ: Αναφέρθηκε μάλιστα στο παρελθόν και ιδιαίτερα στο «τι Παπάγος, τι Πλαστήρας». Η ιστορία όμως δεν μπορεί να αλλοιωθεί. 
      Εγώ ξέρω ότι ήταν ο Πλαστήρας Πρωθυπουργός και οι κομμουνιστές πήγαιναν στο εκτελεστικό απόσπασμα.
      ΑΠΟΣΤΟΛΟΣ ΚΑΚΛΑΜΑΝΗΣ: Πήγαιναν από τους Αμερικανούς, ερήμην του Πλαστήρα και αυτή είναι η ιστορική αλήθεια.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, μη διακόπτετε, παρακαλώ.
      ΑΓΓΕΛΟΣ ΤΖΕΚΗΣ: Φαίνεται ότι απλούστατα προήδρευε τότε της κυβέρνησης μόνο.
      ΑΠΟΣΤΟΛΟΣ ΚΑΚΛΑΜΑΝΗΣ: Τρία χρόνια μετά τον Εμφύλιο Πόλεμο.
      ΑΓΓΕΛΟΣ ΤΖΕΚΗΣ: Ξέρω, όμως, ότι επί κυβέρνησης Πλαστήρα ήταν γεμάτα τα ξερονήσια από κομμουνιστές. Και η ιστορία δεν αλλοιώνεται.
      ΑΠΟΣΤΟΛΟΣ ΚΑΚΛΑΜΑΝΗΣ: Ευτυχώς που ήρθε ο Καραμανλής και τους έσωσε.
      ΑΓΓΕΛΟΣ ΤΖΕΚΗΣ: Επομένως, ήταν ατυχέστατο πιστεύουμε αυτό από τον πρώην Πρόεδρο της Βουλής, ο οποίος μπορεί να έζησε και ορισμένα γεγονότα, αλλά εμείς, κύριε Πρόεδρε, εκείνο που κάνουμε και μέσα εδώ, αλλά και εκτός Βουλής, είναι να βλέπουμε την πολιτική θέση, τα προγράμματα των Κομμάτων και εκεί πάνω ακριβώς να κάνουμε τις τοποθετήσεις μας, με ρεαλισμό και με βάση την πραγματικότητα. Και αυτό ενοχλεί πραγματικά, γιατί ξεσκεπάζουμε ένα ολόκληρο πολιτικό παιχνίδι που παίζεται σε βάρος του λαού. 
      Και ανέφερα ορισμένα θέματα προηγουμένως, κύριε Πρόεδρε, που είναι όμως διαχρονικά, είναι αποτέλεσμα μιας διαχρονικής πολιτικής που εφαρμόζεται με συνέπεια. Δηλαδή, να κρύψουμε ότι το 20% του λαού ζει κάτω από το όριο της φτώχειας; Αυτό δεν ήταν αποτέλεσμα μιας διαχρονικής πολιτικής που ακολουθείται εδώ και χρόνια; 
      Να μην αναφερθώ στην πράξη νομοθετικού περιεχομένου του 1985 που απαγόρευσε πλήρως οποιαδήποτε αύξηση από τα νομικά πρόσωπα ιδιωτικού δικαίου με την απειλή της ποινής; 
      Να μην αναφερθώ στο ασφαλιστικό ζήτημα, που το 1993 η Νέα Δημοκρατία κατέβασε την κατώτερη σύνταξη από τα είκοσι μεροκάματα του ανειδίκευτου εργάτη στα δεκαπέντε και που έκανε την κατώτερη σύνταξη από τις τέσσερις χιλιάδες πενήντα ένσημα στα τέσσερις χιλιάδες πεντακόσια ένσημα και στη δέσμευση της τότε αξιωματικής αντιπολίτευσης ότι θα τα επαναφέρει; Δεν τα επανέφερε. 
      Να μην πω ότι αύξησε το όριο συνταξιοδότησης για τους εργαζόμενους από το 1993 και μετά στα εξήντα πέντε χρόνια και να μην μιλήσω για τη δέσμευση της τότε αξιωματικής αντιπολίτευσης ότι αυτά θα τα μειώσει; Δεν τα μείωσε.
      Μπορώ να πω πολλά, αλλά θα κλείσω μ’ αυτό. Όταν συζητήσαμε την προηγούμενη εβδομάδα για τη ναυτική εκπαίδευση και αναφερθήκαμε στην Κυβέρνηση που πήρε την πολιτική απόφαση για την πολιτική επιστράτευση των ναυτεργατών σ’ ένα δίκαιο αγώνα; Να μην αναφερθούμε στις εννιά περιπτώσεις που χρησιμοποίησαν και οι κυβερνήσεις του ΠΑ.ΣΟ.Κ. την πολιτική επιστράτευση, όχι μόνο για τους ναυτεργάτες, αλλά και για άλλα στρώματα του λαού; 
      Τελικά, να μην αναφέρουμε ότι ο ναυτεργάτης είναι κάτω από το ν. 330/75 κι ενώ πέρασαν από τότε αλλεπάλληλες κυβερνήσεις, σοσιαλιστικές, φιλελεύθερες, συντηρητικές, όμως κατ’ απαίτηση των εφοπλιστών παραμένει ο ν. 330; Γιατί, λοιπόν, μας αντιμετωπίζουν έτσι; 
      Ξέρετε τι λέμε εμείς; Εμείς λέμε ότι αν θελήσει ο λαός, με αγώνες, θα κάνει αλλαγές. Με αγώνες μπορεί να ανατρέψει και νόμους και καταστάσεις και πολλά άλλα. Το Κομμουνιστικό Κόμμα Ελλάδας δεν κρύβεται πίσω από το δάκτυλό του. Ό,τι έχει να πει, το λέει εδώ ανοικτά, πολύ δε περισσότερο το λέει ανοικτά μέσα στην κοινωνία. Ό,τι κάνουμε, λόγια και έργα, συνδυάζονται, κύριε Πρόεδρε και έτσι προχωρούμε.
      ΑΠΟΣΤΟΛΟΣ ΚΑΚΛΑΜΑΝΗΣ: Ο απλός άνθρωπος λέει -κακοπίστως ίσως κάποιοι- ότι βολεύει το Κομμουνιστικό Κόμμα μια δεξιά κυβέρνηση. Διότι δεν θυμάται ο κ. Τζέκης ότι τα είκοσι μεροκάματα που πήγαν στα δεκαπέντε, ήταν δεκαπέντε και τα πήγε το ΠΑ.ΣΟ.Κ. στα είκοσι.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, μπορεί να λέει αυτό που πιστεύει και αυτό που θέλει.
      ΑΓΓΕΛΟΣ ΤΖΕΚΗΣ: Λάθος κάνετε, κύριε Κακλαμάνη. 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, εσείς είσθε υπερασπιστής της ελεύθερης έκφρασης γνώμης. Επομένως, έχει δικαίωμα το Κομμουνιστικό Κόμμα Ελλάδος να λέει ό,τι πιστεύει και ό,τι θέλει, χωρίς κανένα εμπόδιο, ακώλυτα και απεριόριστα. Αυτό είναι το μεγαλείο της δημοκρατίας, της Βουλής και του συστήματός μας.
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ πρώτος το υπερασπίζομαι αυτό, όμως ο κόσμος βλέπει ότι ο στόχος δεν είναι η Κυβέρνηση, αλλά το ΠΑ.ΣΟ.Κ. και απαλλάσσεται η Κυβέρνηση από το να απαντά στο ΠΑ.ΣΟ.Κ., διότι απαντά για λογαριασμό της το Κομμουνιστικό Κόμμα Ελλάδας.
      ΑΓΓΕΛΟΣ ΤΖΕΚΗΣ: Δέκα χιλιάδες αγρότες πήγαν στα δικαστήρια. Τα ξεχάσατε αυτά; 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής του ΠΑ.ΣΟ.Κ. κ. Κουσελάς.
      ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε, ακούγοντας κανείς προσεκτικά τους αγορητές της Νέας Δημοκρατίας, θα έβγαζε αβίαστα το συμπέρασμα ότι ακολούθησαν το στρατιωτικό δόγμα «η καλύτερη άμυνα είναι η επίθεση». Γιατί, κύριοι της Κυβέρνησης, αντί μετά την απόφαση της EUROSTAT να απολογείστε και να ζητάτε συγγνώμη από τον ελληνικό λαό, εκθέσατε τη χώρα; Γιατί υπονομεύσατε το κύρος της, τη διαπραγματευτική της δυνατότητα, αλλά και την πιστοληπτική της ικανότητα; Γιατί την οδηγήσατε σε έλεγχο και εποπτεία; Γιατί με πρόσχημα τη λεγόμενη απογραφή εφαρμόζετε την πιο σκληρή και ανάλγητη εισοδηματική πολιτική και έρχεστε εδώ σήμερα και ζητάτε και τα ρέστα; 
      Μας κατηγορήσατε ότι δεν κάναμε καλή καταγραφή των αμυντικών δαπανών. Απάντησε, βέβαια, με στοιχεία ο Κοινοβουλευτικός μας Εκπρόσωπος, ο κ. Φλωρίδης. Όμως, εγώ θέλω να ρωτήσω ευθέως τον κ. Μπέζα: Πείτε μας, κύριε Υφυπουργέ, η παραγγελία που κάνατε για τα τριάντα συν δέκα, δηλαδή συνολικά σαράντα F-16 ύψους, κατ’ εσάς, 2.500.000.000 ευρώ με απευθείας ανάθεση, πού την έχετε εγγράψει ή πού και πότε θα την εγγράψετε, στο χρέος ή στο έλλειμμα; Περιμένουμε σήμερα -και όχι αύριο- μία συγκεκριμένη απάντηση πάνω σ’ αυτό.
      Ακούσαμε πολλούς συναδέλφους από τη Νέα Δημοκρατία, αλλά και τον ίδιο τον Πρωθυπουργό –άκουσον, άκουσον- να απευθύνει διάγγελμα στον ελληνικό λαό και να επαίρεται για την απόφαση του ECOFIN, μία απόφαση που συνιστά μία εντελώς τυπική διαδικασία που επαναλαμβάνεται εδώ και τόσα χρόνια. 
      Όμως, γιατί πραγματικά επαίρονται; Μήπως γιατί μείωσαν το έλλειμμα που τεχνητά η Νέα Δημοκρατία, από τη μία με τη λεγόμενη απογραφή και από την άλλη με τη χωρίς σχέδιο και όραμα οικονομική της πολιτική, δημιούργησε; Επαίρεστε, γιατί, οδηγήσατε την ανάπτυξη της χώρας από το 4,7%, που σας παραδώσαμε, στο 3,5%; Επαίρεστε γιατί η ανεργία καλπάζει με διψήφια νούμερα, γιατί ο πληθωρισμός θα ξεπεράσει το 3,5% και η ακρίβεια καθημερινά ροκανίζει το εισόδημα των εργαζομένων; Μήπως επαίρεστε για την εισοδηματική πολιτική -που θα συζητήσουμε σε λίγο- η οποία, αντί να δίνει αυξήσεις, κάνει μειώσεις στο πραγματικό εισόδημα των εργαζομένων; Γι’ αυτά επαίρεστε;
      Κύριε Πρόεδρε, κλείνοντας αυτήν την πολύ σύντομη παρέμβαση, θα συμφωνήσω μ’ ένα απ’ αυτά που είπε ο κ. Μπέζας, ότι η λεγόμενη απογραφή έχει περάσει -όπως είπε- στην ιστορία του τόπου. Ναι, θα συμφωνήσω ότι έχει περάσει στην ιστορία του τόπου, αλλά σαν μία πολύ μελανή πτυχή της.
      Κλείνοντας, θέλω να πω ότι δυστυχώς δεν πήρα απαντήσεις από την τοποθέτηση του κυρίου Υφυπουργού στα ζητήματα που έθεσα και για τον τελωνιακό κώδικα και για ορισμένα άλλα θέματα.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν με παρακολουθούσατε την ώρα που μιλούσα.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής της Νέας Δημοκρατίας κ. Καλλιώρας.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, πότε θα πάρω το λόγο;
      ΠΡΟΕΔΡΕΥΩΝ (Γεώργιος Σούρλας): Αμέσως μετά από τον κ. Καλλιώρα. Θα  ολοκληρώσουν όλοι τις δευτερολογίες τους και αμέσως μετά θα κλείσετε εσείς τη συζήτηση.
      Ορίστε, κύριε Καλλιώρα, έχετε το λόγο.
      ΗΛΙΑΣ ΚΑΛΛΙΩΡΑΣ: Ευχαριστώ πολύ, κύριε Πρόεδρε.
      Κύριε Πρόεδρε, ας βάλουμε λίγο τα πράγματα σε σειρά μέσα σ’ αυτήν την Αίθουσα. Θα πω δύο λόγια για τη Δ.Ε.Κ.Α. και μετά θα πάω στο καυτό θέμα της ημέρας, που έγινε η δημοσιονομική απογραφή, με τη λέξη «απατεώνες» σαν φόντο.
      Κύριε Πρόεδρε, άκουσα πριν από λίγο σ’ αυτήν την Αίθουσα τον πρώην Πρόεδρο της Βουλής, τον οποίο σέβομαι ιδιαιτέρως, να αναφέρεται στη Δ.Ε.Κ.Α. και κυρίως στην πρόταση αναίρεσης από τον Αντιεισαγγελέα του Αρείου Πάγου. Ξέρετε γιατί εξοργίζομαι σαν νέος Βουλευτής που είμαι; Για ένα λόγο. Θα κάνω ένα ερώτημα και θα φύγω από το θέμα της Δ.Ε.Κ.Α.. Κύριε Πρόεδρε, σ’ αυτήν εδώ την Αίθουσα δύο φορές ζητήσαμε σύσταση εξεταστικής των πραγμάτων επιτροπής για το Χρηματιστήριο, για τη Δ.Ε.Κ.Α. -εγώ μήνυσα, μάλιστα, τον κ. Παπαντωνίου- και εκατόν πενήντα επτά Βουλευτές του ΠΑ.ΣΟ.Κ. –ο κύριος Πρόεδρος ήταν πάνω εκεί, βάλτε να δείτε τις ταινίες του παρελθόντος- έφευγαν από την πόρτα. Εκεί είναι οι περισσότεροι, κύριε Πρόεδρε. 
      Όταν είχαμε το χρόνο, όταν είχαμε το πρόβλημα, το ΠΑ.ΣΟ.Κ. με εκατόν πενήντα επτά Βουλευτές είπε «όχι». Δεν δέχομαι εγώ σήμερα, ως Βουλευτής του Ελληνικού Κοινοβουλίου, να λέμε αναλήθειες. Είναι καταγεγραμμένα στα Πρακτικά.
      (Θόρυβος στην Αίθουσα)
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό δεν το αμφισβήτησε κανείς.
      ΗΛΙΑΣ ΚΑΛΛΙΩΡΑΣ: Τώρα κροκοδείλια δάκρυα. Τότε έπρεπε, ο κύριος Πρόεδρος, να βγει και να μας πει την αλήθεια.
      ΑΠΟΣΤΟΛΟΣ ΚΑΚΛΑΜΑΝΗΣ: Τώρα που έχετε την πλειοψηφία, γιατί δεν κάνετε τις εξεταστικές; 
      ΗΛΙΑΣ ΚΑΛΛΙΩΡΑΣ: Κύριε Πρόεδρε, ελληνικά μιλάω.
      Πάμε τώρα στο ζήτημα της δημοσιονομικής απογραφής, με φόντο τους απατεώνες. Ενοχλούμαι, όταν οι πλαστογράφοι γίνονται τιμητές, όταν οι κατήγοροι γίνονται κατηγορούμενοι, όταν το «παίζουν» εισαγγελείς και επίσης ενοχλούμαι, όταν αυτοί που βούλιαξαν τη χώρα, έρχονται σήμερα και προσπαθούν να βγουν και από πάνω μάλιστα.
      Κύριε Πρόεδρε, θα πω ιστορικά στοιχεία, δεν θα παίξω με τίποτα παραπάνω. 
      Πρώτα από όλα, είναι ή δεν είναι αληθές ότι από το 1980 έως το 2004 -τα είκοσι τρία αυτά χρόνια- οι τέσσερις μήνες δουλειάς έγιναν δεκαέξι μήνες δουλειάς με τη βούλα και τη σφραγίδα της Ευρωπαϊκής Ένωσης και της EUROSTAT; Κανείς δεν λέει όχι. Απ’ αυτά τα είκοσι τρία χρόνια, η Νέα Δημοκρατία κυβέρνησε μόνο τα τρία. Βάλαμε, λοιπόν, τους ‘Ελληνες να δουλέψουν ένα χρόνο παραπάνω, με το χρέος που το ΠΑ.ΣΟ.Κ. έφερε στη χώρα. Αυτοί βούλιαξαν αυταποδείκτως τη χώρα και την έφεραν πίσω.
      Επίσης θέλω να θυμίσω κάτι με ιστορικά στοιχεία και στη δευτερολογία μου θα πω περισσότερα, γιατί τώρα δεν έχω χρόνο. Είναι ή δεν είναι αλήθεια, κύριε Πρόεδρε, ότι το 2001 έρχεται η Ευρωπαϊκή Επιτροπή και η EUROSTAT και μας λένε σ’ ένα βράδυ, ότι πρέπει να αυξηθεί το χρέος κατά 3.500.000.000.000 δραχμές, και αυτή –συγγνώμη- η ρημάδα η ταξινόμηση, η αναταξινόμηση –αυτή ήταν η εφεύρεση του κ. Χριστοδουλάκη τότε- μας βρήκε μέσα σε μια νύχτα να αυξάνουμε το χρέος, κατά 10.000.000.000 ευρώ. 
      Κύριε Πρόεδρε, ποιος κοροϊδεύει ποιον; Δεν καταλαβαίνουν οι Έλληνες ότι αυτό θα μπορούσε να ήταν ανάποδα, ως αριθμός και ως πραγματικότητα; Τι θέλω να πω; Δεν μπορούμε να κοροϊδεύουμε τους Έλληνες, γιατί αυτό είναι πραγματικό ιστορικό στοιχείο και έχει αλήθεια η συνέχειά του. Συνέχιζαν οι άνθρωποι της Ευρωπαϊκής Ένωσης είτε της EUROSTAT είτε της Επιτροπής, να κάνουν ελέγχους. Και αυτοί οι έλεγχοι θα έρχονταν να ντροπιάσουν την χώρα για μια ακόμα φορά με μεγαλύτερα πρόστιμα και με μεγαλύτερη εθνική ντροπή. Συνέχιζαν τους ελέγχους.
      Πάω λίγο πιο κάτω. Είναι ή δεν είναι αλήθεια, πως όταν έγινε η δημοσιονομική απογραφή, τα ποιοτικά στοιχεία των ερευνών έδειξαν, ότι πάνω από επτά στους δέκα Έλληνες, δηλαδή πάνω από το 70%, έλεγε «ναι»; Το ξεχνάμε αυτό; Οι Έλληνες πολίτες έλεγαν «ναι» στη δημοσιονομική απογραφή.
      ΑΠΟΣΤΟΛΟΣ ΚΑΚΛΑΜΑΝΗΣ: Γι’ αυτό την κάνατε; 
      ΗΛΙΑΣ ΚΑΛΛΙΩΡΑΣ: Κύριε Πρόεδρε, παίρνω το τελευταίο έτος του 2004 και τελειώνω μ’ αυτό. Έλεγαν οι κύριοι του ΠΑ.ΣΟ.Κ. ότι είναι το χρέος της χώρας και το έλλειμμα ειδικότερα -στο οποίο θέλω να αναφερθώ τώρα- 1,2%. Το είδαμε στο 6,6%. Αυτό με τη βούλα της EUROSTAT, με τη σφραγίδα της Ευρωπαϊκής Επιτροπής. Αυτά είναι επίσημα στοιχεία. Ενώ δηλαδή ήταν 2.000.000.000 το προσδοκώμενο έλλειμμα, πήγε πάνω από 11.000.000.000. Πού είναι, κύριε Πρόεδρε, τα 9.000.000.000 για να κάνουμε κοινωνική πολιτική; Τα υπόλοιπα, στη συνέχεια στη δευτερολογία μου.
      ΠΡΟΕΔΡΕΥΩΝ (Γεώργιος Σούρλας): Ολοκληρώνετε εδώ, κύριε Καλλιώρα. Δεν θα έχετε δευτερολογία.
      ΗΛΙΑΣ ΚΑΛΛΙΩΡΑΣ: Με συγχωρείτε, αλλά στη συνέχεια δεν θα συζητήσουμε τις τροπολογίες;
      ΠΡΟΕΔΡΕΥΩΝ (Γεώργιος Σούρλας): Ναι, τις τροπολογίες.
      ΗΛΙΑΣ ΚΑΛΛΙΩΡΑΣ: Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Μένουν ακόμη για να μιλήσουν ο κ. Δραγασάκης, ο κ. Σκρέκας και ο κ. Σγουρίδης.
      Θέλετε τώρα το λόγο ή αφού μιλήσουν, να κλείσετε τη συζήτηση εσείς; 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Μετά, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας):  Ας μιλήσουν, λοιπόν. 
      Ο κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, αν αντιλαμβάνομαι καλά, συζητάμε το θέμα της απογραφής απόψε. Ακούμε μια δικομματική διαμάχη με διαιτητή τη EUROSTAT και με τη βούλα της EUROSTAT να περιφέρεται, ως τεκμήριο αξιοπιστίας και ορθής πολιτικής.
      Πρέπει να συγκρατηθώ και να μιλήσω ήρεμα, διότι προσωπικά θεωρώ την εικόνα εξοργιστική.
      Αφορμή για όλα αυτά στάθηκε η απόφαση της EUROSTAT για το νέο τρόπο καταγραφής των στρατιωτικών δαπανών. Πράγματι, είδαμε εδώ και εκπροσώπους του ΠΑ.ΣΟ.Κ., με σύμμαχο αυτήν την απόφαση της EUROSTAT, να προσπαθούν, όχι να κάνουν αντιπολίτευση στη Νέα Δημοκρατία  τόσο, όσο να εξωραΐσουν το παρελθόν. Ποιο παρελθόν;
      Είμαι υποχρεωμένος εδώ να θυμίσω αυτά τα οποία λέγαμε εμείς όταν κυβερνούσε το ΠΑ.ΣΟ.Κ., αυτά που λέγαμε για τους ειδικούς λογαριασμούς, για τα προβλήματα αξιοπιστίας και είμαι υποχρεωμένος να επικαλεστώ την απάντηση της EUROSTAT, όταν ο κ. Σημίτης έγραψε άρθρο στους FINANCIAL TIMES. Δεν μπορούμε να τα ξεχάσουμε αυτά. Δεν μπορούμε να πολεμάμε τη Νέα Δημοκρατία  με βαθύτερο, όμως στόχο να εξωραΐσουμε το παρελθόν και τα προβλήματά του.
      Η Νέα Δημοκρατία κάνει τα ίδια και χειρότερα. Κατηγορεί τις πρακτικές του ΠΑ.ΣΟ.Κ., όχι για να τις διορθώσει, αλλά για να συγκαλύψει αυτά που κάνει σήμερα. 
      Μία εφημερίδα ορθά θύμισε προχθές την έκθεση του Ελεγκτικού Συνεδρίου, το οποίο επισημαίνει ότι και στον Προϋπολογισμό του 2004 αυτή η Κυβέρνηση καταγράφει, με αντισυνταγματικό τρόπο, τις στρατιωτικές δαπάνες. Για να μη μιλήσω για τους ειδικούς λογαριασμούς. 
      Επομένως, εδώ έχουμε μία μάχη, μία σκιαμαχία, όπου η μεν παράταξη, που κυβερνούσε ως χθες, αγωνιά να εξωραΐσει το παρελθόν, η δε παράταξη που κυβερνά σήμερα προσπαθεί να εξωραΐσει το παρόν της.  
      Απόψε, μάλιστα, είχαμε και κάτι πρωτοφανές. Ο Πρωθυπουργός της χώρας θεώρησε αναγκαίο να προβεί σε διάγγελμα προς τον ελληνικό λαό, για να του πει τι; Ότι η Ευρωπαϊκή Ένωση ενέκρινε το πρόγραμμα σταθερότητας. Μα πέντε προγράμματα του ΠΑ.ΣΟ.Κ. έχει εγκρίνει μέχρι τώρα η Ευρωπαϊκή Ένωση. Πρέπει, δηλαδή, εγώ να πω απόψε ποια είναι η μεθοδολογία της Ευρωπαϊκής Ένωσης; Ότι ακολουθεί τη μέθοδο καρότο και μαστίγιο; Ότι χαϊδεύει τις κυβερνήσεις όταν προωθούν νεοφιλελεύθερες μεταρρυθμίσεις και τις πιέζει και τις «αδειάζει» όταν καθυστερούν; Ή έχει αυταπάτες η Νέα Δημοκρατία  ότι θα έχει διαρκώς το χάδι από την Ευρωπαϊκή Ένωση; Σας χαϊδεύουν γι’ αυτά που κάνατε και γι’ αυτά που έχετε υποσχεθεί να κάνετε και είναι όλα ενάντια στους εργαζόμενους. 
      Τα είπα αυτά, για να καταλήξω στο εξής: Δικαίωμά σας να συνεχίσετε έτσι. Εμείς θεωρούμε ότι μέσα απ’ αυτήν τη διαμάχη, χάνεται η ουσία του προβλήματος. Και η ουσία του προβλήματος, κυρίες και κύριοι συνάδελφοι, δεν είναι πώς καταγράφονται οι στρατιωτικές δαπάνες, είναι πόσες είναι οι στρατιωτικές δαπάνες. Αν οι στρατιωτικές δαπάνες δεν ήταν τόσο υπέρογκες –και μιλάω για τα εξοπλιστικά προγράμματα τώρα- δεν θα είχε και τόση σημασία πώς γίνεται η καταγραφή τους. Αποκτάει τέτοια σημασία το πρόβλημα της λογιστικής καταγραφής, διότι έχουμε τεράστια εξοπλιστικά προγράμματα. Και η Κυβέρνηση, ενώ έλεγε ότι θα μειώσει τις στρατιωτικές δαπάνες, βλέπουμε κάθε ημέρα να ανακοινώνει νέα προγράμματα.
      Το δεύτερο πρόβλημα ουσίας είναι ότι εάν ως χώρα είχαμε ένα σύστημα καταγραφής των δημόσιων δαπανών, τήρησης των λογαριασμών του κράτους, ένα σύστημα διαχρονικά σταθερό, διαφανές και κοινά αποδεκτό, από τα δύο μεγάλα κόμματα, λέω εγώ, κατ’ αρχήν -αν όχι απ’ όλους μας- δεν θα χρειαζόταν κάθε φορά να καλούμε τη EUROSTAT στο ρόλο του διαιτητή ή και του δικαστή ορισμένες φορές. Αντί, λοιπόν, να τίθεται το θέμα με ποιο τρόπο μπορούμε επιτέλους ως χώρα να αποκτήσουμε ένα τέτοιο σύστημα, σταθερό, διαφανές, κοινά αποδεκτό, συνεχίζεται μία διαμάχη πάνω από το πρόβλημα.
      Εμείς έχουμε προτείνει να υπάρξει γραφείο για τον προϋπολογισμό στη Βουλή. Αρκετοί Βουλευτές του ΠΑ.ΣΟ.Κ. το έχουν υποστηρίξει. Παλιότερα και αρκετοί Βουλευτές της Νέας Δημοκρατίας το είχαν υποστηρίξει. Ποια είναι η δράση της Κυβέρνησης προς αυτήν την κατεύθυνση, που θα αποτελούσε και λύση ενός προβλήματος, που εν πάση περιπτώσει, είναι επιλύσιμο, είναι αντιμετωπίσιμο άμεσα;
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δραγασάκη.
      Ο κ. Σκρέκας έχει το λόγο για να δευτερολογήσει.
    ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε. Ζήτησα να δευτερολογήσω γιατί πρέπει να ομολογήσω ότι δεν μπόρεσα να αντέξω την θεωρία και την επιχειρηματολογία η οποία αναπτύχθηκε από συναδέλφους της Αξιωματικής Αντιπολίτευσης, οι οποίοι προσπάθησαν να προσεγγίσουν τα θέματα της οικονομικής επιστήμης με μια λογική εξωραϊσμού μιας κατάστασης του παρελθόντος η οποία είναι δεδομένη, είναι συγκεκριμένη, είναι καταγεγραμμένη και δεν χρειάζεται να κάνει κανείς απογραφή, ώστε αυτή την κατάσταση να την αποτυπώσει και λογιστικά. Γιατί η κατάσταση αυτή είναι αποτυπωμένη με συντελεστές συγκεκριμένους, με την μεγάλη ανεργία που έχει ο τόπος, με τη μεγάλη φτώχεια στην οποία ζουν οι έλληνες πολίτες. Και βεβαίως, δεν έχει καμμία σχέση αυτό που συζητείται εδώ από την Αξιωματική Αντιπολίτευση στην προσπάθειά της να εξωραΐσει μια πολύχρονη θητεία της ως κυβέρνηση για τα θέματα της οικονομίας, χαρακτηρίζοντας την οικονομία προφανώς ισχυρή και λέγοντας ότι επί των ημερών της οι Έλληνες πολίτες ζούσαν την εποχή των ευτραφών αγελάδων. 
    Και βεβαίως, αυτή η θεωρητική προσέγγιση του εξωραϊσμού του παρελθόντος δεν μπορεί να έχει εφαρμογή στην οικονομική επιστήμη. Γιατί η εφαρμογή της οικονομικής επιστήμης περνάει μέσα από διαδικασίες και από πρακτικές οι οποίες δυστυχώς δεν εφαρμόστηκαν στον τόπο μας από τις κυβερνήσεις που πέρασαν. Και πρώτη και καλύτερη θα ήταν η σταθερή καταγραφή των δαπανών κατά την πληρωμή. 
    Αν στον τόπο, κύριε Πρόεδρε, είχε καθιερωθεί το διπλογραφικό σύστημα και στο δημόσιο λογιστικό, σήμερα δεν θα μιλούσαμε για στρατιωτικές δαπάνες οι οποίες έφτασαν στο ύψος των 8.400.000.000 δραχμών και που δεν εμφανίζονταν πουθενά και βεβαίως δεν επηρέαζαν και το έλλειμμα. Μας κατηγορεί σήμερα η Αξιωματική Αντιπολίτευση γιατί εμφανίσαμε τα 8.400.000.000 μέσα από την απογραφή που κάναμε και που διαπιστώσαμε ότι η Ελλάδα είχε πληρώσει αυτά τα χρήματα τα οποία δεν εμφανίζονταν πουθενά ούτε στο έλλειμμα ούτε στο δημόσιο χρέος. 
    Δεύτερον, μας κατηγορεί η Αξιωματική Αντιπολίτευση, κύριε Πρόεδρε, ότι τελικά διαπιστώσαμε πως υπήρχε ένα κλειστό κύκλωμα λογαριασμών που δεν εμφανίζονταν πουθενά, παρά μόνο στα βιβλία των προμηθευτών. Το δημόσιο χρωστούσε στα ασφαλιστικά ταμεία. Τα ασφαλιστικά ταμεία χρωστούσαν στα νοσοκομεία. Τα νοσοκομεία χρωστούσαν στους προμηθευτές για προμήθειες. Και αυτά δεν εμφανίζονταν πουθενά. Και όχι μόνο δεν εμφανίζονταν πουθενά, αλλά εμφανίζονταν στα βιβλία των προμηθευτών, προμηθευτές τους οποίους υποχρέωναν επί των ημερών τους να πληρώνουν το Φ.Π.Α., χωρίς ούτε καν να τον συμψηφίζουν, ώστε η απαίτηση των προμηθευτών προς το δημόσιο να περιορίζεται ως προς τον Φ.Π.Α. τον οποίο εισέπραττε το δημόσιο. 
    Και έρχονται σήμερα ως Αξιωματική Αντιπολίτευση να αρθρώνουν πολιτικό, αντιπολιτευτικό λόγο που -θα το επαναλάβω- τους εκθέτει. Και τους εκθέτει γιατί οι ‘Ελληνες πολίτες και λογική έχουν και μυαλό έχουν και το πρόβλημα το ζουν. Και ξέρουν γιατί ζουν αυτό το πρόβλημα της μεγάλης ανεργίας, της μεγάλης φτώχειας και της κατάστασης στην οποία μας παρέδωσαν την οικονομία: με έναν παραγωγικό ιστό διαλυμένο, με μια Δημόσια Διοίκηση διαλυμένη και με μια οικονομία η οποία απ’ όπου και να την έπιανε κανείς έβλεπε ότι τελικά είχε προβλήματα. 
    Εμείς αταλάντευτα θα συνεχίσουμε σταθερή πορεία εφαρμογής του οικονομικού προγράμματος, το οποίο εγκρίθηκε από τον ελληνικό λαό και που πιστεύουμε ότι στην ολοκλήρωση της τετραετίας θα δώσει τα θετικά του αποτελέσματα. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκρέκα. Το λόγο έχει ο συνάδελφος, κ. Σγουρίδης.
    ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε. Φαίνεται ότι εδώ μέσα στην Αίθουσα πολλές φορές γίνεται διάλογος κωφών. Και όταν λέμε ότι γίνεται διάλογος κωφών δεν σημαίνει ότι δεν ακούμε αυτά που λένε κάποιοι άλλοι, αλλά ακούμε όσα μας συμφέρουν. Τα υπόλοιπα τα αφήνουμε στις καλένδες. Και για του λόγου το αληθές:
    Πρώτον, για τη Δ.Ε.Κ.Α. υπάρχει απόφαση του Εφετείου. 
      Και ενώ ο Αντιεισαγγελέας του Αρείου Πάγου που είχε την υπόθεση αυτή αρνείται να κάνει αναίρεση, έρχεστε και αλλάζετε τον Αντιεισαγγελέα του Αρείου Πάγου και ο νέος Αντιεισαγγελέας πηγαίνει την υπόθεση για αναίρεση. Αυτό πώς λέγεται; Δικαστικό πραξικόπημα; Η δικαιοσύνη είναι ανεξάρτητη; Γιατί οι δύο Αντιεισαγγελείς είχαν διαφορετική άποψη; 
      ΗΛΙΑΣ ΚΑΛΛΙΩΡΑΣ: Ας λέγατε «ναι» στη σύσταση εξεταστικής επιτροπής.
      ΠΑΝΑΓΙΩΤΗΣ ΣΓΟΥΡΙΔΗΣ: Ακούστε. 
      Δεύτερον, σας είπε ο πρώην Πρόεδρος της Βουλής κ. Κακλαμάνης ότι τον Ιούνιο του 2006 ο νόμος περί ευθύνης Υπουργών τα παραγράφει. Όλα όσα είπατε, κύριε Καλλιώρα, τα οδηγήσατε εδώ στη Βουλή για εξεταστικές επιτροπές και οι Βουλευτές του ΠΑ.ΣΟ.Κ. αποχωρούσαν από την Αίθουσα ή δεν ψήφιζαν. Εσείς έχετε όλους τους φακέλους στα χέρια σας, για να προχωρήσετε σε ενεργοποίηση του νόμου περί ευθύνης Υπουργών και να τους οδηγήσετε σε ειδικά δικαστήρια. Γιατί δεν το κάνετε; Γιατί λέγατε ψέματα στον ελληνικό λαό; Ορίστε, κύριοι: Ιδού η Ρόδος, ιδού και το πήδημα! Έχετε στα χέρια σας  και τους φακέλους και τις υποθέσεις και την πλειοψηφία. Γιατί δεν το κάνετε; 
      Τρίτον, περί της απογραφής. Φαίνεται ότι δεν θέλετε να καταλάβετε ότι το θέμα της απογραφής έγινε ουσιαστικά, για να αποκτήσετε το άλλοθι της ανικανότητάς σας. Είναι ο φερετζές της ανικανότητάς σας. Γι’ αυτό πήγατε στην απογραφή. Σας λέει η EUROSTAT ότι θα μπορούσαμε να έχουμε εθνικολογιστική καταγραφή και όχι ταμιακή καταγραφή. Θα μπορούσα όμως να δεχθώ ότι εσείς προτιμήσατε την ταμιακή καταγραφή, αν και τα χρέη των νοσοκομείων, τα οποία θα πληρώσετε από το 2006, 2007, 2008, τα καταγράφατε στα έτη που θα πληρώσετε. Εσείς, τα χρέη των νοσοκομείων τα καταγράφετε τότε που εγεννήθησαν, 2000, 2001, 2002. Τότε γιατί το κάνετε αυτό; Είναι ή δεν είναι εκδίκηση; 
      Σας έχει πει ο Κοινοβουλευτικός Εκπρόσωπος του ΠΑ.ΣΟ.Κ. κ. Φλωρίδης ότι εμείς εγγράψαμε στον προϋπολογισμό 6.642.000.000 για τα οπλικά συστήματα τα οποία παρελήφθησαν. Περάσανε δε –και είναι μεγάλο ψέμα αυτό το οποίο λέτε, ότι το ΠΑ.ΣΟ.Κ. δεν κατέγραφε τις δαπάνες- στο δημόσιο χρέος που, όπως είπε ο κ. Αγοραστός, καθηγητής του Οικονομικού Τμήματος Πανεπιστημίου Θεσσαλονίκης, είναι αδιάψευστος μάρτυρας όλων των δαπανών. Καταγράψαμε, λοιπόν, στο δημόσιο χρέος τα 8.686.000.000, τα οποία όμως θα γεννηθούν ως υποχρεώσεις από τη στιγμή που θα παραληφθούν τα οπλικά συστήματα μέχρι το 2010. Για ποιόν λόγο εσείς τα καταγράψατε πίσω στα έτη 1997 μέχρι 2003; Για να δείξετε ότι η πολιτική του ΠΑ.ΣΟ.Κ. ήταν εικονική πραγματικότητα; 
      Αυτό όμως που δεν καταλαβαίνετε είναι ότι μοιάζει σαν να κόβετε το κλαδί πάνω στο οποίο κάθεται η χώρα. Δυσφημίστηκε η χώρα. Δυσφημίσατε τη χώρα διεθνώς και παράλληλα σας καταλογίζουν ότι είστε μαρτυριάρης της Ευρωπαϊκής Ένωσης. Αυτή είναι η κατάστασή σας. Και έρχεστε εκ των υστέρων να μπαλώσετε τι; 
      Και θα τελειώσω μ' αυτό, κύριε Προεδρεύοντα. Άντε, η EUROSTAT. Εδώ το Ελεγκτικό Συνέδριο τι σας λέει; Ότι το 2004 κάνατε αυτό που έκανε το ΠΑ.ΣΟ.Κ. το 2002-2003. Τι έχετε να πείτε γι’ αυτό; Μπείτε μέσα στο Internet και διαβάστε την έκθεση του Ελεγκτικού Συνεδρίου. Μπείτε και διαβάστε την. 
      Ε, λοιπόν, μ’ αυτά και μ’ αυτά πώς να δώσετε αυξήσεις στους εργαζόμενους; Πώς να δώσετε μισθούς και συντάξεις; Δεν έχετε. Δεν έχετε, γιατί η άφρων οικονομική πολιτική σας που ακολουθήσατε «στέγνωσε» τη χώρα. Η οικονομία γεννάει, όταν γυρνάει. Το χρήμα γεννάει, όταν γυρνάει. Και εσείς παγώσατε την οικονομία, παγώσατε το χρήμα. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη. Το λόγο έχει ο κ. Τασούλας.
    ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, όταν ανακοινώθηκε η απόφαση του Εφετείου Κακουργημάτων για τη Δημόσια Επιχείρηση Κινητών Αξιών, τη Δ.Ε.Κ.Α., η κοινή γνώμη -όχι μόνο η νομικά εγκρατής, αλλά σύσσωμη η κοινή γνώμη- τολμώ να πω, ότι έμεινε εμβρόντητη.
    Λέγοντας αυτό, δεν ισχυρίζομαι ότι η κοινή γνώμη πρέπει να καθοδηγεί ή να επηρεάζει τις δικαστικές αποφάσεις. Ισχυρίζομαι, όμως, ότι δικαιούται να δημιουργεί αίσθηση μία δικαστική απόφαση και δικαιούται κάποιος αυτή την αίσθηση να την περιγράφει. 
    Το Εφετείο ερμήνευσε το άρθρο 256 του Ποινικού μας Κώδικα για την απιστία και το νόμο του 1950 περί καταχραστών του δημοσίου εκκινώντας από την πεποίθηση ότι η Δημόσια Επιχείρηση Κινητών Αξιών δεν είναι δημόσια επιχείρηση αλλά ανώνυμη εταιρεία, όπως είναι η «Coca-Cola», η «ΦΑΓΕ», η «ΔΕΛΤΑ». Ερμήνευσαν, δηλαδή, το νομικό ένδυμα, που το ίδιο το κράτος έδωσε στη Δ.Ε.Κ.Α. για να είναι ευέλικτη και αποτελεσματική, ως ουσία και ότι ήταν μία ιδιωτική επιχείρηση, η ζημιά επί της οποίας επιχειρήσεως δεν αφορούσε στο δημόσιο και δεν διαχειρίστηκε, δήθεν, χρήματα του ελληνικού λαού.
    Αυτή η άποψη, αυτή η αντίληψη δεν ισχυρίζομαι ότι προσκρούει στο κοινό περί δικαίου αίσθημα. Διότι –επαναλαμβάνω- χρειάζεται ενίοτε οι δικαστικές αποφάσεις να μην υπακούουν ή να μην είναι υποτελείς εις το κοινό περί δικαίου αίσθημα, γιατί όλοι ξέρουμε πόσο επικίνδυνο είναι να ορθώνεται μία άποψη περί του κοινού περί δικαίου αισθήματος σε αντιδιαστολή με τις συνταγματικά ορθές και κατοχυρωμένες δικαστικές αποφάσεις. Αυτή, όμως, η απόφαση δεν αντιλαμβάνομαι γιατί θα πρέπει να είναι στο νομικό και όχι στο πολιτικό απυρόβλητο. 
    Και τελικώς, με την αναίρεση που άσκησε ο Αντιεισαγγελεύς  του Αρείου Πάγου, ο κ. Μακρής, η απόφαση αυτή εξήλθε του νομικού απυροβλήτου, όπως εκατοντάδες άλλες αποφάσεις και θα κριθεί από το Ποινικό Τμήμα του Αρείου Πάγου. Θα κριθεί, δηλαδή, εάν αυτή η εταιρεία είναι όπως μία ιδιωτική εταιρεία η οποία προμηθεύει τη Βουλή χαλιά, μάρμαρα ή είναι μία εταιρεία η οποία για λόγους μόνο και μόνο ευελιξίας, για λόγους αποφυγής του δημοσίου λογιστικού και των αγκυλώσεων που αυτό συνεπάγεται, περιεβλήθη αυτή τη μορφή της ανωνύμου εταιρείας, η οποία δεν την κατατάσσει σε μία εταιρεία ιδιωτική, αλλά την κατατάσσει σε μία εταιρεία που ενεργεί για το δημόσιο συμφέρον.
    Συνεπώς, η απόφαση της Εισαγγελίας του Αρείου Πάγου να ασκήσει αναίρεση και αυτό είναι στο πλαίσιο των συνταγματικών δικαιωμάτων και υποχρεώσεων που έχει ο Εισαγγελεύς του Αρείου Πάγου, που δεν ενεργεί καθ’ υπαγόρευση. Και η απόφαση η οποία θα βγει από το Ανώτατο Δικαστήριο της χώρας, οφείλει να είναι ανεπηρέαστη απ’ όλες αυτές τις προκαταβολικές προειδοποιήσεις που εξακοντίζει το ΠΑ.ΣΟ.Κ. εις βάρος τελικά της ανεξαρτησίας της δικαιοσύνης και –εφόσον μιλάμε και επί πολιτικής βάσης- εις βάρος του κοινού αισθήματος των Ελλήνων πολιτών, όχι μόνο αυτών που καταποντίστηκαν τα οικονομικά τους, αλλά όλων των Ελλήνων πολιτών που περιμένουν κάθαρση στο άγος του Χρηματιστηρίου, ένα άγος που θα συνοδεύει και θα ακολουθεί το ΠΑ.ΣΟ.Κ. εις το διηνεκές.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τασούλα.
    Το λόγο έχει ο Υφυπουργός Οικονομίας και Οικονομικών κ. Μπέζας, με την αγόρευση του οποίου ολοκληρώνεται η συζήτηση επί της ενότητας των άρθρων.
    ΑΝΤΩΝΗΣ ΜΠΕΖΑΣ (Υφυπουργός Οικονομίας και Οικονομικών): Εγώ, αξιότιμε κύριε πρώην Πρόεδρε της Βουλής και κύριοι συνάδελφοι, δεν θα χρησιμοποιήσω ούτε βαρείς πολιτικούς χαρακτηρισμούς ούτε θα αναφερθώ στο παρελθόν. Και δεν θα αναφερθώ στο παρελθόν, διότι πιστεύω ότι δεν πρέπει να χρησιμοποιούμε το παρελθόν για να πυροδοτούμε το παρόν, αλλά για να διδασκόμαστε και να προχωρούμε χωρίς λάθη προς το μέλλον.
        Αυτό το οποίο πολύ απλά θέλω να πω σε σχέση με τη νέα απόφαση της Ευρωπαϊκής Στατιστικής Υπηρεσίας, είναι το εξής: Η απόφαση της EUROSTAT, όχι μόνο δεν δικαιώνει το ΠΑ.ΣΟ.Κ. και τις τότε κυβερνήσεις του ΠΑ.ΣΟ.Κ., αλλά νομίζω ότι αντίθετα καταδικάζει ακόμη περισσότερο τις πρακτικές που είχαν ακολουθηθεί τότε. Και το ισχυρίζομαι αυτό διότι οι τότε κυβερνήσεις του ΠΑ.ΣΟ.Κ. πρακτικά εφάρμοσαν τη μέθοδο της μη καταγραφής των αμυντικών δαπανών. Δεν εφάρμοζαν δηλαδή με συνέπεια καμμία από τις δύο μεθόδους, ούτε τη μέθοδο την ταμειακή, ούτε τη μέθοδο κατά την παράδοση του υλικού. 
        Είναι προφανές ότι ένα κράτος όποια μέθοδο κι αν επιλέξει, θα πρέπει αυτή τη μέθοδο να την εφαρμόζει με συνέπεια. Αυτό, λοιπόν, δεν συνέβαινε στο παρελθόν. Επί σειρά ετών οι κυβερνήσεις του ΠΑ.ΣΟ.Κ. απέκρυπταν συστηματικά δαπάνες αμυντικών εξοπλισμών και μετέθεταν αυτές τις δαπάνες στα ελλείμματα των μελλοντικών ετών. 
        Κι αυτά δεν τα λέμε μόνο εμείς. Είπα προηγουμένως ότι η απογραφή έχει μείνει πλέον στην ιστορία, διότι αυτά είναι πράγματα που έχουν κατοχυρωθεί με τη σφραγίδα και με τα πιο επίσημα έγγραφα και της Ευρωπαϊκής Επιτροπής και της Ευρωπαϊκής Στατιστικής Υπηρεσίας. Στην έκθεσή της η Ευρωπαϊκή  Στατιστική Υπηρεσία -η οποία δόθηκε στη δημοσιότητα το Νοέμβριο του 2004 και αναφέρεται στα ελληνικά δημοσιονομικά στοιχεία- αναφέρει σ’ ένα σημείο της ρητά ότι οι περισσότερες αμυντικές δαπάνες που χρηματοδοτήθηκαν με δανεισμό, δεν καταγράφηκαν τα τελευταία επτά χρόνια.
        Άλλο δεδομένο. Σε απάντηση που έδωσε στις 28.12.2004 ο τότε γενικός διευθυντής της EUROSTAT σε άρθρο του πρώην πρωθυπουργού του κ. Σημίτη στους «FINANCIAL TIMES», αναφέρει επί λέξει: «Υπήρξε μία ξεκάθαρη υποεκτίμηση από τις ελληνικές αρχές των αμυντικών δαπανών ανεξάρτητα από τη λογιστική μέθοδο που χρησιμοποιήθηκε».
        Άλλο δεδομένο είναι η απάντηση που έδωσαν οι τότε γενικοί διευθυντές της Στατιστικής Υπηρεσίας σε επιστολή στελεχών του ΠΑ.ΣΟ.Κ., οι οποίοι τι έλεγαν στην επιστολή τους; Είχαν εκφράσει την άποψη, την οποία λέτε εσείς εδώ σήμερα, ότι η αναθεώρηση των μεγεθών του ελληνικού δημοσιονομικού ελλείμματος και του δημόσιου χρέους, έγινε καθαρά για λόγους εσωτερικής πολιτικής κατανάλωσης. Αυτό έλεγαν τότε στην επιστολή τους. Σε απάντηση, λοιπόν, των γενικών διευθυντών της EUROSTAT στην επιστολή των στελεχών του ΠΑ.ΣΟ.Κ., αναφέρεται κατηγορηματικά ότι «σε πολλά τεχνικά ζητήματα η έκθεση της EUROSTAT είναι επαρκώς λεπτομερής και έρχεται σε σαφή αντίθεση με τις απόψεις σας. Επιπλέον στην EUROSTAT δόθηκε η ευκαιρία να διαφωνήσει δημοσίως με τις κατηγορίες για αναδρομική εφαρμογή νέων κανόνων ή λογιστικών αναταξινομήσεων».
        Αυτά είναι ξεκάθαρα και σαφή πράγματα. Και για του λόγου το αληθές καταθέτω για τα Πρακτικά της Βουλής απόσπασμα από την έκθεση της EUROSTAT για την αναθεώρηση των ελληνικών δημοσιονομικών στοιχείων, που δόθηκε στη δημοσιότητα το Νοέμβριο του 2004, μετάφραση της επιστολής τού τότε επικεφαλής Ευρωπαϊκής Στατιστικής Υπηρεσίας  προς τον τότε Πρωθυπουργό κ. Σημίτη καθώς και μετάφραση της απάντησης των γενικών διευθυντών της Ευρωπαϊκής Στατιστικής Υπηρεσίας προς τα στελέχη του ΠΑ.ΣΟ.Κ..
        (Στο σημείο αυτό ο Υφυπουργός Οικονομίας και Οικονομιών κ. Αντώνιος Μπέζας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
        Αυτά, λοιπόν, είναι πράγματα τα οποία έχουν γραφτεί στην ιστορία, είναι δεδομένα. Δεν αμφισβητούνται αυτά τα στοιχεία.
        Θα αναφερθώ σε στοιχεία τα οποία δέχεται πλέον επισήμως η Ευρωπαϊκή Επιτροπή: Το έλλειμμα το 2000 είναι 4,1% του Α.Ε.Π. αντί για 2% του Α.Ε.Π. που εμφάνιζαν τα στοιχεία της τότε κυβέρνησης του ΠΑ.ΣΟ.Κ.. Το έλλειμμα το 2001 είναι 6,1% του Α.Ε.Π. αντί για 1,4% του Α.Ε.Π. που εμφάνιζαν τα στοιχεία της τότε κυβέρνησης του ΠΑ.ΣΟ.Κ.. Το έλλειμμα το 2002 είναι 4,9% του Α.Ε.Π. αντί για 1,4% του Α.Ε.Π. που εμφάνιζαν τα στοιχεία της τότε κυβέρνησης του ΠΑ.ΣΟ.Κ.. Και το έλλειμμα το 2003 είναι 5,7% του Α.Ε.Π. αντί για 1,7% του Α.Ε.Π. που εμφάνιζαν τα στοιχεία της τότε κυβέρνησης του ΠΑ.ΣΟ.Κ.. Ανάλογα στοιχεία υπάρχουν και για το δημόσιο χρέος.
        Έρχομαι τώρα στο θέμα της σημερινής απόφασης του ECOFIN και στο διάγγελμα του Πρωθυπουργού για την οικονομία. Εγώ νομίζω ότι το κείμενο το οποίο εγκρίθηκε σήμερα το μεσημέρι πρώτα από το EUROGROUP και μετά από το ECOFIN είναι ένα σημαντικό κείμενο. Και είναι πολύ σημαντικό κείμενο και ξεχωρίζει από τα άλλα κείμενα που κατά καιρούς έχουν υπάρξει για την πορεία της ελληνικής οικονομίας, για δύο λόγους: Ο πρώτος λόγος διότι αποτελεί, λόγω της αντιπαλότητας και της διαμάχης που έχει δημιουργηθεί στο εσωτερικό επίπεδο, μια πανηγυρική αναγνώριση του έργου της Κυβέρνησης να νοικοκυρεύσει τα δημόσια οικονομικά. Και ο δεύτερος λόγος διότι εκφράζει την αποκατάσταση της αξιοπιστίας της χώρας, αφού η Ευρωπαϊκή Επιτροπή εμφανίζεται για πρώτη φορά πεπεισμένη ότι η Κυβέρνηση, η Κυβέρνηση της Νέας Δημοκρατίας, θα καταφέρει πραγματικά να μειώσει το έλλειμμα με πραγματικά στοιχεία και όχι εικονικά, κάτω από το 3% του Α.Ε.Π. χωρίς να καταφύγει σε έκτακτα μέτρα.
        (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)


      Νομίζω ότι με αυτήν την απόφαση η Κυβέρνηση πήρε μια σημαντική ψήφο εμπιστοσύνης από την Ευρωπαϊκή Ένωση για την οικονομική της πολιτική. Η Ευρώπη αναγνωρίζει τις προσπάθειες για την ανόρθωση της οικονομίας και αυτό δεν σημαίνει ότι εμείς εφησυχάζουμε. Συνεχίζουμε την προσπάθεια να εφαρμοστεί ο προϋπολογισμός ο οποίος έχει ψηφιστεί από τη Βουλή και νομίζουμε ότι από την πιστή εφαρμογή του προϋπολογισμού θα μπορέσουμε του χρόνου τέτοιο καιρό να βγούμε από τη διαδικασία του υπερβολικού ελλείμματος. 
      Τελειώνω με το θέμα στο οποίο αναφέρθηκε ο κ. Φλωρίδης, ο οποίος κατηγόρησε τον Πρωθυπουργό για άγνοια για το έλλειμμα του 2004. Ο κ. Φλωρίδης είπε ότι ο Πρωθυπουργός ανέφερε πως το έλλειμμα του 2004 έφθασε τα 11,1 δισεκατομμύρια ευρώ, ενώ στην  έκθεση του προϋπολογισμού αναγράφεται 12,861 δισεκατομμύρια ευρώ. 
      Αυτό, κύριε Φλωρίδη, είναι το έλλειμμα της κεντρικής κυβέρνησης. Ο Πρωθυπουργός δεν  έκανε λάθος. Ο Πρωθυπουργός διάβασε σωστά την εισηγητική έκθεση του προϋπολογισμού, εσείς δεν τη διαβάσατε σωστά, γιατί το έλλειμμα που ανέφερε ο πρωθυπουργός αφορά τη γενική κυβέρνηση και το έλλειμμα της γενικής κυβέρνησης είναι αυτό που ανέφερε ο Πρωθυπουργός 11,1 δισεκατομμύρια ευρώ, δηλαδή 6,6% του Α.Ε.Π. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υφυπουργέ, μπορώ να σας ρωτήσω κάτι; 
      ΠΡΟΕΔΡΕΥΩΝ (Ιωάννης Τραγάκης): Ελεύθερη συζήτηση κάνουμε εδώ, κάντε μια ερώτηση, κύριε Κακλαμάνη. Βλέπω εδώ χαλαρά τα πράγματα, θα σφίξουν τώρα λίγο. 
      Ορίστε, έχετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Λύστε μας μία απορία, κύριε Υφυπουργέ, και παρακαλώ οι σύμβουλοί σας να σας δώσουν τα στοιχεία. 
      Αυτό το οποίο ξεκαθαρίζει τώρα η EUROSTAT ότι όλες οι χώρες της Ευρωπαϊκής Ένωσης με τον τρόπο αυτόν, και πολύ απλά λέω τον τρόπο που χρησιμοποιούσε το ΠΑ.ΣΟ.Κ, οι κυβερνήσεις του με τον ίδιο τρόπο τώρα όλες οι χώρες της Ευρωπαϊκής Ένωσης θα καταγράφουν τα στοιχεία και του προϋπολογισμού για τα ελλείμματα και για το δημόσιο χρέος. 
      Μέχρις ότου ληφθεί αυτή η απόφαση στη λειτουργία  των συναδέλφων σας και των κυβερνήσεων των δεκαπέντε χωρών, αποτελούσε μόνη πρακτική της κυβέρνησης της χώρας μας; Δηλαδή οι άλλες δεκατέσσερις χώρες έκαναν αυτό που πιστεύατε εσείς, πριν αναλάβετε βέβαια τη διακυβέρνηση της χώρας, γιατί κάνετε και εσείς το ίδιο λάθος και με βάση το οποίο κάνατε αυτήν την περίφημη απογραφή; 
      Αν το γνωρίζετε, μπορεί και να μην το ξέρετε, είστε νέος…
      ΠΡΟΕΔΡΕΥΩΝ (Ιωάννης Τραγάκης): Το γνωρίζει, το γνωρίζει. Φαίνεται να το γνωρίζει, κύριε Πρόεδρε. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εκείνο το οποίο θέλω να σας πω, κύριε Πρόεδρε, είναι ότι οι άλλες χώρες δεν ξέρω ποια μέθοδο ακολουθούσαν, ακολουθούσαν όμως με συνέπεια μια από τις δύο μεθόδους. Εκείνο το οποίο συνέβη εδώ είναι ότι οι προηγούμενες κυβερνήσεις δεν ακολουθούσαν με συνέπεια καμία   από τις δύο  μεθόδους.
      ΑΠΟΣΤΟΛΟΣ ΚΑΚΛΑΜΑΝΗΣ: Μου απαντάτε ότι ακολουθούσαν αυτό, αλλά όχι με συνέπεια; 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ακολουθούσαν με συνέπεια κάποια από τις  μεθόδους.   Εδώ δεν ακολουθείτο με συνέπεια καμμία από τις μεθόδους και οι δαπάνες δεν καταγράφονταν. 
      Επιπλέον η καινούργια απόφαση της EUROSTAT δεν αλλάζει πουθενά, δεν αλλάζει σε τίποτε, ούτε τα στοιχεία του ελλείμματος των προηγούμενων ετών ούτε τα στοιχεία του ελλείμματος των επόμενων ετών. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υφυπουργέ, σας ρώτησα για τη  μέθοδο και μόνο που αποτέλεσε αφορμή για την απόφασή σας, για την απογραφή.  
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Φλωρίδης  έχει το λόγο για τρία λεπτά. 
      ΓΕΩΡΓΙΟΣ ΦΛΩΡΙΔΗΣ: Κύριε Υπουργέ, προσωπικά έχω τη βεβαιότητα ότι σε καμία περίπτωση δεν είστε αφελείς. Απορώ όμως γιατί περνάτε εμάς για αφελείς. 
      Αναγνώσατε ένα έγγραφο της EUROSTAT του Νοεμβρίου του 2004, με το οποίο αναθεωρήθηκαν τα ελλείμματα από το 1997 έως το 2003 με την προσθήκη πάνω στις δαπάνες των ετών αυτών κάποιων ποσών από τις αμυντικές δαπάνες. 
      Θέλω να μου πείτε ήλθε η EUROSTAT στην Ελλάδα και έκανε καταγραφή του αμυντικού υλικού που παραλάβαμε από το 1997 έως το 2003 κάθε χρονιά, για να καταλήξει στο συμπέρασμα αυτό;
      Εδώ ηχούν ακόμα οι δηλώσεις του κ. Αλογοσκούφη, ο οποίος έλεγε ότι δεν μπορούμε να βρούμε άκρη μ’ αυτό και επειδή δεν μπορούμε να βρούμε άκρη με το υλικό που παρελήφθη, βάζουμε όλο το χρέος στο έλλειμμα. Αυτά μας έλεγε εδώ. Και διά αυτού του τρόπου οι παραλαβές οι οποίες θα γίνονται για την επόμενη επταετία, φορτώθηκαν όλες από το 1997 έως το 2003. Ποια αξία, λοιπόν, έχει το έγγραφο της EUROSTAT, όταν αναφέρεται σε αυτούς τους αριθμούς; Έγινε απογραφή τους παραληφθέντος αμυντικού εξοπλισμού; Αυτά προφανώς είναι αστειότητες! 
      Απορώ, λοιπόν, γιατί αναφέρεστε σε έγγραφα, τα οποία από τη φύση τους είναι αστεία. Τα ποσά αυτά με τα οποία αναθεωρήθηκαν τα ελλείμματα, είναι τα ποσά που τους δώσατε εσείς, η Κυβέρνησή σας, η οποία δεν έκανε καμία απογραφή για να διαπιστώσει εάν πράγματι ήταν αυτό το αμυντικό υλικό που παραλάβαμε και που ανταποκρίνονταν στις εγγραφές τις δικές μας ή κάτι παραπάνω. 
      Τελειώνοντας θα ήθελα να πω ότι δεν δικαιολογείται αυτό που αναφέρατε προηγουμένως για το ποσό του ελλείμματος του 2004 στο οποίο αναφέρθηκε ο Πρωθυπουργός. 
      Κύριε Υπουργέ, τουλάχιστον εσείς θα έπρεπε να γνωρίζετε το δελτίο εκτελέσεως προϋπολογισμού του 2005, το οποίο εξέδωσε η Κυβέρνησή σας πριν από λίγο καιρό, πριν από λίγες εβδομάδες. Σ’ αυτό, λοιπόν, το δελτίο, το έλλειμμα του κρατικού προϋπολογισμού, της γενικής κυβέρνησης δηλαδή, αυτό το οποίο αναλυτικά φαίνεται στο δελτίο εκτελέσεως προϋπολογισμού 2005 αναγράφεται ως 12.861.000.000. Μην τα μπερδεύετε με την κεντρική και τη γενική κυβέρνηση. Αυτό είναι το έλλειμμα κατά EUROSTAT. Αυτό, δηλαδή, το οποίο εσείς ανακοινώσατε με το δελτίο Τύπου εκτελέσεως προϋπολογισμού του 2005. Μην τα μπλέκετε αυτά! Και απορώ πώς είναι δυνατόν να αγνοείτε αυτά τα στοιχεία. Μην κάνετε αυτό το λάθος και μην το συνεχίζετε! Δείτε το δελτίο του Υπουργείου σας! Από εκεί είναι τα στοιχεία. Δεν είναι δικά μου. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το δικαίωμα για δύο σύντομες απαντήσεις. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Εγώ, κύριοι συνάδελφοι, για τις λεπτομέρειες, σας παραπέμπω σ' αυτό που κατέθεσα στα Πρακτικά της Βουλής, δηλαδή στην έκθεση της EUROSTAT που δημοσιεύτηκε το Νοέμβριο του 2004. 
      Εκείνο, όμως, που θέλω να σας πω είναι το εξής: Εγώ, κύριε συνάδελφε, δεν σας είπα, αλλά ούτε και σας θεώρησα ποτέ αφελή. Έχω, όμως, την εντύπωση ότι μ’ αυτά που είπατε τώρα, εσείς θεωρείτε ότι είναι αφελής ο ελληνικός λαός. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων και θα γίνει η ψήφισή τους χωριστά. 
      Ερωτάται το Σώμα: Γίνεται δεκτό το άρθρο 1 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 3 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 3 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 4 όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 5 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 5 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 6 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 6 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 7 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 7 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 8 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 8 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 9 όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 9 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 10 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΓΓΕΛΟΣ ΤΖΕΚΗΣ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 10 έγινε δεκτό ως έχει κατά πλειοψηφία. 
      Κυρίες και κύριοι συνάδελφοι, εισερχόμαστε στη συζήτηση των τροπολογιών. Ως γνωστόν, υπάρχουν τρεις τροπολογίες, οι οποίες θα συζητηθούν σε μια ενότητα από κοινού. Εν τω μεταξύ, αυτές οι τροπολογίες έχουν συζητηθεί ήδη τόσες φορές. 
      ΔΗΜΗΤΡΙΟΣ ΚΟΥΣΕΛΑΣ: Δεν έχουν συζητηθεί, κύριε Πρόεδρε! Πρώτη φορά συζητούνται. Άλλες ήταν!
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, γιατί έχω προεδρεύσει και στις δύο συνεδριάσεις. Όταν το νομοσχέδιο συνεζητείτο επί της αρχής, μόνο για τις τροπολογίες μίλαγαν οι περισσότεροι εκ των συναδέλφων. Μίλαγαν για την εισοδηματική πολιτική και για το φόρο μεγάλης ακίνητης περιουσίας. 
      Το λόγο έχει ο κ. Καλλιώρας για οκτώ λεπτά. 
      ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε. 
      Αγαπητοί συνάδελφοι, για να κλείσουμε το θέμα της «Δ.Ε.Κ.Α.», εγώ θα ήθελα να πω σ’ αυτούς οι οποίοι πριν από λίγα χρόνια είχαν γεμίσει με αφίσες την Αθήνα και πανηγύριζαν όλοι μαζί με το «κόμμα του Χρηματιστηρίου» -και επειδή το θέμα είναι καθαρά πολιτικό- ότι δεν θα έπρεπε εκατόν πενήντα επτά Βουλευτές του ΠΑ.ΣΟ.Κ. σ’ αυτήν την Αίθουσα να γυρίσουν τότε την πλάτη και να φύγουν έξω από τις θύρες της Βουλής και της Ολομέλειας, αλλά να μείνουν εδώ και να πουν «ναι» στη σύσταση εξεταστικής των πραγμάτων επιτροπής, αν είχαν την πολιτική ευαισθησία, την οποία τους ακούω όλα αυτά τα χρόνια να λένε ότι έχουν, αλλά στην ψηφοφορία, δυστυχώς, να χάνεται. Αυτή είναι η κλασική πολιτική ΠΑ.ΣΟ.Κ.! 
      Αφήστε, λοιπόν, τα κροκοδείλια δάκρυα! Ο ελληνικός λαός σας πλήρωσε και θα σας πληρώνει και στο μέλλον πολιτικά γι’ αυτήν τη θέση που πήρατε τότε σε τρεις διαφορετικές φάσεις. 


      Κύριε Πρόεδρε, η εισοδηματική πολιτική της Νέας Δημοκρατίας δίνει ένα 3% επί του βασικού μισθού. Πρέπει, όμως, να πω ότι σύμφωνα με τα στοιχεία που έχουμε, το ΠΑ.ΣΟ.Κ. και το 2000 και το 2001 είχε δώσει 2% και 2,2%, και το 2002 και το 2003 2,5%. Την αντιπαράθεση, αγαπητοί συνάδελφοι, με αναφορά στα ποσοστά, μην την επιχειρείτε! Δεν θα πετύχετε, γιατί σας διαψεύδει η πραγματικότητα. 
      Επειδή, κύριε Πρόεδρε, εδώ στην Αίθουσα και σε αυτήν τη χώρα προσπαθούν κάποιοι να ονομάσουν και να χρωματίσουν κάποιους άλλους «απατεώνες», θα ήθελα να δώσω κάποια στοιχεία. 
      Από όλα, αγαπητοί συνάδελφοι του ΠΑ.ΣΟ.Κ., θα έπρεπε να ψάξετε –εγώ σας προκαλώ μόνο ένα στοιχείο να δείτε- τα Πρακτικά της Βουλής των Ελλήνων κατά τη συζήτηση του προϋπολογισμού. Αφήστε δηλαδή έξω τις Επιτροπές Οικονομικών Υποθέσεων και όλα τα συναφή. Θα δείτε, αγαπητοί συνάδελφοι, ότι έχετε τρεις τουλάχιστον πολιτικές θέσεις για το θέμα της δημοσιονομικής απογραφής. 
      Η πρώτη ομάδα από εσάς –του ΠΑ.ΣΟ.Κ. εννοώ- τι λέει; Σωστά έγινε η απογραφή, αλλά δεν έπρεπε να είναι η Νέα Δημοκρατία , όπως άκουσα πριν λίγο από συνάδελφο του ΠΑ.ΣΟ.Κ., «μαρτυριάρηδες». 
      Η άλλη ομάδα λέει «ναι, δεν έπρεπε να γίνει απογραφή». Το δεχόμαστε. Συμφωνούμε δηλαδή ότι διαφωνούν. 
      Η τρίτη ομάδα τι κάνει; Συμφωνεί με τη Νέα Δημοκρατία ότι έπρεπε να γίνει η απογραφή, ότι έπρεπε τα στοιχεία να δημοσιοποιηθούν, έπρεπε να πάρουν τη σφραγίδα της Ευρωπαϊκής Ένωσης και της EUROSTAT, αλλά υπομειδιούν γελώντας για το πολιτικό χουνέρι κάποιων άλλων συναδέλφων –ας μου επιτραπεί η φράση- οι οποίοι εξέθεταν το κόμμα όλα αυτά τα χρόνια. 
      Πρέπει να σας πω ότι υπάρχει συνάδελφος δικός σας από τη βόρειο Ελλάδα που λέει ότι δεν μπορείτε να κάνετε αντιπολίτευση όσο στις επιτροπές και στην Ολομέλεια υπάρχει Παπαντωνίου ή Χριστοδουλάκης. Αυτή είναι η πραγματικότητα στη δημοσιονομική απογραφή. Με ποια ομάδα από τις τρεις είστε, αγαπητοί συνάδελφοι; 
      Πάμε λίγο πιο κάτω. Αγαπητοί συνάδελφοι, υπάρχει ένα άλλο θέμα: Το ζήτημα της απογραφής δεν είναι εάν το ΠΑ.ΣΟ.Κ., εάν η χώρα ακολούθησε τη σωστή ή τη μη σωστή μέθοδο της απογραφής. Το ερώτημα –και εδώ σας καταγγέλλουμε πολιτικά- είναι ότι δεν κάνατε με καμία μέθοδο καμία εγγραφή για μεγάλα ποσά που η Ελλάδα όφειλε και πλήρωσε, είτε είναι για τα πολεμικά αεροσκάφη είτε είναι για τα TOR M-1 είτε για την προμήθεια των PATRIOT. Αυτή είναι η πραγματικότητα. 
      Θέλετε να σας πω κάτι; Σας προκαλώ να μπείτε στα Πρακτικά της Βουλής στην επιτροπή, όταν ζήτησα από τον κ. Παπαντωνίου να μου πει πού και πότε έγραψε έστω 1 ευρώ για την προμήθεια των αεροσκαφών της Πολεμικής Αεροπορίας. Ξέρετε τι απάντησε; Να το βρείτε στα Πρακτικά. «Δεν ήταν» λέει «δική μου δουλειά. Είναι δουλειά του Γενικού Λογιστηρίου του Κράτους». Αυτή ήταν η απάντηση. Με άλλα λόγια ο πρώην Υπουργός Οικονομίας και ο πρώην Υπουργός Εθνικής Άμυνας, το ίδιο φυσικό πρόσωπο, έλεγε μέσα στη Βουλή στην επιτροπή ότι δεν γράψαμε τα αεροσκάφη, σαράντα πέντε τον αριθμό!  Ποιον λέτε και ποιον διαψεύδετε από εκεί και πέρα; Τον εαυτό σας. 
      Θέλετε να σας πω ποιο είναι το πρόβλημά σας πολιτικά; Κύριε Πρόεδρε, το πρόβλημα είναι ότι έχετε εκθέσει τον κ. Παπανδρέου. Διότι δύο χρόνια τώρα η στρατηγική τού τομέα των οικονομικών του ΠΑ.ΣΟ.Κ. ήταν –δεν ακούγατε τον κ. Πολεμαρχάκη, που είχε διαφορετική άποψη- να εκθέσετε τη Νέα Δημοκρατία  μέσα από τις αρνητικές εκθέσεις, όπως η σημερινή, που θα ερχόταν ως χαστούκι για τη Νέα Δημοκρατία. Είχατε επενδύσει ότι θα πάνε στραβά για τη χώρα. Επενδύσατε λάθος εσείς του τομέα και φέρατε σε δύσκολη θέση σήμερα τον εν δυνάμει Πρωθυπουργό της χώρας, όπως μερικοί κάνετε και αστεία μεταξύ σας, τον κ. Παπανδρέου –έτσι σας ακούω να λέτε!- όπου αυτήν τη στιγμή το χαστούκι το ρίχνει στο ΠΑ.ΣΟ.Κ. η ίδια η Ευρωπαϊκή Ένωση. Είκοσι πέντε Υπουργοί Οικονομίας και Οικονομικών! Είναι δηλαδή πολιτικό κείμενο. Είναι κείμενο που συντάχθηκε από Υπουργούς και όχι από την Ευρωπαϊκή Επιτροπή -αν θέλετε- ή από τη EUROSTAT.


      Τώρα, κύριε Πρόεδρε, πρέπει να πω κάτι: Ουαί και αλίμονο σε μια τέτοια αλλαγή της πορείας του τόπου να μην έρχεται αρωγός και συμπαραστάτης ο Πρωθυπουργός της χώρας. Ποιος σας ενοχλεί; Τι ενοχλεί; Όλα αυτά τα χρόνια προσπαθούσαμε να πάρουμε τη βούλα και τη σφραγίδα της Ευρωπαϊκής Επιτροπής και της Στατιστικής Υπηρεσίας της Ευρωπαϊκής Ένωσης και εσείς με τα δικά σας στοιχεία, μας δημιουργούσατε κάθε χρόνο και από ένα μεγαλύτερο εμπόδιο που έπρεπε να υπερπηδήσουμε στα δύο χρόνια που αναλάβαμε τη διακυβέρνηση του τόπου.
      Σήμερα τι έχουμε; Έχουμε πολιτικό, ευρωπαϊκό καύσιμο το οποίο λέει είναι θετική η κατεύθυνση, προχωρήστε εσείς οι Έλληνες. Λέει στην Κυβέρνηση, έχετε τα εύσημά μου, δίνει ψήφο εμπιστοσύνης. Είναι η πανηγυρική αναγνώριση του έργου της Νέας Δημοκρατίας και δεν είναι οι Υπουργοί ούτε Νέα Δημοκρατία ούτε ΠΑ.ΣΟ.Κ.. Είναι Υπουργοί των άλλων κρατών-μελών της Ευρωπαϊκής Ένωσης. 
      Και ξέρετε τι με ενοχλεί, αγαπητοί συνάδελφοι; Εσείς τότε βλάψατε τον τόπο, βλάψατε τη χώρα με τα διπλά βιβλία, με τα ψέματα τα οποία η Ευρωπαϊκή Επιτροπή –επαναλαμβάνω- σας καταχωρίζει με τη σφραγίδα της. Και έρχεστε σήμερα για δεύτερη φορά να λέτε, σχεδόν έχετε φθάσει στο σημείο αν καταλαβαίνω καλά να πείτε πλέον ότι παραπλανήθηκαν οι υπηρεσίες της Ευρωπαϊκής Ένωσης. Εκεί φθάσατε σήμερα με την επιχειρηματολογία σας. 
      Εγώ, αγαπητοί συνάδελφοι του ΠΑ.ΣΟ.Κ., είδα τη μαύρη βίβλο η οποία πρέπει να σας πω ότι ως κείμενο δεν με ενθουσίασε καθόλου, γιατί πάλι σας οδηγεί αυτό το ίδιο το κείμενο όχι να δείτε τη λευκή βίβλο που θέλουν οι Έλληνες με τις προτάσεις να είστε εποικοδομητικοί, να βοηθήσετε και τη Νέα Δημοκρατία και τους πολίτες, αλλά εσείς κοιτάτε  στο παρελθόν και στη σκιά της Νέας Δημοκρατίας.
      Κύριε Πρόεδρε, μ’ αυτά τα μαύρα χάλια τα πολιτικά, όταν το ΠΑ.ΣΟ.Κ. δεν κάνει αυτοκριτική, όταν δεν ψάχνει για τα αίτια της ήττας, όταν δεν διδάσκεται από τα λάθη τα πολιτικά τα οποία έχει κάνει και συνεχίζει σήμερα να κάνει ως Αντιπολίτευση, όταν δεν φροντίζει να γυρίσουν αυτοί που έχασε, οι ψηφοφόροι στις τελευταίες εκλογές και όταν χαίρεται, κύριε Πρόεδρε, ότι ήρθε πλέον η ανατροπή του πολιτικού σκηνικού, εγώ επειδή βλέπω ότι ο κόσμος και τα ποιοτικά στοιχεία των ερευνών δείχνουν ξεκάθαρα ότι κρίνουν αρνητικά το έργο της Αξιωματικής Αντιπολίτευσης, αυτή είναι η φράση-κλειδί, θα έπρεπε, κύριοι συνάδελφοι, επειδή είστε οι ίδιοι άνθρωποι, λέτε τα ίδια λόγια, έχετε τις ίδιες νοοτροπίες, έχετε τις ίδιες λογικές, είστε το ίδιο ΠΑ.ΣΟ.Κ., που φυσικά θα είχε τα ίδια πολιτικά αποτελέσματα και στις επόμενες εθνικές εκλογές, σας λέω μόνο ένα: μη ράβετε μαύρα κουστούμια, όπως σας είπε και συνάδελφος πρώην Υπουργός του ΠΑ.ΣΟ.Κ. «ο Γιαννέτος είναι μακριά ακόμη». 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε, και για την τήρηση του χρόνου.
      Ο συνάδελφος κ. Κουσελάς έχει το λόγο ως εισηγητής του ΠΑ.ΣΟ.Κ..
      ΔΗΜΗΤΡΙΟΣ ΚΟΥΣΕΛΑΣ:  Ευχαριστώ, κύριε Πρόεδρε.
      Κυρίες και κύριοι συνάδελφοι, η εισοδηματική πολιτική που συζητάμε σήμερα καθώς και η διαδικασία που ακολουθήθηκε για να τη συζητήσουμε είναι μια πρόκληση για τους χιλιάδες εργαζόμενους που απεργούν αύριο απ’ άκρου σε άκρο σε όλη τη χώρα. Μια πρόκληση για τις ασθενέστερες οικονομικές τάξεις, τους μισθωτούς και τους συνταξιούχους. Αυτοί καλούνται, κύριε Υπουργέ, να πληρώσουν τα επίχειρα της δικής σας πολιτικής. Μιας πολιτικής που χρησιμοποίησε ως άλλοθι την απογραφή για να επιβάλει την πιο σκληρή λιτότητα. Απογραφή και λιτότητα είναι ένα δίδυμο, είναι ένας εφιάλτης που θα μείνει βαθιά χαραγμένος στη συνείδηση κάθε πολίτη. 
      Σύμφωνα με τη λακωνική διατύπωση της τροπολογίας που φέρνετε για την εισοδηματική πολιτική οι εργαζόμενοι στο δημόσιο τομέα, στην Τοπική Αυτοδιοίκηση αλλά και στις Δ.Ε.Κ.Ο. θα πάρουν αύξηση 3% για το 2006, δηλαδή 0,2 ποσοστιαίες μονάδες κάτω από τον επίσημο προβλεπόμενο από την Κυβέρνηση πληθωρισμό.
      Όμως και αυτό το 3% είναι πλασματικό, αφού εφαρμόζεται πάνω στο βασικό μισθό και στο χρονοεπίδομα και όχι στο σύνολο των αποδοχών του κάθε εργαζόμενου. Μια σειρά επιδόματα μένουν αμετάβλητα, όπως τα οικογενειακά επιδόματα και άλλα, λες και μένουν αμετάβλητες οι οικογενειακές ανάγκες του δημοσίου υπαλλήλου και των υπόλοιπων μισθωτών, τους οποίους προβλέπει η συγκεκριμένη πολιτική. Με άλλα λόγια, οι αποδοχές των δημοσίων υπαλλήλων θα αυξηθούν το 2006 μόνο κατά 2,1% μέχρι 2,4% το μήνα. Οπότε, αν ο πληθωρισμός του 2006 διαμορφωθεί στο 3,2% ή στο 3,3% σε μέσα επίπεδα, όπως προβλέπει η Τράπεζα της Ελλάδος στην πρόσφατη έκθεσή της, η αγοραστική δύναμη των εργαζόμενων στο δημόσιο θα μειωθεί κατά 0,8 μέχρι 1,2 ποσοστιαίες μονάδες. Αν μάλιστα ο πληθωρισμός πάει στο 3,5%, όπως δείχνουν οι μέχρι σήμερα εντεινόμενες ανατιμητικές τάσεις, οι απώλειες των δημοσίων υπαλλήλων σε αγοραστική δύναμη θα είναι πολύ υψηλότερες.
      Επειδή και πάλι μέσα από το φετινό κρατικό προϋπολογισμό δεν προβλέπεται τιμαριθμοποίηση της φορολογικής κλίμακας από τις ονομαστικές αυξήσεις που θα πάρουν οι εργαζόμενοι στο δημόσιο, θα πρέπει να τους αφαιρεθεί  και η πρόσθετη φορολογική τους επιβάρυνση, μετά την οποία απομένει ποσοστό αύξησης των αποδοχών τους γύρω στο 1,8%. Δηλαδή –προσέξτε- από το 3% που αναγράφεται στην τροπολογία σαν αύξηση, μένει 1,8%. Αν από αυτό αφαιρέσουμε το 3,5%, που σίγουρα θα κυμανθεί ο πληθωρισμός, αντί για αύξηση, μιλάμε, αγαπητοί συνάδελφοι, για μείωση  της τάξης του 1,7%. Και αυτό για δεύτερη συνεχή χρονιά. 
      Τώρα, αν σε όλα τα παραπάνω προσθέσουμε τις νέες φορολογικές επιβαρύνσεις στη στέγη, που έβαλαν φωτιά στην κτηματαγορά και κάνουν την απόκτηση της κατοικίας απλησίαστη, αν προσθέσουμε τις αυξήσεις στις αστικές συγκοινωνίες και στις άλλες υπηρεσίες των Δ.Ε.Κ.Ο., αν προσθέσουμε τις αυξήσεις που υποκρύπτονται στον ίδιο τον προϋπολογισμό, λόγου χάριν στον ειδικό φόρο κατανάλωσης στα καύσιμα, αν προσθέσουμε την υπερχρέωση των νοικοκυριών, σε συνδυασμό με τις συνεχιζόμενες αυξήσεις στα επιτόκια, με όλα τα παραπάνω όχι μόνο δεν μπορούμε να μιλάμε για βελτίωση του βιοτικού επιπέδου και της καθημερινότητας του μισθωτού και του συνταξιούχου, αλλά για ουσιαστική μείωση και υποβάθμιση και μάλιστα κατά πολύ. 
      Θα μας πει ο κύριος Υπουργός ότι επιβάλλει αυτήν την εισοδηματική πολιτική για να κάνει πιο ανταγωνιστική την ελληνική οικονομία; Μα, αν ήταν αυτό το πρόβλημα, κύριε Υπουργέ -γιατί το έχουμε ακούσει πολλές φορές αυτό- έπρεπε να είμαστε οι πιο ανταγωνιστικοί στην Ευρωζώνη με ωριαίο κόστος εργασίας 13,3 ευρώ το 2003 -γιατί από εκεί και μετά η Εθνική  Στατιστική Υπηρεσία δεν έχει δώσει στοιχεία-  έναντι του μέσου  όρου του ωριαίου ευρωπαϊκού κόστους 23,3 ευρώ για την Ευρώπη των δεκαπέντε και 20,6 για την Ευρώπη των είκοσι πέντε. 
      Σε σχέση με αυτό το ζήτημα θα καταθέσω τα επίσημα στοιχεία της EUROSTAT –και παρακαλώ να μοιραστούν τα στοιχεία-  για να πάψουν επιτέλους οι μύθοι και τα χονδροειδή ψέματα,  σχετικά με το κόστος εργασίας στην Ελλάδα και πόσο αυτό επηρεάζει την ανταγωνιστικότητα των ελληνικών προϊόντων και της ελληνικής οικονομίας.
      (Στο σημείο αυτό ο Βουλευτής κ. Δημήτριος Κουσελάς καταθέτει για τα Πρακτικά  τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών) 
      Και θέλω εδώ να σημειώσω ότι η παραγωγικότητα της οικονομίας μας έχει ουσιαστικά συγκλίνει στο μέσο όρο της Ευρωπαϊκής  Ένωσης, ενώ τα εισοδήματα και οι μισθοί αποκλίνουν και αποκλίνουν συνεχώς. Εκτός κι αν αυτή η Κυβέρνηση οραματίζεται ως υλοποίηση της προεκλογικής της δέσμευσης για την πραγματική σύγκλιση το να πάμε στα δεδομένα της Βουλγαρίας και της Ρουμανίας με ωριαίο κόστος εργασίας 1,4 και 1,7 ευρώ αντιστοίχως.
      Όσον αφορά τώρα την αύξηση των συντάξεων κατά 4%, αυτή ισοδυναμεί με το ιλιγγιώδες ποσό των 12 ευρώ το μήνα στις κατώτατες συντάξεις του δημοσίου, με 17 ευρώ για τις συντάξεις του Ι.Κ.Α., με 14 ευρώ για τις συντάξεις του Τ.Ε.Β.Ε. και του Τ.Σ.Α. και με 16 ευρώ για το Τ.Α.Ε.. Να θυμίσουμε ότι η σύνταξη του Ο.Γ.Α. θα αυξηθεί μόλις κατά 15 ευρώ το μήνα, από 212 σε 227 ευρώ, απέχοντας παρασάγγας από τα 320 ευρώ που είχε υποσχεθεί προεκλογικά η Κυβέρνηση.
      ΘΕΟΔΩΡΟΣ ΚΑΡΑΟΓΛΟΥ: Διακόσια τριάντα ευρώ.  
      ΔΗΜΗΤΡΙΟΣ ΚΟΥΣΕΛΑΣ: Να μιλήσουμε ακόμα μια φορά για την εξαπάτηση και κοροϊδία στους χαμηλοσυνταξιούχους που περίμεναν άμεση και ουσιαστική βελτίωση στις θέσεις τους; Για ποιο πράγμα να πρωτομιλήσουμε με βάση αυτήν την εισοδηματική πολιτική;
      Όμως, κυρίες και κύριοι συνάδελφοι, την ίδια στιγμή που εμείς αναφερόμαστε σε αυτήν την εισοδηματική πολιτική, ο κ. Βουρλούμης σε έναν Ο.Τ.Ε. που φέτος κάθε άλλο παρά κέρδη θα βγάλει –θα έχει αρνητικά αποτελέσματα- προχωρεί σε αυξήσεις μέχρι και της τάξης του 35% το μήνα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Γιατί, κύριε Καραμανλή; Γιατί, κύριε Υπουργέ, αυξήσεις 35% το μήνα σε αυτά τα στελέχη; Είναι άλλου θεού παιδιά αυτοί; Έχουν άλλες ανάγκες από τους υπόλοιπους εργαζόμενους; Είναι ή δεν είναι πρόκληση αυτό; Ή μήπως οι συγκεκριμένοι είναι κομματικά εκλεκτοί και θέλετε μ’ αυτόν τον τρόπο να τους αμείψετε;
      Κυρίες και κύριοι Βουλευτές της Κυβέρνησης, η υπεσχημένη βελτίωση του βιοτικού επιπέδου για τους εργαζόμενους και τους συνταξιούχους, πόσω μάλλον η πραγματική σύγκλιση μισθών και εισοδημάτων με τις ανεπτυγμένες χώρες της Ευρωπαϊκής Ένωσης, έχουν καταντήσει πια, δυστυχώς, ανέκδοτο. Αυτή η Κυβέρνηση κάνει παροχές τοις μετρητοίς στους οικονομικά ισχυρούς, ενώ όλους τους υπόλοιπους πολίτες τους στέλνει στις τράπεζες για να πάρουν δάνεια και να πληρώσουν.
      Για όλους τους παραπάνω λόγους εμείς, κύριοι συνάδελφοι, αρνούμαστε να ψηφίσουμε τη λιτότητα και την κοινωνική αναλγησία σαν νόμο του κράτους. Γι’ αυτό καταψηφίζουμε τη συγκεκριμένη τροπολογία. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΔΗΜΗΤΡΙΟΣ ΚΟΥΣΕΛΑΣ: Θα είμαι πολύ σύντομος, κύριε Πρόεδρε. Παρακαλώ λίγο την ανοχή σας. 
      Καταψηφίζουμε επίσης την τροπολογία η οποία αναφέρεται στο φόρο της μεγάλης ακίνητης περιουσίας. Θα περιμέναμε μετά την απαράδεκτη κατάσταση που δημιουργήσατε, κύριοι της Κυβέρνησης, με την επιβολή μιας σειράς φόρων στην κατοικία και την κατακόρυφη αύξηση των αντικειμενικών αξιών, να αναπροσαρμόσετε τουλάχιστον -ή μεσοσταθμικά με την ίδια αύξηση που υπήρξε στις αντικειμενικές αξίες- τα φορολογικά κλιμάκια. Δυστυχώς δεν κάνετε κάτι τέτοιο. Άλλα κάνετε και αφήνετε ανοιχτό το τι θα κάνετε το επόμενο χρονικό διάστημα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      ΔΗΜΗΤΡΙΟΣ ΚΟΥΣΕΛΑΣ: Είπα ότι θα είμαι πολύ σύντομος, κύριε Πρόεδρε. 
      Κλείνω με την τελευταία τροπολογία. Πρόκειται για μία τροπολογία που ουσιαστικά εξαιρεί αντί να εφαρμόσει τα διεθνή λογιστικά πρότυπα στη χώρα μας. Στόχο έχει να εμφανίσει ή να διογκώσει κέρδη στους ισολογισμούς μιας σειράς επιχειρήσεων. Θέλει δηλαδή να αυξήσει -και εδώ δεν είναι μόνο δημιουργική λογιστική, είναι κάτι πολύ περισσότερο- τα έσοδα του δημοσίου με πλασματικά μερίσματα, μερίσματα που δεν υπάρχουν. Χαρίζει στους ιδιώτες επενδυτές κέρδη και μερίσματα…
      ΠΡΟΕΔΡΕΥΩΝ (Ιωάννης Τραγάκης):  Ολοκληρώστε, κύριε συνάδελφε.
      ΔΗΜΗΤΡΙΟΣ ΚΟΥΣΕΛΑΣ: Ολοκληρώνω, κύριε Πρόεδρε.
      …και προσπαθεί να βελτιώσει την ελκυστικότητα των μετοχών τών προς πώληση επιχειρήσεων. Είναι άλλη μια αποθέωση της δημιουργικής λογιστικής. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΔΗΜΗΤΡΙΟΣ ΚΟΥΣΕΛΑΣ: Και τέλος…
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΔΗΜΗΤΡΙΟΣ ΚΟΥΣΕΛΑΣ: Δεν έκλεισα ούτε τα δώδεκα λεπτά που τυπικά δικαιούμαι με τις τρεις τροπολογίες.
      Με την παράγραφο 2 της συγκεκριμένης τροπολογίας έχουμε μία ακόμη απόδειξη του γνωστού φιάσκου της Κυβέρνησης για το «Βασικό Μέτοχο», μια ακόμα απόδειξη ότι οι σχετικές κορώνες της για δήθεν πόλεμο μέχρις εσχάτων με τα οργανωμένα συμφέροντα και τους διαπλεκόμενους ήταν τουφεκιές στον αέρα και μάλιστα με άσφαιρα πυρά.
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Τζέκης έχει το λόγο. Θα ήθελα να παρακαλέσω να τηρηθεί ο χρόνος των οκτώ λεπτών, γιατί αν ήταν έτσι με τα δέκα άρθρα που ψηφίσαμε, κύριε Κουσελά, προηγουμένως, έπρεπε να μιλάτε σαράντα λεπτά. 
      ΑΓΓΕΛΟΣ ΤΖΕΚΗΣ: Θα κάνω μία προσπάθεια, κύριε Πρόεδρε.
      Κύριε Πρόεδρε, κυρίες και κύριοι Βουλευτές, πραγματικά η τροπολογία για την εισοδηματική πολιτική προξενεί θλίψη΅, γιατί η Κυβέρνηση νομίζει ότι επειδή θα την ψηφίσουμε στις έντεκα η ώρα το βράδυ, δεν θα πληροφορηθεί ο ελληνικός λαός ότι η εισοδηματική πολιτική της Κυβέρνησης για μία ακόμα φορά είναι τέτοια που πραγματικά θα μειώσει το εισόδημά του. Είναι απαράδεκτο αυτό το γεγονός.
      Δεν δόθηκε το δικαίωμα στην επιτροπή να γίνει συζήτηση, αλλά δεν δόθηκε το δικαίωμα να γίνει και στους κοινωνικούς φορείς μία συζήτηση πάνω στη συγκεκριμένη εισοδηματική πολιτική. Προς τι λοιπόν η Νέα Δημοκρατία προπαγανδίζει ότι ενδιαφέρεται για τη συμμετοχή του λαού στις αποφάσεις που παίρνει; 
      Βέβαια, ο εισηγητής της Πλειοψηφίας έκανε μία αναφορά στο παρελθόν. Είπε τι έδινε το ΠΑ.ΣΟ.Κ. σε κάποια συγκεκριμένα χρόνια και είναι βέβαια γνωστό τι έδιναν οι κυβερνήσεις του ΠΑ.ΣΟ.Κ.. Αυτό όμως είναι άλλοθι για να δικαιολογήσει τη σημερινή εισοδηματική πολιτική; Είναι βέβαια μία προσπάθεια να ταυτίσει την εισοδηματική της πολιτική με την πολιτική της Αξιωματικής Αντιπολίτευσης. 
      Εμείς λέμε βέβαια ότι η διαχρονική αυτή εισοδηματική πολιτική είναι εκείνη που έχει μειώσει το εισόδημα των εργαζομένων στο δημόσιο τομέα και όχι μόνο γιατί αυτό αποτελεί πρότυπο - μπούσουλα και για τον ιδιωτικό τομέα. 
      Στην πραγματικότητα είπαμε και στην πρωτολογία στη συζήτηση αυτή ότι θα έχει παραπέρα μείωση αυτό το 3% διότι δεν λαμβάνει υπ’ όψιν ότι με το 3% θα έχουμε αλλαγή στις κλίμακες. Δεν τιμαριθμοποιείται η φορολογική κλίμακα και αυτό είναι γνωστό και βέβαια το επεσήμανε και ο εισηγητής της Αξιωματικής Αντιπολίτευσης, αλλά ξέχασε να πει ότι και το ΠΑ.ΣΟ.Κ. το ίδιο μοτίβο κρατούσε, ότι δεν τιμαριθμοποιούσε τη φορολογική κλίμακα, άρα λοιπόν οι απώλειες ήταν πολύ μεγαλύτερες, όπως είναι και σήμερα. 
      Βέβαια, είναι γεγονός ότι η ακρίβεια, που αυξάνει συνεχώς, μειώνει το εισόδημα. Είναι ο Φόρος Προστιθέμενης Αξίας που αυξήθηκε κατά 1%, είναι οι αυξήσεις των φόρων στα πετρελαιοειδή, είναι η άρνηση της Κυβέρνησης να δώσει το επίδομα θέρμανσης και έχουν ξεσηκωθεί και οι περιοχές που πραγματικά καίνε το πετρέλαιο σαν πρώτη ύλη για να ζεσταθούν. Το πρόβλημα όμως είναι ότι και αυτή η αύξηση των 629 ευρώ από τα 611 είναι πραγματικά κοροϊδία.
      Συνεχίζει λοιπόν αυτήν την εισοδηματική λιτότητα σε όλους τους εργαζόμενους με την επίκληση του δημόσιου ελλείμματος και του δημόσιου χρέους, αλλά και την ενίσχυση της επιχειρηματικότητας και της ανταγωνιστικότητας, δύο προϋποθέσεις που διευκολύνουν κατ’ εμάς την κερδοφορία των επιχειρηματικών ομίλων.
      Κύριε Πρόεδρε, εδώ επιτρέψτε μου να πω το εξής: ότι αρκετή δημαγωγία έπεσε και από τη σημερινή Κυβέρνηση αλλά και από τις προηγούμενες ότι πρέπει να μειωθεί ακόμα παραπέρα το εργατικό κόστος. Όχι. Είναι το Ινστιτούτο Εργασίας της Γ.Σ.Ε.Ε. και της Α.Δ.Ε.Δ.Υ. που λέει ότι στα είκοσι χρόνια, από το 1985 μέχρι το 2005, ο πραγματικός μισθός έχει μειωθεί κατά 25%. Άρα το πρόβλημα δεν είναι να μειωθεί παραπέρα η εργατική δύναμη. Το πρόβλημα είναι πραγματικά τον κόπο και το μόχθο, τον ιδρώτα του εργαζόμενου λαού απ’ όπου παράγεται ένας τεράστιος πλούτος, πώς θα τον καρπωθεί, και εκεί είναι το πρόβλημα για μας.
      Το ζήτημα είναι ότι δεν υπάρχει και καμία διαπραγμάτευση έστω και στο δημόσιο τομέα για την εισοδηματική πολιτική. Τι λέει η Κυβέρνηση; «Εμείς αποφασίζουμε». Λέει στους δημόσιους υπαλλήλους-εργαζόμενους: «Εσείς αποδέχεστε αυτήν την απόφαση». 
      Μήπως δεν είναι αυτό που είπαν και οι τραπεζίτες, «δεν υπογράφουμε κλαδική σύμβαση»; Δεν είναι αυτό που λένε και οι βιομήχανοι ότι πρέπει να καταργήσουμε την εθνική συλλογική σύμβαση εργασίας; Δεν είναι μία συμπεριφορά της Κυβέρνησης που συνοδεύεται από αυταρχισμό, αλαζονεία και πολιτική επιστράτευση για τους ναυτεργάτες, αλλά και με αυταρχισμό για τους τραπεζοϋπαλλήλους; 
      Εδώ μέσα απ’ αυτό που προτείνεται έχουμε και αθέτηση υποσχέσεων προς εργαζόμενους του Πυροσβεστικού Σώματος, του Λιμενικού Σώματος, προς την Αστυνομία, ότι θα το αναγνώριζε η σημερινή Κυβέρνηση αυτό το επάγγελμα ως επικίνδυνο για να πάρουν το αντίστοιχο επίδομα, αλλά για να έχουν και τις ευεργετικές διατάξεις για το ασφαλιστικό. 
      Τίποτα δεν γίνεται και σε αυτόν τον τομέα. Έτσι λοιπόν εργαζόμενοι και συνταξιούχοι του δημοσίου και ιδιωτικού τομέα είναι στο στόχαστρο και αυτής της Κυβέρνησης κατ’ επιταγή της Ευρωπαϊκής Ένωσης, του Ο.Ο.Σ.Α. και του Διεθνούς Νομισματικού Ταμείου.
      Για εμάς είναι ρεαλιστικό το αίτημα που προβάλλει το αγωνιζόμενο ταξικό εργατικό συνδικαλιστικό κίνημα: 1300 ευρώ να είναι ο βασικός μισθός, 52 ευρώ το κατώτερο μεροκάματο, 1050 ευρώ η κατώτερη σύνταξη. Λέμε ότι χρήματα υπάρχουν. Χρήματα υπάρχουν γιατί σας είπα και επί της πρωτολογίας μου ότι το 2005 από τις φοροαπαλλαγές 522.000.000 ήταν λιγότεροι οι φόροι που πλήρωσαν οι ανώνυμες εταιρείες, τα νομικά πρόσωπα, 100.000.000 με 150.000.000 δραχμές χαρίσατε με νόμο φοροαπαλλαγής στους μεγάλους καναλάρχες, 28.000.000 χαρίζετε στους μεγάλους από το φόρο μεγάλης ακίνητης περιουσίας. Πώς δεν υπάρχει, δηλαδή, πλούτος για να δώσουμε αυτά τα μεροκάματα και τους μισθούς;
      Άρα λέμε ότι για εμάς το πρόβλημα είναι σημαντικό και έτσι το αντιμετωπίζουν και οι εργαζόμενοι, παρά το παιχνίδι που έπαιξαν διαχρονικά οι συμβιβασμένες συνδικαλιστικές ηγεσίες και της Γ.Σ.Ε.Ε. και της Α.Δ.Ε.Δ.Υ. που συμφώνησαν και ανέχθηκαν τέτοια εισοδηματική πολιτική. 
      Πιστεύουμε ότι οι εργαζόμενοι αύριο έχοντας βγάλει τα συμπεράσματά τους θα δώσουν το «παρών» στην απεργιακή συγκέντρωση που θα γίνει από τις ταξικές δυνάμεις του εργατικού κινήματος. Αύριο θα πάρει μια ακόμα απάντηση η Κυβέρνηση απέναντι σε αυτήν την εισοδηματική πολιτική.
      Κύριε Πρόεδρε, αυτή η τροπολογία δείχνει πραγματικά από ποιους αφαιρεί η Κυβέρνηση και βέβαια με τις άλλες δύο τροπολογίες φαίνεται σε ποιους δίνει. Έτσι λοιπόν συμβαίνει με τα πρότυπα χρηματοοικονομικής πληροφόρησης. Από την εφαρμογή αυτών των προτύπων λοιπόν και την αποτίμηση των απαιτήσεων και υποχρεώσεων των επιχειρήσεων προκύπτουν ζημιές. 
      Γι’ αυτό έρχεται η Κυβέρνηση με αυτήν την τροπολογία και λέει ότι δεν θα εφαρμοστούν οι διατάξεις του ν. 2190/1920 για τον προσδιορισμό του μέγιστου ποσού που μπορεί να διανείμει μια εταιρεία ως μέρισμα στους μετόχους. Είναι μία ευνοϊκή ρύθμιση και για ιδιωτικούς επιχειρηματικούς ομίλους αλλά και για το δημόσιο, που με τον τρόπο αυτόν θα εισπράξει αυξημένα μερίσματα από τις δημόσιες επιχειρήσεις. Ενώ στην ουσία θα έπρεπε να παρουσιάσουν κάποιες ζημιές, εδώ τους λέει ότι θα είστε κερδοφόρες, για να αυξήσω το μέρισμα που θα πάρω –130.000.000 ευρώ το προσδιορίζετε- για να  καλύψω δημόσιο έλλειμμα και δημόσιο χρέος. 
      Μάλιστα, αυτή η ρύθμιση ακολουθεί και μια προηγούμενη ρύθμιση για το ασφαλιστικό των τραπεζών, γιατί είναι γνωστό ότι με τα διεθνή λογιστικά πρότυπα θα έπρεπε να αποδώσουν όσα όφειλαν στα ταμεία. Από αυτό θα προέκυπτε βέβαια ζημιά για τις τράπεζες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο λεπτά, κύριε Πρόεδρε. 
      Τι κάνετε εσείς; Με αυτήν τη ρύθμιση τώρα, τη σημερινή, θέλετε να βελτιώσετε την οικονομική εικόνα των δημοσίων επιχειρήσεων, προκειμένου να προχωρήσετε και τον άλλο στόχο που έχετε. Ποιος είναι αυτός; Είναι η ιδιωτικοποίηση όλων αυτών των δημοσίων επιχειρήσεων, αρχής γενομένης από την Αγροτική Τράπεζα, την Εμπορική Τράπεζα, αλλά και τον Ο.Τ.Ε. και τη Δ.Ε.Η., όπως είπε τελευταία ο Υπουργός Οικονομίας και Οικονομικών. 
      Στόχος, λοιπόν, είναι να εισπράξετε για να περιορίσετε δήθεν το έλλειμμα και το δημόσιο χρέος. Το κάνετε αυτό βέβαια γιατί πιστεύουμε ότι υπάρχει συγκεκριμένος στόχος. Όσον αφορά την παράγραφο 2, παρακάμπτεται η διαδικασία που προβλέπεται στο ν. 3310/2005 και αφορά το «Βασικό Μέτοχο», όταν είναι να κάνετε τη σύμβαση με χρηματοοικονομικούς συμβούλους γι’ αυτές τις περιβόητες ιδιωτικοποιήσεις. 
      Παρά τη βελτιωτική διάταξη που φέρατε και μας την καταθέσατε, λέτε ότι εάν δεν είναι δυνατή η κατάθεση της υπεύθυνης δήλωσης του επιχειρηματικού ομίλου, δηλαδή του χρηματοοικονομικού ομίλου, τότε θα πάμε σ’ αυτές τις διαδικασίες. Όχι, να το βγάλετε τελείως! Να μην υπάρχει υπεύθυνη δήλωση του χρηματοοικονομικού ομίλου, για να υπάρχουν οι διατάξεις του νόμου που θα προβλέπει ακριβώς αυτόν τον περιοριστικό, αν θέλετε, ακόμα έλεγχο. Αυτό λέμε εμείς, να το αποσύρετε, γιατί διαφορετικά υπάρχει πρόβλημα αδιαφάνειας και σύνδεσης της διαπλοκής της πολιτικής σας με χρηματοοικονομικούς ομίλους για τις ιδιωτικοποιήσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΑΓΓΕΛΟΣ ΤΖΕΚΗΣ: Κλείνω με την τροπολογία για το φόρο μεγάλης ακίνητης περιουσίας. 
      Μπορεί να αυξάνουν οι φορολογικοί συντελεστές κατά 18%, όμως, για την πληρωμή παίρνετε τις παλιές αντικειμενικές αξίες. Και έρχεστε τώρα με αυτήν την τροπολογία και πάλι να ευνοήσετε μεγάλα επιχειρηματικά συμφέροντα και ιδίως τράπεζες, που έχουν και θυγατρικές εταιρείες που επενδύουν στα ακίνητα, καθώς και άλλους μεγάλους επιχειρηματικούς ομίλους. Μάλιστα εσείς οι ίδιοι λέτε ότι θα έχει απώλεια εσόδων το δημόσιο 28.000.000 ευρώ. 
      Με αυτό, κύριε Πρόεδρε, λέμε ότι είμαστε αντίθετοι σε αυτές τις τροπολογίες. 
      Να πω όμως, για την εισοδηματική πολιτική και το εξής …
      ΠΡΟΕΔΡΕΥΩΝ (Ιωάννης Τραγάκης):  Αφού τα είπατε. Θα τα ξαναπείτε; 
      ΑΓΓΕΛΟΣ ΤΖΕΚΗΣ: Ενώ για τις Δ.Ε.Κ.Ο. ο κ. Υπουργός Οικονομίας και Οικονομικών έχει δώσει την οδηγία που αφορά το 3%, πώς εξηγείτε την κίνηση του κ.  Βουρλούμη να αυξήσει τους μισθούς κατά 35%, 37% και 40% σε χίλια διακόσια στελέχη, που σημαίνει ότι είναι ολόκληρος ο προϋπολογισμός του Ο.Τ.Ε.; Οι άλλοι εργαζόμενοι τι είναι;
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε.
      Ο ειδικός αγορητής του Συνασπισμού Ριζοσπαστικής Αριστεράς κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, δεν θέλω να πω πολλά, αλλά ανέβηκα εδώ για να έχω καλύτερη εικόνα όλης της Αίθουσας. 
      Αν κάποιος πολίτης, ιδιαίτερα εργαζόμενος, παρακολουθούσε τη συζήτησή μας φοβάμαι ότι η εικόνα που θα έπαιρνε δεν θα ήταν καθόλου θετική. Συζητούμε την εισοδηματική πολιτική με την παρουσία τριών συναδέλφων από τη Νέα Δημοκρατία, δύο από το ΠΑ.ΣΟ.Κ., ενός από το Κομμουνιστικό Κόμμα και ενός από το Συνασπισμό και βεβαίως η ευθύνη δεν είναι ευθύνη των συναδέλφων. Έχει να κάνει με την πεποίθηση ότι εδώ δεν αποφασίζουμε εισοδηματική πολιτική, επικυρώνουμε μία απόφαση της Κυβέρνησης.
      Εμείς, λοιπόν, έχουμε μία διαφορετική αντίληψη κι αυτό ήθελα να πω. Δεν είναι η ώρα να λέει κάποιος πράγματα, τα οποία πιστεύω ότι αύριο οι ίδιοι οι εργαζόμενοι με την απεργία τους θα τα πουν πιο άμεσα και πιο βροντερά. 
      Εμείς νομίζουμε ότι η εισοδηματική πολιτική είναι ένα σοβαρό θέμα. Δεν πρέπει να έρχεται με τροπολογίες. Πρέπει να έρχεται με αυτοτελές σχέδιο νόμου, ούτως ώστε να μπορούμε να καλούμε και φορείς, αλλά και μεταξύ μας να συζητούμε την κατάσταση πώς έχει: Πώς είναι οι μισθοί σήμερα, ποια είναι η σχέση των μισθών με τις ανάγκες της ζωής, ποια είναι η σχέση των μισθών με τις απαιτήσεις των υπηρεσιών και της δουλειάς που κάνουνε, διότι κι αυτό το ξεχνάμε. Έχει γίνει αυτοσκοπός η καθήλωση των μισθών. 
      Εφόσον, όμως, μιλάμε εδώ για μισθούς στο δημόσιο –είμαι σίγουρος ότι ο Υπουργός το ξέρει- υπάρχουν θέσεις όπου θέλεις έναν επιστήμονα, θέλεις έναν εργαζόμενο και απαιτείς απ’ αυτόν ευσυνειδησία, εργατικότητα και προσήλωση. Αυτό είναι ανεξάρτητο από τη μισθολογική του κατάσταση; Να συζητήσουμε τι συνέπειες έχει η πολιτική που συζητούμε στη ζωή, όχι γενικά των εργαζομένων, αλλά στη ζωή ανά ομάδες εργαζομένων. Πώς μπορεί να ζήσει σήμερα κάποιος, ιδιαίτερα στα αστικά κέντρα, με μισθούς 600 ή 700 ευρώ; Τι σημαίνει αυτό για την οικογένεια; Τι σημαίνει για το δημογραφικό πρόβλημα της χώρας; Οι κυβερνήσεις δεν μας έχουν συνηθίσει, βεβαίως, σ’ αυτήν τη μεθοδολογία, αλλά αυτό δεν σημαίνει ότι κάνουν σωστά. 
      Διαφωνούμε, λοιπόν, με όλη τη διαδικασία και τη μεθοδολογία, η οποία ακριβώς είναι μεθοδολογία σε άμεση σχέση με το περιεχόμενο της πολιτικής, διότι μιλάμε για μία πολιτική μείωσης των πραγματικών μισθών και κακώς ονομάζεται «εισοδηματική πολιτική». Θα έπρεπε να ονομάζεται «πολιτική μείωσης των μισθών». 
      Θέλω να προσθέσω δύο στοιχεία που συνήθως τα θεωρούμε δεδομένα, ενώ δεν είναι.
      Πρώτον, όταν λέμε αύξηση μισθών 3%, δεν είναι 3%. Είναι 2%, το πολύ 2,5%, διότι η αύξηση υπολογίζεται στο βασικό μισθό και όχι στα επιδόματα. 
      Δεύτερον, όταν λέμε πληθωρισμός 3% δεν είναι 3%. Ο επίσημος δείκτης τιμών καταναλωτού δεν απεικονίζει την άνοδο του κόστους ζωής μιας οικογένειας.
Και χαίρομαι, διότι αυτό το αναγνώρισε πρόσφατα και η Ο.Κ.Ε., η Οικονομική και Κοινωνική Επιτροπή. 
      Αυτό οφείλεται σε δυο λόγους. Ο ένας είναι ότι η έρευνα των οικογενειακών προϋπολογισμών, με βάση την οποία διαμορφώνεται το καλάθι των αγαθών που παρακολουθεί η Εθνική Στατιστική Υπηρεσία, γίνεται ανά πέντε ή έξι χρόνια, ενώ θα έπρεπε να γίνεται ετησίως, έστω δειγματοληπτική επαλήθευση, κ.λπ. Στην Αγγλία γίνεται κάθε χρόνο, διότι γίνονται αλλαγές στη δομή της κατανάλωσης.
      Ο δεύτερος λόγος είναι ότι υπάρχουν διαφορετικά καταναλωτικά πρότυπα για κάποιον που παίρνει 5.000 ευρώ το μήνα και για κάποιον που ζει με 500 ευρώ ή 700 ευρώ. Άρα, χρειάζεται ειδικός δείκτης τιμών καταναλωτή για μια εργατική οικογένεια ιδιαίτερα χαμηλόμισθη. Το έχουμε προτείνει, αλλά δεν γίνεται τίποτα. Θα ήταν χρήσιμο ακόμα να έχουμε και περιφερειακούς δείκτες τιμών καταναλωτή.
      Επομένως το θέμα θα λυθεί μέσα στην κοινωνία και εμείς θα είμαστε στο πλευρό των εργαζομένων στη διεκδίκηση –εγώ δεν θα πω για τα 1300 ευρώ που είναι, θα μπορούσε να πει κάποιος, πράγματι αναγκαία για τη ζωή - αξιοπρεπών όρων ζωής, όπως τους νιώθει και όπως τους καταλαβαίνει ο καθένας.
      Το δεύτερο σχόλιο που θέλω να κάνω με αφορμή την τροπολογία, αφορά τη μερισματική πολιτική. Η Κυβέρνηση έχει εγγράψει στον προϋπολογισμό αυξημένα μερίσματα από πολλές δημόσιες επιχειρήσεις και με την τροπολογία αυτή θέλει, φαίνεται, να διευκολύνει αυτήν τη διαδικασία.
      Το σχόλιό μου εμένα είναι γενικότερο. Και για να καταλάβει ενδεχομένως και κάποιος, που δεν είναι ειδικός τι σημαίνει αυτό, συζητάμε για το εξής γεγονός: Μια δημόσια επιχείρηση –ή και μία ιδιωτική- έχει 100.000.000 ευρώ κέρδη. Έχει σημασία για το μέλλον της επιχείρησης πώς θα χρησιμοποιηθούν αυτά τα κέρδη. Εάν μια επιχείρηση τα επανεπενδύσει αυτά τα κέρδη της, μπορεί να έχει ανάπτυξη και να προσλάβει και κόσμο. Εάν μια επιχείρηση τα μοιράσει αυτά τα κέρδη της στους μετόχους, είναι σαν να αφυδατώνεται, σαν να στερεί δυνατότητες μελλοντικής ανάπτυξης.
      Σε ό,τι αφορά τους ιδιώτες, θα έλεγε κάποιος ότι είναι ένα διαφορετικό θέμα. Όμως, σε ό,τι αφορά τις δημόσιες επιχειρήσεις, εγώ θέλω να είμαστε σαφείς. Είμαστε αντίθετοι σε μια μερισματική πολιτική, που στην ουσία ληστεύει τις επιχειρήσεις, ακόμα και αν συμφωνούν οι διοικητές τους κ.λπ., διότι εδώ υπάρχει μια σύγκρουση συμφερόντων. Αυτοί που έχουν αγοράσει μετοχές του Ο.Τ.Ε. -ιδίως οι διεθνείς επενδυτές, αλλά και οι ντόπιοι- έχουν αγοράσει μετοχές του Ο.Π.Α.Π., μετοχές της Αγροτικής, θέλουν μέρισμα εδώ και τώρα. Θα μπορούσε να πει κάποιος ότι ακόμα και μεταξύ αυτών, ίσως υπάρχουν και επενδυτές, οι οποίοι ενδιαφέρονται για το μακροχρόνιο όφελος. Η κυριαρχία, όμως, των επενδυτών –να τους πω έτσι- θέλει άμεσο μέρισμα.
      Από τη μια πλευρά, λοιπόν, είναι οι ιδιώτες επενδυτές και από την άλλη είναι το κράτος και τα ελλείμματά του. Και οι δυο αυτές δυνάμεις πιέζουν για μια αφαίμαξη των δημόσιων επιχειρήσεων και αυτή η αφαίμαξη αποτελεί δρόμο, πηγή προβλημάτων και εξασθένιση της προοπτικής αυτών των επιχειρήσεων. Και όταν ο κόσμος ακούει για ελλειμματικές Δ.Ε.Κ.Ο., μπορεί να σκέφτεται ότι σε ορισμένες περιπτώσεις τουλάχιστον κερδοφόρων επιχειρήσεων ίσως και μια από τις αιτίες αυτών των ελλειμμάτων και των προβλημάτων σήμερα είναι ότι κάποια στιγμή οι κυβερνήσεις αντί να αφήνουν τα χρήματα και τα κεφάλαια μέσα στις επιχειρήσεις να επενδύονται και να ενδυναμώνουν την οικονομική θέση των επιχειρήσεων, προσπαθούσαν με διάφορους τρόπους να τις «αρμέξουν».
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Επομένως, κύριε Υπουργέ, εμείς κάνουμε μια πρόταση. Ας είναι αυτό το νομοσχέδιο το τελευταίο που έχει αυτήν τη μορφή. Εάν παρατηρήσετε το νομοσχέδιο που μας φέρατε στην επιτροπή και το νομοσχέδιο που ψηφίζουμε σήμερα, θα δείτε ότι είναι τρία νομοσχέδια που έχουν γίνει στο μεταξύ. Βρείτε έναν άλλον τρόπο τουλάχιστον για να μπορούμε να συζητούμε πιο ουσιαστικά τα θέματα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, είπε προηγουμένως ο παριστάμενος κύριος Υφυπουργός ότι η απογραφή πέρασε στην ιστορία και ότι δεν δικαιώνει το ΠΑ.ΣΟ.Κ. η απόφαση της EUROSTAT. Δεν έχει σημασία αν δικαιώνει ή όχι το ΠΑ.ΣΟ.Κ. η απόφαση της EUROSTAT, εκείνο που ξέρω, όμως, είναι ότι, δυστυχώς, η απογραφή σας δεν δικαιώνει το εθνικό συμφέρον τους Έλληνες και την Ελλάδα. 
      Αλλά αφού δεν δικαιώνει η EUROSTAT εμάς και δικαιώνει εσάς, τότε, κύριε Υπουργέ, σας ερωτώ απλά, γιατί αυτός ο πανικός; Τυχαία εμφανίστηκε σήμερα ο κύριος Πρωθυπουργός με διάγγελμα; Εμφανίστηκε αναγκαστικά, υπό το βάρος των ευθυνών από την αποκάλυψη μιας μεγάλης πολιτικής απάτης…
      ΗΛΙΑΣ ΚΑΛΛΙΩΡΑΣ: Του ΠΑ.ΣΟ.Κ.
      ΚΩΝΣΤΑΝΤΙΝΟΣ ΓΕΙΤΟΝΑΣ: … σε μια απεγνωσμένη, αλλά ανεπιτυχή προσπάθεια φυγής προς τα εμπρός, με νέες υποσχέσεις για ένα καλύτερο μέλλον. Αλλά αυτό, το καλό έργο –που θα το δούμε προσεχώς- το έχει τάξει πολλές φορές στη διετία. Δεν παγιδεύονται πια οι πολίτες. Αυτή είναι μια ψύχραιμη ανάγνωση των γεγονότων. Και δεν παγιδεύονται οι πολίτες, γιατί –μίλησε ο κ. Καραμανλής για καρπούς- δοκιμάζουν τους πικρούς καρπούς της πολιτικής σας. Το δε νοικοκύρεμα που είπε, ξέρετε τι είναι στην πράξη. Κέρδη για τους λίγους, ζημιές και χρέη για τους πολλούς.
      Αλλά, επιπλέον κύριε Υπουργέ. Αφού δικαιώνει εσάς η απόφαση της EUROSTAT, γιατί από χθες ακολουθείτε πολιτική όξυνσης με ύβρεις κατά του ΠΑ.ΣΟ.Κ. και του Αρχηγού του; Το κάνετε για να αποπροσανατολίσετε, για αντιπερισπασμό, για να θολώσετε τα νερά.
      Χάσατε, κυρίες και κύριοι συνάδελφοι της Νέας Δημοκρατίας, την ψυχραιμία σας. Ακούσαμε χθες παραλήρημα Υπουργών, ακούσαμε και σήμερα κορώνες. Θυμίζετε τα κακομαθημένα παιδιά, που πιάστηκαν στα πράσα. Έπεσαν οι μάσκες και ανησυχείτε. Διαλύθηκαν πραγματικά τα άλλοθι και οι πολίτες καταλαβαίνουν τώρα τι παιχνίδι παίχθηκε με την απογραφή στην πλάτη τους. Είναι ένα παιχνίδι που το πληρώνει η χώρα με πλήγμα στην αξιοπιστία, το πλήρωσε η οικονομία με επιτήρηση, το πληρώνουν τα λαϊκά στρώματα με λιτότητα, το πληρώνει και η περιφέρεια με περικοπή του προγράμματος δημοσίων επενδύσεων και τη μη εκτέλεση έργων. 
      Έπεσαν οι μάσκες. Λέγατε «δεν έχουμε άλλα περιθώρια από την οικονομία,  φταίνε τα ελλείμματα του ΠΑ.ΣΟ.Κ.» Αυτό λέγατε συνεχώς και το αναμασάτε για να δικαιολογήσετε την πολιτική σας ως αποτέλεσμα δήθεν καταναγκασμών. Ιδιαίτερα δε να δικαιολογήσετε την εισοδηματική πολιτική που συζητούμε, τις ονομαστικές αυξήσεις φέτος κάτω από τον πληθωρισμό. Την ανακοινώσατε με φαξ, μη τολμώντας να κοιτάξετε τους μισθωτούς και τους συνταξιούχους στα μάτια.
      Η αλήθεια είναι πως η εισοδηματική πολιτική σας είναι συνειδητή επιλογή σας, δεν είναι αποτέλεσμα καταναγκασμού. Και αυτό φαίνεται και τώρα από όλες σας τις πράξεις και ενέργειες και φάνηκε και σήμερα. Όταν δίνονται αυτά τα bonus στον Ο.Τ.Ε. –από εσάς ελέγχεται ο Ο.Τ.Ε.- που σημαίνουν αυξήσεις 37%, πέρα από την εθελουσία έξοδο που τους χρυσοπληρώσατε ενώ μιλάτε για αυξήσεις 3% σε συνταξιούχους και μισθωτούς, σε χαμηλόμισθους. Γι’ αυτό στείλατε φαξ. Πώς θα μπορούσατε να τους κοιτάξετε στα μάτια; Είναι επιλογή σας, λοιπόν. Είναι επιλογή σας να έχουμε, ύστερα από δώδεκα χρόνια, για πρώτη φορά απώλεια του πραγματικού εισοδήματος σε μισθωτούς και συνταξιούχους. Εκεί φθάσαμε. Είναι πράγματι η εισοδηματική πολιτική σας «μισθός απογραφής» όπως εύστοχα είπε ο Πρόεδρος του ΠΑ.ΣΟ.Κ. Ούτε 1 ευρώ την ημέρα ονομαστική αύξηση. Η αγοραστική δε δύναμη των νοικοκυριών συρρικνώνεται. Αναγκάστηκε να κάνει παρέμβαση και ο Υπουργός Ανάπτυξης πάνω σ' αυτό, γιατί ξέρει ότι υπάρχει το πρόβλημα της ακρίβειας. Η ακρίβεια, που φουντώνει και κατατρώει καθημερινά σαν σαράκι τα οικογενειακά εισοδήματα, σε συνδυασμό με την εισοδηματική πολιτική λιτότητας έχει φέρει νοικοκυριά στα όρια της επιβίωσης. Στους δύο μήνες του 2006, με την ακρίβεια, η αύξηση του κόστους διαβίωσης εξανέμισε και τις όποιες ονομαστικές αυξήσεις. 
      Αυτές δεν είναι μόνο δικές μας διαπιστώσεις. Η Τράπεζα της Ελλάδος τα επισημαίνει. Αυτή είναι η ωμή πραγματικότητα. Αν είστε ικανοποιημένοι, αν αυτό είναι νοικοκύρεμα της οικονομίας, αν αυτά είναι καρποί, που μπορεί να γευτούν οι πολίτες, τότε πραγματικά αρχίζω να ανησυχώ πολύ περισσότερο και για την κρίση σας. 
      Παράλληλα, τα νοικοκυριά σε απόγνωση τρέχουν στις τράπεζες, με όλους τους κινδύνους. Ο υπερδανεισμός, που συντελείται, τείνει να εξελιχθεί σε φούσκα που θα σκάσει. Πιέσαμε προ ημερών στην επιτροπή τον Διοικητή της Τράπεζας της Ελλάδος κ. Γκαργκάνα -και ήσασταν πολλοί συνάδελφοι εκεί- να προωθήσει μέτρα και όχι απλά συστάσεις. Τα νοικοκυριά δεν δανείζονται από χόμπι, αλλά από ανάγκη και γι’ αυτό πρέπει να τα προστατέψουμε. Αυτή είναι η πραγματικότητα. Σας ενοχλεί που τα λέμε; 
      Είπα και προηγουμένως σε μία αναφορά μου ότι σας ενόχλησε ακόμη και το ότι εμείς αξιολογούμε, με το δικαίωμα που έχουμε και με τον τρόπο που αξιολογούμε, αρνητικά το έργο σας κατά τη διετία. Χωνέψτε το –και θα το ξαναπώ πάλι, για να το συνειδητοποιήσετε- ότι δεν γράψαμε εμείς τη μαύρη βίβλο.
      ΑΠΟΣΤΟΛΟΣ ΚΩΣΤΟΠΟΥΛΟΣ: Ποιος την έγραψε;
      ΚΩΝΣΤΑΝΤΙΝΟΣ ΓΕΙΤΟΝΑΣ: Ποιος την έγραψε; Οι πράξεις και οι παραλείψεις σας συνιστούν βίβλο αναξιοπιστίας, ανικανότητας και αναλγησίας. Εμείς απλά την τυπώσαμε. Άλλωστε ο ελληνικός λαός πια νιώθει τη μαύρη αλήθεια της πολιτικής σας και δεν χρειάζεται καμία βίβλο. Ξεσκεπάστηκε στα δύο χρόνια η πολιτική σας.
      ΗΛΙΑΣ ΚΑΛΛΙΩΡΑΣ: Προτάσεις κάντε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Είστε αποκλειστικά υπεύθυνοι για τον κατήφορο που πήρε η οικονομία. Κι ευτυχώς, η αντίστροφη μέτρηση για την Κυβέρνησή σας άρχισε. Όσο δε γρηγορότερα φύγει η δεξιά αδέξια Κυβέρνησή σας τόσο καλύτερο για τον τόπο. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Καράογλου.
      ΘΕΟΔΩΡΟΣ ΚΑΡΑΟΓΛΟΥ: Αισθάνομαι την ανάγκη, κύριε Πρόεδρε και αγαπητοί συνάδελφοι, να αναφερθώ σε κάποια ζητήματα που τις δύο ημέρες της συζήτησης του συγκεκριμένου νομοσχεδίου μονοπώλησαν την Αίθουσα. 
      Πρώτον, απογραφή. Είναι επίκαιρο το ζήτημα. Εδώ κολλάει άριστα η παροιμία «φωνάζει ο κλέφτης να φοβηθεί ο νοικοκύρης». Τι έγινε, αγαπητοί συνάδελφοι, με το ζήτημα της απογραφής; Η Νέα Δημοκρατία, η νέα διακυβέρνηση της χώρας, έκανε πράξη αυτό που υποσχέθηκε στον ελληνικό λαό, έκανε πράξη τη δημοσιονομική απογραφή, που είχε δεσμευθεί απέναντι στον ελληνικό λαό ότι θα είναι η πρώτη ενέργεια που θα κάνει μόλις αναλάβει τις τύχες της διακυβέρνησης της χώρας. Έτσι, λοιπόν, αποκάλυψε την απάτη των κυβερνήσεων του ΠΑ.ΣΟ.Κ., οι οποίες δεν αντιμετώπιζαν το πρόβλημα, δεν προσπαθούσαν να λύσουν τα προβλήματα, το τεράστιο πρόβλημα με το δημοσιονομικό έλλειμμα ή με το τεράστιο χρέος, αλλά προσπαθούσαν να τα «κουκουλώσουν». 
      Βέβαια, αυτή η απογραφή επικυρώθηκε και από τη EUROSTAT και από την ECOFIN, η οποία στη συνέχεια επικύρωσε θετικότατα –και αυτό σήμερα επίσημα εξαγγέλθηκε και από τον Πρωθυπουργό της χώρας, τον Κωνσταντίνο Καραμανλή- κρίνοντας πως είναι σωστή η πολιτική που ακολουθείται και πως κινείται σε σωστό δρόμο η οικονομική πολιτική της Κυβέρνησης. Το διάγγελμα του Πρωθυπουργού μας ήταν ένδειξη όχι πανικού, αλλά μια απόδειξη ικανοποίησης. Πετυχαίνουμε τους στόχους μας βήμα-βήμα, μεθοδικά και, στηριζόμενοι σε μία πλατιά κοινωνική συμμαχία, ανταποκρινόμαστε στις υποσχέσεις, στις δεσμεύσεις που αναλάβαμε απέναντι στον ελληνικό λαό.
      Ένα δεύτερο ζήτημα είναι η περίφημη Μαύρη Βίβλος, η οποία Μαύρη Βίβλος πρέπει να ομολογήσω ότι ήταν πάρα πολύ μικρή. Εκατόν πενήντα έξι σελίδες έβγαλε Μαύρη Βίβλο το ΠΑ.ΣΟ.Κ. για τα δύο χρόνια Κυβέρνησης της Νέας Δημοκρατίας.
      Άραγε, πόσους τόμους θα έπρεπε να βγάλουμε για τα είκοσι χρόνια κυβερνήσεων του ΠΑ.ΣΟ.Κ., για τις εγκληματικές παραλείψεις, για την πλήρη αδράνεια σε καίριους τομείς της οικονομίας, της κοινωνίας γενικότερα, της πολιτικής ζωής του τόπου από τις κυβερνήσεις του ΠΑ.ΣΟ.Κ; Θεωρώ ότι θα πρέπει να είμαστε λίγο προσεχτικοί και να «μη μιλάμε στο σπίτι του κρεμασμένου για σχοινί».
      Σε σχέση με το νομοσχέδιο. Στάθηκαν ιδιαίτερα οι συνάδελφοι της Αξιωματικής Αντιπολίτευσης στο άρθρο 10, το οποίο μιλά για την αύξηση της προκαταβολής από 55% σε 65% σε Α.Ε και Ε.Π.Ε και από 60% σε 80% για τις τραπεζικές εταιρείες ημεδαπές ή αλλοδαπές. Κλαίουν και οδύρονται οι συνάδελφοι γι’ αυτό, γιατί μέχρι χθες είχαν μια συγκεκριμένη επιχειρηματολογία, ότι η Κυβέρνηση στηρίζει τις τράπεζες και ανέχεται τα υπερκέρδη τους, ότι είναι σκάνδαλο οι φορολογικές απαλλαγές που δόθηκαν σε Α. Ε. σε Ε.Π.Ε και σε άλλα νομικά πρόσωπα. Τώρα τι θα πουν; Βέβαια όλως τυχαίως οι συνάδελφοι του ΠΑ.ΣΟ.Κ. ξεχνούν ότι πριν από μερικά χρόνια, που ήταν και αυτοί στην κυβέρνηση, με συγκεκριμένο νόμο, το ν. 2579/1998 και το άρθρο 52, αύξησαν και αυτοί την προκαταβολή του φόρου για όλα τα νομικά, και όχι μόνο τα νομικά, αλλά και για τα φυσικά πρόσωπα. 
      Κατηγορούμαστε δε ότι με τον τρόπο αυτό δεν έχουμε σταθερή φορολογική πολιτική και επιβάλλουμε νέους φόρους. Αυτό δεν είναι αλήθεια και το ξέρουν πάρα πολύ καλά όσοι ασχολούνται με τα οικονομικά. Γιατί η αύξηση της προκαταβολής δεν είναι νέος φόρος, αλλά λειτουργεί συμψηφιστικά. Δεν επηρεάζει καθόλου την κερδοφορία των επιχειρήσεων, δεν ακυρώνει δε τη σημαντικότατη προσπάθεια, που έκανε η συγκεκριμένη Κυβέρνηση της χώρας να τονώσει την επιχειρηματικότητα, μέσω της μείωσης των φορολογικών συντελεστών των νομικών προσώπων των επιχειρήσεων.
      Σε ότι αφορά την εισοδηματική πολιτική, να ξεκαθαρίσουμε κατ’ αρχάς κάτι. Και εγώ προσωπικά και η παράταξή μου είναι ξεκάθαρο ότι ούτε διαπλεκόμενα συμφέροντα υπηρετούμε ούτε ταξικά συμφέροντα εξυπηρετούμε, αλλά μόνο τα συμφέροντα του τόπου, μόνο τα συμφέροντα του ελληνικού λαού. Πραγματικά, λοιπόν,  με το χέρι στην καρδιά, λέω ότι η αύξηση του 3% είναι μικρή. Το λέω, ως πρώην δημόσιος υπάλληλος, μέχρι πριν εκλεγώ, και νιώθοντας τον πόνο και τον καημό όλων των συναδέλφων του δημοσίου τομέα. Πράγματι η αύξηση του 3% είναι μικρή. Πράγματι το κόστος της ζωής είναι αρκετά μεγάλο και πολύ δύσκολα μια μέση ελληνική οικογένεια μπορεί και το αντιπαλεύει.
      Βέβαια μακάρι να υπήρχαν οι δυνατότητες να πηγαίναμε σε ακόμη μεγαλύτερες αυξήσεις. Ποια κυβέρνηση δεν θα ήθελε να δώσει αυξήσεις της τάξεως του 10% ή του 15%, έτσι ώστε να είναι αρεστή στους πολίτες; Είναι, όμως, σαφές ότι η νέα διακυβέρνηση της χώρας, η Κυβέρνηση του Κώστα Καραμανλή επιλέγει τον άλλο δρόμο, το δύσκολο δρόμο. Επιλέγει μια στάση ευθύνης απέναντι στην Ελλάδα, απέναντι στη χώρα μας, απέναντι στους πολίτες, απέναντι στο κοινωνικό σύνολο. Επιλέγει να είναι χρήσιμη και όχι απλά αρεστή. Έτσι, λοιπόν, ανάλογα με τις αντοχές και με τις ανοχές της ελληνικής οικονομίας πορεύεται. Δίνει τις αυξήσεις, που έχει τη δυνατότητα να δώσει. Παραλάβαμε ένα τεράστιο δημοσιονομικό έλλειμμα,  παραλάβαμε ένα δυσβάσταχτο χρέος. Τι θέλατε δηλαδή, να συνεχίσουμε την κοινωνική, τη φιλολαϊκίστικη πολιτική, που έκαναν οι κυβερνήσεις του ΠΑ.ΣΟ.Κ., υποθηκεύοντας έτσι το μέλλον της χώρας, υποθηκεύοντας έτσι το μέλλον των παιδιών μας; Να κάνουμε κοινωνική πολιτική με δανεικά; Κάποτε πρέπει να σταματήσουν όλα αυτά και να σοβαρευτούμε. Να δίνουμε αυτά που έχει δυνατότητα να δώσει η χώρα, για να μπορέσει επιτέλους να ορθοποδήσει η οικονομία και να έχουμε αποτελέσματα που θα βασίζονται στις δικές μας δυνάμεις και όχι σε δανεικά.
      Βέβαια είδαμε πολλά «κροκοδείλια δάκρυα» από τους συναδέλφους του ΠΑ.ΣΟ.Κ., τα οποία κυριολεκτικά μας έπνιξαν και μας συγκίνησαν. Ξέχασαν πολύ γρήγορα τα δικά τους χρόνια, των κυβερνήσεων του ΠΑ.ΣΟ.Κ. Ευτυχώς που οι εκπρόσωποι του Κ.Κ.Ε και του Συνασπισμού τους θύμισαν μερικά. Τους θύμισαν την πράξη νομοθετικού περιεχομένου του 1985 που απαγόρευε τις αυξήσεις, ακόμη και στον ιδιωτικό τομέα. Τους θύμισαν το άρθρο 4, που στην κυριολεξία απαγόρευε τις απεργίες. Τους θύμισαν τις εισοδηματικές πολιτικές, που ήταν μικρότερες του πληθωρισμού για πάρα-πάρα πολλά χρόνια και  βέβαια τα μυστικά κονδύλια, τους ειδικούς λογαριασμούς και όλα αυτά τα τερτίπια, τα οποία χρησιμοποιούσαν κατά κόρον για να ξεγελάσουν τον ελληνικό λαό. 
      Οι συνάδελφοι της Αξιωματικής Αντιπολίτευσης «πλανώνται πλάνην οικτράν», όταν νομίζουν ότι ξεχνάει πολύ γρήγορα ο ελληνικός λαός ή ότι πάσχει ομαδικά από νόσο Αλτσχάϊμερ. Χαίρομαι που είναι θεματοφύλακες του προγράμματός μας. Είναι καλό να μας το θυμίζουν. Πρέπει να μας το θυμίζουν, γιατί πολλές φορές κάποιοι μπορεί να ξεχνούν κιόλας.
      Είχαμε υποσχεθεί 330 ευρώ σύνταξη, έως το τέλος της τετραετίας στους συνταξιούχους του Ο.Γ.Α. και θα την πάρουν.
     Είχαμε υποσχεθεί 220 ευρώ επίδομα κοινωνικής αλληλεγγύης, το Ε.Κ.Α.Σ. και θα το πάρουν ως το τέλος της τετραετίας. 
     Χαίρομαι που τα θυμάστε όλα αυτά, αγαπητοί συνάδελφοι και που μας τα θυμίζετε, γιατί δεν πρέπει κανείς να τα ξεχνάει, γιατί τα οφείλουμε στην κυριολεξία, στον ελληνικό λαό. Αυτό που πρέπει να κάνουμε είναι να συνεχίσουμε τη σκληρή δουλειά, να συνεχίσουμε να παράγουμε θετικά αποτελέσματα για το σύνολο της ελληνικής οικονομίας, για το σύνολο της ελληνικής κοινωνίας, γιατί η πολιτική μας πρέπει να είναι μία πολιτική –και έτσι είναι- με κοινωνικό πρόσωπο, μία πολιτική για τον άνθρωπο πρώτα απ’ όλα και πάνω απ’ όλα.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ο κ. Κωστόπουλος έχει το λόγο.
     ΑΠΟΣΤΟΛΟΣ ΚΩΣΤΟΠΟΥΛΟΣ: Ευχαριστώ, κύριε Πρόεδρε.
     Είκοσι έξι ολόκληρα χρόνια μετά την είσοδο της χώρας μας στην τότε Ε.Ο.Κ., αργότερα στην Ενωμένη Ευρώπη και σήμερα στην Ευρωζώνη, είμαστε σε θέση να διαπιστώσουμε ένα τραγικό συμπέρασμα. Το τραγικό συμπέρασμα γίνεται ακόμα τραγικότερο εάν υπολογίσουμε ότι εισέρρευσαν στη χώρα μας, αυτά τα είκοσι έξι ολόκληρα χρόνια, πέρα από τους εθνικούς προϋπολογισμούς, 103.000.000.000.000 περίπου, σε δραχμές εννοώ, από ενισχύσεις με διάφορες μορφές από την Ενωμένη Ευρώπη.
     Και πάρα ταύτα, η κατάληξη σήμερα είναι το ετήσιο σύνολο των αποδοχών των εργαζομένων να βρίσκεται στο μέσο όρο του 1981, στο 68,9%. Αυτή είναι η πολιτική που διαδραματίστηκε κατά τα είκοσι έξι χρόνια, εκ των οποίων τα είκοσι χρόνια ήταν οικονομική διαχείριση των κυβερνήσεων του ΠΑ.ΣΟ.Κ.. Γι’ αυτό, κύριοι συνάδελφοι του ΠΑ.ΣΟ.Κ., όταν μιλάμε για την εισοδηματική πολιτική, να είμαστε λίγο προσεκτικοί. Να είμαστε προσεκτικοί, με την έννοια ότι πρέπει να αναλαμβάνουμε τις ευθύνες μας. Η ανάληψη ευθυνών είναι μέγα  πολιτικό προνόμιο για όσους έχουν το θάρρος να το κάνουν. 
     Το λέω αυτό για τον απλούστατο λόγο ότι το 3% ακούγεται ότι είναι λίγο. Βεβαίως είναι λίγο, κύριοι συνάδελφοι. Μπορούμε σήμερα να μιλήσουμε ότι η Κυβέρνηση της Νέας Δημοκρατίας, στα δυο μόλις χρόνια που κυβερνάει, είναι ικανοποιημένη με το 3% που δίνει; Θα πρέπει, όμως, να δούμε ποιοι είναι οι γεννήτορες αυτής της οικονομικής πολιτικής, που μας στρίμωξε σήμερα σ’ αυτό το κατάντημα, να μην έχουμε δυνατότητες να δώσουμε περισσότερα. 
     Γιατί το λέω αυτό; Διότι, κύριοι συνάδελφοι του ΠΑ.ΣΟ.Κ., από το 1998 –έρχομαι στις δυο τελευταίες κυβερνητικές σας θητείες- μέχρι σήμερα δεν δώσατε ποτέ ούτε μία δραχμή πάνω από τον πληθωρισμό. Το 1998 με πληθωρισμό της τάξης του 4,8% δώσατε αύξηση 2,5%. Το 1999 με πληθωρισμό 2,6%, δώσατε αύξηση 2%. Το 2000 με πληθωρισμό 3,2% δώσατε αύξηση 2%. Το 2001 με πληθωρισμό 3,4% δώσατε αύξηση 2,2%. Το 2002 με πληθωρισμό 3,6% δώσατε αύξηση 2,5%. Το 2003 με πληθωρισμό 3,5% δώσατε αύξηση 2,5%. Το 2004, που ήταν προεκλογική περίοδος και ασφαλώς είχατε προδιαγράψει το αποτέλεσμα, δώσατε αύξηση 6,5%. Το 2005 η Κυβέρνηση της Νέας Δημοκρατίας με πληθωρισμό 3,6% έδωσε αύξηση 3,4%. Το 2006 με πληθωρισμό, όπως τον υπολογίζουμε, 3,2% δώσαμε αύξηση 3%. 
     Ασφαλώς, όπως αντιλαμβάνεστε από τον υπολογισμό αυτό, τα στοιχεία δεν είναι δικά μου, είναι στοιχεία του Ινστιτούτου της Γ.Σ.Ε.Ε. και στοιχεία της Α.Δ.Ε.Δ.Υ. και βεβαίως, προκύπτουν και από την έκθεση της Τράπεζας της Ελλάδος, υπάρχει απώλεια αγοραστικής δύναμης στο εισόδημα των εργαζομένων της τάξεως του 10%. Το αντιλαμβάνεστε ναι ή όχι; Είναι απλά τα νούμερα και λυπάμαι ειλικρινά όταν έρχεστε στο Βήμα και λέτε ότι δεν τιμαριθμοποίησε η Κυβέρνηση της Νέας Δημοκρατίας τη φορολογική κλίμακα.
     Κύριοι συνάδελφοι, από το 1999 μέχρι το 2003, το ΠΑ.ΣΟ.Κ. όχι μόνο δεν τιμαριθμοποίησε τη φορολογική κλίμακα, απεναντίας κατήργησε και το συντελεστή το μικρότερο του 5%. Τους υπαγάγατε όλους στο 15% -το θυμάστε αυτό;- και την αφήσατε αμετάβλητη επί τέσσερα-πέντε ολόκληρα χρόνια, ενώ η Κυβέρνηση της Νέας Δημοκρατίας με την πρώτη διαχειριστική περίοδο αύξησε το αφορολόγητο και ήδη τώρα ετοιμάζεται, η πολιτική ηγεσία του Υπουργείου Οικονομίας και Οικονομικών, να ανακοινώσει  και τη μείωση των φορολογικών συντελεστών στους μισθωτούς και συνταξιούχους.
     ΑΓΓΕΛΟΣ ΤΖΕΚΗΣ: Όχι να μειώσει, να συμπτύξει τους φορολογικούς συντελεστές.
     ΑΠΟΣΤΟΛΟΣ ΚΩΣΤΟΠΟΥΛΟΣ: Αφήστε, κύριε συνάδελφε, να έρθει το νομοσχέδιο και θα το δούμε. Μιλάμε για μείωση των φορολογικών συντελεστών από το 30% στο 25% και από το 40% στο 35%.
     ΑΓΓΕΛΟΣ ΤΖΕΚΗΣ: Συμφωνούμε.
    ΑΠΟΣΤΟΛΟΣ ΚΩΣΤΟΠΟΥΛΟΣ: Από εκεί και πέρα βεβαίως αντιλαμβάνομαι ότι υπάρχουν διάφορα τεχνικά ζητήματα. Εδώ είμαστε να τα συζητήσουμε όλα. 
    Αλλά, κύριοι συνάδελφοι του ΠΑ.ΣΟ.Κ., θα σας παρακαλέσω να ξεκαθαρίσετε κάτι. Εμάς μας κατηγορούσατε μέχρι προχθές ότι μειώνουμε δραστικά τη φορολογία στις ανώνυμες εταιρείες, στις Ε.Π.Ε., στις αστικές εταιρείες κ.λπ.. Μάλιστα υπολογίσατε ότι χαρίζουμε 1.000.000.000 . Τώρα που βάζουμε φόρους στις Α.Ε., στις Ε.Π.Ε. -εγώ θα πω φόρο την προκαταβολή- και στις τράπεζες, με ποιον είστε; Με τις ανώνυμες εταιρείες που μειώσαμε και μας κατηγορούσατε ή με τις τράπεζες που αυξάνουμε; Ξεκαθαρίστε επιτέλους τι θέλετε. Να μειώσουμε ή να αυξήσουμε; Γιατί από ό,τι βλέπω δεν έχετε σαφή και ξεκάθαρη πολιτική θέση ούτε στο συγκεκριμένο θέμα. 
    Επειδή μιλάμε για την εισοδηματική πολιτική και επειδή η Κυβέρνηση πράγματι σχεδιάζει να φέρει και νέο μισθολόγιο, εγώ θα έλεγα ότι είναι καιρός κάποτε να δούμε σοβαρά, αν θα πρέπει στο νέο μισθολόγιο των δημοσίων υπαλλήλων να ενσωματώσουμε κάποια επιδόματα, ούτως ώστε η αύξηση του 3%, που δίνεται στο σημερινό βασικό μισθό, να γίνεται σε υψηλότερη βάση για να μην έχουμε αυτήν την κατάντια. Και θα πω και κάτι πιο τολμηρό ακόμα. Μήπως πρέπει να σκεφθούμε να ενσωματώσουμε στο βασικό μισθό και τα επιδόματα αδείας και τα δώρα του Πάσχα, ούτως ώστε να αυξάνεται το χρονοεπίδομα ασφαλώς και η σύνταξη στο απώτερο μέλλον. Είναι θέματα βεβαίως τα οποία θα τα εξετάσει η πολιτική ηγεσία του Υπουργείου Οικονομικών. 
    Αλλά, κύριοι συνάδελφοι του ΠΑ.ΣΟ.Κ., είδα τον κ. Φλωρίδη προηγουμένως να ωρύεται εδώ για τη δημοσιονομική απογραφή, για τις αποκαλύψεις και σ’ έναν βαθμό να επιχαίρονται οι συνάδελφοι δήθεν για την απόφαση της EUROSTAT. Δεν ξέρω αν τη διαβάσατε την απόφαση. Η απόφαση της EUROSTAT δικαιώνει την πολιτική της Νέας Δημοκρατίας. Δεν κάνει τίποτα άλλο. Το βλέπετε αυτό. Διαβάστε τη καλύτερα και θα δείτε ότι έχετε απόλυτα άδικο. Και δεν φτάνει αυτό. 
    Προσπαθείτε πραγματικά να πλήξετε την εθνική οικονομία, με τον τρόπο που τα μηδενίζετε όλα. Σκεφθείτε ποιοι είναι εκείνοι που κατηγορούν, ποιοι είναι εκείνοι που υπονομεύουν, ποιοι είναι εκείνοι που υποσκάπτουν την εθνική οικονομία, γιατί όταν μιλάμε για εθνική οικονομία θα πρέπει να είμαστε περισσότερο προσεκτικοί. Αυτή είναι η περίφημη Μαύρη Βίβλος που κυκλοφορήσατε και κατά την ταπεινή μου άποψη μπορώ να πω ότι αποτελεί μια μαύρη σελίδα. Μεσάνυχτα έχετε. 
    Γιατί αν υποθέσουμε ότι η Νέα Δημοκρατία δεν έκανε στα δυο χρόνια όλα αυτά που περιγράφετε στις εκατόν πενήντα έξι σελίδες που γράψατε, τότε θα πρέπει να δείτε ποιοι είναι οι γεννήτορες των προβλημάτων αυτών. Άρα, λοιπόν, είκοσι ολόκληρα χρόνια δεν κάνατε τίποτα άλλο παρά να δημιουργείτε προβλήματα και να λέτε ότι δεν τα έλυσε η Νέα Δημοκρατία στα δυο χρόνια. Δεν κάνετε τίποτα άλλο με τη Μαύρη Βίβλο από το να αποκαλύπτετε τις τραγικές παραλείψεις και τα δικά σας λάθη καθ’ όσον επί είκοσι ολόκληρα χρόνια διαφεντεύατε την εθνική οικονομία. 
    Και για να έρθουμε στο διά ταύτα. Και ρωτώ υπεύθυνα και ειλικρινά. Έχουμε, κύριοι συνάδελφοι του ΠΑ.ΣΟ.Κ. και κύριοι συνάδελφοι του Σώματος, αυτήν την ώρα, 210.000.000.000 δημόσιο χρέος, ναι ή όχι; Αφήστε τα τερτίπια περί απογραφών και περί «Μαύρων Βίβλων». Έχουμε ή δεν έχουμε δημόσιο χρέος; Ποιος θα το πληρώσει αυτό το τίμημα; Δεν θα το πληρώσει ο ελληνικός λαός; Ποιος το δημιούργησε το δημόσιο χρέος των 210.000.000.000; Ξοδεύουμε σήμερα από τον προϋπολογισμό μας για την εξυπηρέτηση του δημοσίου χρέους 30.000.000.000 για τους τόκους και τα τοκοχρεολύσια, ναι ή όχι; Να το πούμε αυτό. 
    Εισπράττουμε σήμερα 41.000.000.000 φόρους από τον ελληνικό λαό και όταν δίνουμε τα 30.000.000.000 για τους τόκους και τα τοκοχρεολύσια για εξυπηρέτηση του δημοσίου χρέους, τι μένουν, κύριοι συνάδελφοι; Έντεκα δισεκατομμύρια. Με αυτά τα 11.000.000.000 καλούμαστε, ως Κυβέρνηση, να πληρώσουμε μισθούς, να πληρώσουμε συντάξεις, επιχορηγήσεις ταμείων, επιχορηγήσεις συγκοινωνιακών φορέων, την άμυνα, την υγεία, την παιδεία, την ασφάλιση, την περίθαλψη. 
    Αντιλαμβάνεστε, κύριοι συνάδελφοι, ότι αυτό το χρέος των 210.000.000.000 συν τα 15.000.000.000 που είναι εγγυήσεις του κράτους μας, μας κρατάει σήμερα σ’ αυτήν τη δύσκολη θέση για να δώσουμε παραπάνω. Αλλά αυτό το χρέος κάποιοι το δημιούργησαν. Και αυτοί που το δημιούργησαν δεν είναι άλλοι από αυτούς που κυβέρνησαν τη χώρα επί είκοσι ολόκληρα χρόνια. 
    Ο κ. Φλωρίδης υπεραμύνθηκε των προϋπολογισμών του 2002 και του 2003, όπου περιλαμβάνονται οι αμυντικές δαπάνες. Τον πληροφορώ –γιατί ήμουν και εισηγητής στον απολογισμό σας το 2003- ότι από τα 9.000.000.000 που ήταν το εξοπλιστικό πρόγραμμα στον προϋπολογισμό του 2003 γράφει:
      Χρεολύσια δανείων Ενόπλων Δυνάμεων: 56.000.000. δραχμές. Χρεολύσια δανείων Ενόπλων Δυνάμεων σε συνάλλαγμα: 1.500.000.000. Πού είναι, κύριε συνάδελφε, τα υπόλοιπα 7.000.000.000; Δεν τα είχατε γράψει πουθενά. Αυτό σας λέει η απογραφή, ότι εφεξής θα πρέπει να καταγράφονται στον προϋπολογισμό την ώρα της παραλαβής, αλλά εσείς δεν τα γράφατε ποτέ. Αυτό είναι το μεγάλο μυστικό.
      Ασφαλώς, κύριε Πρόεδρε -και τελειώνω- θα σας παρακαλέσω πάρα πολύ να διαβάσετε την επιστολή της EUROSTAT προς τον τέως Πρωθυπουργό, τον κ. Σημίτη. Να διαβάσετε την απαντητική επιστολή των διευθυντών της Ευρωπαϊκής Στατιστικής Υπηρεσίας προς τον κ. Ράπανο και τους λοιπούς  συνεργάτες του, την οποία απέστειλαν το 2004 και προσπάθησαν να αμαυρώσουν την απογραφή της Νέας Δημοκρατίας. Δυστυχώς, όμως και στον κ. Σημίτη και στον κ. Ράπανο και τους συνεργάτες του, οι επιστολές της EUROSTAT είναι καταπέλτης για τα στοιχεία που αποκρύπτατε. 
      Τελειώνω, κύριε Πρόεδρε, και ευχαριστώ πολύ για την ανοχή σας. 
      ΠΡΟΕΔΡΕΥΩΝ (Ιωάννης Τραγάκης): Όλο «τελειώνω» λέτε. Τελειώνετε όμως, κύριε συνάδελφε. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Μην ξεχνάτε ότι και ο κ. Αρσένης, ο πρώην τσάρος της οικονομίας, με μία συνέντευξη που έδωσε το 2005 είπε ότι ουδέποτε στην Ελλάδα υπήρχε ισχυρή οικονομία επί κυβερνήσεων ΠΑ.ΣΟ.Κ.. Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
      Το λόγο έχει ο συνάδελφος κ. Μακρυπίδης .
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε. 
      Κόλαφος για την Κυβέρνηση της Νέας Δημοκρατίας ήταν η πρόσφατη απόφαση της EUROSTAT και η δημοσιονομική απογραφή εξελίχθηκε τελικά σε πολιτική απάτη.
      Αποδεικνύεται ότι μοναδικός σκοπός της Κυβέρνησης της Νέας Δημοκρατίας ήταν να δικαιώσει όλα τα χρόνια της καταστροφολογικής αντιπολίτευσής της, να χρεώσει στις προηγούμενες κυβερνήσεις του ΠΑ.ΣΟ.Κ. ό,τι αρνητικό συμβαίνει σήμερα στην οικονομία, να μειώσει τον πήχη της δικής της αξιολόγησης για αργότερα, να δικαιολογήσει την αθέτηση των προεκλογικών της δεσμεύσεων.
      Το κόστος της απογραφής  εξέθεσε τη χώρα στην Ευρωπαϊκή Ένωση, μείωσε το διεθνές κύρος της χώρας μας, μείωσε τη διαπραγματευτική ικανότητα της Ελλάδας, έθεσε τη χώρα υπό καθεστώς επιτήρησης, είχε επιπτώσεις στο εισόδημα των νοικοκυριών και αφαίρεσε εισόδημα από μισθωτούς και συνταξιούχους, όπως προκύπτει και από τη συζητούμενη τροπολογία για την εισοδηματική πολιτική. 
      Είχε επιπτώσεις επίσης στην ανάπτυξη και απασχόληση, αφού μειώθηκαν οι δημόσιες επενδύσεις με μείωση κατά 20% και πλέον του προγράμματος δημοσίων επενδύσεων. Με την υποβάθμιση της πιστοληπτικής ικανότητας της χώρας λόγω της απογραφής και την άνοδο των επιτοκίων δανεισμού μόλις κατά  ? της μονάδας η ελληνική οικονομία επιβαρύνθηκε πάνω από 150.000.000 ευρώ. 
      Κύριε Υφυπουργέ, ρωτήσαμε κατ΄ επανάληψη τον Υπουργό Οικονομίας και Οικονομικών κ. Αλογοσκούφη να μας πει και επιτέλους ας το κάνετε και εσείς, έστω και σήμερα. Αναγράψατε στον Προϋπολογισμό του 2006 και αν ναι, σε ποιον κωδικό το ποσό για τα σαράντα F16 που πρόσφατα εξαγγέλθηκαν; Και σύμφωνα με δικούς σας υπολογισμούς το ποσό θα ξεπεράσει τα 2.500.000.000 ευρώ. 
      Μία πτυχή αυτής της εγκληματικής πολιτικά επιλογής σας για την περιβόητη δημοσιονομική απογραφή είναι η εισοδηματική πολιτική. Τον τρόπο με τον οποίο δόθηκε στη δημοσιότητα και το χρόνο που κατατέθηκε στη Βουλή η συγκεκριμένη τροπολογία εγώ θα τα εκλάβω ως ενέργεια ομολογίας ενοχής. Και επιβεβαιώνεται πλέον μέσα από αυτή την εισοδηματική πολιτική η διάσταση των προεκλογικών λόγων και μετεκλογικών έργων. 
      Μετά από το 1992 για πρώτη φορά έχουμε μείωση του πραγματικού εισοδήματος. Μετά την πολιτική, τη γνωστή πλέον 0+0=14, έχουμε την ίδια πολιτική, αλλά σε νέα έκδοση.
    Μετά το διάλειμμα για ένα χρόνο περίπου της λαϊκής Δεξιάς διακυβέρνησης, ήρθε η Κυβέρνηση της Νέας Δημοκρατίας στο φυσικό της χώρο, στην ακραία πολιτική, τη νεοφιλελεύθερη, στην πολιτική που ζήσαμε το 1990 – 1993, την πολιτική Μητσοτάκη. Άρα ο κ. Καραμανλής σήμερα με τις προτροπές του κ. Μητσοτάκη αντιγράφει το σύνολο της πολιτικής και στο σκέλος της εισοδηματικής πολιτικής.
    Τι έχουμε, κυρίες και κύριοι, στην εισοδηματική πολιτική; Έχουμε ονομαστική αύξηση 3%. Ποια είναι η πραγματική αύξηση; Ομολογείτε στον προϋπολογισμό ότι θα είναι 1,7%. Ποια ήταν το 2004, γιατί άκουσα πολλά από αυτό το Βήμα; Η πραγματική αύξηση ήταν 3,3%. Το 2005, 2%. Το 2006, 1,7%, όπως ομολογείτε εσείς, κύριε Υφυπουργέ, στον προϋπολογισμό. Στην ουσία είναι μηδενική η αύξηση. Και αυτό γιατί; Γιατί έχουμε ονομαστική αύξηση 3% με πληθωρισμό 3,5%. Δεν έχουμε τιμαριθμοποίηση της φορολογικής κλίμακας και για πρώτη φορά για τα εισοδήματα του 2006 δεν έχουμε αύξηση του αφορολογήτου ορίου.
    Και σας ερωτώ, κύριε Υφυπουργέ: Θα έχουμε το 2006 αύξηση του αφορολογήτου ορίου; Διότι τα προηγούμενα χρόνια είχαμε. 
    Για το 2007 ο κ. Αλογοσκούφης λέει ότι θα έχουμε και εξήγγειλε αύξηση του αφορολογήτου ορίου και μείωση των συντελεστών φορολογίας -επιβεβαιώθηκε και από προηγούμενους ομιλητές από τη Νέα Δημοκρατία - αλλά για το 2008, δηλαδή μετεκλογικά. Ούτε καν προεκλογικά.
    Και ερωτώ: Κύριε Υπουργέ, για τους βιομηχάνους, για τους τραπεζίτες, για τους εισοδηματίες γιατί είχατε; Γιατί μειώσατε τους συντελεστές φορολογίας κατά δέκα μονάδες κλιμακωτά τον Οκτώβριο του 2004 και για τους μισθωτούς λέτε ότι θα είναι το 2007, άρα για φορολογία, που θα έχουν το 2008;
    ΗΛΙΑΣ ΚΑΛΛΙΩΡΑΣ: Τι λέτε εσείς στο πρόγραμμά σας…
    ΑΝΔΡΕΑΣ ΜΑΚΡΥΠΙΔΗΣ: Παρακαλώ. 
    Σας ερωτώ πάλι, κύριε Υπουργέ, μήπως και δεν έγινε κατανοητό: Για τους βιομηχάνους, για τους τραπεζίτες και για τους εισοδηματίες τον Οκτώβριο του 2004 η πρώτη νομοθετική πρωτοβουλία, την οποία φέρατε, ήταν ότι από 1.1.2005 μειώνεται κατά δέκα μονάδες σταδιακά η φορολογία των ανωνύμων εταιρειών, αλλά και στα διανεμόμενα κέρδη.
    ΑΝΤΩΝΗΣ ΜΠΕΖΑΣ (Υφυπουργός Οικονομίας και Οικονομικών): Εσείς δεν θέλετε να μειωθεί;
    ΑΝΔΡΕΑΣ ΜΑΚΡΥΠΙΔΗΣ: Παρακαλώ. 
    Δεν μου απαντάτε. Γιατί γι’ αυτούς είχατε από 1.1.2005 και για τους  μισθωτούς λέτε για το 2008; Και επαναλαμβάνω, μετεκλογικά…
    ΑΓΓΕΛΟΣ ΤΖΕΚΗΣ: Εσείς τους φόρους θα τους αυξήσετε;
    ΑΝΤΩΝΗΣ ΜΠΕΖΑΣ (Υφυπουργός Οικονομίας και Οικονομικών): Εσείς θα τους αυξήσετε τους φόρους;
    ΗΛΙΑΣ ΚΑΛΛΙΩΡΑΣ: Διαβάστε το πρόγραμμα του ΠΑ.ΣΟ.Κ.. Εσείς τα λέτε ή ο Πολεμαρχάκης; Συγγνώμη Ανδρέα!
    ΑΝΔΡΕΑΣ ΜΑΚΡΥΠΙΔΗΣ: Καταλαβαίνω ότι δεν έχετε την αντοχή να με ακούσετε και με διακόπτετε.
    ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι, μη διακόπτετε.
    ΑΝΔΡΕΑΣ ΜΑΚΡΥΠΙΔΗΣ: Θα ήθελα, όμως, για να μη μιλάμε γενικά και αόριστα, να μου επιτρέψετε, κύριε Υπουργέ, να σας αναφέρω δύο παραδείγματα για το πόσο θα επιβαρυνθούν όχι για το 2008, που λέει ο κ. Αλογοσκούφης, γιατί φέτος ζουν οι εργαζόμενοι. 
    Πρώτο παράδειγμα: Για μία τετραμελή οικογένεια με δύο εργαζόμενους, με εισόδημα 23.000 ευρώ από τον έναν εργαζόμενο και 13.000 ευρώ από τον άλλο, πόση θα είναι η επιβάρυνση φέτος, για το 2006; Θα είναι τέσσερις φορές περισσότερη απ’ ό,τι ήταν τον προηγούμενο χρόνο. Θα υπάρξει 400 ευρώ επιβάρυνση για μία τετραμελή οικογένεια με δύο εργαζόμενους και με τους μισθούς που σας είπα.
    Θέλετε και άλλο παράδειγμα; Για μία τετραμελή οικογένεια μ’ έναν εργαζόμενο και με εισόδημα 23.000 ευρώ θα έχουμε για το εισόδημα του 2006 πρόσθετη φορολογική επιβάρυνση 280 ευρώ σε σχέση με το εισόδημα του 2005. 
    Και σας ερωτώ: Τι θα πείτε αύριο σ’ αυτούς τους εργαζόμενους, τους μισθωτούς που απεργούν; Θα πείτε: «Προσεχώς εμείς –το 2008- θα μειώσουμε τη φορολογική σας επιβάρυνση, τους φορολογικούς συντελεστές και θα αυξήσουμε το αφορολόγητο.»;
    Κύριε Υπουργέ, με την πολιτική σας σπείρατε ανέμους και σίγουρα θερίζετε θύελλες. Με την πολιτική αυτή προκαλείτε κοινωνικές εντάσεις. Προκαλείτε κοινωνικές αντιδράσεις. Προκαλείτε εκρήξεις. Και αυτό δεν το επικαλούμαστε εμείς, οι της Αντιπολίτευσης. Το διατρανώνουν, το διαλαλούν εκατομμύρια εργαζόμενοι με τη συμμετοχή τους στις απεργιακές κινητοποιήσεις, και σ’ αυτές που προηγήθηκαν και σ’ αυτήν που θα γίνει αύριο.
        Γιατί, κύριε Υπουργέ, πολύ γρήγορα, μόλις σε δύο χρόνια, σπαταλήσατε την εμπιστοσύνη και την ανοχή που σας έδειξε ο ελληνικός λαός. Και εξαντλήσατε πολύ σύντομα την υπομονή τους. Γι’ αυτό εκδηλώνουν εμπράκτως και δυναμικά την αντίθεσή τους σ’ αυτήν τη συγκεκριμένη αντιλαϊκή πολιτική.
        Ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
        Ο κύριος Υπουργός έχει το λόγο για οκτώ λεπτά.
        ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριοι συνάδελφοι,  δεν θα αναφερθώ και πάλι στην απογραφή. Νομίζω ότι έχει εξαντληθεί το θέμα. Συζητήθηκε πολλές φορές στην Αίθουσα. 
        Εκείνο που θέλω να υπενθυμίσω, είναι ότι με τη σημερινή του γνωμοδότηση, που είναι πολύ σημαντική, το Ευρωπαϊκό Συμβούλιο προτρέπει την Ελλάδα να υλοποιήσει όλες εκείνες τις διαρθρωτικές αλλαγές που είχε εξαγγείλει, κάτι το οποίο θα οδηγήσει και στην αντιμετώπιση του υπερβολικού ελλείμματος στο τέλος του 2006.
        Είναι σημαντικό το ότι δεν ζητείται λήψη νέων μέτρων. Αυτό που ζητείται και αυτό που επιδιώκει η Κυβέρνηση, είναι να μείνει προσηλωμένη στους στόχους της για την εξάλειψη των δημοσιονομικών ελλειμμάτων στην πορεία του χρόνου με παράλληλη, όμως, ενίσχυση της ανάπτυξης και της απασχόλησης και με διασφάλιση της κοινωνικής συνοχής, έτσι ώστε να αντιμετωπιστούν τα πολύ οξυμένα οικονομικά προβλήματα που έρχονται από το παρελθόν.
        Στην πολιτική αυτή, λοιπόν, παραμένουμε σταθερά προσανατολισμένοι. Συνειδητή μας επιλογή είναι η εισοδηματική πολιτική να εξαντλήσει όλα τα περιθώρια και όλες τις δυνατότητες που μας δίνει ο προϋπολογισμός. Σταθερός στόχος μας -και φαίνεται αυτό και από τις κινήσεις μας τα προηγούμενα χρόνια- είναι μέσα στα επόμενα χρόνια οι μισθοί και οι συντάξεις να συγκλίνουν με τον ευρωπαϊκό μέσο όρο. 
        Με αυτή, λοιπόν, τη λογική η Κυβέρνηση καταθέτει και συζητεί σήμερα την τροπολογία για την εισοδηματική πολιτική, μια εισοδηματική πολιτική με αύξηση σε ποσοστό 3% επί του βασικού μισθού, που αποτελεί και τη βάση διαμόρφωσης όλων των βασικών μισθών της μισθολογικής κλίμακας κατά κατηγορία.
        Με την αύξηση των βασικών μισθών, αυξάνονται αυτόματα και οι συντάξεις στο ίδιο ποσοστό, κατά 3%. Με συνταξιοδοτικό όμως νομοσχέδιο, το οποίο ήδη καταρτίζεται από την αρμόδια υπηρεσία του Γενικού Λογιστηρίου του Κράτους, θα χορηγηθεί και το υπόλοιπο 1%. Αυτό θα δοθεί μέσω του επιδόματος εξομάλυνσης. Θα χορηγηθεί λοιπόν και το υπόλοιπο 1%, προκειμένου να ανέλθει η αύξηση στο 4%, σύμφωνα και με τις εξαγγελίες της Κυβέρνησης.
        Ειδικότερα, οι στρατιωτικές συντάξεις θα αυξηθούν κατά 6,5% λόγω χορήγησης της τέταρτης δόσης του επιδόματος θέσης ή του επιδόματος των 176 ευρώ, του επιδόματος ειδικών συνθηκών, καθώς και των μισθολογικών προαγωγών. Στους συνταξιούχους θα καταβληθεί όλη η αύξηση 4% αναδρομικά από 1.1.2006, στις 19 Απριλίου του 2006. Στους εν ενεργεία υπαλλήλους, η αντίστοιχη πληρωμή των αυξήσεων θα πραγματοποιηθεί στο τέλος Απριλίου του 2006.
        Επειδή ετέθη το θέμα και από τους συναδέλφους, να υπενθυμίσω ότι στους αστυνομικούς και στο στρατιωτικό προσωπικό χορηγήθηκε μηνιαίο ειδικό επίδομα για τις ειδικές συνθήκες εργασίας τους. Το επίδομα αυτό είναι 57,60 ευρώ. Καταβάλλεται σταδιακά σε τέσσερις ετήσιες δόσεις, 14,40 ευρώ η κάθε δόση και η πρώτη δόση δόθηκε την 1 η Σεπτεμβρίου 2005.
        Επίσης, για το τρίτο παιδί, από το 2005 αυξήθηκε το οικογενειακό επίδομα από τα 35 ευρώ, στα 47 ευρώ.
        Οι αυξήσεις της εισοδηματικής πολιτικής υπολογίζονται κατά τον ίδιο τρόπο που εφαρμοζόταν και με την κυβέρνηση του ΠΑ.ΣΟ.Κ. επί σειρά ετών, δηλαδή στην εκάστοτε εισοδηματική πολιτική αυξάνονταν μόνο οι βασικοί μισθοί και δεν μεταβάλλονταν τα πάγια επιδόματα, τα οποία παρέμεναν σταθερά.
        Εκείνο που θέλω να τονίσω, είναι ότι αυτή η εισοδηματική πολιτική κινείται στα όρια, στα περιθώρια των δυνατοτήτων της οικονομίας και του προϋπολογισμού. Θα ήμασταν όλοι ευτυχείς, αν είχαμε τη δυνατότητα να δώσουμε ακόμη μεγαλύτερες αυξήσεις. Εργαζόμαστε όλοι στην Κυβέρνηση, ώστε μέσα από τη διαρκή, τη συνεχή βελτίωση της οικονομίας, να υπάρχουν μεγαλύτερα περιθώρια, για να ενισχύονται συνεχώς τα εισοδήματα των Ελλήνων. Και σ’ αυτήν την κατεύθυνση έχουμε δώσει δείγματα γραφής. Αξίζει εδώ, επειδή αναφέρθηκαν κάποια πράγματα από τους συναδέλφους, να υπενθυμίσω και την κατάργηση του Λ.Α.Φ.Κ.Α., την καταβολή των αναδρομικών του Λ.Α.Φ.Κ.Α. για τα προηγούμενα χρόνια, που τα παρακρατούσαν οι κυβερνήσεις του ΠΑ.ΣΟ.Κ..
      Θα αναφέρω, επίσης, την επίλυση του μεγάλου κοινωνικού προβλήματος που είχε δημιουργηθεί με τα πανωτόκια, τη ρύθμιση των ληξιπρόθεσμων οφειλών προς το δημόσιο. Να υπενθυμίσω εδώ ότι αυξήσαμε το αφορολόγητο όριο κατά 1.000 ευρώ για τους μισθωτούς, συνταξιούχους και ελεύθερους επαγγελματίες, στην πρώτη φάση της φορολογικής μεταρρύθμισης. Στη δεύτερη φάση θα υπάρχει μεγαλύτερη αύξηση του αφορολόγητου, μείωση των φορολογικών συντελεστών και διεύρυνση των κλιμακίων για τα φυσικά πρόσωπα. Επίσης, να υπενθυμίσω την αύξηση του ποσοστού των δαπανών που εκπίπτουν για νοσήλια και άλλα έξοδα κοινωνικής φύσεως από 15% στο 20%. Ακόμα, να υπενθυμίσω τη χορήγηση αναδρομικά του επιδόματος εξομάλυνσης στους συνταξιούχους στρατιωτικούς, την αύξηση του αφορολόγητου ορίου των κληρονομιών και δωρεών στις 80.000 ευρώ, τη σταδιακή κατάργηση με το νομοσχέδιο για τα ακίνητα του φόρου μεταβίβασης και τις αυξήσεις στο Ε.Κ.Α.Σ. και στις συντάξεις του Ο.Γ.Α., που ήταν διπλάσιες από τον πληθωρισμό. 
      Επαναλαμβάνω ότι αυτή η εισοδηματική πολιτική κινείται στα όρια των δυνατοτήτων της οικονομίας και καθώς τα δεδομένα θα βελτιώνονται, οι δυνατότητες που θα έχει η Κυβέρνηση, θα είναι ακόμα μεγαλύτερες. 
      Έρχομαι τώρα στη δεύτερη τροπολογία που αναφέρεται στα διεθνή λογιστικά πρότυπα. Έχει δύο παραγράφους. Η διάταξη της πρώτης παραγράφου είναι καθαρά τεχνική διάταξη για τις επιχειρήσεις που εφαρμόζουν για πρώτη φορά αυτά τα διεθνή λογιστικά πρότυπα. Ο τελευταίος ισολογισμός τους είχε συνταχθεί με βάση τα προηγούμενα λογιστικά πρότυπα και κατά συνέπεια όλες οι ζημιές, οι οποίες προέκυψαν από την εφαρμογή των νέων προτύπων, δεν έχουν τυπικά εγκριθεί από τη γενική συνέλευση, ώστε να είναι δυνατή η μείωση του μετοχικού κεφαλαίου και η διανομή των κερδών. Για να αντιμετωπίσουμε αυτό το πρόβλημα, το ποσό των ζημιών που έχει προκύψει από την πρώτη εφαρμογή των διεθνών λογιστικών προτύπων -και είναι ζημιές από την αποτίμηση των απαιτήσεων και των υποχρεώσεων της επιχείρησης και όχι λειτουργικές ζημιές- δεν μπορεί με τη συγκεκριμένη ρύθμιση να λαμβάνεται υπ' όψιν στη διανομή των κερδών της τρέχουσας χρήσης. 
      Η δεύτερη παράγραφος της τροπολογίας αναφέρεται στην εξαίρεση από τις διαδικασίες που προβλέπει ο ν. 3310/2005 για το «Βασικό Μέτοχο». Σύμφωνα μ' αυτόν το νόμο, όσοι πρόκειται να συμβληθούν με το δημόσιο ή με πρόσωπα του ευρύτερου δημόσιου τομέα, είναι αναγκασμένοι να υπόκεινται σε διατυπώσεις, προκειμένου να αποδείξουν την έλλειψη ασυμβιβάστων ιδιοτήτων και απαγορεύσεων στα πρόσωπά τους. Ειδικά, όμως, στην παροχή χρηματοοικονομικών και άλλων συμβουλών και υπηρεσιών συμβούλων στα πλαίσια της αποκρατικοποίησης των δημοσίων επιχειρήσεων, εάν είχαμε δημοσιοποίηση των στοιχείων, δηλαδή δημοσιοποίηση του αντικειμένου της αποκρατικοποίησης και περιγραφή του, όπως προβλέπεται στην αίτηση προς το Εθνικό Συμβούλιο Ραδιοτηλεόρασης, αλλά και στο πιστοποιητικό που χορηγείται από το Ε.Σ.Ρ., είναι σαφές ότι αυτό θα δημιουργούσε προβλήματα και κινδύνους κερδοσκοπίας, διαταράξεις στην αγορά και προβλήματα στην ομαλή εξέλιξη και στην επιτυχή ολοκλήρωση της αποκρατικοποίησης. Λόγω της ιδιάζουσας φύσης τους, η νομοθεσία εξαιρεί τις συμβάσεις αυτές, στα πλαίσια των αποκρατικοποιήσεων, από τις διαδικασίες της δημοσιότητας. Η ίδια δε ρύθμιση υπάρχει και σε κοινοτικό επίπεδο, υπάρχουν κοινοτικές οδηγίες που τα προβλέπουν αυτά. Αυτή, λοιπόν, η εξαίρεση που υπάρχει στη νομοθεσία, εξειδικεύεται με τη συγκεκριμένη τροπολογία και στην περίπτωση του Ε.Σ.Ρ. . Στην περίπτωση των αποκρατικοποιήσεων, αρκεί η υπεύθυνη δήλωση για τη μη συνδρομή ασυμβιβάστων ιδιοτήτων και απαγορεύσεων. 
      Τελειώνω, με την τροπολογία για το Φόρο Μεγάλης Ακίνητης Περιουσίας. Προβλέπεται εδώ ότι θα ισχύσουν οι αντικειμενικές τιμές, τα αφορολόγητα όρια και τα κλιμάκια που ίσχυαν από 1-1-2005 και, παράλληλα, θα υπάρξει μια αύξηση στο φόρο της τάξης του 18%. 
      Η ρύθμιση αυτή που έχει προκύψει μέσα από συστηματικό διάλογο με τους ενδιαφερόμενους φορείς, έχει πλεονεκτήματα. Το πρώτο είναι ότι δεν επέρχεται καμία μεταβολή στις δηλώσεις του Φ.Μ.Α.Π. και το λέω αυτό, γιατί η αλλαγή των αντικειμενικών αξιών από 1-1-2006 θα υποχρέωνε όλους τους φορολογούμενους να προβούν σε νέους υπολογισμούς της αξίας των ακινήτων τους και σε σύνταξη νέων δηλώσεων, κάτι που και χρόνο απαιτεί και ειδικότερα για τους ιδιώτες φορολογούμενους ούτε ευχερές είναι ούτε ανέξοδο. 
      Αυτή η ταλαιπωρία δεν υπάρχει πλέον και οι πολίτες απλά θα αντιγράψουν τις δηλώσεις του 2005 και έτσι διευκολύνονται και οι φορολογούμενοι, αλλά και οι υπηρεσίες του Υπουργείου. Το δεύτερο πλεονέκτημα είναι ότι κανένας νέος φορολογούμενος ή υπόχρεος δεν θα εισέλθει στο σύστημα του Φ.Μ.Α.Π. λόγω της αναπροσαρμογής των αντικειμενικών αξιών που έγινε από 1-1-2006. Κανένας νέος υπόχρεος δεν θα χρειαστεί να πληρώσει φόρο. Αυτό επιτυγχάνεται με τη διατήρηση των παλαιών αντικειμενικών και με τη διατήρηση των παλαιών αφορολόγητων ορίων. Πιθανόν να υπάρξουν νέοι υπόχρεοι, αλλά αυτό δεν θα συμβεί λόγω της αναπροσαρμογής των αντικειμενικών αξιών, αλλά λόγω πιθανών μεταβολών στην ακίνητη περιουσία τους.
      Το τρίτο πλεονέκτημα είναι ότι υπάρχει μεν αύξηση του φόρου, που είναι της τάξης του 18%, αλλά αυτή η αύξηση είναι κατά πολύ μικρότερη από τη μεσοσταθμική αύξηση των αντικειμενικών αξιών, που ήταν λίγο κάτω από το 30%.
      Με την προτεινόμενη διάταξη προκαλείται μεν αύξηση των εσόδων του Προϋπολογισμού του 2006, αλλά αυτή η αύξηση θα ήταν πολύ μεγαλύτερη, εάν είχαμε πάει στις νέες αντικειμενικές αξίες. Επομένως, αυτή η ρύθμιση αφ’ ενός μεν τηρεί τη συνταγματική αρχή για την αναλογικότητα των φόρων -διότι όσοι ήταν υπόχρεοι θα πληρώσουν περισσότερο φόρο προσαυξημένο κατά 18%- αλλά στην ουσία, αποτελεί μία ρύθμιση φοροελάφρυνσης, γιατί τελικά έχουμε απώλεια εσόδων για το δημόσιο. 
      Νομίζω ότι η λύση την οποία προτείνουμε, είναι μία λύση δίκαιη, είναι μία λύση απλή, είναι μία λύση ξεκάθαρη που διευκολύνει πρώτιστα τους πολίτες, αλλά παράλληλα διευκολύνει και τις υπηρεσίες του Υπουργείου μας. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Ποιος άλλος συνάδελφος θέλει να πάρει το λόγο; 
      Ο κ. Καλλιώρας, ο κ. Τζέκης και ο κ. Κουσελάς για τέσσερα λεπτά ο καθένας.
      Το λόγο έχει ο κ. Καλλιώρας για τέσσερα λεπτά.
      ΗΛΙΑΣ ΚΑΛΛΙΩΡΑΣ: Ευχαριστώ πολύ, κύριε Πρόεδρε.
      Αγαπητοί συνάδελφοι και κύριε Πρόεδρε, θα ήθελα να θυμίσω τι έλεγε το ΠΑ.ΣΟ.Κ., όταν ανέλαβε η νέα διακυβέρνηση την πορεία αυτού του τόπου. Το ΠΑ.ΣΟ.Κ. και η διαπλοκή προέβλεπαν πολλά και διάφορα ενδιαφέροντα πράγματα και, κυρίως, μου έκανε εντύπωση το πώς κινήθηκε τότε η διαπλοκή και τα εκδοτικά συγκροτήματα. 
      Έλεγαν ότι έρχεται ύφεση στη χώρα. Βάσει των τελευταίων στοιχείων, η ανάπτυξη είναι 3,7% για το 2005. Επίσης, έλεγαν ότι θα αυξηθεί η ανεργία. Η ανεργία είναι στο 9,7% το τρίτο τρίμηνο του 2005. Την παραλάβαμε, με βούλα της EUROSTAT, στο 11,4%. Έλεγαν ότι θα έλθουν πρόστιμα. Το «χαστούκι» σήμερα το έστειλε η Ευρωπαϊκή Ένωση στο ΠΑ.ΣΟ.Κ. και τη διαπλοκή.
      Επίσης, κύριε Πρόεδρε, παρατηρώ ότι οι επενδύσεις ανακάμπτουν, ενώ οι εξαγωγές αυξήθηκαν πάνω από το 13%. Παρατηρώ ότι τα έσοδα, στο πρώτο δίμηνο του τρέχοντος έτους, από μόνα τους λένε την αλήθεια. Δεν λέω νούμερα. Το τουριστικό ρεύμα αυξάνεται, το συνάλλαγμα από την εμπορική ναυτιλία αυξάνεται και –προσέξτε- το 6,6% γίνεται σήμερα 4,3% με σφραγίδα της EUROSTAT και πάει για κάτω από 3%, χωρίς να μπουν νέοι φόροι, χωρίς έκτακτες εισφορές ή οτιδήποτε αρνητικό για τους πολίτες. 
      Κύριε Πρόεδρε, αυτά ήταν για να ξεκινήσω. Τώρα θα πάω στο τι ήλπιζαν και τι προέβλεπαν οι αγαπητοί συνάδελφοι του ΠΑ.ΣΟ.Κ.. Προέβλεπαν ότι θα ερχόταν νέα επιτήρηση για τρίτο έτος. Η απάντηση ήρθε σήμερα από τη EUROSTAT.
      Προέβλεπαν ποινές, σύμφωνα με το Σύμφωνο Σταθερότητας και Ανάπτυξης και διαψεύστηκαν. Επίσης, περίμεναν δικαίωση του ΠΑ.ΣΟ.Κ.. Σήμερα θα έβγαιναν και θα έλεγαν ότι –και γι’ αυτό δεν ήρθαν να υποστηρίξουν τη «λάθος ή την αδύναμη πολιτικά εισοδηματική πολιτική της Νέας Δημοκρατίας», αφού από ό,τι είδα οι συνάδελφοί μου σήμερα «σκόρπισαν» και αυτό το λέω με όλο το σεβασμό- «Σας τα λέγαμε: Ακολουθείτε λάθος πολιτική, το μείγμα οικονομικής πολιτικής είναι και αυτό για να το στείλετε έξω από την πόρτα, λάθος στοχεύσεις και πάει λέγοντας». Λάθος κάνατε! 
      Επίσης, θα ερχόταν σήμερα ο τομέας του ΠΑ.ΣΟ.Κ. -ο οποίος ήταν απόλυτα ασυντόνιστος, κύριε Πρόεδρε- και θα έλεγε ότι «Ναι, συμβουλεύσαμε τον Πρόεδρο του ΠΑ.ΣΟ.Κ. προς μία κατεύθυνση», αλλά από ό,τι είδαμε σήμερα, διαψεύσθηκε και ο τομέας, ο οποίος καλά θα έκανε, κύριε Πρόεδρε, να είχε ακούσει τον κ. Πολεμαρχάκη, που είχε άλλη αντίληψη για τη στρατηγική, για την καταστροφολογία. Αυτό, λοιπόν, σήμερα πανηγυρικά πετάχτηκε έξω από το πολιτικό παράθυρο. 
      Επίσης, κύριε Πρόεδρε, όσον αφορά τη Μαύρη Βίβλο, σήμερα η Ευρώπη έδωσε τα λευκά ένσημα στη χώρα μας, στην Κυβέρνηση Καραμανλή, διότι από ό,τι είδα, η διαπλοκή πέρασε στους πρώτους τίτλους: «Ανατροπή πολιτικού σκηνικού».


      Βέβαια, το Σάββατο ήρθε η «ΚΑΘΗΜΕΡΙΝΗ» με το 2,5% της VPRC και τους ξαναμάζεψε τα φτερά. Αλλά δεν μένουμε εκεί, κύριε Πρόεδρε. Δεν το λέω για να επιχειρηματολογήσω. Δεν μας ενδιαφέρουν τα ποσοστά. Τα ποιοτικά στοιχεία, τα οποία βλέπουμε στις έρευνες, ξέρετε τι λένε και είναι ξεκάθαρα, κύριε Πρόεδρε; Ότι οι πολίτες βρίσκονται μπροστά από τα κόμματα, βρίσκονται μπροστά από εμάς, βρίσκονται μπροστά από τους συνδικαλιστές, βρίσκονται μπροστά από τις τηλεοράσεις και από τα ραδιόφωνα. Αυτό λένε τα ποιοτικά στοιχεία. Επίσης, ζητούν τομές, αλλαγές και μεταρρυθμίσεις. Αυτό ζητάνε οι πολίτες. 
      Και εσείς, κύριοι συνάδελφοι του Κ.Κ.Ε., όταν θέλετε να λέτε κάτι, πρώτα θα λέτε από πού θα βρούμε τα λεφτά και μετά θα επιχειρηματολογείτε. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε παρακαλώ, κύριε συνάδελφε.
      ΗΛΙΑΣ ΚΑΛΛΙΩΡΑΣ:  Ολοκληρώνοντας, κύριε Πρόεδρε, θα ήθελα να πω ότι οι πολίτες ζητάνε αυτό που είπε ο Πρωθυπουργός στη Θεσσαλονίκη την πρώτη χρονιά: μεταρρυθμίσεις. Δεύτερον: να κοιτάξουμε την ελληνική περιφέρεια. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ο εισηγητής του ΠΑ.ΣΟ.Κ., ο κ. Κουσελάς έχει το λόγο για τέσσερα λεπτά.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Άκουσα προσεκτικά τους αγορητές από την πλευρά της Νέας Δημοκρατίας και διαπίστωσα ότι κάποιοι μίλησαν απαξιωτικά για τα είκοσι χρόνια που κυβέρνησε το ΠΑ.ΣΟ.Κ.. Κύριοι, θέλω να σας θυμίσω ότι το ΠΑ.ΣΟ.Κ. δεν το διόρισε κυβέρνηση κανένας τα είκοσι αυτά χρόνια. Το επέλεξε μετά από συνεχείς εκλογικές αναμετρήσεις ο ίδιος ο ελληνικός λαός με τη λαϊκή ετυμηγορία του και έτσι κυβέρνησε. 
      Μιλάτε για αύξηση 3%. Δεν υπάρχει αύξηση 3%. Υπάρχει μείωση και το αποδείξαμε, είναι -1,7% τουλάχιστον με βάση την εισοδηματική πολιτική. 
      Όμως κάποιοι, κύριε Πρόεδρε, επεχείρησαν συγκρίσεις με το παρελθόν και τους συμβουλεύσαμε ότι καλά θα κάνουν να σταματήσουν να αντιπολιτεύονται το παρελθόν και να αντιμετωπίσουν τις προκλήσεις και το μέλλον. Όμως οι συγκρίσεις αυτές σε καμία περίπτωση δεν τους ευνοούν, είναι σε βάρος τους. 
      Το ΠΑ.ΣΟ.Κ. το χρονικό διάστημα που κυβέρνησε -και ιδιαίτερα από το 1994 και μετά- είχε να αντιμετωπίσει τέσσερα πολύ  μεγάλα ζητήματα: Πρώτον, να μειώσει το δημοσιονομικό έλλειμμα, προκειμένου η χώρα μας να μπει στην Οικονομική και Νομισματική Ένωση. Και το μείωσε από 13% σε 3%. Έπρεπε να μειώσει τον πληθωρισμό, ο οποίος εκείνη την περίοδο έτρεχε με ρυθμούς πάνω από 15% και αυτόν τον μείωσε σε 3%. Έπρεπε να δημιουργήσει τις υποδομές και τα μεγάλα έργα, τα οποία δημιούργησε και το έργο αυτό ήταν πρωτόγνωρο σε όλη την Ελλάδα. Έπρεπε να φέρει σε πέρας τους Ολυμπιακούς Αγώνες, οι οποίοι κόστισαν πάνω από 6.000.000.000 ευρώ, όπως όλοι γνωρίζετε και έπρεπε τέλος να κάνει αναδιανομή. Κάναμε την αναδιανομή που θέλαμε υπέρ των ασθενέστερων οικονομικά τάξεων; Αναμφισβήτητα όχι. Όμως, δεν φθάσαμε ποτέ όλο αυτό το χρονικό διάστημα να έχουμε την εισοδηματική πολιτική, που φέρνει σήμερα η Κυβέρνηση. Μια εισοδηματική πολιτική η οποία είναι αρνητική, είναι πολύ κάτω από τον πληθωρισμό και μάλιστα όταν δεν υπάρχουν πλέον Ολυμπιακοί Αγώνες, αγαπητοί συνάδελφοι, όταν δεν έχετε να φτιάξετε αυτά τα μεγάλα έργα που κατασκευάστηκαν όλο αυτό το χρονικό διάστημα, όταν δεν υπάρχει η υποχρέωση να ξαναμπούμε στην Ο.Ν.Ε. και να ακολουθήσουμε μια αυστηρή δημοσιονομική πειθαρχία.
      Πού πάει, λοιπόν, το κοινωνικό πλεόνασμα; Πού πάει σήμερα ο κοινωνικός πλούτος, που δεν μπορείτε να τον αναδιανείμετε και να υποστηρίξετε τις ασθενέστερες οικονομικά τάξεις; Πάει ή δεν πάει στους οικονομικά ισχυρούς; Πείτε μας, ρωτήσατε έναν πολίτη πότε περνούσε καλύτερα, χθες ή σήμερα; Μα, θα σας απαντήσει ευθέως. Επειδή δεν είναι εδώ όμως για να τον ακούσετε, δεν έχετε παρά να ρίξετε μια ματιά στις τελευταίες δημοσκοπήσεις. Το 60% του ελληνικού λαού πιστεύει ότι η πολιτική σας είναι σε λάθος κατεύθυνση. Πιστεύει ότι η εισοδηματική σας πολιτική είναι σκληρή και ευνοεί τους οικονομικά ισχυρούς. Δεν το λέω εγώ, το λένε όλες οι τελευταίες δημοσκοπήσεις. Αυτό που συμβαίνει, λοιπόν, είναι ότι ή δεν αντιλαμβάνεστε πού οδηγεί η πολιτική σας και νομίζετε ότι εμείς για αντιπολιτευτικούς λόγους τεχνητά διογκώνουμε ορισμένα πράγματα ή συνειδητά επιχειρείτε μια πολιτική αναδιανομής σε βάρος των ασθενέστερων οικονομικά τάξεων.
      Ό,τι και να συμβαίνει από τα δύο -είτε το ένα είτε το άλλο- να είσθε σίγουροι ότι το «λογαριασμό» θα σας τον στείλει ο ελληνικός λαός -όποτε και να γίνουν εκλογές- και θα τον πληρώσετε ακριβά. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ. Όμως, δεν ακούω να λέτε κάτι καινούργιο. Όλο τα ίδια επαναλαμβάνετε. 
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ναι, αλλά όταν ο κύριος Υπουργός θέτει ορισμένα ζητήματα, πρέπει να δοθούν και απαντήσεις. 
      Τελικά, κύριε Πρόεδρε, δεν φταίει η Αντιπολίτευση, όταν συζητάμε ένα μεγάλο ζήτημα της εισοδηματικής πολιτικής με μία τροπολογία, χωρίς να περάσει και από την αρμόδια κοινοβουλευτική επιτροπή, για να γίνει τουλάχιστον η συζήτηση και να ενσωματωθεί μέσα στο νομοσχέδιο! 
      Άκουσα με μεγάλη προσοχή τον κύριο Υπουργό, ο οποίος διέθεσε σήμερα, μετά από δύο ημερών συζήτηση, πέντε λεπτά για την εισοδηματική πολιτική. Μάλιστα είπε: «Εμείς θέλουμε, αλλά δεν μπορούμε. Δεν αντέχουν τα όρια της οικονομίας». Και είπε ακόμη: «Επειδή έχουμε ψηφίσει τον κρατικό προϋπολογισμό» -εκεί αναφέρεται στο 2006, κύριε Πρόεδρε – «η ονομαστική αύξηση είναι 7,2%». 
      Τίθεται, λοιπόν, το ερώτημα: Δικαιούνται τη συμμετοχή αυτή οι εργαζόμενοι στο Ακαθάριστο Εγχώριο Προϊόν ή όχι; Τελικά αποδεικνύεται αυτή η αναδιανομή που γίνεται μέσα στα πλαίσια των κυβερνητικών επιλογών. Ποιος ωφελείται και ποιος χάνει; Γιατί δεν μπορούμε να λέμε συνέχεια προς αυτήν την πλευρά των εργαζομένων «Δεν αντέχουν τα όρια της οικονομίας και κάνετε συνεχώς υπομονή!». Μα, τα ίδια έλεγαν και οι προηγούμενοι. Πέρασαν χρόνια τώρα. Πώς, δηλαδή, αντέχει συνέχεια η οικονομία την αύξηση της κερδοφορίας του κεφαλαίου των επιχειρηματικών ομίλων; Εδώ είναι το μεγάλο ερώτημα: αναδιανομή για ποιον; 
      Είναι εμφανέστατο και από τη σημερινή τροπολογία της εισοδηματικής πολιτικής ότι θα ευνοηθούν συγκεκριμένα επιχειρηματικά συμφέροντα. Αυτό λένε οι αναλυτικοί ισολογισμοί των Τραπεζών των άλλων επιχειρηματικών ομίλων. Πακτωλός χρημάτων, λοιπόν. 
      Γι’ αυτό γίνεται προσπάθεια μέσω των απογραφών, με τις Μαύρες Βίβλους και τελευταία με τις γνωστές «μπουρμπουλήθρες» του Χρηματιστηρίου και της Δ.Ε.Κ.Α., να γίνει αποπροσανατολισμός του εργαζόμενου λαού από τα κύρια προβλήματα που τον απασχολούν. Αυτή είναι η κατεύθυνση και της Κυβέρνησης και της Αξιωματικής Αντιπολίτευσης.
      Και λέμε το εξής εμείς -γιατί αναφέρθηκε και σε μας- όταν λέμε ότι πραγματικά είναι ρεαλιστική η πρόταση για 1300 ευρώ μισθό και 1050 ευρώ σύνταξη. Λέμε συγκεκριμένα πράγματα. Όταν το 2005 το ελληνικό δημόσιο έχασε από τη μείωση των φορολογικών συντελεστών 535.000.000 ευρώ, όταν με την τελευταία ρύθμιση έχασε 150.000.000 ευρώ το χρόνο για τη μεγάλη φοροαπαλλαγή των καναλαρχών, όταν η τροπολογία λέει για το φόρο μεγάλης ακίνητης περιουσίας ότι το δημόσιο χάνει 28.000.000 ευρώ, αυτά αν τα προσθέσετε, είναι περίπου 700.000.000. Και εσείς όλοι λέτε: «Πού θα βρούμε τα λεφτά;». 
      Εγώ θα κλείσω μ’ αυτό, κύριε Πρόεδρε, για να δείτε τι λέει και η έκθεση της Τράπεζας της Ελλάδος στη σελίδα 154. Τοποθετήσεις Ελλήνων σε ξένα ομόλογα: 14,33 δισεκατομμύρια ευρώ σε έντοκα γραμμάτια, 2,38 δισεκατομμύρια ευρώ σε μετοχές, 1.782.000.000.000 ευρώ. Αυτά ποιανού είναι; Είναι του εργαζόμενου στο δημόσιο και ιδιωτικό τομέα; Όχι! Είναι των επιχειρηματιών, είναι αυτών που καταλήστεψαν το Χρηματιστήριο. Είναι η μεγάλη κερδοφορία που εξασφάλισαν οι κυβερνήσεις και πηγαίνουν εκεί και μάλιστα όλα αυτά είναι αφορολόγητα. 
      Βλέπετε, λοιπόν, μια τεράστια φορολογητέα ύλη που απαλλάσσεται, ενώ μπορούσες να δώσεις και καλούς μισθούς, να κάνεις και κοινωνική πολιτική, να τα κάνεις όλα! Όταν, όμως, έχεις πρόθεση την εξυπηρέτηση του κεφαλαίου και όχι τις ανάγκες του λαού, είναι επόμενο ότι θα έχεις αυτά τα αποτελέσματα.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Μακρυπίδη. Έχετε το λόγο για δύο λεπτά.
      ΑΝΔΡΕΑΣ ΜΑΚΡΥΠΙΔΗΣ: Κύριε Υπουργέ, σχετικά με την τροπολογία για τα διεθνή πρότυπα και τα θέματα χρηματοοικονομικής πληροφόρησης, νομίζουμε ότι φέρατε αυτήν την τροπολογία ακριβώς για να καλύψετε κάποιες τρύπες του προϋπολογισμού. Αναφέρεται και στην έκθεση του Γενικού Λογιστηρίου ότι θα έχετε έσοδα 130.000.000 ευρώ περίπου από τη λήψη μερίσματος λόγω συμμετοχής στο μετοχικό κεφάλαιο των υπαγόμενων στη ρύθμιση αυτή εταιρειών, έστω και αν είναι ζημιογόνες, μετά την εφαρμογή των διεθνών προτύπων χρηματοοικονομικής πληροφόρησης. Ακριβώς αυτό σας λέγαμε στον προϋπολογισμό. Και νομίζω πως και με μια σειρά άλλα μέτρα επιβεβαιώνετε αυτήν την εκτίμησή μας, ότι και ο προϋπολογισμός είναι στον αέρα και ότι θα χρειαστούν πρόσθετα μέτρα για την υλοποίησή του. 
      Σχετικά μ’ αυτό που ειπώθηκε από τους συναδέλφους της Νέας Δημοκρατίας για την ακολουθούμενη εισοδηματική πολιτική κατά την  προηγούμενη κυβερνητική περίοδο του ΠΑ.ΣΟ.Κ.: Κυρίες και κύριοι της Νέας  Δημοκρατίας,  το 1993 ο μέσος ακαθάριστος μισθός  στην Ελλάδα ήταν στο 68% του μέσου ευρωπαϊκού μισθού και το 2003 ξεπέρασε το 80% με ισοδύναμη αύξηση της αγοραστικής δύναμης. 
      Σήμερα η Κυβέρνηση της Νέας Δημοκρατίας, με την εισοδηματική πολιτική που συζητούμε, οδηγεί σε απόκλιση των αμοιβών από το μέσο ευρωπαϊκό επίπεδο και η δέσμευση ότι μέσα στην οκταετία θα εξομοιωθεί με το μέσο ευρωπαϊκό όρο, απομακρύνεται. Κι αν είχατε πει οκτώ χρόνια, μ’ αυτά τα νέα μέτρα θα είναι δεκαοκτώ και είκοσι οκτώ τα χρόνια που θα χρειαστούν, αν συνεχιστεί αυτή η πολιτική, για να συγκλίνουμε με την Ευρωπαϊκή  Ένωση, αλλά ελπίζουμε ότι πολύ σύντομα θα γίνει ανατροπή και αυτής της πολιτικής και αυτής της Κυβέρνησης. 
      Θα ήθελα να πω το εξής, τελειώνοντας. Άκουσα τους συναδέλφους Βουλευτές της Νέας Δημοκρατίας να λένε από το Βήμα ότι «Όντως είναι μικρή αυτή η αύξηση του 3%». Αυτό, τι ήταν; Ομολογία διαφωνίας; Αν νομίζετε ότι με το να το πείτε, απαλλάσσεστε της συνευθύνης που έχετε, της συνενοχής, είναι μεγάλο λάθος, γιατί όλοι είστε και συνυπεύθυνοι και συνένοχοι για όλη αυτήν την πολιτική.
      ΠΡΟΕΔΡΕΥΩΝ (Ιωάννης Τραγάκης): Εκμεταλλευτήκατε τον Κανονισμό. Άλλη φορά, όμως, όταν θα έχω εγώ στα χέρια μου τη δύναμη για τον Κανονισμό, θα έχετε άλλη μεταχείριση. Πυροδοτούμε διαξιφισμούς, χωρίς να υπάρχει λόγος.
      Ο κ. Τασούλας έχει το λόγο.
      ΚΩΝΣΤΑΝΤΙΝΟΣ  ΤΑΣΟΥΛΑΣ: Κύριε Πρόεδρε, θα είμαι πολύ σύντομος. 
      ΑΠΟΣΤΟΛΟΣ  ΚΩΣΤΟΠΟΥΛΟΣ:  Κύριε Πρόεδρε, θέλω κι εγώ το λόγο, γιατί ο κ. Μακρυπίδης  αναφέρθηκε σε κυβερνητικούς Βουλευτές, αν υπάρχει διαφωνία ή όχι ως προς την αύξηση του 3%.
      ΚΩΝΣΤΑΝΤΙΝΟΣ  ΤΑΣΟΥΛΑΣ: Συζητώντας αυτές τις τρεις τροπολογίες,  καταλήγει κανείς στο συμπέρασμα, κύριε Πρόεδρε, ότι το ΠΑ.ΣΟ.Κ. αντιλαμβάνεται τις υποχρεώσεις της Νέας  Δημοκρατίας μέσα σε μία συμπιεσμένη χρονική περίοδο διετίας και δεν της αναγνωρίζει καν το δικαίωμα να αναπτύξει, να ξεδιπλώσει όλες τις πτυχές της οικονομικής της πολιτικής μέσα στην πρώτη τετραετία, που την εμπιστεύτηκε ο ελληνικός λαός. Όλοι όσοι βλέπουν τα μέτρα και τις αποφάσεις που λαμβάνονται  υπό το πρίσμα του τι θα ήθελαν να είχαν κάνει οι ίδιοι και απέτυχαν παταγωδώς, ουσιαστικά κάνουν μία αναδρομική αυτοκριτική στον εαυτό τους και δεν καταφέρνουν να πείσουν κανέναν. 
      Αντιλαμβανόμαστε οι πάντες ότι θα ήταν πολύ καλύτερα αν, αντί για 3%, σήμερα εδίδετο  5%, 6% και 10%.
      ΠΡΟΕΔΡΕΥΩΝ ( Ιωάννης Τραγάκης):  Εγώ θέλω 15%!
      ΚΩΝΣΤΑΝΤΙΝΟΣ  ΤΑΣΟΥΛΑΣ:  Και αντιλαμβανόμαστε οι πάντες ότι όταν λέμε αυτό, δεν εννοούμε ότι δεν συντασσόμαστε με την κοινωνική και οικονομική πολιτική της Κυβέρνησης,  αλλά δίνουμε το στίγμα για το πού θέλουμε να πάνε τα πράγματα, αλλά με ισχυρή οικονομία και όχι με οικονομία κινούμενη σε άμμο, με προεξοφλήσεις μελλοντικών εσόδων ή μ’ ένα δανεισμό ο οποίος συμβάλλει στον κλονισμό των θεμελίων της οικονομίας. Όλοι θα θέλαμε σήμερα τα πράγματα να είναι πιο γενναιόδωρα, αλλά συγχρόνως επικροτούμε την αυτοσυγκράτηση και τη σύνεση της Κυβέρνησης, η οποία, χωρίς να ορρωδεί μπροστά στο εφήμερο πολιτικό κόστος, επιμένει στην πολιτική της, η οποία είναι η μόνη που θα επιτρέψει με δύναμη σε δύο χρόνια να είμαστε πολύ πιο γενναιόδωροι προς τις κοινωνικές τάξεις και όχι μόνο προς το δημόσιο τομέα, αλλά και προς τον ιδιωτικό τομέα, ο οποίος περιμένει την πυροδότηση της οικονομικής ανάπτυξης και την ωφέλειά του  μέσα από μία βιώσιμη ανάπτυξη και όχι μέσα από μία ανάπτυξη, η οποία είναι επισφαλής και κρατικοδίαιτη.
      Τέλος θα ήθελα να πω, επειδή το Κομμουνιστικό Κόμμα ομιλεί συνεχώς για κέρδη και για επιτυχίες των επιχειρήσεων, λες και αυτό είναι κατάρα, επειδή ακριβώς η κοσμοθεωρία σας αντιμετωπίζει στην ουσία την ανθρώπινη φύση, την επιθυμία του ανθρώπου να διακρίνεται, να επιτυγχάνει, να κερδίζει, να έχει ιδιοκτησία με απόλυτη αντίθεση, πιστεύω ότι αυτή είναι και μία από τις βασικές αιτίες που το ολοκληρωτικό σύστημα, το οποίο είχε εγκαθιδρυθεί, κατέρρευσε, γιατί ακριβώς δεν αντιμετώπιζε την ανθρώπινη φύση με κατανόηση και με παραδοχή αυτών των πτυχών της ανθρώπινης φύσης. 
      Δεν σημαίνει ότι κάποιους που πετυχαίνουν στη ζωή τους, πρέπει να τους στήνουμε στο εκτελεστικό απόσπασμα και να τους δίνουμε βορά στο διαρκώς υποδαυλιζόμενο φθόνο εκείνων, οι οποίοι για πλείστους όσους λόγους δεν είχαν στη ζωή τους αυτές τις δυνατότητες.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κύριε Κωστόπουλε, έχετε το λόγο για δύο λεπτά.
      ΑΠΟΣΤΟΛΟΣ ΚΩΣΤΟΠΟΥΛΟΣ: Επειδή η εκτίμηση του συναδέλφου του ΠΑ.ΣΟ.Κ. ότι η τοποθέτηση ορισμένων κυβερνητικών Βουλευτών, διατυπώνοντας μάλιστα την άποψή τους, πως «είναι μικρή η αύξηση του 3% και θα θέλαμε να δοθούν περισσότερα», εκλαμβάνεται ως διαφωνία, θέλω να πω ότι δεν είναι διαφωνία, κύριοι συνάδελφοι του ΠΑ.ΣΟ.Κ.. Είναι η συναίσθηση μιας πραγματικότητας, μία πραγματικότητα την οποία διαμόρφωσε η δική σας κυβερνητική πολιτική των είκοσι χρόνων. 
      Δεν ξέρω πού τα βρήκατε τα στοιχεία, στα οποία λέτε ότι το 2003 ο μέσος όρος του μισθού των δημοσίων υπαλλήλων και των εργαζομένων είναι 80%. Εδώ είναι τα στοιχεία της Ενωμένης Ευρώπης, 68,9% το 2004. 
      Κύριε Πρόεδρε, εμένα δεν με πειράζει το ότι οι συνάδελφοι του ΠΑ.ΣΟ.Κ. δεν συναισθάνονται ότι με την πολιτική τους έβλαψαν τον τόπο τόσα χρόνια. Λυπάμαι, όμως, ειλικρινά και προβληματίζομαι που δεν έχουν συναίσθηση του παρόντος και του μέλλοντος.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θέλετε κάτι να προσθέσετε ή θα ψηφίσουμε; 
      ΑΓΓΕΛΟΣ ΤΖΕΚΗΣ: Όχι, κύριε Πρόεδρε. Πώς θα το ψηφίσουμε;
      ΠΡΟΕΔΡΕΥΩΝ (Ιωάννης Τραγάκης): Τι θέλετε, κύριε Τζέκη; 
      Έχετε το λόγο για δύο λεπτά.
      ΑΓΓΕΛΟΣ ΤΖΕΚΗΣ: Έχουμε αποδείξει ότι το Κομμουνιστικό Κόμμα Ελλάδος δέχεται οποιαδήποτε ιδεολογική πολιτική αναμέτρηση, έστω και σκληρή. Είναι κατανοητό βέβαια ότι ο Κοινοβουλευτικός Εκπρόσωπος της Νέας Δημοκρατίας θα έπρεπε κάτι να πει γι’ αυτά που λέμε εμείς ώρες ολόκληρες και αποκαλύπτουμε το περιεχόμενο της πολιτικής της Νέας Δημοκρατίας πλέον. Δεν μπορεί να κρυφτεί η Νέα Δημοκρατία πίσω από το δάκτυλό της. Η Νέα Δημοκρατία των προεκλογικών υποσχέσεων έχει αποδείξει μετεκλογικά ότι είναι η Κυβέρνηση των αρνήσεων στις προεκλογικές υποσχέσεις. 
      Και βέβαια εκείνο το καθεστώς το οποίο υπαινίχτηκε ο Κοινοβουλευτικός Εκπρόσωπος, είχε στο επίκεντρο την ανθρώπινη φύση και γι’ αυτό κατήργησε την εκμετάλλευση ανθρώπου από άνθρωπο. Όσο και αν η Νέα Δημοκρατία επιμένει στα στερεότυπα, ότι δεν υπάρχει εκμετάλλευση ανθρώπου από άνθρωπο, γελιέται και μάλιστα πλανάται μεγάλη πλάνη. Διότι σ’ αυτόν τον τόπο ζούμε και εμείς, που λένε ότι ο άνθρωπος δεν μπορεί να μπει πάνω από το κέρδος. Το κέρδος θέλει κέρδος. Το κεφάλαιο θέλει να αναπαραχθεί και θέλει με τέτοιους όρους, που πραγματικά οι πολλοί και φτωχοί θα είναι αντικείμενο εκμετάλλευσης από το κεφάλαιο. Αυτά είναι αποδεδειγμένα πράγματα. Και βέβαια αν ο Πρωθυπουργός μελετάει και Μαρξ, είναι καλό και ο Κοινοβουλευτικός Εκπρόσωπος να τον μελετήσει. Θα μάθει πολλά και θα διδαχθεί. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θέλετε να προσθέσετε κάτι; Έχετε δύο λεπτά.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών):  Κύριοι συνάδελφοι, σχετικά με την τροπολογία για τα διεθνή λογιστικά πρότυπα, έχω να πω ότι το μόνο που εξυπηρετεί αυτή η τροπολογία, είναι η μετάβαση σ’ ένα νέο καθεστώς. Πρόκειται για την πρώτη εφαρμογή των διεθνών λογιστικών προτύπων και επομένως, έπρεπε να υπάρχει μία μεταβατική περίοδος. Τη δυνατότητα, λοιπόν, αυτής της μεταβατικής περιόδου δίνει η συγκεκριμένη τροπολογία. 
      Εκείνο που θέλω, επίσης, να πω, κλείνοντας κατά κάποιο τρόπο τη γενικότερη συζήτηση που έγινε για την οικονομία με αφορμή τη συζήτηση του συγκεκριμένου νομοσχεδίου, είναι ότι η Κυβέρνηση της Νέας Δημοκρατίας χειρίζεται τα ζητήματα της οικονομίας με έναν εξαιρετικά υπεύθυνο, θα έλεγα, τρόπο. Η Κυβέρνηση χτίζει με ευθύνη και αξιοπιστία ένα νέο μέλλον για τη χώρα. Δεν κάνουμε αυτά που έκαναν οι προηγούμενοι. Προσπαθούμε με μία πολιτική ήπιας δημοσιονομικής προσαρμογής να πετύχουμε αποτελέσματα και τα πετυχαίνουμε. Έχουμε μία πολιτική που αποδίδει καρπούς. Περιορίζουμε τα δημοσιονομικά ελλείμματα, χωρίς να υπάρχουν πρόσθετα βάρη και πρόσθετη φορολογία. Καταφέρνουμε ταυτόχρονα να κρατούμε υψηλούς ρυθμούς ανάπτυξης και να μειώνουμε την ανεργία. Και για να κρατηθούν οι υψηλοί ρυθμοί ανάπτυξης και να μειωθεί η ανεργία, πρέπει να στηριχθεί και η επιχειρηματικότητα. Με τις κινήσεις, λοιπόν, που κάνουμε και με την πολιτική την οποία προωθούμε, την πολιτική των μεταρρυθμίσεων, θεμελιώνουμε μία νέα προοπτική για την Ελλάδα και για τους Έλληνες.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης):  Κηρύσσεται περαιωμένη η συζήτηση επί της τροπολογίας με γενικό αριθμό 577 και ειδικό 136.
      Ερωτάται το Σώμα: Γίνεται δεκτή η τροπολογία με γενικό αριθμό 577 και ειδικό 136;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΑΝΔΡΕΑΣ ΜΑΚΡΥΠΙΔΗΣ:  Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης):  Συνεπώς η τροπολογία με γενικό αριθμό 577 και ειδικό 136 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
      Κηρύσσεται περαιωμένη η συζήτηση επί της τροπολογίας με γενικό αριθμό 578 και ειδικό 137.
      Ερωτάται το Σώμα: Γίνεται δεκτή η τροπολογία με γενικό αριθμό 578 και ειδικό 137, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης):  Συνεπώς η τροπολογία με γενικό αριθμό 578 και ειδικό 137 έγινε δεκτή, όπως τροποποιήθηκε από τον κύριο  Υπουργό, κατά πλειοψηφία και εντάσσεται στο νομοσχέδιο ως ίδιον άρθρο. 
      Κηρύσσεται περαιωμένη η συζήτηση επί της τροπολογίας με γενικό αριθμό 579 και ειδικό 138.
      Ερωτάται το Σώμα: Γίνεται δεκτή η τροπολογία με γενικό αριθμό 579 και ειδικό 138;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
       ΠΡΟΕΔΡΕΥΩΝ (Ιωάννης Τραγάκης):  Συνεπώς η τροπολογία με γενικό αριθμό 579 και ειδικό 138 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
      Εισερχόμαστε στην ψήφιση του ακροτελεύτιου άρθρου του νομοσχεδίου.
      Ερωτάται το Σώμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΚΟΥΣΕΛΑΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης):  Συνεπώς το ακροτελεύτιο άρθρο έγινε δεκτό κατά πλειοψηφία.
      Συνεπώς το νομοσχέδιο του Υπουργείου Οικονομίας και Οικονομικών «Ρυθμίσεις στο φορολογικό καθεστώς των Συνδεδεμένων Εταιρειών και άλλες διατάξεις» έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση.
      Έχουν διανεμηθεί τα Πρακτικά της συνεδρίασης της Πέμπτης  2 Μαρτίου 2006 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης):  Τα Πρακτικά της Πέμπτης 2 Μαρτίου 2006 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 00.02΄ λύεται η συνεδρίαση για σήμερα ημέρα Τετάρτη 15 Μαρτίου 2006 και ώρα 10.30΄, με αντικείμενο εργασιών του Σώματος νομοθετική εργασία: α) μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση της Σύμβασης μεταξύ του Ελληνικού Δημοσίου και της Τράπεζας της Ελλάδος για την εκτύπωση εντύπων αυτοκόλλητων θεωρήσεων εισόδου (ΕΑΘΕ) και άλλες διατάξεις, β) μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Κύρωση του Πρόσθετου Πρωτοκόλλου για την καταπολέμηση της τρομοκρατίας στη Συμφωνία μεταξύ των Κυβερνήσεων των Κρατών που μετέχουν στον Οργανισμό Συνεργασίας Ευξείνου Πόντου για συνεργασία στην καταπολέμηση του εγκλήματος και ιδιαίτερα των οργανωμένων μορφών του» και γ) μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Ενίσχυση της οικογένειας και λοιπές διατάξεις», σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                         ΟΙ ΓΡΑΜΜΑΤΕΙΣ




3
ΣΥΝΕΔΡΙΑΣΗ 14-03-06     ΣΕΛ.

