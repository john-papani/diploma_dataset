      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΙΣΤ΄
      Δευτέρα 11 Νοεμβρίου 2002
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών Π. Ψωμιάδη και Π. Αυγερινός, σελ.
      3. Ανακοινώνεται ότι τη συνεδρίαση παρακολουθούν μαθητές, από το 20ο Ενιαίο Λύκειο Αθήνας σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Τρίτης 12 Νοεμβρίου 2002, σελ.
      4. Συζήτηση επικαίρων ερωτήσεων:
      α) Προς τον Υπουργό Υγείας και Πρόνοιας, σχετικά με την αντιμετώπιση των προβλημάτων των εργαζομένων στο Εθνικό Κέντρο Άμεσης Βοήθειας, σελ.
      β) Προς τον Υπουργό Γεωργίας, σχετικά με τη δημιουργία απεντομωτηρίων από ιδιώτες συκοπαραγωγούς και συνεταιρισμούς, σελ.
      γ) Προς τον Υπουργό Υγείας και Πρόνοιας, σχετικά με την έναρξη λειτουργίας του νέου Νοσοκομείου Σερρών, σελ.
      5. Συζήτηση επερώτησης προς τον Υπουργό Εργασίας και Κοινωνικών Ασφαλίσεων, σχετικά με τις περικοπές των κοινωνικών δαπανών, σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΡΓΥΡΗΣ Ε., σελ.
      ΚΑΝΕΛΛΗ Λ., σελ.
      ΝΑΣΙΩΚΑΣ Ε., σελ.
      ΠΙΠΕΡΓΙΑΣ Δ., σελ.
      ΤΣΙΠΛΑΚΗΣ Κ., σελ.
      Β. Επί της επερώτησης:
      ΓΙΑΚΟΥΜΑΤΟΣ Γ., σελ.
      ΚΑΣΤΑΝΙΔΗΣ Χ., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΛΕΓΚΑΣ Ν., σελ.
      ΝΕΡΑΝΤΖΗΣ Α., σελ.
      ΠΑΠΑΝΙΚΟΛΑΟΥ Ε., σελ.
      ΡΕΓΚΟΥΖΑΣ Α., σελ.
      ΣΠΥΡΟΠΟΥΛΟΣ Ρ., σελ.
      ΤΣΙΟΓΚΑΣ Δ., σελ.
      
      ΠΡΑΚΤΙΚΑ  ΒΟΥΛΗΣ
      Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ ΙΣΤ΄
      Δευτέρα 11 Νοεμβρίου 2202
      Αθήνα, σήμερα στις 11 Νοεμβρίου 2002, ημέρα Δευτέρα και ώρα 18.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Λιάνα Κανέλλη, Βουλευτή Α΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η ’Ενωση Καταναλωτών Ποιότητα Ζωής ζητεί να μην καταργηθούν τα όρια δανεισμού στην καταναλωτική πίστη.
      2) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Πρύτανης του Πανεπιστημίου Πατρών ζητεί την αλλαγή της εγκυκλίου του Γενικού Λογιστηρίου περί αναδρομικής ισχύος του Ν. 2703/1999.
      3) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ένωση Συντακτών Ημερησίων Εφημερίδων Μακεδονίας – Θράκης ζητεί την αλλαγή της σύμβασης εργασίας εργαζομένων δημοσιογράφων στην ΕΡΤ ΑΕ.
      4) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Κων/νος Παπαστεφάνου ζητεί να μειωθεί το ποσό της εγγυητικής επιστολής που χρειάζεται να κατατεθεί προκειμένου να λειτουργήσει ένα εκκοκιστήριο.
      5) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία το Δημοτικό Συμβούλιο Κάτω Νευροκοπίου Σερρών ζητεί από τον ΕΛΓΑ την επανεκτίμηση των ζημιών των πατατοπαραγωγών της περιοχής του.
      6) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωση Συντακτών Ημερησίων Εφημερίδων Μακεδονίας – Θράκης ζητεί την επίλυση του προβλήματος της μετατροπής των συμβάσεων δημοσιογράφων της ΕΡΤ ΑΕ σε αορίστου χρόνου.
      7) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία Κάτοικοι του Δήμου Βαρδουσίων Φωκίδας ζητούν την επαναλειτουργία του ταχυδρομικού γραφείου Κροκυλείου.
      8) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύλλογος Υπαλλήλων Νομαχιακών Αυτοδιοικήσεων περιφέρειας Πελοποννήσου προερχομένων από το ΥΠΕΣΔΔΑ ζητεί την επίλυση εργασιακών προβλημάτων και θεμάτων μετάταξης των μελών του.
      9) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία οι Μαθητές του τμήματος Κομμωτικής και Αισθητικής του 1ου ΤΕΕ Γυθείου ζητούν την επίλυση των λειτουργικών προβλημάτων της σχολής τους.
      10) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία Συνεργαζόμενες Ομοσπονδίες Συνταξιούχων ΙΚΑ – ΤΕΒΕ – ΤΣΑ – ΝΑΤ – ΕΛΤΑ – ΤΑΕ – ΟΤΑ- Δημοσίου ζητούν την αύξηση των αποδοχών των συνταξιούχων.
      11) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΑΝΤΩΝΗΣ ΣΚΥΛΛΑΚΟΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Σύλλογος Γονέων και Κηδεμόνων Μαθητών Ειδικών Σχολείων και Περιθαλπόμενων Παιδιών με Ειδικές Ανάγκες του ΚΑΑΕΑΘ «Ο ΑΡΙΣΤΕΥΣ» Ιδρυμάτων και Θεραπευτηρίων Νομού Λάρισας ζητεί να ιδρυθούν και να λειτουργήσουν ειδικές τάξεις σε νηπιαγωγεία της Λάρισας.
      12) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Πανελλήνιος Σύλλογος Διοικητικού Προσωπικού Λεωφορείων καταγγέλλει την απόλυση του Μαργαρίτη Κων/νου, μέλους του ΔΣ του Συλλόγου, υπαλλήλου του ΚΤΕΛ Φθιώτιδας.
      13) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ, ΑΓΓΕΛΟΣ ΤΖΕΚΗΣ και ΟΡΕΣΤΗΣ ΚΟΛΟΖΩΦ κατέθεσαν αναφορά με την οποία η ’Ενωση Συντακτών Ημερησίων Εφημερίδων Μακεδονίας – Θράκης ζητεί την αλλαγή των εργασιακών σχέσεων εργαζομένων δημοσιογράφων στην ΕΡΤ ΑΕ.
      14) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Μηλεών Μαγνησίας ζητεί την αποζημίωση των πληγέντων, καλλιεργητών δένδρων μηλιάς, αχλαδιάς, κερασιάς και ελιάς που οι καλλιέργειές τους επλήγησαν από τις κακές καιρικές συνθήκες.
      15) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας στο οποίο καταγγέλλεται η συρρίκνωση της πορθμειακής γραμμής Κέρκυρας – Ηγουμενίτσας με την απομάκρυνση τριών πλοίων.
      16) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία το Σωματείο Μηχανικών και κατωτέρων πληρωμάτων M/S και Π/Θ κοντινών αποστάσεων «Ο ΑΓΙΟΣ ΣΠΥΡΙΔΩΝ» ζητεί να θεσμοθετηθούν ουσιαστικές αυξήσεις για όλους τους ναυτεργάτες, όλων των κατηγοριών πλοίων.
      17) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία το Εργατοϋπαλληλικό Κέντρο Ηρακλείου ζητεί την άμεση στελέχωση των υπηρεσιών του ΟΑΕΔ Νομού Ηρακλείου με πρόσθετο προσωπικό.
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Γεώργιος Γουναλάκης, πρόεδρος Ν.Ε. Λασιθίου ΤΕΕ/ΤΑΚ ζητεί την επανεξέταση της σύνταξης των δασικών χαρτών για το Νομό Λασιθίου.
      19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ιωάννης Τζάβλας, αναπληρωτής καθηγητής, ζητεί να τοποθετηθεί ως αναπληρωτής καθηγητής στην Α’ Λασιθίου.
      20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Λεύκης Λασιθίου ζητεί την επανεξέταση των ορίων των αρχαιολογικών ζωνών της περιοχής Ξεροκάμπου.
      21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Λεύκης Λασιθίου ζητεί την επισκευή και βελτίωση του δρόμου Πηλαλήματα – Γούδουρα, ο οποίος έχει καταστραφεί από βαρέα οχήματα του ΑΗΣ Αθερινόλακκου της ΔΕΗ.
      22) Ο Β’ Αντιπρόεδρος της Βουλής και Βουλευτής Ξάνθης  κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Πανθεσσαλικός Σύλλογος Χοιροτρόφων ζητεί την άμεση λήψη μέτρων για εξυγίανση του κυκλώματος εμπορίας και διάθεσης του χοιρινού κρέατος.
      23) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η ’Ενωση Γονέων και Κηδεμόνων Ελλάδας για την καταπολέμηση των ναρκωτικών και της εγκληματικότητας ζητεί τη θέσπιση κρατικών προγραμμάτων που θα ανταποκρίνονται στην ανάγκη απεξάρτησης των εθισμένων ατόμων και στην αποθεραπεία τους.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 397/11-7-2002 ερώτηση δόθηκε με το υπ’ αριθμ. 2933/31-7-2002 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση με αριθμό 397/11-7-2002 που κατατέθηκε στη Βουλή από το Βουλευτή κ. Ι. Τζαμτζή, σχετικά με τα μέτρα που έχουν ληφθεί για την παρακολούθηση διαρροής ραδιενέργειας απ’ όπου και αν προέρχεται και σε ό,τι μας αφορά, σας γνωρίζουμε ότι:
      Α) Υπεύθυνη υπηρεσία για την παρακολούθηση των επιπέδων ραδιενέργειας στη χώρα είναι η Ελληνική Επιτροπή Ατομικής Ενέργειας (ΕΕΑΕ) η οποία επικουρείται και από τους αρμόδιους κρατικούς φορείς, τα ΑΕΙ και τα ερευνητικά κέντρα. Με ευθύνη της ΕΕΑΕ ή άλλων εξουσιοδοτημένων φορέων διεξάγονται καθημερινά μετρήσεις ραδιενέργειας περιβάλλοντος (ρυθμός δόσεως ακτινοβολίας-γ, συγκέντρωση ραδιοϊσοτόπων στον αέρα, ραδιενεργός επίπτωση κ.λπ.). Επίσης λαμβάνονται στοιχεία και από φορείς εκτός Ελλάδος, τα οποία αξιολογούνται κατά περίπτωση. Τέτοιοι φορείς και συστήματα πληροφόρησης είναι α) το σύστημα έγκαιρης πληροφόρησης ΕΝΑΤΟΜ του Διεθνή Οργανισμού Ατομικής Ενέργειας, β) το σύστημα ταχείας ανταλλαγής πληροφοριών ECURIE της ΕΕ σε περίπτωση ραδιολογικής εκτάκτου ανάγκης και γ) τα συστήματα πληροφόρησης των χωρών που συνέβη το ατύχημα (ειδικότερα, υπάρχουν και διμερείς συμφωνίες για την έγκαιρη πληροφόρηση σε περίπτωση ραδιολογικού ατυχήματος).
      Β) Η Γενική Γραμματεία Πολιτιστικής Προστασίας βρίσκεται σε συνεχή επικοινωνία με την ΕΕΑΕ. Υπάρχει προς τούτο στο Κέντρο Επιχειρήσεων Πολιτικής Προστασίας μηχανισμός άμεσης ενημέρωσης σε περιπτώσεις έκτακτης ανάγκης, από ειδικούς επιστήμονες της ΕΕΑΕ επί 24ωρης βάσης και καθ’ όλο το έτος. Σε τέτοια περίπτωση, υπάρχει ετοιμότητα για την έγκαιρη και έγκυρη ενημέρωση του πληθυσμού και τη λήψη των μέτρων προστασίας του πληθυσμού όπου και όταν απαιτηθεί.
      Γ) Για το Γ’ ερώτημα αρμόδιο να απαντήσει είναι το Υπουργείο Ανάπτυξης (Ελληνική Επιτροπή Ατομικής Ενέργειας) στο οποίο και κοινοποιούμε την ερώτηση.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
      2. Στην με αριθμό 318/9-7-02 ερώτηση δόθηκε με το υπ΄ αριθμ. 118/26-7-02 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ερώτησης με αριθμό 318/9-7-02 προς τη Βουλή των Ελλήνων του Βουλευτή κ. Φ. Κουβέλη και κατόπιν των στοιχείων που παρασχέθηκαν στις Υπηρεσίες του ΥΠΕΧΩΔΕ από τον ΟΣΚ, σας γνωστοποιούμε τα εξής:
      Στην αναφερόμενη θέση λειτουργεί σήμερα το 47ο Γυμνάσιο Αθηνών, σε  έκταση 1.150,20 μ2 για την οποία έχει χαρακτηριστεί ο σχολικός χώρος (Γ.1347/83/17.1.79 ΦΕΚ 102 Δ/17-2-79). Από την έκταση αυτή τα 453,60 μ2 ήταν μισθωμένα ενώ τα υπόλοιπα 696,60 μ2 (1.150,20-453,60μ2) έχουν αγορασθεί από τον ΟΣΚ το 1979.
      Ο ΟΣΚ για την εύρυθμη λειτουργία και ανάπτυξη του ανωτέρω σχολικού συγκροτήματος με την 1114173/7887/0010/11.11.96 (ΦΕΚ 1376 Δ/29.11.96) ΚΥΑ των Υπουργών Οικονομικών και Εθνικής Παιδείας – Θρησκευμάτων κήρυξε αναγκαστική απαλλοτρίωση σε έκταση 2.503,60 μ2 στην ίδια περιοχή και μεταξύ των δρόμων Λευκωσίας και Πάτμου. Για την απαλλοτρίωση αυτή καθορίστηκε η συνολική αποζημίωση που ανήλθε στο ποσό των 710.342.500 δρχ το οποίο παρακατέθηκε στο Τ.Π. και Δ. (γραμμάτια σύστασης παρακαταθήκης 5112/25.2.00 – ΦΕΚ 110 Δ/3.3.00 και 6109/24.7.01 – ΦΕΚ 717 Δ/31.8.01).
      Πέραν των παραπάνω σας αναφέρουμε ότι η οδός Λευκωσίας και το συγκεκριμένο ΟΤ όπου ο αναφερόμενος σχολικός χώρος βρίσκονται εκτός του βασικού οδικού δικτύου Ν.Αττικής και εκτός αρμοδιότητας του Υπουργού ΠΕΧΩΔΕ.
      Η Υφυπουργός
      Ρ. ΖΗΣΗ»
      3. Στην με αριθμό 399/12-7-02 ερώτηση δόθηκε με το υπ’ αριθμ. 30661/26-7-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμό 399/12-7-2002 του Βουλευτή κ. Αναστ. Παπαληγούρα, με το αντικείμενο του θέματος και μετά από σχετικό έγγραφο της Περιφέρειας Πελοποννήσου, σας πληροφορούμε τα εξής:
      α. Η αποκατάσταση της κυκλοφορίας του Δ.Δ/τος Λαύκας με τους λοιπούς οικισμούς του Δήμου έγινε άμεσα με την κατασκευή παράκαμψης μέσω άλλης παρακείμενης γέφυρας και βελτίωσης τμήματος αγροτικού δρόμου μήκους 100 μ., το οποίο πολύ σύντομα πρόκειται να ασφαλτοστρωθεί.
      β) Η κατασκευή της γέφυρας που υπέστη ζημιές έχει προβλεφθεί στο έργο  «Δρόμος Κιάτο- Σούλι- Γκούρα», το οποίο έχει ενταχθεί και χρηματοδοτείται από το ΠΕΠ (Γ΄ ΚΠΣ) Πελοποννήσου.
      Ο Υφυπουργός
      Λ. ΠΑΠΑΔΗΜΑΣ»
      4. Στην με αριθμό 413/12-7-02 ερώτηση δόθηκε με το υπ’ αριθμ. 365/26-7-02 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στο από 365/26-7-02 έγγραφό σας, με το οποίο μας διαβιβάσατε το υπόμνημα του Δικηγορικού Συλλόγου Ηρακλείου, για το πιο πάνω θέμα, που κατατέθηκε στη Βουλή ως ερώτηση με αριθμό 413/12-7-2002, από τη Βουλευτή κ. Ευαγγελία Σχοιναράκη – Ηλιάκη, σας πληροφορούμε τα εξής:
      1. Η Επιτροπή για τη φορολογική μεταρρύθμιση, παρουσιάζοντας τις προτάσεις της έδωσε τις κατευθυντήριες γραμμές για τη φορολογική μεταρρύθμιση που σαν στόχο έχουν:
      - την απλούστευση των διαδικασιών λειτουργίας του συστήματος φορολογίας,
      - την ενίσχυση της ανταγωνιστικότητας της οικονομίας μας,
      -τον εκσυγχρονισμό του φορολογικού συστήματος και καλύτερο έλεγχο των συναλλαγών.
      2. Η πρόταση για επιβολή ΦΠΑ στην παροχή υπηρεσιών των δικηγόρων, περιλαμβάνεται, μεταξύ άλλων, στις προτάσεις της «Επιτροπής αναμόρφωσης του Ελληνικού φορολογικού συστήματος».
      Οι προτάσεις της επιτροπής, όπως ήδη έχει ανακοινωθεί, δεν είναι δεσμευτικές για το Υπουργείο, αλλά μελετώνται και αποτελούν αντικείμενο διαλόγου με τους ενδιαφερόμενους φορείς, Σημειώνεται ότι, από τις προτάσεις θα υλοποιηθούν, όσες από αυτές είναι δημοσιονομικά αναγκαίες και κοινωνικά δίκαιες.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      5. Στην με αριθμό 409/12-7-02 ερώτηση δόθηκε με το υπ’ αριθμό 3793/29-7-02 έγγραφο από τον Υφυπουργό Οικονομικών η ακόλουθη απάντηση:
      «Σε απάντηση της ερώτησης 409/12-7-02 που υπέβαλε στη Βουλή ο Βουλευτής κ. Αθηναίος Φλωρίνης, σας γνωρίζουμε ότι:
      Η οργανική σύνθεση της ΔΥΟ Κασσάνδρας αποτελείται από δέκα οκτώ (18) θέσεις εφοριακών με ανώτατο όριο κάλυψης δέκα τέσσερα (14) άτομα Υπηρετούν επτά (7) άτομα. Επίσης σας γνωρίζουμε ότι η έλλειψη προσωπικού στον εφοριακό κλάδο, σε πανελλήνιο επίπεδο, ξεπερνά το 18%.
      Η υπηρεσία εκτιμά την ιδιαιτερότητα της περιοχής και τις αυξημένες ανάγκες της ΔΟΥ, και προτίθετι να την ενισχύσει με άτομα, τα οποία θα προσληφθούν από το Υπουργείο Οικονομικών, με διαγωνισμό. Ο διαγωνισμός αυτός θα διεξαχθεί, σύμφωνα με το ν. 2190/94, από τον ΑΣΕΠ και κατά την εκτίμησή μας, η διαδικασία αυτή θα ολοκληρωθεί το β΄ εξάμηνο του 2002 και προβλέπεται η πρόσληψη 5 υπαλλήλων (4 ΠΕ και 1 ΤΕ) για τη στελέχωση των ΔΥΟ της Νομαρχίας Χαλκιδικής.
      Επίσης η παραπάνω ΔΥΟ θα ενισχυθεί και με δύο (2) άτομα από μεταθέσεις που θα ολοκληρωθούν τέλος Αυγούστους 2002.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      6. Στην με αριθμό 414/12.7.02 ερώτηση δόθηκε με το υπ’ αριθμ. 30662/25.7.02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση με αριθμό 414/12.7.02 που κατέθεσε στη Βουλή ο Βουλευτής κ. Νίκος Νικολόπουλος και αναφέρεται στο αντικείμενο του θέματος, σας γνωρίζουμε, κατά λόγο αρμοδιότητας, τα εξής:
      Το πρόγραμμα απόκτησης εργασιακής εμπειρίας ανέργων στη φύλαξη σχολικών κτιρίων είναι νέος θεσμός για τα ελληνικά δεδομένα, ο οποίος ξεκίνησε να εφαρμόζεται πιλοτικά για την συνεχή φύλαξη σχολικών κτιρίων.
      Το ανωτέρω πρόγραμμα έχει ως στόχο τη δημιουργία νέων θέσεων εργασίας και την καταπολέμηση της ανεργίας.
      Η εφαρμογή του Προγράμματος πραγματοποιείται σε 145 ΟΤΑ σ’ όλη τη χώρα, για απόκτηση εργασιακής εμπειρίας 3.300 ανέργων. 
      Με την υπ’ αριθμ. 25553/18.6.2002 απόφαση του Γενικού Γραμματέα του Υπουργείου Εσωτερικών Δημόσιας Διοίκησης και Αποκέντρωσης η απασχόληση των 3300 ανέργων στα πλαίσια του «Προγράμματος απόκτησης εργασιακής εμπειρίας και απασχόλησης ανέργων στη φύλαξη σχολικών κτιρίων» παρατείνεται μέχρι την συμπλήρωση των εικοσιτεσσάρων μηνών για τον κάθε απασχολούμενο.
      Στην ευαισθητοποίηση των ίδιων των Δήμων ανήκει η συνέχιση της εξασφάλισης φύλαξης των σχολείων.
      Προς τούτο απαιτείται η πρόβλεψη των θέσεων σχολικών φυλάκων στον Οργανισμό Εσωτερικής Υπηρεσία των Δήμων.
      Στη συνέχεια η κάλυψη αυτών των θέσεων, θα γίνει με πρωτοβουλία των ΟΤΑ με την καθοριζόμενη διαδικασία για την πρόσληψη μόνιμου προσωπικού σχολικών φυλάκων. Προς τούτο υπάρχει η δυνατότητα προκήρυξης των θέσεων και κάλυψη αυτών με μοριοδότηση της εμπειρίας των ανωτέρω καταρτισθέντων σχολικών φυλάκων.
      Σημειώνουμε ότι έχει γίνει παγίως δεκτό από τη νομολογία ότι η εμπειρία, αποτελεί μία από τις προϋποθέσεις πρόσληψης, ως ουσιαστικού προσόντος.
      Ο Υφυπουργός
      Λ. ΠΑΠΑΔΗΜΑΣ»)
      
      
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι έχω την  τιμή να ανακοινώσω στο Σώμα το δελτίο αναφορών και  ερωτήσεων της Τρίτης 12 Νοεμβρίου 2002.
      Α. ΑΝΑΦΟΡΕΣ – ΕΡΩΤΗΣΕΙΣ Πρώτου Κύκλου (Άρθρο 130 παρ. 5 Καν. Βουλής)
      Η με αριθμό 1451/6.9.2002 ερώτηση του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την εφαρμογή της Κοινοτικής Οδηγίας 1999/70/Ε.Κ., στον ιδιωτικό και δημόσιο τομέα.
      Β. ΑΝΑΦΟΡΕΣ – ΕΡΩΤΗΣΕΙΣ Δεύτερου Κύκλου (Άρθρο 130 παρ. 5 Καν. Βουλής)
      Η με αριθμό 96/2.7.2002 ερώτηση της Βουλευτού της Νέας Δημοκρατίας κ. Αικατερίνης Παπακώστα προς τον Υπουργό Μεταφορών και Επικοινωνιών, σχετικώς με την ανάπτυξη και επέκταση του Αεροδρομίου της Σύρου, τα δρομολόγια της Ολυμπιακής Αεροπλοϊας κλπ. 
      Οι συνάδελφοι κύριοι Παναγιώτης Ψωμιάδης και Αυγερινός Παρασκευάς ζητούν την άδεια ολιγοήμερης απουσίας στο εξωτερικό.
      Εγκρίνει η Βουλή;
      ΟΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Η Βουλή ενέκρινε.
      
      ΠΡΟΕΔΡΟΣ (Απόστολος Κακλαμάνης):  Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 79/4.11.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Τσουκάτου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τα μέτρα προστασίας του Κηφισού δεν θα συζητηθεί λόγω κωλύματος της κυρίας Υπουργού και επομένως διαγράφεται.
      Η δεύτερη με αριθμό 95/5.11.2002 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Καρρά  προς τους Υπουργούς Εξωτερικών, Πολιτισμού, σχετικώς με το κόστος μετάβασης της Ελληνικής Αντιπροσωπείας στην Κωνσταντινούπολη για τον αγώνα του Παναθηναϊκού με τη Φενερμπαχτσέ κλπ. δεν θα συζητηθεί λόγω κωλύματος του ερωτώντος Βουλευτή και επομένως διαγράφεται.
      Τρίτη είναι η με αριθμό 90/5.11.2002 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Πρόνοιας, σχετικώς με την αντιμετώπιση των προβλημάτων των εργαζομένων στο Εθνικό Κέντρο Άμεσης Βοήθειας.
      Η επίκαιρη ερώτηση της κ. Κανέλλη έχει ως εξής:
      «Οι εργαζόμενοι στο Εθνικό Κέντρο Άμεσης Βοήθειας (ΕΚΑΒ) προχώρησαν (31.10.2002) σε στάση εργασίας διαμαρτυρόμενοι για τα σοβαρά προβλήματα που αντιμετωπίζει στη λειτουργία του το Κέντρο, με αποτέλεσμα να μην μπορεί να καλύψει ούτε τις μισές ανάγκες του πληθυσμού.
      Επιπλέον διαμαρτύρονται γιατί όσον αφορά το επιχειρησιακό πρόγραμμα «Ολυμπιακοί Αγώνες 2004 – Υγεία», που υπογράφτηκε στις 20.3.2001 μεταξύ του τότε Υπουργού Υγείας και της Οργανωτικής Επιτροπής Ολυμπιακών Αγώνων (ΟΕΟΑ) «Αθήνα 2004», μέχρι σήμερα όχι μόνο δεν έχει γίνει σχεδόν τίποτα, αλλά το Δ.Σ. του ΕΚΑΒ προχώρησε με απόφασή του σε περικοπές στα επίγεια και πτητικά μέσα που προβλέπονταν στη σύμβαση.
      Οι εργαζόμενοι στο ΕΚΑΒ ζητούν: Τη διασφάλιση του δημόσιου και δωρεάν χαρακτήρα του Κέντρου και την παραπέρα ανάπτυξή του. Αναβάθμιση των υπηρεσιών της επείγουσας προνοσοκομειακής φροντίδας προς όφελος του κοινωνικού συνόλου. Ανάθεση των αερομεταφορών σε κρατικό φορέα που θα εξασφαλίζει την ασφαλή μεταφορά ασθενών από νησιά και δυσπρόσιτες περιοχές. Λύση των εργασιακών τους προβλημάτων.
      Ερωτάται ο κύριος Υπουργός: 
      Τι μέτρα προτίθεται να πάρει η Κυβέρνηση για την αντιμετώπιση των οξυμένων προβλημάτων του ΕΚΑΒ;»
      Ο Υφυπουργός Υγείας και Πρόνοιας κ. Νασιώκας έχει το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, κυρίες και κύριοι συνάδελφοι, το Εθνικό Κέντρο Άμεσης Βοήθειας, το γνωστό ΕΚΑΒ, που ιδρύθηκε το 1985 και αποτελεί το μοναδικό φορέα επείγουσας προνοσοκομειακής ιατρικής, συνεπώς πρόκειται απολύτως ιατρική υπηρεσία και όχι διακομιστική εταιρεία μεταφοράς ασθενών, όχι μόνο δεν κινδυνεύει ο δημόσιος χαρακτήρας του, αλλά επεκτείνεται σταδιακά. Μέλημά μας είναι η συνεχής προοδευτική ανάπτυξη και επέκτασή του σε όλη τη χώρα.
      Το σχέδιο ανάπτυξης για το επόμενο έτος περιλαμβάνει τριακόσιες νέες προσλήψεις εκπαιδευμένων πληρωμάτων ασθενοφόρων επιπλέον των τριακοσίων που προσελήφθησαν φέτος και δέκα ιατρών σε μόνιμες θέσεις πρόσληψης πέραν των επικουρικών, ανάλογα με τις ανάγκες.
      Όσον αφορά τον εξοπλισμό και στα πλαίσια της προώθησης της διαδικασίας υλοποίησης των δράσεων του επιχειρησιακού προγράμματος «Ολυμπιακοί Αγώνες 2004 Υγεία», έχουν ετοιμαστεί τα τεύχη προδιαγραφών και έχουν υποβληθεί στο Υπουργείο Ανάπτυξης για την προμήθεια είκοσι πέντε επιπλέον κινητών μονάδων επείγουσας προνοσοκομειακής ιατρικής, διακοσίων εβδομήντα νέων ασθενοφόρων οχημάτων, δύο αυτοκινούμενων συντονιστικών κέντρων, δύο οχημάτων αντιμετώπισης καταστροφών και δέκα δικύκλων μηχανών. Ζητήθηκε και δόθηκε από το Υπουργείο Ανάπτυξης προς το Υπουργείο Υγείας και προς το ΕΚΑΒ η εξουσιοδότηση για να προχωρήσει ο διαγωνισμός. Είναι όλες οι προϋποθέσεις έτοιμες και το αμέσως χρονικό διάστημα ο διαγωνισμός θα βγει στον αέρα.
      Όσον αφορά τις αεροδιακομιδές, όπως γνωρίζετε, υπάρχει σύμβαση η οποία λήγει τον Οκτώβριο του 2003 σύμφωνα με την οποία η ανάδοχος εταιρεία έχει αναλάβει τις πτήσεις των αεροδιακομιδών. 
      Έχουμε αύξηση των αεροδιακομιδών τα τελευταία χρόνια. Ήδη τον προηγούμενο χρόνο περισσότερο από χίλιους οκτακόσιους είκοσι τέσσερις ασθενείς μεταφέρθηκαν στις βάσεις των ελικοπτέρων μας και των αεροπλάνων. 
      Αυτήν την προσπάθεια θα τη συνεχίσουμε. Η βάση των ελικοπτέρων στην Ελευσίνα έχει ολοκληρωθεί και στοίχισε 500 εκατομμύρια. Αυτές τις μέρες συνδέεται το ρεύμα και θα μεταφερθούμε εκεί. Έχουν δεσμευθεί οι πόροι για να ολοκληρωθεί ο διαγωνισμός πολύ πριν λήξει η προθεσμία τον Οκτώβριο του 2003 ούτως ώστε να αγοράσουμε υπηρεσίες αεροδιακομιδών. Και βεβαίως σ’ αυτόν το διαγωνισμό και οι κρατικοί φορείς μπορούν να λάβουν μέρος και αν είναι σε θέση μπορεί να πάρουν αυτοί τις αεροδιακομιδές.
      Δύο ακόμη είναι τα πιο σημαντικά θέματα. Το ένα είναι η εκπαίδευση. Ένα εκατομμύριο ευρώ για φέτος δίνουμε στην εκπαίδευση. Τέλος μελετάται και ετοιμάζεται νομοθετική παρέμβαση ώστε η παραχώρηση των ασθενοφόρων και των πληρωμάτων των ασθενοφόρων όλων των νοσοκομείων και των κέντρων υγείας να είναι υπό ενιαίο συντονισμό του ΕΚΑΒ για να αναπτυχθεί και να επεκταθεί το ΕΚΑΒ σε όλη τη χώρα και να αναβαθμίσει τις υπηρεσίες του.
      Ευχαριστώ πολύ.
      ΠΡΟΕΔΡΟΣ (Απόστολος Κακλαμάνης): Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Λυπούμαι που δεν μου απάντησε ο κύριος Υπουργός και δεν μου απάντησε επί της ουσίας. Με βάση τη σύμβαση που έχω στα χέρια μου θα επρόκειτο να προσληφθούν για τις ανάγκες του 2004, κύριε Πρόεδρε, δύο χιλιάδες τετρακόσια άτομα. Το διοικητικό συμβούλιο του ΕΚΑΒ και ο κ. Ρέσσος απεφάσισαν ότι χρειάζονται μόνο τριακόσιοι. Η μείωση από τους δύο χιλιάδες τετρακόσιους στους τριακόσιους είναι δραματική.
      Δεύτερον, νομίζω ότι είναι πολύ θλιβερό να ακουστεί εδώ ότι αφού καρατομήθηκε θεσμικά η διευθύντρια εκπαίδευσης του ΕΚΑΒ και αντικαταστάθηκε από ιατρό ιδιωτικού φορέα, για τη συμμετοχή του στο σεμινάριο κάθε άνθρωπος του ΕΚΑΒ πρέπει να πληρώσει 300 ευρώ για να εκπαιδευτεί. 
      Ο εργαζόμενος, κύριε Πρόεδρε, για να εκπαιδευτεί πληρώνει από την τσέπη του 300 ευρώ. Δεν κατανοώ, λοιπόν, τον τρόπο με τον οποίο θα αντιμετωπίσουμε αυτά που λέτε. Για παράδειγμα, κύριε Πρόεδρε, τώρα θα αντιμετωπίσουμε το 2004; Με τι; Έπρεπε να έχουμε πέντε ελικόπτερα, και έχουμε τέσσερα, ενώ τώρα έγιναν τρία. Μειώθηκαν, δεν αυξήθηκαν. 
      Δεύτερον, δεν μπορεί κάποιος να αποκρύψει ότι γνωρίζετε πολύ καλά και τα προβλήματα της Ολυμπιακής. Φτάσαμε στο σημείο να περικόπτονται οι γραμμές. Για ποιο κρατικό φορέα ομιλούμε; 
      Εμείς ξέρουμε ποιος είναι ο κρατικός φορέας. Δεν είναι κρατικός, κύριε Υπουργέ. Είναι ιδιωτικός. Πρόκειται για την BRF, η γερμανική, την οποία οφείλετε να γνωρίζετε. Εμείς έχουμε τη σύμβαση στα χέρια μας και δεν μπορεί να κάνουμε λάθος, όσον αφορά το γεγονός ότι εξαγόρασε με θυγατρική της εταιρεία τη «HELITALIA». Την εξαγόρασαν οι Γερμανοί. 
      Είναι προφανές. Μάλιστα, με μία έκθεση που έχουν υποβάλλει ισχυρίζονται ότι μπορούν να προσφέρουν υπηρεσίες στα ευρωπαϊκά πλαίσια. Άρα, αυτό αποτελεί πραγματικότητα. Την έχω στα χέρια μου και είναι προς πάντα ενδιαφερόμενο. 
      Για να προχωρήσω λίγο πιο πέρα, λέτε ότι θα αυξηθούν όλα αυτά που παρέχει η πολιτεία προς το ΕΚΑΒ. Μα, το διοικητικό συμβούλιο του ΕΚΑΒ πήρε απόφαση και εισηγήθηκε περικοπές. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, σας παρακαλώ πολύ, θα ήθελα την ανοχή σας για λίγα δευτερόλεπτα ακόμη. Τελειώνω αμέσως.  
      Μάλιστα, κάθε φορά που κινητοποιούνται οι εργαζόμενοι όταν ζητούν αυξήσεις, όταν ζητούν χρήματα, λένε ότι ποτέ δεν προτάσσουν τις ουσιαστικές συνθήκες εργασίας. Έρχονται εδώ και μας λένε ότι κινδυνεύουν να αντιμετωπίσουν το 2004 με αυτοκίνητα εικοσαετίας, ασθενοφόρα, που το καθένα απ’ αυτά είναι φορτωμένο με ένα και ενάμισι εκατομμύρια χιλιόμετρα στο Λεκανοπέδιο. 
      Λοιπόν, κύριε Υπουργέ, δεν μου απαντήσατε. Θα σας παρακαλούσα στη δευτερολογία σας να μου δώσετε μία εξήγηση όσον αφορά την κ. Παπαδημητρίου, για παράδειγμα, που έχει αναλάβει την εκπαίδευση, αντί αυτή η εκπαίδευση να είχε αναληφθεί θεσμικά. 
      ΠΡΟΕΔΡΟΣ (Απόστολος Κακλαμάνης): Το λόγο έχει ο κύριος Υπουργός. 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Μάλιστα, κύριε Πρόεδρε. 
      Η εκπαίδευση του ΕΚΑΒ στηρίζεται, προγραμματίζεται και υλοποιείται από τα επιστημονικά όργανα του ΕΚΑΒ. Τα θεσμοθετημένα επιστημονικά όργανα του ΕΚΑΒ είναι το Επιστημονικό Συμβούλιο, τα περιφερειακά επιστημονικά συμβούλια και το Ελληνικό Συμβούλιο Αναζωογόνησης. 
      Βεβαίως, στο Τμήμα Εκπαίδευσης Προσωπικού, κύριο στόχο αποτελεί η επείγουσα προνοσοκομιακή  ιατρική, το ΙΕΚ-ΕΚΑΒ και τα ΚΕΚ-ΕΚΑΒ. 
      ΛΙΑΝΑ ΚΑΝΕΛΛΗ: Ο κ. Σοφιανός που διόρισε τον κ. Ρέσσο! 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ο κ. Ρέσσος διορίζεται σύμφωνα με το νόμο και λειτουργεί υλοποιώντας την κυβερνητική πολιτική. Ωστόσο, τις αποφάσεις και για την εκπαίδευση και για το προσωπικό, τις λαμβάνει το διοικητικό συμβούλιο και τα επιστημονικά του όργανα. 
      ΛΙΑΝΑ ΚΑΝΕΛΛΗ: Να περικοπεί! 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Δεύτερον, η ορθολογική αξιοποίηση του προσωπικού και κυρίως το μεγάλο βήμα που είναι η ένταξη, τον αμέσως επόμενο χρόνο, όλων των πληρωμάτων των ασθενοφόρων και όλων των ασθενοφόρων, όλων των νοσοκομείων και των κέντρων υγείας, μαζί με τους εξακόσιους νέους εργαζόμενους –τριακόσιοι φέτος και τριακόσιοι του χρόνου- οι οποίοι θα είναι άρτια εκπαιδευμένοι, δίνουν τη δυνατότητα της πλήρους ανάπτυξης του ΕΚΑΒ. 
      Όσον αφορά, κυρία συνάδελφε, τις αεροδιακομιδές στις οποίες επιμείνατε πολύ, γνωρίζετε ότι υπάρχει αυτή η σύμβαση με τη «HELITALIA», η οποία τελειώνει τον Οκτώβριο του 2003.
      ΛΙΑΝΑ ΚΑΝΕΛΛΗ: Ξέρετε ότι εξαγοράστηκε. Δεν σας το λέω εγώ. 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ανεξάρτητα απ’ αυτό, μόλις τελειώσει η σύμβαση και μάλιστα πολύ πριν τελειώσει η σύμβαση, θα έχει ολοκληρωθεί ο καινούριος διαγωνισμός. 
      Σας είπα και πριν ότι έχουμε δεσμεύσει τους πόρους, γιατί μ’ αυτόν το διαγωνισμό θέλουμε να αγοράσουμε υπηρεσίες, οι οποίες θα καλύπτουν όχι μόνο τη νησιώτικη Ελλάδα, αλλά και πολλά τμήματα στεριανής, ορεινής κλπ. 
      ΛΙΑΝΑ ΚΑΝΕΛΛΗ: Χωρίς κρατικό φορέα να ελέγχει; 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Σας είπα ότι εμείς κάνουμε αγορά υπηρεσιών και στον ανοικτό διαγωνισμό ζητάμε να προσέλθουν όσοι, με βάση τις προδιαγραφές που ζητάμε μπορούν να έχουν τα εχέγγυα, ούτως ώστε και να ανταποκρίνονται, αλλά και να μπορούν να παρέχουν υπηρεσίες υψηλού επιπέδου. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)  
      Και εκεί δεν αποκλείεται κανένας κρατικός φορέας, εφόσον έχει τις δυνατότητες που θα του επιτρέπουν να ανταποκρίνεται στις προδιαγραφές. 
      ΛΙΑΝΑ ΚΑΝΕΛΛΗ: Ποιος κρατικός φορέας; 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Η Ολυμπιακή και οποιαδήποτε άλλη εταιρεία θέλει, αεροπορίας ή αεροπλοΐας, όπως λέγεται. 
      ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, σας παρακαλώ. Πόσες φορές θα διακόψετε; 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Καμία από αυτές δεν αποκλείεται, αλλά αυτές θα πρέπει να ανταγωνιστούν μεταξύ τους προκειμένου να πάρουν τις υπηρεσίες που θέλουν. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, σας παρακαλώ, ολοκληρώστε. 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Έτσι, λοιπόν, δεν γίνεται περικοπή. Γίνεται ορθολογική αξιοποίηση και επέκταση του ΕΚΑΒ σε όλη τη χώρα. 
      Σας ευχαριστώ πολύ. 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των επίκαιρων ερωτήσεων δεύτερου κύκλου. 
      Επίκαιρες ερωτήσεις δεύτερου κύκλου: 
      Πρώτη είναι η με αριθμό 86/5-11-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Γεωργίας, σχετικώς με τη δημιουργία απεντομωτηρίων από ιδιώτες συκοπαραγωγούς και συνεταιρισμούς. 
      Η επίκαιρη ερώτηση του κυρίου συναδέλφου έχει ως εξής: 
      «Σύμφωνα με το νομοθετικό διάταγμα 2167/52 απαγορεύεται να δημιουργηθούν απεντομωτήρια σύκων από ιδιώτες ή συνεταιρισμούς. Έτσι όποιος παραγωγός σύκων επιθυμεί να απεντομώσει τη σοδειά του υποχρεούται να χρησιμοποιήσει το απεντομωτήριο της ΣΥΚΙΚΗΣ και να καταβάλει σ’ αυτήν απεντομωτικό δικαίωμα ανά κιλό σύκων. Αποτέλεσμα είναι αφ’ ενός το κόστος της απεντόμωσης της σοδειάς ενός παραγωγού να είναι υπέρογκο και να αυξάνει σημαντικά το κόστος της παραγωγής και αφ’ ετέρου να δημιουργεί δυσχέρειες στην παραγωγική διαδικασία. Επίσης τα απεντομωτήρια της ΣΥΚΙΚΗΣ κατά περιφέρεια είναι παλαιάς τεχνολογίας και πολλά απ’ αυτά δεν μπορούν να ανταποκριθούν. Συγκεκριμένα το απεντομωτήριο της ΣΥΚΙΚΗΣ του Δήμου Ωρεών της Εύβοιας έκλεισε ως ακατάλληλο με απόφαση του νομάρχη περί καταλληλότητας του απεντομωτηρίου σύκων. Ως εκ τούτου το πρόβλημα στον υπάρχοντα συνεταιρισμό «ΤΑΞΙΑΡΧΗ» του Δήμου Ωρεών είναι έντονο, γιατί οι συκοπαραγωγοί κινδυνεύουν να χάσουν τη σοδειά τους λόγω της αδυναμίας απεμόντωσης των σύκων, που αποτελεί προϋπόθεση για την προώθησή τους στην αγορά. Το πρόβλημα είναι οξύτατο όχι μόνο για τη φετινή σοδειά αλλά και για τις επόμενες, αφού δεν έχουν τη δυνατότητα να κατασκευάσουν απεντομωτήριο με την ισχύουσα νομοθεσία (νομοθετικό διάταγμα 2584/53) που προβλέπει για τη δημιουργία απεντομωτηρίου από ιδιώτες ή συνεταιρισμούς τη χορήγηση άδειας από τη ΣΥΚΙΚΗ, η οποία θα εξακολουθεί να εισπράττει το απεντομωτικό δικαίωμα. 
      Αίτημα των συκοπαραγωγών είναι η τροποποίηση της συγκεκριμένης αναχρονιστικής διάταξης, ώστε να μπορούν να ιδρύουν απεντομωτήρια χωρίς την άδεια της ΣΥΚΙΚΗΣ, προκειμένου με ευέλικτο τρόπο να ξεπεράσουν τα προαναφερόμενα προβλήματα σε σύντομο χρόνο. 
      Ερωτάται ο αρμόδιος Υπουργός:
      Προτίθεται να προβεί στην τροποποίηση της συγκεκριμένης διάταξης, ώστε ο συνεταιρισμός «ΤΑΞΙΑΡΧΗΣ» να μπορεί να δημιουργήσει απεντομωτήριο και σε ποιο χρόνο;».
      Το λόγο έχει ο Υφυπουργός Γεωργίας κ. Αργύρης. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε. 
      Ο αγαπητός κύριος συνάδελφος περιγράφει τη διαδικασία για την ίδρυση των απεντομωτηρίων στη χώρα μας. Για τα απεντομωτήρια αυτά μετά το προεδρικό διάταγμα 967/77 άρθρο 8, η αρμοδιότητα έκδοσης των αδειών λειτουργίας τους έχει μεταβιβαστεί στις Νομαρχιακές Αυτοδιοικήσεις. Υπήρχε μια ασάφεια και πολλές φορές οι Νομαρχιακές Αυτοδιοικήσεις πρόβαλαν τους λόγους ότι υπάρχουν κενά στο νόμο και δεν προχωρούσαν στην έκδοση αυτών των αδειών. Μετά τη γνωμοδότηση του Συμβουλίου της Επικρατείας όπου με την 2390/2001 απόφασή του γνωμοδοτεί θετικά για την ίδρυση των απεντομωτηρίων σε μια ιδιωτική εταιρεία αποσαφηνίστηκε και αυτό το κενό το οποίο υπήρχε. 
      Το Υπουργείο Γεωργίας έχει γνωστοποιήσει σε όλες τις Νομαρχιακές Αυτοδιοικήσεις ότι έχουν τη δυνατότητα να δίνουν άδειες απεντομωτηρίων σε ιδιώτες και συνεταιρισμούς. Άρα, στο πρώτο σκέλος της ερώτησής σας, κύριε συνάδελφε, νομίζω ότι εκλείπουν πλέον οι λόγοι, αν μπορούν ή δεν μπορούν οι Νομαρχιακές Αυτοδιοικήσεις να δώσουν τέτοιες άδειες. 
      Στο δεύτερο για το απεντομωτικό δικαίωμα που υποχρεούνται να καταβάλλουν όλοι στη ΣΥΚΙΚΗ θα πρέπει να κάνω την εξής διευκρίνιση: Κατ’ αρχάς, να πούμε ότι η προσφορά της ΣΥΚΙΚΗΣ στη λειτουργία όλης, αν θέλετε, της διαδικασίας της αποξήρανσης του σύκου είναι πάρα πολύ σημαντική. Σήμερα όμως εκλείπουν οι λόγοι για να μπορεί να παίρνει αυτό το δικαίωμα από τη στιγμή που υπάρχουν και άλλα απεντομωτήρια ιδιωτών και συνεταιρισμών. Γι’ αυτό, λοιπόν, το Υπουργείο Γεωργίας μετά και από εισήγηση των υπηρεσιών εξετάζει με νομοθετική πρωτοβουλία να δώσει αυτήν τη δυνατότητα και να απαλλάξει τα άλλα απεντομωτήρια και τις οργανώσεις είτε συνεταιρισμούς είτε ιδιώτες και να υπάρχει η δυνατότητα να απεντομώσουν χωρίς να έχουν την υποχρέωση  αυτού του τέλους. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Πιπεργιάς έχει το λόγο. 
      ΔΗΜΗΤΡΙΟΣ ΠΙΠΕΡΓΙΑΣ: Κύριε Υπουργέ, πράγματι η συνεισφορά της ΣΥΚΙΚΗΣ είναι σημαντική για την τυποποίηση και την προώθηση των ξηρών σύκων. Ήταν σημαντική γιατί πιστεύω ότι τώρα πλέον οι συγκεκριμένες διατάξεις που έχουν θεσπιστεί από τη δεκαετία του ’50 είναι αναχρονιστικές και αποτελούν τροχοπέδη. 
      Δεν είναι ακριβές, κύριε Υπουργέ, ότι οι Νομαρχιακές Αυτοδιοικήσεις έχουν την αρμοδιότητα να δίνουν άδειες για τη δημιουργία απεντομωτηρίων. Οι Νομαρχιακές Αυτοδιοικήσεις αμφισβητούν αυτό το δικαίωμα ότι δεν εδράζεται σε καμία συγκεκριμένη διάταξη νόμου. 
      Έτσι, παρουσιάστηκε το εξής φαινόμενο: Η απεντόμωση είτε γίνεται πρόχειρα σε παλιά απεντομωτήρια της ΣΥΚΙΚΗΣ είτε οι συνεταιρισμοί αναγκάζονται να μεταφέρουν την παραγωγή τους σε άλλη περιοχή, όπου υπάρχει απεντομωτήριο, για να την απεντομώσουν και στη συνέχεια να την τυποποιήσουν. 
      Όμως, αυτό το πράγμα είναι απαράδεκτο, διότι το 2002, την εποχή που απαιτείται ποιότητα των προϊόντων και πολύ καλή τυποποίηση, δεν είναι νοητή η παρεμβολή μιας άλλης οργάνωσης, ενός άλλου φορέα, της ΣΥΚΙΚΗΣ στην προκειμένη περίπτωση, στην παραγωγική αλυσίδα. Έχουν οργανωθεί και οι συνεταιρισμοί και οι ιδιώτες και δεν χρειάζεται πλέον αυτή η παρέμβαση. 
      Νομίζω ότι χρειάζεται, πρώτα απ’ όλα, να διευκρινίσετε με καινούρια σας εγκύκλιο ότι οι Νομαρχιακές Αυτοδιοικήσεις έχουν δικαίωμα να προχωρούν σε αδειοδότηση απεντομωτηρίων και, δεύτερον, με νομοθετική ρύθμιση να καταργηθεί το δικαίωμα. Γιατί σε αυτήν την περίπτωση θα ήταν δώρο άδωρο. Γιατί ένας συνεταιρισμός να φτιάξει ένα απεντομωτήριο, να πληρώνει, για να γίνεται η απεντόμωση και η ΣΥΚΙΚΗ να εισπράττει το κόστος της απεντόμωσης, την οποία κάνει ο συνεταιρισμός ή ένας ιδιώτης; Σ’ αυτήν την περίπτωση ούτε λογικό είναι ούτε συμβάλλει πουθενά αυτή η συγκεκριμένη αναχρονιστική διάταξη και στην αλυσίδα της παραγωγής αλλά και στη σωστή δουλειά και στην ανταγωνιστικότητα όσον αφορά το κόστος. 
      Νομίζω ότι απαιτείται το Υπουργείο Γεωργίας να λύσει γρήγορα αυτά τα ζητήματα. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Νομίζω ότι διευκρίνισα πως κατ’ αρχάς με τη γνωμοδότηση του Νομικού Συμβουλίου του Κράτους το 1993, που την έκανε αποδεκτή το Υπουργείο Γεωργίας, δόθηκε η δυνατότητα στις Νομαρχιακές Αυτοδιοικήσεις να εκδίδουν άδεια για απεντομωτήρια. Αυτή στη συνέχεια, όπως είπα, επιβεβαιώθηκε και με την υπ’ αριθμό 2390/2001 απόφαση του Συμβουλίου της Επικρατείας. Τα κενά που υπήρχαν στο νόμο -κατά τη Νομαρχιακή Αυτοδιοίκηση- νομίζω πλέον, με τον πιο κατηγορηματικό τρόπο, ότι κανείς δεν μπορεί να τα επικαλεστεί. Άρα, δεν υπάρχει πρόβλημα στο να εκδίδουν άδειες οι Νομαρχιακές Αυτοδιοικήσεις. 
      ΔΗΜΗΤΡΙΟΣ ΠΙΠΕΡΓΙΑΣ: Δεν το κάνουν, όμως, κύριε Υπουργέ! Αρνούνται ακόμη. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Το Υπουργείο Γεωργίας έχει γνωστοποιήσει και τις δύο γνωμοδοτήσεις, δηλαδή και την πρώτη γνωμοδότηση του Νομικού Συμβουλίου του Κράτους, του 1993 -με απόφαση του τότε Υφυπουργού Γεωργίας και μετέπειτα Υπουργού κ. Κοσκινά- και στη συνέχεια, το 2001, γνωστοποιήσαμε στις Νομαρχιακές Αυτοδιοικήσεις και τη γνωμοδότηση του Συμβουλίου της Επικρατείας. 
      Άρα, το πρόβλημα που αυτήν τη στιγμή έχουμε είναι το εξής: η νομοθετική πρωτοβουλία που αναλαμβάνει το Υπουργείο Γεωργίας να λύσει το θέμα του τέλους απεντόμωσης, που παρακρατεί η ΣΥΚΙΚΗ. Όπως είπατε και εσείς πριν, όχι μόνο προσέφερε η ΣΥΚΙΚΗ αλλά και σήμερα προσφέρει. Σε καμία περίπτωση, όμως, δεν μπορεί να υπάρχει αυτό το τέλος. Έχουμε απελευθέρωση της αγοράς των απεντομωτηρίων και έτσι, με νομοθετική πρωτοβουλία, θα λύσουμε αυτό το θέμα. 
      Έτσι, στην ερώτησή σας για το αν θα αναλάβουμε ή όχι αυτήν τη νομοθετική πρωτοβουλία σας λέω ότι το Υπουργείο Γεωργίας θα αναλάβει την πρωτοβουλία να καλύψει αυτήν την ατέλεια που υπάρχει αυτήν τη στιγμή στη λειτουργία των απεντομωτηρίων στη χώρα μας. 
      ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί τώρα η με αριθμό 96/5-11-2002 δεύτερη επίκαιρη ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Υγείας και Πρόνοιας, σχετικώς με την έναρξη λειτουργίας του νέου Νοσοκομείου Σερρών. 
      Η επίκαιρη ερώτηση του κ. Βουλευτή συνοπτικά έχει ως εξής: 
      «Σε επανειλημμένες κοινοβουλευτικές κατά το παρελθόν ενέργειες, για κάθε φορά που καλούσασταν να απαντήσετε για την υπέρβαση ημερομηνιών στις οποίες είχε προσδιορισθεί η έναρξη λειτουργίας του, δίνατε εξηγήσεις εκ των οποίων κάθε καλόπιστος συνήγαγε το συμπέρασμα ότι «είμαστε –έστω και μετ’ εμποδίων- στο τέλος αυτής της αναμενόμενης παράδοσης και λειτουργίας» (τα ακριβώς διαμειφθέντα προκύπτουν εκ των Πρακτικών της Βουλής).
      Τελική προσδιορισθείσα αρμοδίως προθεσμία «ετοιμοπαράδοτου προς λειτουργία του Νοσοκομείου» υπήρξε το τέλος Σεπτεμβρίου τρέχοντος έτους. Όμως, από την με αριθμό πρωτοκόλλου Γ.Π. 94018/16-10-02 απάντησή σας σε ερώτησή μου προκύπτει πλέον πλήρης αβεβαιότητα για την παράδοση και λειτουργία του Νοσοκομείου Σερρών, αφού είναι σε εκκρεμότητα η κήρυξη «ως εκπτώτου» της αναδόχου κατασκευάστριας κοινοπραξίας. 
      Ερωτάσθε αν μπορείτε να προδιαγράψετε τις παραπέρα ενέργειές σας, ώστε μια και διά παντός πλέον να γνωρίζει ο σερραϊκός λαός πότε θα απολαύει των υπηρεσιών υγείας του νεοανεγερθέντος Νοσοκομείου Σερρών.»
      Το λόγο έχει ο Υφυπουργός Υγείας και Πρόνοιας κ. Έκτορας Νασιώκας.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, κυρίες και κύριοι συνάδελφοι, απαντώντας για άλλη μία φορά για ένα σημαντικό έργο υποδομής της ευρύτερης περιοχής της κεντρικής Μακεδονίας, το Νοσοκομείο του Νομού Σερρών, θέλω κατ’ αρχάς να επισημάνω τη σημαντική ευαισθησία και το ενδιαφέρον του κυρίου συναδέλφου, γιατί όχι μόνο μέσω των διαδικασιών της Βουλής, αλλά και με προσωπικές επαφές και με επισκέψεις στο Υπουργείο ενημερώνεται και προσπαθεί να συμβάλει και αυτός –δείχνοντας την ευαισθησία του- στη μεγάλη προσπάθεια για να ολοκληρωθεί το Νοσοκομείο Σερρών, ένα μεγάλο –ίσως από τα μεγαλύτερα- αναπτυξιακό έργο του Νομού Σερρών. Έχουμε, κύριε συνάδελφε, και εμείς την ίδια ευαισθησία.
      Πράγματι, όπως το λέτε και στην επίκαιρη ερώτησή σας, αυτό το νοσοκομείο είναι σχεδόν στο τέλος. Αυτό όμως το κάτι που λείπει οφείλεται δυστυχώς σε μία εμπλοκή το τελευταίο διάστημα, γιατί η κοινοπραξία άρχισε να μη συνεργάζεται απολύτως και να μην προχωράει με τους ρυθμούς που έχει δεσμευθεί.
      Ενώ έχει ολοκληρωθεί πέραν του 90% του νοσοκομείου και απομένει ένα ελάχιστο τμήμα του, γι’ αυτό ακριβώς το τμήμα, ίσως έχοντας προβλήματα η εταιρεία με τις εταιρείες υπεργολάβων, που καλύπτουν ειδικές δράσεις, καθυστερεί. Και έτσι η ΔΕΠΑΝΟΜ ήταν υποχρεωμένη στις 12/07 να βγάλει μια ειδική διαταγή εκτέλεσης, η οποία θα ολοκληρωνόταν στις 31/08/2002. Όταν διαπιστώθηκε ότι και παρά την ειδική διαταγή η εταιρεία δεν ολοκλήρωσε –ως όφειλε και όπως είχε η ίδια δεσμευθεί στη ΔΕΠΑΝΟΜ και εμείς σε εσάς- η ΔΕΠΑΝΟΜ στις 06/09/2002 κήρυξε τον εργολάβο έκπτωτο. Βεβαίως, έγινε η ένσταση στις 23/09/2002. Η ένσταση δεν έχει εκδικασθεί, γιατί, όπως ξέρετε, βάσει του νόμου και της σύμβασης, προβλέπεται η δυνατότητα τριών μηνών προθεσμίας. Έτσι θα κηρυχθεί τελικά έκπτωτος ο εργολάβος στις 23/12, εάν μέχρι τότε δεν έχει ολοκληρώσει τα πάντα στο Νοσοκομείο Σερρών.
      Πράγματι, μετά τις 23/09 άρχισε μία επιτάχυνση και μία επίταση των εργασιών, χωρίς όμως να φτάσει και πάλι στο επίπεδο που εμείς θέλουμε. Τέσσερα είναι τα βασικά στοιχεία που δεν έχουν ολοκληρωθεί, που εμείς θέλουμε και τα οποία είναι τα απολύτως απαραίτητα για να λειτουργήσει το νοσοκομείο: είναι οι οκτώ από τους σαράντα δύο πίνακες χειρουργείων, είναι το PMS για τη ρύθμιση όλων των ηλεκτρονικών εργασιών, είναι οι ανελκυστήρες και είναι και κάποια θέματα κλιματισμού.
      Πέραν όλων των άλλων, κάνουμε ειδικές συναντήσεις και με την εργολαβική κοινοπραξία. Αύριο είναι η συνάντηση της ΔΕΠΑΝΟΜ με την κοινοπραξία και η ΔΕΠΑΝΟΜ προχωράει σε απευθείας ρυθμίσεις της εταιρείας των υπεργολάβων, για να ολοκληρωθεί το νοσοκομείο μέσα σε αυτό το τρίμηνο. Γιατί πράγματι, εάν ολοκληρωθεί η έκπτωση της κοινοπραξίας, θα μπλοκαριστούμε για μεγαλύτερο διάστημα. Εμείς θέλουμε και πιέζουμε με κάθε τρόπο να ολοκληρώσει μέσα σ’ αυτό το τρίμηνο τις τελικές αυτές, λίγες εργασίες, σημαντικές όμως για τη δουλειά του νοσοκομείου, για να μεταφερθεί εκεί το παλιό νοσοκομείο και να αναπτυχθεί το Νοσοκομείο Σερρών.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιπλάκης έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητοί συνάδελφοι, συμφωνώ κι εγώ ότι είναι ένα έργο της ευρύτερης περιοχής σημαντικότατης υποδομής το νεοανεγερθέν Νοσοκομείο Σερρών. Και επίσης θέλω να επιβεβαιώσω ότι υπάρχει προσωπική ευαισθησία του απαντώντος Υφυπουργού για την επίσπευση των εργασιών. Ως νομικός μάλιστα, θα επιβεβαιώσω κι εγώ ότι εν τοις πράγμασι η εκτέλεση των συμβάσεων δημιουργεί πάμπολλες φορές προβλήματα. Είσαι μεταξύ σφύρας και άκμονος, υπό την έννοια ότι πολλές φορές σταθμίζεις εάν, εφαρμόζοντας πλήρως τις συγκεκριμένες ρυθμίσεις μιας σύμβασης, από πλευράς χρόνου θα οδηγηθείς σε επίσπευση εκπλήρωσης ενός έργου ή ενδεχομένως σε καθυστέρηση.
      Θέλω όμως επίσης να επισημάνω ότι συμπληρούνται περί τα δύο χρόνια από του χρόνου που αναμέναμε ως σερραϊκός λαός –και όχι μόνο- να έχει παραδοθεί το Νοσοκομείο.
      Θεωρώ ότι υπερβαίνει τα συναλλακτικά εν προκειμένω ήθη αυτήν τη στιγμή η υπέρβαση των δύο περίπου ετών. 
      ΠΡΟΕΔΡΕΥΩΝ (Κωνσταντίνος Γείτονας): Όχι ήθη. Συναλλακτικές συνήθειες!
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Θα ήθελα επίσης να εισηγηθώ κάτι που ουσιαστικά προκύπτει από την απάντηση του κυρίου Υπουργού και με βρίσκει σύμφωνο κι επιζητώ αν θέλετε την ιδιαιτέρα επιμονή του. 
      Θέλω, λοιπόν, να επισημάνω αυτήν την σωστά επιδιωκόμενη υποκατάσταση συγκεκριμένου αναδόχου κοινοπραξίας για την εκτέλεση των εργασιών της από άλλες εταιρείες στο τρίμηνο διάστημα που υπάρχει η δυνητική ευχέρεια εκδίκασης αυτής της συγκεκριμένης ενστάσεως της αναδόχου κοινοπραξίας. 
      Εάν αυτό γίνει εις την πράξη, τότε εκδικαζομένης της συγκεκριμένης ενστάσεως και δεχομένων ημών -εάν από την εκτέλεση των εργασιών διαπιστωθεί ότι υπάρχει η δυνατότης εκπτώσεως από εκεί και πέρα του συγκεκριμένου τιμήματος αυτών των εργασιών που θα έχουν γίνει- νομίζω ότι μπορούμε να οδηγηθούμε σε ομαλή εκτέλεση της σύμβασης. 
      Συνεπώς και άλλα δικαιώματα αστικά δεν θα διανοίγονται και εκ της συμβάσεως από πλευράς αναδόχου κοινοπραξίας. Θα έλεγα ότι είναι αναγκαιότης, που αποδεχόμαστε όλοι, να παραδοθεί το συγκεκριμένο νοσοκομείο προς χρήση στο σερραϊκό λαό και αυτό θα είναι η πλέον καλυτέρα εξέλιξη που θα ικανοποιήσει όλους μας. 
      Αναμένουμε πράγματι τουλάχιστον μέχρι τέλους του έτους να υπάρξει αυτή η εκτέλεση των αναμενομένων εργασιών και να βρεθούμε έστω «μετ’ εμποδίων» στην ευχάριστη θέση λειτουργίας του νεοανεγερθέντος νοσοκομείου.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός θα ήθελε να συμπληρώσει κάτι;
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Μάλιστα, κύριε Πρόεδρε.
      Σε συνέχεια των όσων είπε ο κύριος συνάδελφος -άλλωστε είμαστε κι από πλευράς ενδιαφέροντος κι από πλευράς πίεσης στην ίδια κατεύθυνση και συμφωνούμε -έχουμε, κύριε συνάδελφε, δέσμευση χρημάτων από την κοινοπραξία. Αύριο θα κάνουμε μια διαπραγμάτευση μαζί τους και προσπαθούμε να κάνουμε και απευθείας ρύθμιση με τις εταιρείες των υπεργολάβων, αλλά τα χρήματα που έχουμε εμείς πρέπει να τα δώσουμε μέσω της εταιρείας στους υπεργολάβους. 
      Αυτή είναι η δυσκολία μας, δεν μπορούμε να πληρώσουμε αλλιώς, για να φθάσουμε το συντομότερο δυνατό πιέζοντας με κάθε τρόπο να ολοκληρωθούν. Μα, είναι τόσο λίγες οι εργασίες που μένουν που είναι κρίμα να μιλάμε για έκπτωση που το μόνο που θα κάνει είναι να μας δεσμεύσει για μεγάλο χρονικό διάστημα για να δώσουμε το νοσοκομείο σε λειτουργία.
      Ελπίζω, λοιπόν, ότι όλα θα πάνε καλά. Παρ’ όλα αυτά η καθυστέρηση της συγκεκριμένης κοινοπραξίας το τελευταίο χρονικό διάστημα -και δεν μιλάω για ένα-δυο μήνες, αλλά γι’ αρκετούς μήνες- είναι εξόχως ανησυχητική για ένα τόσο μικρό όγκο εργασιών. 
      Ελπίζω, λοιπόν, ότι όλα θα πάνε καλά. Κάνουμε πάντως ό,τι είναι δυνατόν κι ελπίζουμε ότι μέχρι τέλους του χρόνου θα έχει δοθεί έκθεση εργασίας. Δεν θέλουμε να τον κηρύξουμε έκπτωτο. Δεν θέλουμε να μπλοκάρουμε τη διαδικασία του νοσοκομείου. Όμως θα το κάνουμε οπωσδήποτε, εάν δεν ολοκληρώσει αυτός ή οι άλλες υπεργολαβίες που ο ίδιος έχει μισθώσει, τις λίγες εργασίες που υπάρχουν για να λειτουργήσει το νοσοκομείο μας.
      Ευχαριστώ πάρα πολύ.
      ΠΡΟΕΔΡΕΥΩΝ (Κωνσταντίνος Γείτονας): Η με αριθμό 91/5-11-2002 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την εγκατάσταση Κέντρου Υπερυψηλής Τάσης της Δημόσιας Επιχείρησης Ηλεκτρισμού στον Υμηττό, τις επιπτώσεις κλπ. λόγω κωλύματος του κυρίου Βουλευτή δεν θα συζητηθεί κι επομένως διαγράφεται.
      Ολοκληρώθηκε η συζήτηση των επίκαιρων ερωτήσεων.
      
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ.
      Θα συζητηθεί η υπ’ αριθμόν 16/4-11-2002 επερώτηση των Βουλευτών της Νέας Δημοκρατίας κυρίων: Γεράσιμου Γιακουμάτου, Αδάμ Ρεγκούζα, Ελευθέριου Παπανικολάου, Γεωργίου Κωνσταντόπουλου, Νικόλαου Λέγκα, Σπύρου Σπύρου, Απόστολου Ανδρεουλάκου, Παναγιώτη Αδρακτά και Νικήτα Κακλαμάνη προς τους Υπουργούς Οικονομίας και Οικονομικών, Εργασίας και Κοινωνικών Ασφαλίσεων, σχετικά με τις περικοπές των κοινωνικών δαπανών. 
      Από το Κομμουνιστικό Κόμμα Ελλάδας ορίζεται ως Κοινοβουλευτικός Εκπρόσωπος για τη συζήτηση της επερώτησης ο συνάδελφος κ. Δημήτριος Τσιόγκας.
      Το λόγο έχει ο πρώτος των επερωτώντων Βουλευτών, κ. Γεράσιμος Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, κυρίες και κύριοι συνάδελφοι, ανάλγητη και κυριολεκτώ κατά προκλητικό τρόπο θα έλεγα εμφανίζεται η Kυβέρνηση ειδικά σε ευαίσθητους κοινωνικούς χώρους και σε ειδικά ευάλωτες κοινωνικές ομάδες, αλλά και σε εργαζόμενους αλλά και σε άτομα που χρήζουν ιδιαίτερης φροντίδας. 
      Ενώ συμβαίνουν αυτά δεν διστάζει κατά επίσης προκλητικό τρόπο να ταυτίσει την κοινωνικά ανάλγητη πολιτική της με δήθεν τάχατες μέτρα ενίσχυσης των οικονομικά ασθενεστέρων τάξεων. Σεις περιορίσατε και περικόψατε κοινωνικά κονδύλια από τον κρατικό προϋπολογισμό του 2002 στην κοινωνική ασφάλιση τα νοσοκομεία, το ΕΚΑΒ, τους βρεφονηπιακούς σταθμούς, τα άτομα με ειδικές ανάγκες, τη μητρότητα και ακόμα και στο πρόγραμμα πρόληψης του AIDS έως και 40%. Πριν λίγους μήνες ο κ. Φλωρίδης περιέκοψε αυτές τις κοινωνικές δαπάνες. Και εξηγούμαι: Πρώτον, η χρηματοδότηση της κοινωνικής ασφάλισης από το δημόσιο περικόπτεται σχεδόν κατά τα δύο τρίτα αφού δίνονται μόνο 132 εκατομμύρια ευρώ από 440 εκατομμύρια ευρώ που προέβλεπε ο προϋπολογισμός. Δεν αρκείστε μόνο σ’ αυτά αλλά διπλά αιφνιδιάσατε και την πολιτική και τους ασφαλισμένους της χώρας με μια τροπολογία που καταθέσατε στη Βουλή την Παρασκευή 8 Νοεμβρίου η οποία προβλέπει κατάργηση της κρατικής εισφοράς κατά 3,8 για τον κλάδο ασθένειας από το ΙΚΑ αλλά και από τα υπόλοιπα ταμεία των μισθωτών. Η απόφαση αυτή αποτελεί μνημείο αναξιοπιστίας, προχειρότητας και δείγμα της πολιτικής σας. Είναι ένα ξεκάθαρο δείγμα. Ακόμη επιβεβαιώνει όλα όσα είχε υποστηρίξει η Νέα Δημοκρατία για τη δήθεν λύση του ασφαλιστικού, για την πλήρη κατάργηση της τριμερούς χρηματοδότησης. Τώρα εξηγούνται όλα αυτά και θα φανεί στο μέλλον γιατί θέλατε να την καταργήσετε την τριμερή χρηματοδότηση.
      Η Κυβέρνηση είχε πει όταν ψήφισε το ασφαλιστικό ότι το ΙΚΑ θα χρηματοδοτείται ετησίως με 1% του ΑΕΠ και είχατε δεσμευτεί για 430 δισεκατομμύρια. Καταργήσατε όμως την κρατική εισφορά της τριμερούς χρηματοδότησης την οποία ουδέποτε σεβαστήκατε από το 1993 μέχρι το 2002. Τότε δεν είπατε τίποτα περί κατάργησης της εισφοράς του 3,8 για την ασθένεια πράγμα που κάνετε τώρα αφού ψηφίστηκε ο νόμος για το ασφαλιστικό. Δεν είναι πρόκληση να κόβετε κοινωνικές δαπάνες όπως είναι η εισφορά του κράτους προς τα ταμεία για τις παροχές ασθενείας στους ασφαλισμένους και στους συνταξιούχους και μάλιστα με την επίκληση ότι η καταργούμενη εισφορά προβλέπεται τώρα επειδή παραλείφθηκε να γραφεί στο ασφαλιστικό νομοσχέδιο όταν ψηφιζόταν στη Βουλή. Λες και μιλάμε για πενταροδεκάρες. 
      Έχουν άδικο, κύριε Πρόεδρε, όσοι υποστηρίζουν ότι τώρα ξεκινάνε τα δύσκολα για το ασφαλιστικό αφού η Κυβέρνηση φροντίζει με τις πράξεις της να αποδεικνύει ότι δεν έδωσε λύση, αφού μεταθέτει και κουκουλώνει το πρόβλημα της κοινωνικής ασφάλισης. Από το 2003 παύει να ισχύει η υποχρέωση του κράτους να πληρώσει ποσοστό εισφοράς 3,8 για την ασθένεια όπως προβλεπόταν από το δικό μας νόμο το ν. 2084/92 και αφορούσε τους ασφαλισμένους μετά το 1993. Και όχι μόνο δεν θα πληρώνει την εισφορά στο ΙΚΑ αλλά και στα άλλα ταμεία δηλαδή και στις ΔΕΚΟ και στις τράπεζες που πρόκειται να ενταχθούν στο ΙΚΑ σταδιακά από το 2003 μέχρι το 2008. 
      Κυρίες και κύριοι συνάδελφοι, από την κατάργηση της εισφοράς το κράτος δεν θα καταβάλλει στο ΙΚΑ το 2003 ποσό της τάξης των 94 εκατομμυρίων ευρώ. Δηλαδή 32 εκατομμύρια λιγότερα θα δώσετε πέρα από τις περικοπές που έχετε κάνει για το ΙΚΑ. Ποιος λοιπόν θα κληθεί να καλύψει τη διαφορά αν τα έσοδα του ΙΚΑ δεν επαρκέσουν για να διατηρήσουν στο ίδιο επίπεδο τις παροχές ασθένειας στους ασφαλισμένους; Το πρόβλημα θα είναι εντονότερο για το ΙΚΑ όταν μετά την ένταξη των οκτώ νέων ταμείων η εισφορά θα σταματήσει να καταβάλλεται και στα ταμεία αυτά.
      Βλέπει κανείς με όλα αυτά τους δείκτες βιωσιμότητας του ασφαλιστικού να παρουσιάζουν περαιτέρω επιδείνωση από το 2000 σε βαθμό τέτοιο που οι σχέσεις συνταξιούχων – ασφαλισμένων να κινείται πλέον σταθερά κάτω του 1 προς 1,7. Η επιδείνωση δε των δεικτών βιωσιμότητας του ασφαλιστικού είναι αποτέλεσμα και της μαζικής εξόδου χιλιάδων ασφαλισμένων προς σύνταξη και της ελλιπούς αναπλήρωσής τους από νέους ασφαλισμένους που έρχονται στην αγορά εργασίας. 
      Ενδεικτικά, κύριε Υπουργέ, και πρέπει να το ξέρετε καλά, την περίοδο 1990-2002 μειώθηκε κατά εκατόν εβδομήντα έξι χιλιάδες εξακόσια σαράντα ένα άτομα ο αριθμός των ασφαλισμένων στα ταμεία κύριας σύνταξης και αντίστοιχα αυξήθηκαν οι συνταξιούχοι κατά πεντακόσιες δώδεκα χιλιάδες οκτακόσια δέκα εννέα άτομα. Αυτή η εξέλιξη αποδεικνύει ότι τελικά οι τριακόσιες χιλιάδες θέσεις εργασίας που υποσχεθήκατε αλλά και υπόσχεται η Κυβέρνηση, είναι μόνο λόγια. Άλλωστε, κύριε Υπουργέ, για να εξηγηθούμε σήμερα, όπως καταγράφεται και σε έκθεση του Υπουργείου Εργασίας –δική σας έκθεση- η απασχόληση στην Ελλάδα μειώθηκε από το 55,6 στο 55,3. Και καταθέτω ενδεικτικά και τον πίνακα για να τον μελετήσετε, κύριε Υπουργέ.
      (Στο σημείο αυτό ο Βουλευτής κ. Γεράσιμος Γιακουμάτος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και ερωτώ, λοιπόν, κύριε Υπουργέ: Όταν η απασχόληση μειώνεται από το 55,6 στο 55,3 πώς ελαττώνεται η ανεργία; Τι δημιουργική λογιστική είναι αυτή; Αυξάνεται, λοιπόν, η ανεργία. Είναι απλό. Όταν μειώνεται η απασχόληση έχουμε αύξηση της ανεργίας. Γιατί, λοιπόν, επαίρεσθε, γιατί διαχέετε εντέχνως, εικονικά ότι έχουμε μείωση της ανεργίας, ενώ έχουμε αύξηση; Μιλάνε μόνοι τους οι αριθμοί και μπορεί να το δει κανείς και στον πίνακα που έχω καταθέσει.
      Όμως, τα δεινά της κοινωνικής ασφάλισης και του ασφαλιστικού δεν είναι μόνο αυτά που είπα. Μία μεγάλη πληγή είναι η κινητή και ακίνητη περιουσία των ταμείων. Μέσα από τον κοινωνικό προϋπολογισμό βλέπει κανείς την οδυνηρή πραγματικότητα για τους ασφαλισμένους, αφού αποκρύπτονται οι χρηματιστηριακές απώλειες των ταμείων. Ιδρώνουμε κάθε φορά να πάρουμε τις απώλειες του χρηματιστηρίου. Κι έχουμε να κάνουμε με τον κοινωνικό προϋπολογισμό του 2000 που είναι απολογιστικός του 2001. Διότι αυτό είναι και το τραγικό στην Ελλάδα. Συζητάμε κοινωνικό προϋπολογισμό το τέλος του 2000 και είναι ο κοινωνικός προϋπολογισμός του 2001. Πότε επιτέλους θα μπορέσουμε κάποτε να συνεννοηθούμε εδώ, κύριε Υπουργέ; Αντί να συζητάμε τον κοινωνικό προϋπολογισμό του 2003 σήμερα, συζητάμε του 2001. Αυτά μόνο στην Ελλάδα συμβαίνουν!
      Τα στοιχεία όμως του πίνακα με τις αγοραπωλησίες που έκαναν μέσα στο 2001 τα ταμεία είναι αποκαλυπτικά. Θα σας καταθέσω, κύριε Υπουργέ, έναν πίνακα με τις αγοραπωλησίες των μετοχών στο μετοχικό χαρτοφυλάκιο των ταμείων στα έτη 2000 και 2001, γιατί αυτά έχουμε στη διάθεσή μας.
      (Στο σημείο αυτό ο Βουλευτής κ. Γεράσιμος Γιακουμάτος καταθέτει για τα Πρακτικά τον προαναφερθέντα πίνακα με τις αγοραπωλησίες των μετοχών των ταμείων, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και τι βλέπει κανείς σ’ αυτόν: Καίτοι το χρηματιστήριο πέφτει και το ξέρατε καλά, τα ταμεία αντιστρόφως ανάλογα αγόραζαν μαζικά μετοχές. Βλέπουμε 400% αύξηση μετοχών, ένα εκατομμύριο μετοχές για την «PETROLA» και άλλες αγορές μετοχών που θα ήθελα, κύριε Υπουργέ, να σας επισημάνω τον κίνδυνο που φαίνεται ότι φίλα προσκείμενες επιχειρήσεις εισηγμένες στο χρηματιστήριο τροφοδοτούνται, υποστηρίζονται και στηρίζονται από τα ασφαλιστικά ταμεία! Και τα λέει ο πίνακας όταν έχει αύξηση μέχρι 433% σε μία εταιρεία από τον ένα χρόνο στον άλλο.
      Αυτές οι ζημιές, βέβαια, είναι ακόμη μεγαλύτερες σήμερα, γιατί το 2001 στις 31 Δεκεμβρίου ο δείκτης ήταν στις 2.600 μονάδες και σήμερα είναι στις 1.800 και σεις αγοράζετε ακόμη. Είχαμε χάσει 1 τρισεκατομμύριο δραχμές, τώρα υπολογίζεται με 35% πτώση του δείκτη να έχουμε άλλα 380 δισεκατομμύρια περίπου απώλεια από τα ασφαλιστικά ταμεία. Και βέβαια, τα 906 εκατομμύρια ευρώ ή τα 350 δισεκατομμύρια περίπου είναι η παρηγοριά για τα λεφτά των ασφαλισμένων και των συνταξιούχων που έγιναν καπνός μέσα στα τελευταία δυόμισι χρόνια και δεν υπάρχει καμία δικαιολογία που να εξηγεί σ’ αυτούς τους ανθρώπους ότι ο μόχθος και οι εισφορές μιας ζωής τοποθετούνται στο χρηματιστήριο για να ενισχύουν φίλα προσκείμενες επιχειρήσεις. 
      Πρέπει να ξέρετε κάποτε, κύριε Υπουργέ –λυπάμαι πάρα πολύ, δεν είναι προσωπική επίρριψη ευθύνης, αλλά έχετε την πολιτική ευθύνη- ότι το ενάμισι  εκατομμύριο αυτών των φουκαράδων που καταστράφηκαν στο χρηματιστήριο με το ανέβασμα και αμέσως μετά τις εθνικές εκλογές το πέσιμο του δείκτη –ενώ στις δημοτικές εκλογές αγοράζατε ακόμα μετοχές- θα χρήζει νομικής επεξεργασίας και κάποτε θα λογοδοτήσουν όλοι αυτοί για τα δισεκατομμύρια, τρισεκατομμύρια που θυσιάστηκαν στο βωμό της ρουλέτας, όπως εσείς καταντήσατε το χρηματιστήριο.
      Όμως δεν είναι μόνο η κοινωνική ασφάλιση. Ακόμα-ακόμα και το κοινωνικό κράτος θα αποδομείται. Από τους πρώτους που έγινε ο περιορισμός είναι τα άτομα με ειδικές ανάγκες όπου από τα 14,86 εκατομμύρια ευρώ περικόπτεται ποσό της τάξεως των 4,4 εκατομμύρια ευρώ. Είναι μία Κυβέρνηση της σπατάλης και της κακοδιαχείρισης, που απλόχερα τοποθετεί στο χρηματιστήριο και επιδεικνύει προκλητική αναλγησία απέναντι σε ανθρώπους που χρειάζονται ιδιαίτερη φροντίδα, σε ανθρώπους που περισσότερο από κάθε άλλον έχουν νιώσει τον εμπαιγμό, όταν στις συγκεντρώσεις τους που πηγαίνουμε όλοι τους προσφωνούμε «άτομα με ειδικές ικανότητες». Για ποιες ειδικές ικανότητες μιλάμε, όταν περικόπτονται συνεχώς χρήματα και συρρικνώνεται το κράτος πρόνοιας; 
      Για τα δημόσια νοσοκομεία θα μιλήσουν οι κύριοι συνάδελφοι. Και εδώ έχουμε περικοπές κατά 3 εκατομμύρια ευρώ.
      Ακόμα και στο AIDS έχουμε περικοπές. Αντί να αυξήσετε τις επιχορηγήσεις, τις ελαττώνετε βάσει του κοινωνικού προϋπολογισμού με κίνδυνο και τα φάρμακα ακόμα να χρειασθεί σε λίγο να τα αγοράζουν οι ίδιοι –πολύ το φοβάμαι- έτσι που συρρικνώνεται το κράτος πρόνοιας.
      ΕΚΑΒ: Καθημερινά γινόμαστε δέκτες παραπόνων και καταγγελιών. Πεθαίνει αβοήθητος στο δρόμο ο ελληνικός λαός, ο Έλληνας πολίτης. Και στο ΕΚΑΒ ακόμα από τα 6 εκατομμύρια που αρχικά προβλέπονταν δίνονται 1,8 εκατομμύρια ευρώ λιγότερα, όταν δεν επαρκούν τα μέσα μεταφοράς.
      Ακόμα βάζετε χέρι –δεν αφήσατε ούτε ζωντανούς ούτε πεθαμένους- και στους βρεφονηπιακούς σταθμούς. Οι μειώσεις στις δαπάνες για την προστασία της μητρότητας σε συνδυασμό με τις περικοπές χρημάτων στη λειτουργία των βρεφονηπιακών σταθμών της Αθήνας οξύνουν ακόμα περισσότερο το πρόβλημα και διαψεύδουν τους πρόσφατους ισχυρισμούς του Πρωθυπουργού για κυβερνητικό τάχα ενδιαφέρον στην αντιμετώπιση του μεγάλου δημογραφικού προβλήματος. Η χώρα μας αντιμετωπίζει ένα μεγάλο εθνικό πρόβλημα και εσείς κόβετε χρήματα και για τη μητρότητα και για τους βρεφονηπιακούς σταθμούς.
      Το μεγαλείο, κύριε Υπουργέ, του κράτους πρόνοιας του κ. Σημίτη είναι ότι με ακάλυπτες επιταγές ασκείτε κοινωνική πολιτική. Εκεί φτάσατε τον κρατικό προϋπολογισμό, γεγονός που είναι αυταπόδεικτο. 
      Το Υπουργείο Εργασίας έδωσε, ναι ή όχι, ακάλυπτη επιταγή στο Δήμο της Δράμας, στο Δήμαρχο κ. Τσίμα για πρόγραμμα κοινωνικής βοήθειας και για παιδικούς σταθμούς; Αυτή η επιταγή μέχρι τώρα δεν πληρώθηκε και έγινε μάχη να μη σφραγισθεί. Εν πάση περιπτώσει, δεν ξέρω αν σήμερα που μιλάμε, λόγω της επερώτησης, έχει καλυφθεί. Μα, το Υπουργείο Εργασίας έδωσε ακάλυπτη επιταγή 40 εκατομμυρίων; Η κοινωνική πολιτική γίνεται με ακάλυπτες επιταγές. Αυτοί είσθε. Αυτή είναι η ευαισθησία σας όσον αφορά τα άτομα με ειδικές ανάγκες. Αυτή είναι η ευαισθησία σας στο κοινωνικό κράτος. 
      Και στη μητρότητα ακόμα δίνετε κατά 2,29 εκατομμύρια ευρώ λιγότερα από τα 7 εκατομμύρια που προβλέπονταν στον κοινωνικό προϋπολογισμό. Δεν φθάνει μόνο ο περιορισμός του επιδόματος μητρότητας, αλλά έρχεται το ΙΚΑ με εγκύκλιο να μειώσει σημαντικά τα επιδόματα ασθενείας, όπως επίδομα τοκετού, επίδομα εργατικού ατυχήματος, επίδομα επαγγελματικής ασθενείας. Πώς; Όταν καταργεί τον υπολογισμό των ημερομισθίων και αφαιρεί τα δώρα των εορτών. Τα δώρα Χριστουγέννων και Πάσχα δεν συνυπολογίζονται. Άρα, έχουμε ελάττωση αυτών των επιδομάτων. 
      Αποτελεί, κύριε Υπουργέ, κοινή πεποίθηση ότι το μεγαλύτερο κοινωνικό πρόβλημα στη χώρα αυτή βρίσκεται στη συνεχή επέκταση της φτώχειας. Η πιο μεγάλη απειλή εντοπίζεται στην κοινωνία των 2/3 που έχετε φτιάξει. Η σκληρή πραγματικότητα, παρά τις εικονικές λογιστικές σας, παρά τις παραμυθένιες κυβερνητικές προπαγάνδες σας, είναι απτή στον κάθε πολίτη. Οι εργαζόμενοι, οι συνταξιούχοι, οι μικρομεσαίοι και οι ευπαθείς κοινωνικές ομάδες οδηγούνται με μαθηματική ακρίβεια σε εξόντωση και σε εξαθλίωση.
      Όμως, η καλύτερη απάντηση σ’ αυτήν την κοινωνική αναλγησία της Κυβέρνησης του ΠΑΣΟΚ και, ειδικά, του κ. Σημίτη, δόθηκε. Δεν ξέρω αν πήρατε το μήνυμα. Εμείς το πήραμε. Πήρατε το μήνυμα στις φτωχογειτονιές ή στις εργατουπόλεις; Δεν θα μιλήσω για τις αγροτικές περιοχές, γιατί αυτό είναι δουλειά άλλων.
      Κύριε Υπουργέ, στις εργατουπόλεις στο Αιγάλεω, στο Περιστέρι, στη Νέα Φιλαδέλφεια, στη Μεταμόρφωση, στους Αγίους Αναργύρους, μέσω των εκλογών εισπράξατε αυτό που θα εισπράξετε και στις επόμενες –όποτε γίνουν- βουλευτικές εκλογές. Ο λαός λέει: Φτάνει πια! Κουράστηκα από την οικονομική, από την εικονική, από τη δημιουργική πραγματικότητα που δεν ανταποκρίνεται σήμερα στο μέσο όρο ζωής του Έλληνα πολίτη! Φτάνει πια! 
      Η χώρα χρειάζεται μία υπεύθυνη και σοβαρή κυβέρνηση, με κοινωνική ευαισθησία που θα διαφυλάξει ως «κόρην οφθαλμού» το κοινωνικό κράτος και θα μικρύνει τις ανισότητες, για να μπορεί ο πολίτης, εν πάση περιπτώσει, να ζει μέσα από το εισόδημά του και να μη δυστυχεί.
      Εν πάση περιπτώσει, κύριε Υπουργέ, θα μας δώσετε κάποια απάντηση επιτέλους γι’ αυτές τις εκατόν πενήντα δύο χιλιάδες σύνταξη; Μπαίνουμε στις επόμενες εκλογές και πρέπει να ξέρετε ένα πράγμα: Τάξατε, υποσχεθήκατε, δεσμευτήκατε, παραπλανήσατε τους ηλικιωμένους και ενάμισι εκατομμύριο συνταξιούχοι…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, τελειώνω. Αρρώστησε και ο Κοινοβουλευτικός μας Εκπρόσωπος –έπαθε κολικό- και θα ήθελα να μιλήσω λίγο παραπάνω.
      ΠΡΟΕΔΡΕΥΩΝ (Κωνσταντίνος Γείτονας): Θα πρέπει να σας πω ότι σας βλέπω πολύ ζωηρό σήμερα.
      ΓΕΡΑΣΙΜΟΣ ΓΙΑΚΟΥΜΑΤΟΣ: Τι να κάνουμε, κύριε Πρόεδρε, είμαστε στην ίδια περιφέρεια, αλλά δεν είμαστε στο ίδιο κόμμα.
      ΠΡΟΕΔΡΕΥΩΝ (Κωνσταντίνος Γείτονας): Μη χάνετε το χιούμορ σας. Οι χθεσινές «ευλογίες» που πήρατε στα Βριλήσσια, θα σας βοηθήσουν…
      ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, τι να κάνουμε; Είναι η σκληρή πραγματικότητα. Πρέπει να προσγειωθείτε κάποτε.
      Κύριε Υπουργέ, τελειώνοντας θα ήθελα να σας πω ότι πρέπει να καταλάβετε και να μας δώσετε μία πειστική απάντηση. Δεν θα πάτε σ’ αυτές τις εκλογές, χωρίς να λογοδοτήσετε για τις εκατόν πενήντα δύο χιλιάδες σύνταξη που τάξατε προεκλογικά. 
      Υφαρπάξατε την ψήφο των ηλικιωμένων, των συνταξιούχων και, σήμερα, έρχεστε και μας λέτε για το ΕΚΑΣ, όταν μόνο 5% εισπράττουν τις  εκατόν πενήντα δύο χιλιάδες με το ΕΚΑΣ. Οι επτακόσιες χιλιάδες χαμηλοσυνταξιούχοι σήμερα είναι στις συντάξεις των εκατό χιλιάδων, των ενενήντα πέντε χιλιάδων, των εκατόν δέκα χιλιάδων.
      Κάνατε μία κοινωνία αγγελικά πλασμένη! Κάνατε μία κοινωνία του νυχτοκάματου με έντεκα εκατομμύρια το βράδυ η Βίσση και μία κοινωνία των εκατόν δέκα χιλιάδων μηνιαίως. Να χαίρεστε αυτήν την κοινωνία που είναι σάρκα και οστά σας, ομοίωμα του ΠΑΣΟΚ!
      Να είστε καλά!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Ρεγκούζας έχει το λόγο.
      ΑΔΑΜ ΡΕΓΚΟΥΖΑΣ: Κύριε Πρόεδρε, κυρίες και κύριοι συνάδελφοι, είναι καθαρό πως η Κυβέρνηση Σημίτη καταβάλλει φιλότιμες προσπάθειες να φτιάξει την εικόνα της πολιτικής της, αλλά αποτυγχάνει στην ουσία αυτής. 
      Είναι καθαρό ότι καθημερινή προσπάθεια της Κυβέρνησης είναι να προβάλει προς την ελληνική κοινωνία την εικονική πραγματικότητα και να αποκρύψει τις παρενέργειες της πολιτικής που η ίδια δημιούργησε. Είναι δέσμια μίας αποτυχημένης οικονομικής πολιτικής που ακολουθεί τα τελευταία χρόνια και, βέβαια, της εκτεταμένης αδιαφάνειας και διαφθοράς που μαστίζει το δημόσιο βίο.
      Προς αυτήν την κατεύθυνση, δεν έμεινε άθικτη και η κοινωνική ασφάλιση. Η διαφθορά υπάρχει ακόμα και στη διαχείριση των κοινοτικών πόρων, ακόμα και στα προγράμματα επανεκπαίδευσης και επανένταξης εργαζομένων. Καθημερινά, βλέπουμε στον Τύπο από τη μία πλευρά φαινόμενα κακοδιαχείρισης και από την άλλη πλευρά μία Κυβέρνηση με ανάλγητο τρόπο –θα έλεγε κανείς- να προβαίνει σε περικοπές δαπανών προς την κοινωνική ασφάλιση και την κοινωνική πολιτική. 
      Παράλληλα, όπου παρατηρούμε αυξημένα κονδύλια κοινωνικών δαπανών, διαπιστώνουμε ότι αυτά ποσοστιαία μπορεί να δημιουργούν μία εικόνα πολιτικής ευεξίας, αλλά στην πραγματικότητα καλύπτουν δεδουλευμένες δαπάνες των προηγουμένων ετών.
      Είναι χαρακτηριστικό το παράδειγμα των οφειλών της Κυβέρνησης προς τα νοσοκομεία, ύστερα μάλιστα από την τελευταία ρύθμιση που έγινε. Σύμφωνα πάντα με πληροφορίες, το συσσωρευμένο πλέον έλλειμμα των νοσοκομείων –οι υποχρεώσεις τους δηλαδή- ξεπερνά αυτήν τη στιγμή περίπου τα διακόσια δισεκατομμύρια δραχμές. Δεν χρησιμοποιώ το νέο νόμισμα, για να καταλαβαινόμαστε.
      Επίσης, είναι καθαρό ότι η Κυβέρνηση κωφεύει στις κραυγές αγωνίας φορέων και, κυρίως, σφυρίζει αδιάφορα μπροστά στην ενίσχυση του ασφαλιστικού συστήματος και πολλές φορές σε ανθρώπους ή φορείς που έχουν πράγματι ανάγκη, όπως είναι τα άτομα με ειδικές ανάγκες. 
      Από την άλλη μεριά βεβαίως η Κυβέρνηση χρησιμοποιεί το ασφαλιστικό σύστημα με τους λογαριασμούς λάστιχο, όπως έχει ειπωθεί, με τη λεγόμενη λευκή τρύπα. Αναπροσαρμόζει αυτόν το λογαριασμό, ώστε από τα υποτιθέμενα πλεονάσματα του ασφαλιστικού συστήματος να δημιουργήσει τεχνητά πλεονάσματα στον προϋπολογισμό, πρώτον, για να βρεθεί εντάξει απέναντι στις υποχρεώσεις της στο Σύμφωνο Σταθερότητας της Ευρωπαϊκής Ένωσης, κυρίως όμως για να δημιουργήσει, όπως είπα και πριν, την πολιτική ευεξία στους πολίτες ότι δήθεν οι προϋπολογισμοί είναι πλεονασματικοί και όχι ελλειμματικοί. 
      Δεν έφταναν όμως όλα αυτά, αλλά ήρθε και η EUROSTAT και αποκάλυψε τα τεχνάσματα της λεγόμενης δημιουργικής λογιστικής και τις αλχημείες. Από την άλλη πλευρά είχαμε μία Κυβέρνηση –το βλέπουμε καθημερινά και εδώ στο Κοινοβούλιο- που αντί να βγει προς τους Έλληνες πολίτες να ζητήσει συγγνώμη γι’ αυτές τις αλχημείες, με έναν ιδιαίτερα, αν θέλετε, ιδιότυπο κομπασμό, κατηγόρησε την Αξιωματική Αντιπολίτευση για λογιστική τάχα αντιπολίτευση, λες και οι αριθμοί δεν εκπέμπουν πολιτικές, λες και η ενασχόληση και η διάψευση των αριθμών που επικαλείται η Κυβέρνηση είναι έργο μόνο της Κυβέρνησης και όχι της Αντιπολίτευσης.
      Η Κυβέρνηση λοιπόν με λογιστικές αλχημείες προσπαθεί να ξεπεράσει το σκόπελο και βέβαια οι αριθμητικές αλχημείες δεν μπορούν να συμβιβαστούν με ακριβοπληρωμένους ταχυδακτυλουργούς. Γιατί περί αυτού πρόκειται. Η Κυβέρνηση έχει μετατρέψει εαυτόν σε ταχυδακτυλουργό αριθμών, παραποιώντας την πραγματικότητα, προσπαθώντας να δείξει κοινωνική ευαισθησία, προσπαθώντας να εξαπατήσει, κατ΄ εξακολούθηση μάλιστα, τους Έλληνες πολίτες, δημιουργώντας ένα πλαίσιο ευφορίας στην ελληνική κοινωνία και δημιουργώντας ταυτόχρονα μια διάθεση πολιτικής και κοινωνικής ευαισθησίας.
      Αυτήν την προσπάθεια της κοινωνικής ευαισθησίας τη βλέπουμε καθημερινά, όχι μόνο όταν συζητάμε νομοσχέδια οικονομικού ή κοινωνικού περιεχομένου. Τη βλέπουμε καθημερινά, ακόμη και στις τηλεοπτικές εκπομπές, όπου γίνεται μια ιδιαίτερα μεγάλη προσπάθεια για να ξεφύγει η Κυβέρνηση από το σκόπελο που έχει μπλέξει, να απομακρυνθεί από τους κοινωνικούς δείκτες, όπως είναι η ανεργία, όπως είναι το ποσοστό των πολιτών που ζουν πάνω από το όριο της φτώχειας. Η ανεργία που μαστίζει κυρίως τους νέους ανθρώπους φτάνει και ξεπερνά το 26% σε ορισμένες περιπτώσεις, παρά τις φιλότιμες προσπάθειες του γραμματέα της Στατιστικής Υπηρεσίας, κάθε φορά, είτε να επιλέξει τέτοια δείγματα που να διαμορφώνουν μικρούς δείκτες είτε να αποκρύψει πολλές φορές την πραγματικότητα που όμως οι αριθμοί αποκαλύπτουν. 
      Είναι καθαρό ότι η Κυβέρνηση αδυνατεί να διαμορφώσει μια συγκεκριμένη πολιτική στρατηγική, που να δημιουργεί διέξοδο από τα σημερινά αδιέξοδα, αλλά κυρίως να δώσει ουσία και περιεχόμενο στην κοινωνική της πολιτική. Απλά παραμένει σ΄ αυτό που είπα στην αρχή, στο να διαμορφώνει και να ωραιοποιεί πολλές φορές την εικόνα της, αδιαφορώντας για την ουσία της πολιτικής, ή μάλλον ανίκανη να ανταπεξέλθει στις συνθήκες και τις απαιτήσεις των καιρών, που απαιτεί η σημερινή οικονομική, κοινωνική και πολιτική συγκυρία. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Παπανικολάου έχει το λόγο.
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, το έργο «Μυστικά και ψέματα» παίζεται και στην πολιτική μας σκηνή με πρωταγωνιστή τον κ. Σημίτη και αναφορά στην πορεία της οικονομίας. Με τη μέθοδο της δημιουργικής λογιστικής έγιναν θαύματα τα τελευταία χρόνια. Εμείς και ο Πρόεδρός μας κ. Κώστας Καραμανλής το είχαμε επισημάνει, αλλά η Συμπολίτευση το χαρακτήρισε και αυτό ως κινδυνολογία, πληγώνοντας έτσι την αξιοπιστία της μέσα και έξω από τη Βουλή.
      Δυστυχώς για την Κυβέρνηση, τις λογιστικές λαθροχειρίες της τις κατέδειξε η Στατιστική Υπηρεσία της Ευρωπαϊκής Ένωσης. Ήταν λανθασμένη η εκτίμηση της ελληνικής Κυβέρνησης ότι το δημόσιο χρέος ήταν 99,6% του ΑΕΠ, ενώ η Στατιστική Υπηρεσία της Ευρωπαϊκής Ένωσης έδειξε ότι ήταν 107,3%. Με τον ίδιο τρόπο έρχεται να ισχυριστεί η Συμπολίτευση ότι έχει πλεόνασμα κοινωνισμού, τη στιγμή που ο Πρωθυπουργός σκορπάει εξαγγελίες δεκάδες τρισεκατομμυρίων για το κοινωνικό κράτος μέχρι το 2004, ενώ είναι γνωστό ότι έκαναν δυόμισι εκατομμύρια Ελλήνων να είναι πρωταθλητές της φτώχειας, ανάμεσα στους δεκαπέντε της Ευρωπαϊκής Ένωσης.
      Τούτο επιβεβαιώνεται και από την εφημερίδα του συγκροτήματος στις 26/9, που τονίζει με στοιχεία της Ευρωπαϊκής Στατιστικής Υπηρεσίας ότι στην Ελλάδα σήμερα έχουμε τους περισσότερους φτωχούς -είναι 2,5 εκατομμύρια- και τις λιγότερες κοινωνικές δαπάνες σε σύγκριση με τα άλλα κράτη της Ευρωπαϊκής Ενώσεως. Εάν λάβουμε υπόψη μας τις υπάρχουσες κοινωνικές υποδομές στα άλλα κράτη της Ευρωπαϊκής Ενώσεως, τότε η ψαλίδα του κοινωνισμού ανοίγει περισσότερο εις βάρος μας. Το 36% των συνταξιούχων μας ζει με χρήματα, που αντιστοιχούν στο 60% του μέσου Έλληνα και θα ήταν καλύτερο να μη γίνει σύγκριση με τους Ευρωπαίους. Για τη σύγκλιση θα χρειαστούν πολλές δεκαετίες με τους ρυθμούς ΠΑΣΟΚ.
      Εμείς από το 1998 σας έχουμε καταθέσει πρόταση για το ελάχιστο εγγυημένο εισόδημα. Θα την καταθέσουμε και πάλι, γιατί το έλλειμμα του κοινωνισμού, που έχετε δημιουργήσει, είναι μεγάλο με απρόβλεπτες συνέπειες για την κοινωνική συνοχή.
      Θεωρώ χρέος μου να εξάρω την προσπάθεια και τη βοήθεια της Ορθόδοξης Εκκλησίας αναφορικά με το θέμα της κοινωνικής πολιτικής. Διαφορετικά νομίζω, κύριε Πρόεδρε, πως θα είχαμε στην παρούσα φάση κοινωνικές εκρήξεις. 
      Αν λάβουμε υπόψη μας ότι η χώρα έχει υπογράψει το άρθρο 13 του Ευρωπαϊκού Κοινωνικού Χάρτη, που μας υποχρεώνει να συντρέχουμε τους οικονομικά ασθενείς με το ελάχιστο εγγυημένο εισόδημα, τότε η Κυβέρνηση Σημίτη είναι εκτεθειμένη απέναντι στον ελληνικό λαό και η πολιτική της είναι ανάλγητη. Έρχεται, όμως, το Υπουργείο Οικονομικών πρόσφατα με συγκεκριμένες αποφάσεις να περικόψει κονδύλια από ευαίσθητες κοινωνικά ομάδες, που έχουν ανάγκη τη μέριμνα και τη φροντίδα μας. 
      Ψηφίσατε το ν.2646/1998 και συστήσατε με το βαρύγδουπο τίτλο το Εθνικό Συμβούλιο Κοινωνικής Φροντίδας. Κατά την πάγιά σας τακτική μοιράσετε το εμπόριο της χαμένης ελπίδας σε ευπαθείς κοινωνικές ομάδες, όπως τα ηλικιωμένα άτομα, τα άτομα με ειδικές ανάγκες, την οικογένεια, το παιδί και τη μητρότητα. Μιλάτε για επιτροπές, για ειδικά ερευνητικά προγράμματα, για διάλογο, αποτελεσματικότητα και πιστοποίηση της κοινωνικής προσφοράς. Όλα αυτά τα ψεύτικα τα λόγια τα μεγάλα τα ξεχάσατε τόσο γρήγορα και αντί να μειώσετε το έλλειμμα του κοινωνισμού, περικόπτετε αντίστοιχες δαπάνες του προϋπολογισμού. 
      Τουλάχιστον λεκτικώς φαίνεσθε ότι αναγνωρίζετε το δημογραφικό ως το νούμερο ένα εθνικό θέμα, αφού ο δείκτης γονιμότητας είναι 0,9% και δίκαια έχει χαρακτηριστεί από τους ειδικούς ως απασφαλισμένη χειροβομβίδα. Γιατί κόβετε 2,5 εκατομμύρια ευρώ από τα 7 εκατομμύρια ευρώ, που προεβλέποντο για την προστασία της μητρότητος; Γιατί μειώνετε τα ποσά, που αφορούν την ήδη προβληματική λειτουργία των βρεφονηπιακών σταθμών; Γιατί το ΙΚΑ περιορίζει αισθητά το πενιχρό εισόδημα τοκετού; Αυτό είναι αναλγησία απέναντι στους αιμοδότες της ζωής, τους πολυτέκνους με αποκορύφωμα τη φορολογική αδικία. Δηλαδή ένας πολύτεκνος με πέντε ή έξι παιδιά πληρώνει όση εφορία πληρώνει ένας εργένης. Αυτά μόνο επί ΠΑΣΟΚ μπορούσαν να γίνουν, εκτός και αν έχετε αποφασίσει να αντιμετωπίσετε το δημογραφικό με υιοθεσίες παιδιών από την Αλβανία. Ακούστηκε και αυτό μέσα στην Αίθουσα αυτή από τον κύριο Πρωθυπουργό. Ούτε ένα σποτ δεν έχουμε δει στην κρατική τηλεόραση για τους πολύτεκνους και την απόκτηση πολυτεκνικής συνειδήσεως από τους Έλληνες, πράγμα που είναι ζητούμενο στις ημέρες μας. Απεναντίας μας βομβαρδίζετε με τα σποτ του Χασάν από το πρωί μέχρι το βράδυ.
      Εμείς πάντα με προτάσεις νόμων σας προτρέπουμε να ευαισθητοποιηθείτε και να αγκαλιάσετε τους πολυτέκνους, αλλά εσείς περί άλλων μεριμνάτε. Επιτέλους, ενεργοποιείστε το πόρισμα της Διακομματικής Επιτροπής της Βουλής του 1993 για το δημογραφικό πρόβλημα, που το έχετε καταχωνιάσει σε κάποια συρτάρια.
      Ξέρετε ποιο είναι το άκρον άωτον της αντικοινωνικής σας πολιτικής; Αυτό εξαντλείται στη μείωση των δαπανών για το ΕΚΑΒ κόβοντας 2 εκατομμύρια ευρώ από τα 6 εκατομμύρια, που είχαν αρχικώς προβλεφθεί. Είναι γνωστά όμως τα προβλήματα και οι ελλείψεις του ΕΚΑΒ, αφού καθημερινώς τα Μέσα Μαζικής Ενημέρωσης δίνουν εικόνες και περιγραφές, που δεν τιμούν κανένα μας.
      Αξίζει να αναφερθώ σε ένα γεγονός, που δεν θα ήθελα να το σχολιάσω. Κυβερνητικός Βουλευτής προ μηνών τηλεφώνησε σε παρουσιαστή της ιδιωτικής τηλεόρασης και τον παρακαλούσε να παρέμβει για τη διακομιδή ασθενούς. Και μόνο αυτό το γεγονός αποτυπώνει το δράμα, που υπάρχει και βιώνουμε όλοι μας καθημερινώς. Επιχειρείτε τόσο επιπόλαια περιστολή δαπανών στο ΕΚΑΒ τη στιγμή που ασθενείς μας χάνονται στο δρόμο. Είναι επίσης γνωστό και πρόκληση συγχρόνως το σπάταλο κράτος να δίνει δεκάδες δισεκατομμύρια σε δύο ποδοσφαιρικές ομάδες. Είναι ντροπή!
      Κλείνω με την τελευταία γραμμή του ορισμού της τραγωδίας, που έχετε δημιουργήσει στο χώρο του κοινωνικού κράτους. Είναι ανάγκη για μία ανθρωποκεντρική πολιτική στον ευαίσθητο χώρο της υγείας, την οποία έχει η Νέα Δημοκρατία «περαίνουσα την των τοιούτων παθημάτων κάθαρσιν», που συσσώρευσε η πολιτική σας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κωνσταντόπουλος έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, επερωτάται η Κυβέρνηση σήμερα από τη Νέα Δημοκρατία για την κατάσταση στην οποία έχει οδηγήσει το κοινωνικό κράτος. Σε μια Ευρωπαϊκη Ένωση που κάνει ό,τι είναι δυνατό τα τελευταία χρόνια στην κατεύθυνση της αναθεώρησης των συστημάτων της κοινωνικής ασφάλισης, σε μια Ευρώπη που προβληματίζεται και οραματίζεται τη λεγόμενη κοινωνική σύγκλιση όπου τα προγράμματα κοινωνικής ασφάλισης θα εναρμονιστούν, εσείς εδώ, κύριε Υπουργέ, προχωρείτε σε περικοπές δαπανών στο χώρο της κοινωνικής ασφάλισης και του ευρύτερου κοινωνικού κράτους.
      Αλήθεια γνωρίζετε τη σύσταση του συμβουλίου της Ευρωπαϊκής Ένωσης από τις 24 Ιουνίου 1992 για το ελάχιστο εισόδημα. Εκείνη την εποχή τέσσερα κράτη του ευρωπαϊκού νότου, Ελλάδα, Ιταλία, Ισπανία και Πορτογαλία δεν είχαν προχωρήσει ακόμη στην εφαρμογή της σύστασης για το ελάχιστο εγγυημένο εισόδημα. 
      Το 1996 η Πορτογαλία προχώρησε και το θεσμοθέτησε. Ακολούθησαν και τα υπόλοιπα κράτη με τελευταία την Ιταλία. Εμείς ακόμη, κύριε Υπουργέ, περιμένουμε και ξέρετε πολύ καλά ότι σε κοινοτικό επίπεδο αυτή η σύσταση είναι ο κυριότερος μηχανισμός για την εφαρμογή των άρθρων 10 και 15 του κοινοτικού χάρτη, που θα εξασφαλίσει επαρκείς πόρους συντήρησης σε όσα άτομα δεν έχουν ατομικούς και οικογενειακούς πόρους συντήρησης. Γνωρίζετε πολύ καλά ότι και από το χώρο το δικό σας έχουν γίνει προτάσεις νόμων για την εξασφάλιση του ελάχιστου εισοδήματος, οι οποίες όμως προφανώς έμειναν σε κάποια συρτάρια. Και γνωρίζετε πολύ καλά όταν μιλάμε για τη σύσταση για το ελάχιστο εισόδημα γίνεται υπαγωγή των συστημάτων κοινωνικής ασφάλισης και πρόνοιας στο πεδίο εφαρμογής αυτής της σύστασης. Αυτό είναι νομικά κατοχυρωμένο και το γνωρίζετε πάρα πολύ καλά. Παρ΄ όλα αυτά συνεχίζετε να σφυρίζετε αδιάφορα για ένα θέμα που αφορά ένα μεγάλο κομμάτι της ελληνικής κοινωνίας, ένα κομμάτι ανθρώπων οι οποίοι έχουν δικαίωμα στην αξιοπρέπεια έχουν δικαίωμα στην αξιοπρεπή διαβίωση. 
      Προχωρώντας σε περικοπή των κοινωνικών δαπανών, όταν ρωτούσα πριν από λίγο καιρό τον Υπουργό Υγείας, στις 25/7/2002 να μου πει τι γίνεται με το ΕΚΑΒ στο Νομό Πιερίας, για τις μεγάλες ελλείψεις που υπάρχουν, μου απαντούσε ότι πολύ  σύντομα θα προσληφθούν, με βάση το νέο προϋπολογισμό, δεκατρείς νέοι υπάλληλοι και θα έχουμε ΕΚΑΒ όχι μόνο στην Κατερίνη αλλά και στο Λιτόχωρο και στο Αιγίνιο, στη βόρεια Πιερία. Σε άλλη ερώτησή μου για το τι θα γίνει με τις περιφερειακές ανισότητες, με τις μονάδες εντατικής θεραπείας και τις μεγάλες ελλείψεις σε νοσηλευτικό προσωπικό στις μονάδες εντατικής θεραπείας, μου απαντούσε ότι πολύ σύντομα θα προσληφθεί υψηλού επιπέδου νοσηλευτικό προσωπικό, το οποίο θα επανδρώσει τις μονάδες, μονάδες οι οποίες υπάρχουν και οι οποίες δεν λειτουργούν λόγω ελλείψεων στο νοσηλευτικό προσωπικό και γνωρίζετε πολύ καλά το υψηλό κόστος του νοσηλευτικού προσωπικού σ’ αυτές τις μονάδες.
      Σε άλλες ερωτήσεις για τους βρεφονηπιακούς σταθμούς, για τα προγράμματα κοινωνικής πρόνοιας, ίδιες απαντήσεις, ότι θα έχουμε αυξημένες χορηγήσεις στο 2002 οπότε οι ελλείψεις που υπάρχουν στα θέματα προστασίας της μητρότητας, στα θέματα των βρεφονηπιακών σταθμών θα λυθούν με βάση το νέο προϋπολογισμό, με βάση τις νέες αυξημένες κοινωνικές δαπάνες.
      Αλήθεια, θέλω μια υπεύθυνη απάντηση από εσάς σήμερα στο εξής ερώτημα: Με τα ποσά που δίνετε στην κοινωνική ασφάλιση, με τα ποσά του κοινωνικού προϋπολογισμού, θα καλύψετε τις ανάγκες μας σε προσωπικό ΕΚΑΒ ιδιαίτερα στην περιφέρεια και στο νομό μου; Θα καλύψετε τις δαπάνες που χρειάζονται για το νοσηλευτικό προσωπικό το οποίο χρειάζεται για να λειτουργήσουν επιτέλους οι μονάδες εντατικής θεραπείας, τις οποίες με κόπο και ιδρώτα έκανε το Υπουργείο Υγείας και η προηγούμενη πολιτική ηγεσία και οι οποίες επί χρόνια μένουν σφραγισμένες;
      Ακριβά μηχανήματα, τα οποία δεν μπορούν να λειτουργήσουν; Παιδιά τα οποία γεννιούνται πρόωρα, προβληματικά και δεν μπορούν να μεταφερθούν ή αργούν να μεταφερθούν στα μεγάλα αστικά κέντρα Αθηνών και Θεσσαλονίκης, δεν μπορούν να αντιμετωπιστούν στην ελληνική περιφέρεια και κάθε λεπτό καθυστέρησης σημαίνει τεράστιες βλάβες στον εγκέφαλό τους; Ποιος θα πληρώσει επιτέλους αυτό το τεράστιο κοινωνικό κόστος; Μπορείτε να μας δώσετε μία απάντηση αν η σύσταση για το ελάχιστο εγγυημένο εισόδημα εντός του 2003 θα υλοποιηθεί; Θα σταματήσουμε να είμαστε η τελευταία χώρα στην Ευρωπαϊκή Ένωση, χωρίς ένα νόμο για το ελάχιστο εγγυημένο εισόδημα; Εσείς, κύριε Υπουργέ, είστε πραγματικά υπερήφανος για την πρόταση νόμου –όχι τη δική μας που σύντομα θα έρθει- των δικών σας Βουλευτών που κατατέθηκε πριν από ενάμιση χρόνο; Θα προχωρήσει; Θα προχωρήσουμε στην υλοποίηση των αυτονόητων, αν και η κοινωνική σύγκλιση –εκτός αν το ζητούμενο για σας είναι μόνον η οικονομική και η νομισματική σύγκλιση- είναι μέσα στις προθέσεις αυτής της Κυβέρνησης; Επερωτάστε και ελπίζω ότι θα έχουμε απαντήσεις σε αυτά τα κρίσιμα ερωτήματά μας. Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Λέγκας έχει το λόγο.
      ΝΙΚΟΛΑΟΣ ΛΕΓΚΑΣ: Κύριε Πρόεδρε, τόσο η απόφαση του Υφυπουργού Οικονομικών που βάζει στο στόχαστρο τις περικοπές ευαίσθητων κοινωνικών και προνοιακών δαπανών, όσο και τα στοιχεία του κοινωνικού προϋπολογισμού του 2002, που σημειωτέον κατατέθηκε τώρα που τελειώνει η χρονιά, σκιαγραφούν το κοινωνικό πρόσωπο αυτής της Κυβέρνησης. Και βεβαίως διαπιστώνουν αυτό που καθημερινά καταγράφουν οι ευρωπαϊκές στατιστικές, αλλά και οι πολίτες, ότι έχουν δηλαδή χαθεί και τα τελευταία ψήγματα κοινωνικής ευαισθησίας από την Κυβέρνηση. 
      Δεν χρειάστηκε πολύς καιρός από την ημέρα που ο κ. Σημίτης εξήγγειλε το μεγαλόπνοο σχέδιο ενάντια στον κοινωνικό αποκλεισμό και την αύξηση κονδυλίων για την κοινωνική πολιτική, για να έρθει η απόφαση του Υφυπουργού Οικονομικών που κάνει λόγω για περικοπές δαπανών –προσέξτε πού- στη μεταφορά ατόμων με ειδικές ανάγκες, στην προστασία της μητρότητας, στη λειτουργία του ΕΚΑΒ, στην επιχορήγηση των νοσοκομείων, στη συμμετοχή του Δημοσίου στα ασφαλιστικά ταμεία, στη φοιτητική μέριμνα, στις λειτουργικές δαπάνες ιδρυμάτων πρόνοιας, στα μέτρα προστασίας κατά του AIDS.
      Δεν χρειάστηκε καν να στεγνώσει το μελάνι της υπογραφής των κυρίων Χριστοδουλάκη και Ρέππα, κάτω από το νέο νόμο για τη μεταρρύθμιση της κοινωνικής ασφάλισης, για να δούμε σήμερα το πόσο υποθετικές και άυλες ήταν οι παροχές που περιλήφθηκαν. Ενδεικτικά αναφέρουμε ότι η κοινωνική πρόνοια μειώνεται κατά 98 εκατομμύρια ευρώ, η επιχορήγηση ιδρυμάτων κατά 42 εκατομμύρια ευρώ, η δαπάνη κοινωνικής προστασίας ως ποσοστό του ΑΕΠ ανέρχεται στο 21,9% και με το ποσοστό αυτό είμαστε ουραγοί στην Ευρωπαϊκή Ένωση.
      Η Κυβέρνηση, λοιπόν, προχωρά στη μείωση των δαπανών του Εθνικού Κέντρου Άμεσης Βοήθειας, όταν προχθές κιόλας από την Πρέβεζα η τηλεοπτική εικόνα της μεταφοράς της άτυχης αιμορραγούσας με το αμάξι του συζύγου της συγκλόνιζε το πανελλήνιο, όταν οι εργαζόμενοι στο ΕΚΑΒ καταγγέλλουν ότι με τη σημερινή δύναμη του Κέντρου δεν μπορούν να καλύψουν ούτε τις μισές ανάγκες του πληθυσμού, όπως συγκεκριμένα αναφέρουν, όταν οι περιοχές της Αθήνας, του Πειραιά και της Κορίνθου καλύπτονται για τα επείγοντα περιστατικά από πενήντα πέντε ασθενοφόρα το πρωί, από πενήντα ασθενοφόρα το απόγευμα, από τριάντα τη νύχτα και από πέντε κινητές μονάδες, όταν υπάρχουν μόλις ογδόντα ασθενοφόρα ημερησίως για να καλύψουν τα διακόσια προγραμματισμένα ραντεβού, όταν, τέλος, κινδυνεύουμε να υποδεχθούμε το 2004 με ασθενοφόρα που έχουν γράψει στο κοντέρ τους από ένα έως ενάμισι εκατομμύριο χιλιόμετρα.
      Η Κυβέρνηση επίσης προχωρά στη μείωση των δαπανών για τον εξοπλισμό και τη λειτουργία των δημοσίων νοσοκομείων σε ποσοστό που αγγίζει το 30%. Η λογική του «πονάει πόδι, κόβει κεφάλι» σε όλο της το μεγαλείο. Αντί, λοιπόν, η Κυβέρνηση να προχωρήσει σε διαχειριστικούς ελέγχους στις δαπάνες των νοσοκομείων, αντί να ελέγξει τους περιβόητους και ακριβοπληρωμένους manager για τις εξωσυμβατικές προμήθειες, αντί να διευκρινίσει πόσα ΠΕΣΥ σήμερα διαθέτουν αυτοτελή οικονομικό προϋπολογισμό, αντί να αναρωτηθεί πώς έφθασαν τα χρέη των νοσοκομείων στα 700 εκατομμύρια ευρώ από την τελευταία μεταρρύθμιση του Υπουργού, αντί να ελεγχθεί ο αριθμός αύξησης των χρεών που προσεγγίζει τα 17,5 δισεκατομμύρια το μήνα, προτιμά να δηλώνει προκλητικά διά στόματος Υπουργού ότι βρισκόμαστε σε μία διαδικασία προσέγγισης της τελειότητας.
      Δυστυχώς βλέπουμε ότι οι έννοιες έχουν χάσει το περιεχόμενό τους, αλλά και ότι η Κυβέρνηση έχει «χάσει το χρώμα της», εμφανιζόμενη σήμερα με το πιο «χλωμό» κοινωνικό «πρόσωπο». 
      Κυρίες και κύριοι συνάδελφοι, θα μπορούσα σήμερα να ανατρέξω σε μία σειρά δηλώσεων και του κυρίου Πρωθυπουργού και των κυρίων Υπουργών της Κυβέρνησης, σχετικές με το κοινωνικό κράτος, τον κοινωνικό αποκλεισμό, την κοινωνική συνοχή. Θα μπορούσα να ανατρέξω σε προγραμματικές δηλώσεις και κείμενα ευαισθησίας για τη μητρότητα, για τα άτομα με ειδικές ανάγκες, για την καταπολέμηση της μάστιγας του AIDS, σε υποσχέσεις και συγκεκριμένες δράσεις, που ωστόσο παραμένουν ακόμα στα χαρτιά. 
      Η Κυβέρνηση επιτέλους οφείλει να ξεκαθαρίσει το απλό. Αν πιστεύει ότι οι κοινωνικές δαπάνες είναι  υπερβολικές, τότε ας κάνει έναν προϋπολογισμό στα μέτρα της λογικής της. Το να τις ψηφίζει πρώτα και στη συνέχεια να τις περικόπτει, --αν μη τι άλλο- αποτελεί φαρισαϊσμό.
      Κυρίες και κύριοι συνάδελφοι, ο χρόνος δεν μου επιτρέπει να αναφερθώ σε όλα τα ζητήματα που θίγει η επερώτησή μας, ωστόσο θα μου επιτρέψετε να αναφερθώ στις δράσεις και στην εξέλιξη του επιχειρησιακού προγράμματος του Γ΄ Κοινοτικού Πλαισίου Στήριξης, που αφορά στην υγεία και στην πρόνοια. Είναι ένα πρόγραμμα που έχει καθυστερήσει επικινδύνως. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω ένα λεπτό από τη δευτερολογία μου για να ολοκληρώσω. 
      Θα θέλαμε επιτέλους να πληροφορηθούμε τους πραγματικούς λόγους της καθυστέρησης. Είναι αδιανόητο να παρουσιάζουμε τόσο σημαντικές ελλείψεις -και μάλιστα σε ευαίσθητους τομείς- και να μην μπορούμε να ενεργοποιήσουμε τα μέτρα του επιχειρησιακού προγράμματος. 
      Εδώ θα θέλαμε να μας απαντήσετε τι εννοούσε η γενική διευθύντρια της Ευρωπαϊκής Ένωσης, όταν κατά τη δεύτερη συνεδρίαση της Επιτροπής Παρακολούθησης δήλωνε ότι οι προτάσεις του Υπουργείου Υγείας και Πρόνοιας ήταν ανησυχητικές. 
      Τι απαντάτε στις απόψεις και τις εκτιμήσεις της Ευρωπαϊκής Επιτροπής, που διαβλέπει για το 2002 ότι το συγκεκριμένο επιχειρησιακό πρόγραμμα δεν θα ξεπεράσει τα 7,5 εκατομμύρια ευρώ, όταν εσείς υπολογίζατε και δεσμεύατε 60 εκατομμύρια ευρώ; Για ποιο λόγο από τις δεσμευμένες πιστώσεις του 2001 και του 2002, συνολικού ποσού 140 εκατομμυρίων ευρώ, απορροφήσατε μόλις το 1/5; Πότε εν τέλει θα απορροφηθούν και τα υπόλοιπα ποσά, όταν σε λίγο θα προστεθούν και οι υποχρεώσεις μας να απορροφήσουμε πόρους του 2003; 
      Κυρίες και κύριοι συνάδελφοι, αναμένοντας τις απόψεις του κυρίου Υπουργού, οι οποίες πολύ φοβούμαι ότι θα κινούνται στην κατεύθυνση εξωραϊσμού της κατάστασης, αλλά και στην άποψη που επισήμως έχει διατυπωθεί «περί προσπάθειας για την προσέγγιση της τελειότητας», θα ήθελα να τονίσω ότι είναι αδιανόητο η Κυβέρνηση από τη μία να ψηφίζει νόμους παροχολογίας και από την άλλη να υπογράφει αποφάσεις λιτότητας, από τη μία να υπόσχεται και από την άλλη να μην τηρεί τα υποσχεθέντα. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Εργασίας και Κοινωνικών Ασφαλίσεων κ. Σπυρόπουλος έχει το λόγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, κύριοι συνάδελφοι, σεβόμενος τη διαδικασία του διαλόγου, δεν πρόκειται να αφήσω αναπάντητο κανένα από τα ερωτήματα που θέσατε. Όμως, επιτρέψτε μου έναν εισαγωγικό σχολιασμό πριν περάσω στη φάση των απαντήσεων στα ερωτήματα που τέθηκαν εγγράφως, αλλά και προφορικά, από τους συναδέλφους. 
      Καθώς άκουγα μερικούς από τους συναδέλφους, ένιωθα, πρώτον, πως άκουγα εκπροσώπους ενός πολιτικού φορέα που ως μοναδικό του στόχο έχει να στρεβλώσει και να συσκοτίσει τη διαπιστωμένη από τον ίδιο το λαό πραγματικότητα. 
      Δεύτερον, άκουγα επιχειρήματα που είτε αδιαφορούσαν είτε σκοπίμως αγνοούσαν μία αδήριτη αναγκαιότητα, δηλαδή την αναγκαιότητα ένταξης της πολιτικής λογικής και της λογικής των επιχειρημάτων στο χώρο της ιδεολογίας, της πολιτικής και της οικονομίας.
      Μήπως αγνοείτε ότι η θέση των κομμάτων για τους βασικούς κανόνες και τις κύριες αιχμές άσκησης της κοινωνικής πολιτικής συγκροτούν το βασικό πλαίσιο ιδεολογικής και πολιτικής συγκρότησης των ίδιων των πολιτικών κομμάτων.
      Τόσο ανέξοδα, με ποιο τρόπο επιχειρηματολογείτε εδώ; Από ποιον φορέα είστε; Ποια είναι η προϊστορία και η διαδρομή σας; Ποιες είναι οι αρχές σας;
      Συνάδελφοι της Νέας Δημοκρατίας, ας είσαστε ειλικρινείς. Με αυτόν τον άκρατο και ιδιότυπο λαϊκισμό, όταν μιλάτε γι’ αυτά τα θέματα το μόνο που επιδιώκετε είναι να αποκρύψετε το βασικό  πυρήνα των θέσεών σας πάνω στο σύνολο των θεμάτων που αφορούν την κοινωνική πολιτική. Επιχειρείτε να συσκοτίσετε τις πραγματικές πολιτικές σας θέσεις για την κοινωνική πολιτική, των θέσεων δηλαδή που σας εκφράζουν πραγματικά. Αυτή είναι η μόνη πολιτική αλήθεια. Ο ελληνικός λαός, όμως, όλους μας γνωρίζει και δεν ξεχνά εύκολα ότι πάντα όταν ασκήσατε την εξουσία άλλοι ήταν οι βασικοί άξονες της κοινωνικής πολιτικής που εφαρμόσατε στην πράξη.
      Σας θυμίζω το ν. 2084/92. Εμείς τον ψηφίσαμε ή εσείς; Το αγνοείτε αυτό ακόμα; Και σε όσους σήμερα μέμφονται την Κυβέρνηση ότι υπάρχει μείωση των δαπανών μητρότητας, τους διαφεύγει ότι ο καθορισμός των δαπανών αυτών ανατρέχει σε ρυθμίσεις του ν. 2084, όπως πρέπει να εφαρμοστούν σήμερα. Αυτό σας διαφεύγει; 
      Υποστηρίζετε ως κόμμα ότι η κοινωνική πολιτική πρέπει να υποταχθεί στις αναγκαιότητες της αγοράς. Αυτή είναι η αλήθεια, μόνο που δεν αποτολμάτε να διατυπώσετε αυτήν τη θέση. Και αυτή είναι η βασική πολιτική διαφορά ανάμεσα στο ΠΑΣΟΚ και τη Νέα Δημοκρατία.
      Όλοι μας έχουμε πολιτική προϊστορία. Στην περίοδο της βιομηχανικής εποχής αυτές οι διαφορές εκφράστηκαν με συγκεκριμένες πολιτικές επιλογές από τα συντηρητικά δεξιά κόμματα και από τον υπόλοιπο πολιτικό χώρο. Όμως σήμερα για να αποπροσανατολίσετε το λαό και τους εργαζόμενους ακολουθείτε μια παρελκυστική πολιτική. Όταν είστε στην αντιπολίτευση αποκρύπτετε τις πραγματικές πολιτικές σας θέσεις, δεν ομολογείτε τις πολιτικές σας θέσεις για την κοινωνική ασφάλιση, για κάθε θέμα που αφορά την κοινωνική προστασία. 
      Τι πράττετε όταν είστε στην αντιπολίτευση; Πρώτον, από τη μια πλευρά προσπαθείτε να φθείρετε τις δημόσιες δομές υγείας διαστρεβλώνοντας και μεγεθύνοντας με έναν απίθανο φραστικό βερμπαλισμό τα όποια προβλήματά τους και, δεύτερον, από την άλλη υπεκφεύγετε και δεν μιλάτε για τα αδιέξοδα και τις μεγάλες ανατροπές που θα επιφέρει για τους εργαζόμενους και το λαό γενικότερα η υιοθέτηση ενός συρρικνωμένου δημόσιου συστήματος κοινωνικής ασφάλειας και η ανάπτυξη δομών που θα λειτουργούν σε απόλυτη συνάρτηση και σε μονοσήμαντη σχέση με την οικονομία της αγοράς, γιατί αυτό πιστεύετε. 
      Για να πετύχετε σε αυτόν το στόχο επικεντρώνετε τις όποιες αδυναμίες στο βωμό της δημόσιας ασφάλειας και υγείας, αλλά κυρίως μεγεθύνετε με αποσπασματικά και πολλές φορές με πλαστά στοιχεία και στοχεύετε να απαξιώσετε στη συνείδηση του λαού τις καθολικές δομές δημόσιας υγείας και κοινωνικής ασφάλειας. Αυτό πράττετε και το πράττετε συνειδητά.
      Η τακτική αυτή είναι μια συνειδητή επιλογή που στοχεύει να συσκοτίσει την πραγματικότητα. Ο στόχος είναι ένας και μοναδικός. Θέλετε να φθείρετε κάθε πολιτική επιλογή η οποία στηρίζεται στις αρχές της κοινωνικής αλληλεγγύης. Κυρίως, όμως, στοχεύετε με αυτόν τον τρόπο να αντιπαρατεθείτε στην πολιτική θέση ότι η οικονομική ανάπτυξη πρέπει να στηρίζεται στη βάση προταγμάτων και αρχών για άσκηση μιας πραγματικά παραδεκτής κοινωνικής πολιτικής, ενός κοινά παραδεκτού κοινωνικού κεκτημένου. Εσείς στοχεύετε στην αποδόμηση του ελληνικού κοινωνικού κεκτημένου.
      Η παραπάνω πολιτική που σας προανέφερα δεν σας εξέφραζε. Υπάρχουν δείγματα γραφής όποτε και όταν ασκήσετε την εξουσία. Ο δικός σας βασικός πολιτικός στόχος είναι να προωθήσετε την πολιτική επιλογή αποδιάρθρωσης του υφιστάμενου δημόσιου ελληνικού κοινωνικού κεκτημένου.
      Αυτή είναι άλλωστε και η βασική, θα έλεγα, διαφορά ανάμεσα στο ΠΑΣΟΚ και στη Νέα Δημοκρατία γι’ αυτά τα θέματα. Ας είμαστε ειλικρινείς, κύριοι συνάδελφοι. Αυτή είναι μια μεγάλη διαφορά ανάμεσά μας. 
      Όμως, αυτός που επιβεβαιώνει και επιτάσσει ποια πολιτική θα εφαρμοστεί στη χώρα είναι ο ίδιος ο λαός. Και ο λαός γνωρίζει ποια ήταν η στάση σας, γνωρίζει τις πολιτικές επιλογές σας για τα θέματα κοινωνικής πολιτικής, όποτε και όταν ασκήσατε κυβερνητική εξουσία. Ο λαός δεν παραπλανάται από τις τακτικές που εφαρμόζετε, ο λαός γνωρίζει ότι σεις με το ν. 2084 υποδιπλασιάσατε τις κατώτατες συντάξεις. Και σεις σήμερα μιλάτε για ελάχιστο εγγυημένο εισόδημα όταν εκείνο το εγγυημένο εισόδημα το υποδιπλασιάσατε. Ο λαός γνωρίζει ότι το δόγμα «δεν συζητώμεν με απεργούς» δικό σας πολιτικό δόγμα είναι, ήταν και είναι πάντα. Ο λαός δεν ξεχνά ότι την περίοδο ΄90-΄93, η πρώτη μεγάλη διαρθρωτική προσαρμογή που κάνατε ήταν να παραδώσετε την ΕΑΣ σε χίλιους κομματάρχες σας και να απολύσετε επτάμισι χιλιάδες εργαζόμενους.
      ΑΔΑΜ ΡΕΓΚΟΥΖΑΣ: Μα τι τα θέλετε τώρα αυτά; 
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. Σας άκουσε με προσοχή όλους ο κύριος Υπουργός και παρακαλώ να τον ακούσετε χωρίς διακοπές.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Ο λαός γνωρίζει ότι ποτέ σ’ αυτήν την Αίθουσα δεν στηρίξατε καμιά νομοθετική ρύθμιση που είχε ως στόχο την ανάπτυξη δομών κοινωνικής προστασίας. Ο λαός γνωρίζει ότι το κοινωνικό κράτος στην Ελλάδα οικοδομήθηκε με τις δυνάμεις τις δικές σας αντιμέτωπες. Αυτή είναι η αλήθεια. Ο λαός δεν ξεχνά ότι ακόμα  και στον πρόσφατα ψηφισθέντα νόμο τον 3029, ενώ με λαϊκίστικους λεονταρισμούς υποστηρίζατε διάφορες θέσεις που φραστικά δημιουργούσαν την εντύπωση ότι συνέφεραν τους συνταξιούχους -ακόμα και σήμερα συνάδελφός σας είπε γιατί δεν καταργήσατε και αυτό το άρθρο του ν. 2084-  σεις εκείνη την περίοδο επιλέξατε την πολιτική του λαγού και το βάλατε στα πόδια.
      Ο λαός όμως πρέπει να μάθει -και θα μάθει- και με τη σημερινή πρωτοβουλία της επερώτησης με τον τίτλο «Διάλυση του κοινωνικού κράτους» πού στοχεύει η τακτική σας. Σ’ αυτό που στοχεύει αυτή η τακτική είναι μόνο η φθορά του υφιστάμενου κοινωνικού κράτους, που αναμφίβολα έχει προβλήματα, που αναμφίβολα χρειάζεται κόπο, προσπάθεια για να βελτιωθούν αυτά τα προβλήματα. 
      Για την προώθηση αυτού του πολιτικού σας στόχου δεν αρθρώνετε πολιτικά επιχειρήματα, αλλά μιλάτε αφηρημένα. Μιλάτε για διάλυση του κοινωνικού κράτους για ανάλγητη πολιτική, για προκλητική αναλγησία. Κούφιες και λαϊκίστικες μεγαλόστομες λέξεις, κενές πολιτικού περιεχομένου, λέξεις και έννοιες άτακτες, χωρίς ειρμό, χωρίς μια στοιχειώδη πολιτική λογική. 
      Κανείς συνάδελφος για μας σ’ αυτήν την Αίθουσα δεν είναι ανάλγητος ούτε εσείς ούτε εμείς. Κανείς για μας, απ’ όσους βρίσκονται σ’ αυτήν την Αίθουσα, δεν θέλει να διαλύσει οτιδήποτε σ’ αυτήν τη χώρα. Διαφορές μεταξύ μας υπάρχουν. Οι διαφορές ανάγονται στα θέματα της πολιτικής. Αυτή είναι η ουσία, αυτή είναι η πραγματικότητα, σ’ αυτήν την ουσία υπεκφεύγετε και υπεκφεύγετε συστηματικά και πάντα. 
      Σεις όμως με τον άκρατο λαϊκισμό που υποδηλώνουν αυτοί οι απαράδεκτοι φραστικοί βερμπαλισμοί, θέλετε να μεταθέσετε τη συζήτηση από το επίπεδο της πολιτικής στο επίπεδο της ανούσιας αντιπαράθεσης για το ποιος είναι ανάλγητος και ποιος δεν είναι, ποιος είναι καλός και ποιος είναι κακός. Σ’ αυτήν την τακτική δεν πρόκειται να σας ακολουθήσουμε, κύριοι συνάδελφοι. Αυτή η τακτική εκφράζει το συντάκτη αυτής επερώτησης και όσους φραστικά τον ακολούθησαν σ’ αυτήν τη διαδικασία. Αυτούς και μόνο, ευτυχώς και μόνο εκφράζει.
      Θέλω να δώσω τώρα μερικά στοιχεία.
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Για την ταμπακέρα να μας πείτε τίποτα.
      ΠΡΟΕΔΡΕΥΩΝ (Κωνσταντίνος Γείτονας): Ηρεμήστε, κύριε συνάδελφε. 
      ΑΝΑΣΤΑΣΙΟΣ ΝΕΡΑΝΤΖΗΣ: Τώρα που απαγορεύσατε το κάπνισμα, κύριε Πρόεδρε, η ταμπακέρα είναι επίκαιρη. 
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. Να σας θυμίσω ότι η Βουλή είναι λόγος και αντίλογος. 
      Συνεχίστε, κύριε Υπουργέ.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Ανοίγοντας, λοιπόν, την ταμπακιέρα, θέλω να πω το εξής: Στο πρώτο ερώτημα η Νέα Δημοκρατία διατείνεται ότι περικόπτονται οι κοινωνικές δαπάνες. Τα στοιχεία τη διαψεύδουν. Και τα στοιχεία είναι αδιαμφισβήτητα, κύριοι συνάδελφοι. Οι συνολικές δαπάνες για το 2002 ανήλθαν στο 21,09% του ΑΕΠ. Δεν θέλω να πάω στο παρελθόν, κύριοι συνάδελφοι, να αντιπαραθέσω στοιχεία, τα ξέρετε. 
      ΓΕΡΑΣΙΜΟΣ ΓΙΑΚΟΥΜΑΤΟΣ: Θα τα πω εγώ. 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι, δεν έχω διακόψει ποτέ, ούτε ως Βουλευτής ούτε ως Υπουργός, κανέναν. Κάνω έκκληση –βέβαια δεν θέλω να υποκαταστήσω το Προεδρείο- να συγκρατηθείτε αν μπορείτε. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, το Προεδρείο έκανε επανειλημμένες συστάσεις και πιστεύω να ακουσθούν στο εξής.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Εντάξει, συγγνώμη, κύριε Πρόεδρε. 
      Το 1993, λοιπόν, κύριοι συνάδελφοι, αφού το θέλετε, οι κοινωνικές δαπάνες ανήρχοντο σε συνολικό ύψος 11.451.131.000 ευρώ. Δηλαδή μεταξύ του 1993 και του 2002 υπήρχε αύξηση κατά 18.688.000 ευρώ, δηλαδή αύξηση 157,32%. Έχουμε τη μεγαλύτερη αύξηση σ’ αυτήν την περίοδο απ’ όλες τις νότιες χώρες της Ευρωπαϊκής Ένωσης. Η δε προσμέτρηση των κοινωνικών δαπανών με βάση το ESPROSS μας ανεβάζει τις κοινωνικές δαπάνες στο 26%. Σαφώς και με την προηγούμενη μέτρηση πάνω από το μέσο όρο των χωρών της Νότιας Ευρώπης και βέβαια προσεγγίζει ακριβώς το μέσο όρο της Ευρωπαϊκής Ένωσης. Αυτή είναι η αλήθεια, κύριοι συνάδελφοι. 
      Το 2002 το ύψος για τις συντάξεις ανέρχεται σε συγκεκριμένα νούμερα, τα οποία θα σας δώσω και βέβαια αναγράφονται στον κοινωνικό προϋπολογισμό. Φέτος κάνετε την επιλογή, φαίνεται, να μη μιλήσουμε επί του κοινωνικού προϋπολογισμού, γιατί εκεί τα στοιχεία που παρατίθενται δεν σας συνέφεραν, δεν μπορούσατε να μιλήσετε, να αντιπαρατεθείτε στον κοινωνικό προϋπολογισμό. 
      Και βέβαια για να μην κουράσω, για όλα τα στοιχεία που αφορούν στο πρώτο ερώτημα, καταθέτω συγκεκριμένους πίνακες στα Πρακτικά, κύριοι συνάδελφοι και αν μπορείτε ας τους αμφισβητήσετε. 
      (Στο σημείο αυτό ο Υφυπουργός Εργασίας και Κοινωνικών Ασφαλίσεων κ. Ροβέρτος Σπυρόπουλος καταθέτει για τα Πρακτικά τους  προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Η Νέα Δημοκρατία μας ερωτά να ενημερώσουμε τη Βουλή για τους κοινωνικούς τομείς της κοινωνικής ασφάλειας. Και μάλιστα διατείνεται για περικοπή 590 εκατομμυρίων ευρώ. Στον προϋπολογισμό εξόδων του Υπουργείου Εργασίας και Κοινωνικών Ασφαλίσεων το έτος 2002, στο φορέα 210, δαπάνες κοινωνικής ασφάλισης και στους κωδικούς 2000, πληρωμές, μεταβιβαστικές κλπ., αναφέρονται αυτά τα στοιχεία. Ωστόσο θέλω να επισημάνω κάτι. Οι πιστώσεις που έχουν προβλεφθεί για το έτος 2002 είναι αυξημένες κατά 5,25% από τον προηγούμενο χρόνο. Επίσης στο σημείο αυτό αναφορικά με τις επισημάνσεις της ερώτησης περί μείωσης της επιχορήγησης, σας γνωρίζουμε τα εξής: Πράγματι στον προϋπολογισμό της Γενικής Γραμματείας του έτους 2002, στους κωδικούς 2000, πληρωμές, μεταβιβαστικές, οι πιστώσεις που έχουν γραφεί είναι μειωμένες κατά 75 εκατομμύρια περίπου ευρώ, ήτοι ποσοστό 2,76%. Στους κωδικούς 5000, διάφορες κοινές ή σύνθετες δαπάνες, οι πιστώσεις που έχουν εγγραφεί το 2002 είναι αυξημένες κατά 206 εκατομμύρια ευρώ, ήτοι ποσοστό 82% περίπου. 
      Στις δαπάνες αυτές περιλαμβάνονται και οι δαπάνες των κωδικών 5158, συμμετοχή του δημοσίου στη χρηματοδότηση της κοινωνικής ασφάλισης. Αυτή είναι η αλήθεια, κύριοι συνάδελφοι. 
      Στον προϋπολογισμό του Υπουργείου Οικονομίας, περικοπή χρηματοδότησης του κράτους για τους νέους ασφαλισμένους, η Νέα Δημοκρατία λέει ότι η χρηματοδότηση της κοινωνικής ασφάλισης από το δημόσιο περικόπτεται σχεδόν κατά 2/3, αφού δίδονται μόνο 132 εκατομμύρια ευρώ από τα 440 εκατομμύρια ευρώ που προβλέπει ο προϋπολογισμός.
      Η αλήθεια είναι ότι ή έχει λάθος πληροφορίες ή επιχειρεί να παραπληροφορήσει το Κοινοβούλιο. Ένα από τα δυο συμβαίνει. Από τα 440 εκατομμύρια ευρώ που είχαν προβλεφθεί, στις 27-12-2001 εκδόθηκε η απόφαση διάθεσης 110 εκατομμυρίων ευρώ για το πρώτο τρίμηνο του 2002, δηλαδή 25% του συνολικού ποσού. Στις 29-3-2002 εκδόθηκε απόφαση διάθεσης 110 εκατομμυρίων ευρώ για το δεύτερο τρίμηνο του 2002, δηλαδή ποσοστό 25% του συνολικού ποσού. Στις 28-6-2002 εκδόθηκε απόφαση διάθεσης 88 εκατομμυρίων ευρώ για το τρίτο τρίμηνο του 2002, δηλαδή ποσοστό 20%. Τα 132 εκατομμύρια ευρώ που αναφέρει η Νέα Δημοκρατία ότι δήθεν μόνο αυτά αποδίδονται, αφορούν το υπόλοιπο ποσό για το οποίο στις 19-9-2002 εκδόθηκε απόφαση διάθεσής του. Αφορά το τέταρτο τρίμηνο του 2002 και είναι το 30% των 440 εκατομμυρίων ευρώ. Ποιον προσπαθείτε να παραπλανήσετε, κύριοι συνάδελφοι; Συνειδητά ή ασυνείδητα τα κάνετε αυτά;
      Και για να σταματήσει αυτή η ιστορία, μπορείτε να ελέγξετε όλα τα στοιχεία και να επανέλθετε όποτε θέλετε, κύριοι συνάδελφοι. Εγώ όμως σας καλώ επιτέλους να μην επικαλείστε ψεύτικα στοιχεία. Όσον αφορά τις δαπάνες προστασίας της μητρότητας και πάλι η Νέα Δημοκρατία παρουσιάζει λάθος στοιχεία. Ψεύδεται. Υποστηρίζει ότι το αρχικά προβλεπόμενο ποσό των 7 εκατομμυρίων ευρώ για την προστασία της μητρότητας περικόπτεται κατά 2,29 εκατομμύρια ευρώ. Κατά συνέπεια θεωρεί ότι θα διατεθούν για την προστασία της μητρότητας 4.710.000 ευρώ. 
      Σύμφωνα με τα στοιχεία του προϋπολογισμού του 2002 του ΙΚΑ, που είναι ο μεγαλύτερος ασφαλιστικός οργανισμός της χώρας οι δαπάνες για τη μητρότητα δεν περικόπτονται, αλλά αυξάνονται. Συγκεκριμένα για το 2002 τα χορηγούμενα από το ΙΚΑ στις ασφαλισμένες για το επίδομα μητρότητας, προβλέπεται να ανέλθουν σε 48 εκατομμύρια ευρώ περίπου, ενώ το 2002 ανήλθαν στα 45 εκατομμύρια ευρώ, δηλαδή είχαμε αύξηση 5,37%.
      Σχετικά με τη μείωση του ποσού του επιδόματος ασθένειας η αιφνιδιαστική κατάργηση  από τα ημερομίσθια υπολογισμού των επιδομάτων αυτών, των δώρων εορτών δεν βαρύνει εμάς, κύριε συνάδελφε, αλλά την ίδια τη Νέα Δημοκρατία, αφού με το άρθρο  50 του ν. 2084/1992 θεσπίστηκε η σταδιακή μείωση κατά 10%. Αν μας εγκαλείτε, κύριοι συνάδελφοι, ότι δεν καταργούμε τους νόμους της Νέας Δημοκρατίας θα σας ζητήσω συγγνώμη. Θα προσπαθήσουμε να υλοποιήσουμε αυτήν την παράκλησή σας και να δούμε πώς μπορούμε να τους αλλάξουμε. Στην ουσία περί αυτού ομιλείτε.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
      Για να μην αμφισβητείτε, κύριοι συνάδελφοι, τα όσα σας είπα τα ποσά τα οποία προβλέπονται είναι ήδη προσδιορισμένα. Υπάρχουν οι σχετικές αποφάσεις και τις καταθέτω να τις δείτε.
      (Στο σημείο αυτό ο Υφυπουργός Εργασίας και Κοινωνικών Ασφαλίσεων κ. Ροβέρτος Σπυρόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Η επερώτησή σας απευθύνεται προς τον Υπουργό Εργασίας και Κοινωνικών Ασφαλίσεων και τον Υπουργό Οικονομίας και Οικονομικών. Όσον αφορά την περικοπή δαπανών για τα νοσοκομεία, τα ΕΚΑΒ, το πρόγραμμα πρόληψης του ΑΙDS και τα ΑΜΕΑ, θα μπορούσα να υπεκφύγω λέγοντας ότι αυτά τα θέματα είναι αρμοδιότητας του Υπουργείου Υγείας. Πιστεύω ότι, αν απευθύνατε την επερώτησή σας σ’ αυτό, θα μπορούσε να σας δώσει πιο ολοκληρωμένα στοιχεία από αυτά που είχα εγώ στα χέρια μου. Όμως δεν θέλω να αφήσω τα πράγματα έτσι. Χωρίς να μπορώ να απαντήσω πλήρως, θα σας δώσω μερικές απαντήσεις.
      Η Νέα Δημοκρατία επικρίνει την Κυβέρνηση ότι περιέκοψε την προβλεπόμενη επιδότηση για τα νοσοκομεία, τα ΕΚΑΒ και τους βρεφονηπιακούς σταθμούς, τα Άτομα Με Ειδικές Ανάγκες και το πρόγραμμα για την πρόληψη του AIDS έως και 40%.
      Και μάλιστα ερωτά: Γιατί έγινε και τι σκοπούς εξυπηρετεί αυτή η μείωση; Τι υποκρύπτει; 
      Όσον αφορά τους βρεφονηπιακούς σταθμούς, το 2001 η αρμοδιότητα γι΄ αυτούς, καθώς και για τα γυμναστήρια και τους παιδικούς σταθμούς, μεταβιβάστηκε στην Τοπική Αυτοδιοίκηση. Τότε με βάση το τι πλήρωναν οι αρμόδιες υπηρεσίες των Υπουργείων έγινε η κοστολόγηση και μεταβιβάστηκαν και οι αντίστοιχες πιστώσεις στην Τοπική Αυτοδιοίκηση. Αυτό ή παρόμοιο θέμα έχει απαντηθεί αρκετές φορές εδώ από τα συναρμόδια Υπουργεία. Συνεχίζετε, όμως, να το επαναλαμβάνετε με προφανή σκοπό να δημιουργήσετε σύγχυση και αποπροσανατολισμό. Επιτέλους σταματήστε. Δεν σας κάνει καλό. Θα παίρνετε πάντα σκληρή και ολοκληρωμένη απάντηση. Θα το πράξετε πάλι αυτό. 
      Δεν υπήρξε κανένας περιορισμός για τη χρηματοδότηση προς τα νοσοκομεία, το ΕΚΑΒ, το πρόγραμμα για την πρόληψη του AIDS. Ο προϋπολογισμός εκτελείται κανονικά. Προφανώς η Νέα Δημοκρατία παρερμηνεύει –το πιο καλοπροαίρετο που μπορώ να πω- σχετική απόφαση του Σεπτεμβρίου του 2002 με την οποία χορηγείται το 75% των προϋπολογισθέντων μέχρι το τρίτο τρίμηνο του τρέχοντος έτους. Το τελευταίο τρίμηνο εκτελείται πάντα μετά τη λήξη του. Πιστεύω, λοιπόν, ότι κάνετε λάθος εδώ.
      Επίσης είναι γνωστό ότι ήδη από το 1999 χορηγούνται εντελώς δωρεάν, χωρίς συμμετοχή, τα φάρμακα σε σχέση με το AIDS.
      Οφειλές νοσοκομείων προς τους προμηθευτές τους: Η Νέα Δημοκρατία ρωτά ποια ποσά οφείλουν σήμερα τα νοσοκομεία στους προμηθευτές τους και σε ποιο ύψος φτάνουν τα νέα συνολικά κρυφά χρέη τους που έχουν δημιουργηθεί μετά τον τελευταίο διακανονισμό. Είναι γνωστό ότι με το ν. 2469/1997 άρθρο 18 ρυθμίστηκαν οι οφειλές. Με το ν. 2937/2001 άρθρο 31 ρυθμίστηκαν οφειλές για προμήθειες υλικών. Στο διάστημα που μεσολάβησε από την 1.5.2001 έως τις 31.8.2002 η υπηρεσία του Υπουργείου Υγείας παρακολουθώντας την προμήθεια, εξόφληση των υποχρεώσεων των νοσοκομείων προς τους προμηθευτές συνέλεξε και επεξεργάστηκε τα σχετικά στοιχεία. Και προκύπτει ότι μέχρι 31.8.2002 οι ανεξόφλητες υποχρεώσεις των νοσοκομείων ανέρχονται σε 873 εκατομμύρια ευρώ ή 297 δισεκατομμύρια δραχμές. Υπάρχουν, όμως, σημαντικά ανείσπρακτα ποσά δεδομένου ότι σε πολλά νοσοκομεία παρατηρείται καθυστέρηση στη βεβαίωση των εσόδων τα οποία καλύπτουν μέρος των υποχρεώσεων των νοσοκομείων. Αυτή είναι η αλήθεια, συνάδελφοι. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Υπάρχουν δύο ή τρία σημεία. Δεν θέλω, όμως, να παραβιάσω το χρόνο. θέλω να κλείσω. Υπάρχει, όπως λέτε, κυβερνητική αδιαφορία για τους οικονομικά ασθενείς. Συνάδελφοι, σε όλη την πολιτική μας διαδρομή έχουμε συνδέσει τις βασικότερες πολιτικές μας επιλογές με την προάσπιση των αδύναμων, των ομάδων που θέλουν τη μεγαλύτερη φροντίδα από το κράτος. Άλλωστε και η ίδια η ασφαλιστική μεταρρύθμιση που ψηφίστηκε με απούσες τις δικές σας δυνάμεις γι’ αυτούς προέβλεψε, συνάδελφοι, σε αυτούς στράφηκε. Αυτούς αφορούσε ο διπλασιασμός της κατώτερης σύνταξης των 70.000 δραχμών που επέβαλε σε αυτούς ο νόμος της Νέας Δημοκρατίας. Από 70.000 δραχμές γι’ αυτούς έγινε 135.000 η κατώτερη σύνταξη.
      Η άλλη βασική ρύθμιση σε αυτό το σχέδιο νόμου, που αφορά εργαζόμενους που δεν είχαν τη δυνατότητα να έχουν πάρα πολλά ένσημα, σε αυτούς στράφηκε και είπε πια «με τριάμισι χιλιάδες ένσημα θα μπορείς να θεμελιώσεις δικαίωμα συνταξιοδότησης».
      Οι πιο κρίσιμες, οι πιο βασικές ρυθμίσεις που αφορούν τον 3029 σε αυτούς απευθύνονται και αυτούς αφορούν.
      Κύριοι συνάδελφοι, έχετε το δικαίωμα να λέτε οτιδήποτε, αλλά σαφώς πρέπει να μη στερήσετε κι από μας το δικαίωμα όχι μόνο να σας θυμίζουμε τις διαχρονικές μας σχέσεις με τα ευρύτερα λαϊκά στρώματα, αλλά και τον αγώνα που δίνουμε για την προάσπιση αυτών των δικαιωμάτων.
      Θέλω να κλείσω, κύριοι συνάδελφοι. Επιτρέψτε μου όμως να προσπαθήσω να κλείσω συνθετικά. Αναγνωρίζω ότι τόσο στην Ευρώπη όσο και στον υπόλοιπο κόσμο συμβαίνουν εξελίξεις με επίκεντρό τους αυτές που αφορούν στις πολύπλευρες επιπτώσεις του παγκόσμιου ανταγωνισμού, στην εργασία και στις δομές της κοινωνικής ασφάλισης. Αυτή είναι μία πραγματικότητα.
      Πιστεύω ότι είναι λάθος να προσπαθούμε σήμερα να αιτιολογήσουμε επιλογές που είχαμε για μια σειρά θέματα και κυρίως γι’ αυτά με τις λογικές του προηγούμενου αιώνα. Πρέπει όμως να συνεννοηθούμε, κύριοι συνάδελφοι, ότι σ’ αυτήν την Αίθουσα θα πρέπει να εγκαταλείψουμε το δρόμο της εύκολης επιχειρηματολογίας ή αν θέλετε της μισής επιχειρηματολογίας ή αν θέλετε της στρεβλής επιχειρηματολογίας και να μιλήσουμε για τα προβλήματα. Πιστεύω ότι έχουμε χρέος. Και στην κατεύθυνση αυτήν εγώ κλείνω, διατυπώνοντας με απόλυτη σαφήνεια τις θέσεις μας, τις αρχές μας για τα θέματα που αφορούν στην κοινωνική ασφάλιση, στο δείκτη κοινωνικής προστασίας και στην κοινωνική προστασία.
      Πιστεύουμε, κύριοι συνάδελφοι, και αγωνιζόμαστε για ένα δημόσιο σύστημα κοινωνικής ασφάλισης, καθολικό και υποχρεωτικό, που ως προς την κύρια σύνταξή του θα τελεί κάτω από την εγγύηση του ίδιου του κράτους.
      Δεύτερον, πιστεύουμε στην αρχή της ενδογενεακής και διαγενεακής αλληλεγγύης ανάμεσα στους εργαζόμενους. Και βέβαια υποστηρίζουμε ότι μέσα από τον καθορισμό της δημοσιονομικής πολιτικής θα πρέπει να υπάρχει μεταφορά πόρων ή αναδιανομή εισοδήματος από τις υπόλοιπες κοινωνικές ομάδες προς αυτές τις κοινωνικές ομάδες.
      Σαν τρίτη αρχή, πιστεύουμε ότι θα πρέπει να ενισχύσουμε την αρχή της συνυπευθυνότητας εργοδοτών και εργαζομένων κυρίως για τα επικουρικά ταμεία. Και βέβαια σ’ αυτήν την κατεύθυνση τολμήσαμε και θεσμοθετήσαμε για πρώτη φορά στη χώρα τα επαγγελματικά ταμεία.
      Τέταρτη βασική αρχή: Αναγνωρίζουμε ότι η οικονομία και η ανταγωνιστικότητα επηρεάζονται από το κόστος της κοινωνικής ασφάλισης και το κόστος υποστήριξης του κοινωνικού κεκτημένου. Πιστεύουμε όμως ότι η οικονομική ανάπτυξη σχεδιάζεται και πρέπει να σχεδιάζεται με τον άνθρωπο στο επίκεντρό της. 
      Αυτές είναι οι αρχές μας, κύριοι συνάδελφοι. Για τέτοιες αρχές ας μιλήσουμε.
      ΑΔΑΜ ΡΕΓΚΟΥΖΑΣ: Πρακτικές θέλουμε.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Πολύ φοβούμαι, κύριοι συνάδελφοι, ότι η έμμονη προσπάθειά σας να συσκοτίσετε την πραγματικότητα πιστεύοντας ότι μ’ αυτόν τον τρόπο θα πείσετε τον ελληνικό λαό ότι μπορείτε να είστε αξιόπιστη πολιτική λύση, στο μόνο που θα σας οδηγήσει είναι να στερήσετε σε όλους εμάς τη δυνατότητα να κάνουμε έναν υπεύθυνο πολιτικό διάλογο. Δεν θα το επιτρέψετε. Αλλά είμαι σίγουρος ότι ο ελληνικός λαός στην κρίσιμη στιγμή θα σας δώσει την απάντηση που πρέπει, όπως συνέβη και στις νομαρχιακές και δημοτικές εκλογές. Θα πράξει πάλι το καθήκον του την κρίσιμη ώρα. Να είστε σίγουροι γι’ αυτό, κύριοι συνάδελφοι.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» «180 Χρόνια από την Ελληνική Επανάσταση», τριάντα έξι μαθητές και πέντε καθηγητές από το 20ο Ενιαίο Λύκειο Αθήνας. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Νεράντζης.
      ΑΝΑΣΤΑΣΙΟΣ ΝΕΡΑΝΤΖΗΣ: Κύριοι συνάδελφοι, ο συνδικαλιστής επικράτησε του Υπουργού και μάλιστα χωρίς αγώνα. Είναι αυτό που λέμε «προ κενού τέρματος». Εμένα μου έδωσε την εντύπωση –είμαι πολύ παλαιότερος εκείνου σε αυτό το χώρο- ότι μιλά σε μια κλαδική συνέλευση, με τον πράσινο φάκελο που επιδεικνύει για να μην αμφισβητηθεί το χρώμα και η άποψή του –εμείς πάντως δεν το αμφισβητούμε- στους συναδέλφους του περί όλων των θεμάτων, περί παντός του επιστητού. Μας κατακεραύνωσε, ασχολήθηκε με αοριστολογίες, μας απέδωσε προθέσεις που δεν είχαμε και ισχυρίσθηκε ότι αναφερθήκαμε σε θέματα, των οποίων το νόημα ήταν σαφώς διαφορετικό. Και όλα αυτά, ενώ ο ίδιος είναι ευφυέστατος –αυτό δεν αμφισβητείται. Περί όλων αυτών, λοιπόν, μίλησε ο κύριος Υφυπουργός.
      Μας κατηγόρησε αδίκως για μια σειρά θεμάτων, τα οποία σημείωνα όταν τα έλεγε. Είναι άξια όχι απλώς απαντήσεως, αλλά και κριτικής. Έχει μπερδέψει την κριτική με τη στρέβλωση. Μας είπε ότι η κριτική μας στρεβλώνει. Φαίνεται έτσι αντιλαμβάνεται τη λειτουργία του κοινοβουλευτικού συστήματος. Εμείς κάναμε μια κριτική εμπεριστατωμένη, με αριθμούς. Η κριτική έγινε από ανθρώπους που έχουν αρμοδιότητα, ενώ εσείς –ορθό είναι αυτό- επιβεβαιώσατε τη δική σας αναρμοδιότητα σ’ αυτό το θέμα και μας κατηγορήσατε για ανέξοδη επιχειρηματολογία.
      Εάν εμείς έχουμε ανέξοδη επιχειρηματολογία, εσείς, κύριε Υπουργέ, και η Κυβέρνησή σας έχετε πολυέξοδη πρακτική. «Στην αυλή του κρεμασμένου δεν μιλάνε για σκοινί». 
      Μας κατηγορήσατε, επίσης, ότι εμείς επιδιώκουμε διαρκώς να συσκοτίζουμε τις θέσεις μας. Μα, δεν έχετε αντιληφθεί ότι τις θέσεις της Νέας Δημοκρατίας πάνω στο κοινωνικό κράτος και την κοινωνική ασφάλιση τις διακηρύξαμε σε επίσημη press-conference; Τα στελέχη μας και εκείνοι που είναι εντεταλμένοι με τη διαχείριση αυτών των τομέων –ανάμεσα σε αυτούς ο φίλος μας κ. Γιακουμάτος με τη γνωστή επιμέλειά του- σας έχουν επισημάνει επανειλημμένως και ποιες είναι οι θέσεις μας και ποια είναι τα λάθη σας και ποιες είναι οι οπισθοχωρήσεις σας και ποιο είναι το πρακτέο. Μέχρι εκεί φτάσαμε, να σας υποδείξουμε –κάτι πρωτόφαντο για αντιπολίτευση και μάλιστα ελληνική- τι πρέπει να πράξετε. Γι’ αυτό και έκπληκτος ο εκλεκτός συνάδελφός μας κ. Ρεγκούζας σας ρώτησε: «Πείτε μας εσείς τι θα κάνετε». 
      Τίποτα περί αυτών. Μια ανέξοδη κριτική. Αυτός ο χαρακτηρισμός ταιριάζει μάλλον σε εσάς και φαίνεται ότι δικά σας εσώψυχα βγάλατε, κύριε Υπουργέ, προηγουμένως.
      Μας κατηγορήσατε ότι εμείς ψηφίσαμε το νόμο περί μητρότητας. Δεν συμφωνείτε μαζί του; Ένας νόμος που ψηφίστηκε το 1992 δεν σημαίνει ότι είναι άπαξ και δια παντός, εσαεί, ο καταλληλότερος για τη ρύθμιση κάποιων σχέσεων. 
      Και σας ερωτώ: Ψηφίσατε ή όχι και εσείς το νόμο αυτό; Εάν ναι, τι έρχεστε να μας πείτε τώρα; Εάν όχι, δεχόσασταν να ισχύει τόσα χρόνια, από το 1992 μέχρι το 2002, επί μία δεκαετία ένας νόμος που κατά τη γνώμη σας δεν εξυπηρετούσε την πρακτική, που κατά τη γνώμη σας δεν ήταν σωστός, που κατά τη γνώμη σας οφείλεται σε μια λαθεμένη προσέγγιση του θέματος της τότε Κυβερνήσεως και νυν Αντιπολιτεύσεως; Αυτό δεν αποτελεί πολιτικό παραλογισμό; Δεν οδηγεί σε αδιέξοδα, τα οποία μας κάνουν να προβληματιζόμαστε και για πολλά άλλα πράγματα, πέρα από τις συγκεκριμένες θέσεις σας;
      Μας κατηγορήσατε, επίσης, ότι έχουμε προϊστορία. Ναι, κύριε Υπουργέ, όλοι έχουμε προϊστορία. Η μόνη μας διαφορά ξέρετε ποια είναι; Ότι εσείς μείνατε στην προϊστορία. Η παράταξή σας έγινε μουσειακό είδος. Είστε ανατριχιαστικά αναχρονιστικοί. Ασφαλώς και έχουμε προϊστορία. 
      Τολμήσατε να μας κατηγορήσετε ακόμα και για υποβάθμιση των συντάξεων επί των ημερών της Νέας Δημοκρατίας. Μήπως ξεχάσατε αλήθεια, ότι, χάρη στο νόμο που ψήφισε η δική μας Κυβέρνηση το 1992, πήραν παράταση ζωής τα ταμεία; Μήπως ξεχάσατε το περιβόητο «σχέδιο Γιαννίτση» -δικός σας Υπουργός αρμόδιος δεν ήταν ο κ. Γιαννίτσης ή κάνω λάθος και μάλιστα εκλεκτός του κυρίου Πρωθυπουργού;- το οποίο προέβλεπε αύξηση του ορίου ηλικίας και μείωση του ποσού των συντάξεων; Ξεχάσατε πως υποχρεωθήκατε σε άτακτο φυγή; Ξεχάσατε ότι τα ίδια τα συνδικαλιστικά σας στελέχη πρωτοστάτησαν στην απόσυρση εκείνου του σχεδίου; Πώς τολμάτε να μιλάτε για δήθεν υποβάθμιση των συντάξεων επί Νέας Δημοκρατίας;
      Το μόνο που σας διασώζει, κύριε Υπουργέ, για όσα άστοχα είπατε σήμερα, είναι η αναρμοδιότητα σας. Είπατε σωστά ότι αυτά είναι θέματα που αγγίζουν το Υπουργείο Υγείας. Φανταζόμουν ότι ο αρμόδιος Υπουργός Υγείας θα ήταν σήμερα εδώ.
      Οφείλω να επαινέσω τη γενναιότητά σας να αναλάβετε εσείς αυτό το έργο της απαντήσεως. 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Δεν επερωτάτε τον Υπουργό Υγείας.
      ΑΝΑΣΤΑΣΙΟΣ ΝΕΡΑΝΤΖΗΣ: Επερωτούμε όλους μαζί, τέσσερις -πέντε Υπουργούς. Εσείς είπατε ότι είστε αναρμόδιος. Δεν το είπα εγώ. Έτσι δεν είναι; Εσείς το είπατε και είναι γραμμένο στα Πρακτικά. Εσείς δεν είπατε ότι είστε αναρμόδιος; 
      Εμείς, λοιπόν, λέμε ότι είναι γενναίο να επικαλείσθε την αναρμοδιότητά σας, αλλά θα ήταν πιο σώφρον και ωφέλιμο για σας τον ίδιο προσωπικά -εν ονόματι της αναρμοδιότητάς σας, την οποία εγώ εν πάση περιπτώσει συνομολογώ- να αποφεύγατε να μπείτε σε λεπτομέρειες. Δώδεκα λεπτά από τα είκοσι πέντε της πρωτολογίας σας, κύριε Υπουργέ, σημείωσα ότι τα αφιερώσατε, κατά την παλαιά συνδικαλιστική, λαμπρά, συνήθειά σας, σε αυτές τις γενικολογίες και τις αοριστολογίες, οι οποίες απλώς πείθουν ότι είστε σαφής στην ασάφειά σας, για μια ακόμη φορά.
      Και τώρα ας πούμε μερικά πράγματα για την επερώτηση. Θέλω να προσθέσω μερικά ψήγματα στα όσα οι συνάδελφοί μου ανέφεραν προηγουμένως.
      Κύριε Υπουργέ, τα επίσημα στοιχεία αποκαλύπτουν, επισημαίνουν και προειδοποιούν ότι υπάρχει τεράστιο πρόβλημα μαύρης εργασίας. Μαύρη εργασία σημαίνει άνισοι όροι σε βάρος εκείνων που επιμένουν στη νομιμότητα. Διότι συνεπάγεται μία φοροδιαφυγή τεράστιας έκτασης, διότι προκαλεί απώλεια σημαντικών πόρων για τα ασφαλιστικά ταμεία. 
      Το σύστημα κοινωνικής ασφαλίσεως, που αποτελεί τον πρώτο στόχο της συζητούμενης επερώτησης, επιβαρύνεται δυσβάσταχτα τόσο από την ανεργία όσο και από τη μαύρη εργασία. Το πρόβλημα εντοπίζεται κυρίως στους οικονομικούς μετανάστες. Οι περισσότεροι –και θέλω να το τονίσω- είναι άνθρωποι που γυρεύουν μοίρα στον ήλιο, ένα κομμάτι ψωμί. 
      Η Ελλάδα είναι και πρέπει να είναι μία ανοικτή και ελεύθερη κοινωνία. Αυτό είναι αναμφισβήτητο. Αλλά πρέπει να έχει και μία ανοικτή και ελεύθερη οικονομία. Όμως, κανένα ασφαλιστικό σύστημα δεν μπορεί να αντέξει μιας τέτοιας έκτασης μαύρη εργασία, όπως δεν μπορεί και να αντέξει μιας τέτοιας έκτασης ανεργία. Εάν αφήσουμε τη χώρα να εξακολουθεί να είναι ξέφραγο αμπέλι, εάν ανεχόμαστε την παρανομία, εάν συμπράττουμε στην επέκταση της μαύρης εργασίας, τότε και η ανεργία θα μας ξεφύγει και το ασφαλιστικό σύστημα θα κλυδωνίζεται. Με βάση αυτές τις ψηλαφίσεις, κύριε Υπουργέ, εσείς τολμάτε να περικόπτετε από την κοινωνική ασφάλιση τα ποσά για τα οποία κάνει εμπεριστατωμένο λόγο η επερώτησή μας; 
      Πάμε σε ένα άλλο κεφάλαιο της επερώτησής μας. Η Ελλάδα, εκτός από αυτόν τον τομέα που ανέφερα, είναι ίσως από τις λίγες χώρες, για να μην πω η μόνη, που συντηρεί το ακριβότερο και συνάμα χειρότερο σύστημα υγείας στην Ευρώπη. Πληρώνουμε αναλογικά τα περισσότερα και έχουμε συγκριτικά τα ολιγότερα. Οι συνολικές δαπάνες για την υγεία, κρατικές και ιδιωτικές, επίσημες και μη, ξεπερνούν το 9% του εθνικού μας εισοδήματος. Ταυτόχρονα, εμείς οι Έλληνες, αλλά και οι Πορτογάλοι, είμαστε οι πιο δυσαρεστημένοι λαοί της Ενωμένης Ευρώπης από την παροχή υπηρεσιών υγείας. 
      Από την άλλη, το κράτος δαπανά για τον τομέα της υγείας παραπάνω από το 5% του ΑΕΠ, δηλαδή ένα από τα πιο μικρά ποσοστά σε ολόκληρη την Ευρώπη. Οι Έλληνες πολίτες διαθέτουν εξ ιδίων, από την τσέπη τους δηλαδή, από αυτήν την άδεια τσέπη και από τον οικογενειακό τους προϋπολογισμό, για την περίθαλψή τους, το 4% του ΑΕΠ, δηλαδή το πιο υψηλό ποσοστό σε ολόκληρη την Ευρώπη.
      Το 40% των δαπανών της υγείας καταβάλλεται από τις ελληνικές οικογένειες, από τους οικογενειακούς προϋπολογισμούς. Αυτό είναι μια απόδειξη αποτυχίας του συστήματος. Και εσείς, κύριε Υπουργέ, με αυτές τις διαπιστώσεις και τις παραδοχές –δεν εννοώ εσάς προσωπικά, η Κυβέρνησή σας- φθάνετε στο σημείο να περικόπτετε σημαντικά κονδύλια από τον τομέα που λέγεται υγεία; 
      Πάμε στο περιβόητο ΕΚΑΒ. Είδατε τι λέει το προσφάτως ανακοινωθέν δικαστικό και τεχνικό πόρισμα για την πτώση του ελικοπτέρου του ΕΚΑΒ; Ξέρετε ότι υπάρχει αχρησία κατά 50% των πτήσεων των υπολοίπων τεσσάρων ελικοπτέρων, λόγω της μεταφοράς του ΕΚΑΒ στο νέο αεροδρόμιο; Ξέρετε ότι διαμαρτύρεται το χερσαίο ΕΚΑΒ με τα ασθενοφόρα, για έλλειψη μέσων -και μάλιστα συγχρόνων- και για έλλειψη επίσης προσωπικού;
      Αγνοείτε το πόρισμα της υποτιθέμενης ΕΔΕ, που θα διέτασσε ο Υπουργός για την επιτροπή αξιολόγησης των δύο ασθενοφόρων-αεροπλάνων, που ακυρώθηκαν στη συνέχεια ως ακατάλληλα και παρά ταύτα η Κυβέρνησή σας, κύριε Υπουργέ, κάνει περικοπές σ΄ αυτό που λέμε ΕΚΑΒ; Για όνομα του Θεού!
      Πάμε τώρα στα χρέη των νοσοκομείων. 
      Επί των ημερών της προηγούμενης ηγεσίας τα χρέη του Υπουργείου Υγείας και Πρόνοιας αυξήθηκαν κατά 120 δισεκατομμύρια δραχμές περίπου, φτάνοντας αισίως τα 350 δισεκατομμύρια. Σήμερα είναι κατά τι περισσότερο. Κατά δηλώσεις του τότε Υπουργού μέσα στη Βουλή η προταθείσα ρύθμιση, μέσω δανεισμού από τις τράπεζες, τους εύρισκε όλους αντίθετους, αφού η πληρωμή προς αυτές φορτώνει στην πλάτη του κράτους και της κυβέρνησης του 2004 ένα τεράστιο έλλειμμα.
      Σας ερωτώ, κύριε Υπουργέ: Αλήθεια, εσείς είχατε την αφέλεια να πιστεύετε ότι καταθέτετε προϋπολογισμούς, οι οποίοι είναι πλεονασματικοί; Απεδείχθη ότι ήταν ελλειμματικοί, απεδείχθη ότι οι απολογισμοί σας για το δημόσιο χρέος ήταν θεληματικά ανακριβείς. Το επράξατε, γιατί θέλατε να παραπλανήσετε τον ελληνικό λαό. Το χρησιμοποιήσατε σαν αρχικό εργαλείο, για να μπορέσετε να πετύχετε την ονομαστική σύγκλιση και εν τέλει σας έγινε συνήθεια και το εξακολουθείτε ακόμη και σήμερα. Ε, αφού έχετε έναν πλεονασματικό προϋπολογισμό –έτσι ισχυριζόταν ο κ. Παπαντωνίου, έτσι ισχυρίζεται ο κ. Χριστοδουλάκης και κυρίως έτσι ισχυρίζεται ο κύριος Πρωθυπουργός-, γιατί άραγε από αυτά τα πλεονάσματα του προϋπολογισμού δεν διαθέτετε ποσά για να πληρωθούν τα χρέη των νοσοκομείων προς τους προμηθευτές;  Εκτός εάν αρνείστε και αυτό μέσα στη συνδικαλιστική σας φόρα και φορά. Εκτός εάν αρνείστε δηλαδή ότι υπάρχουν δυσθεώρητα χρέη των νοσοκομείων προς τους προμηθευτές.
      Το ξέρετε ότι σε νοσοκομεία της πρωτεύουσας το βαμβάκι  και το οινόπνευμα προς χρήση των φρεσκοχειρουργημένων συνιστούν οι ίδιοι οι γιατροί να το αγοράζουν οι συγγενείς των ασθενών από τα γειτονικά φαρμακεία; Και μας λέτε τώρα μετά από όλα αυτά ότι όλα είναι ρόδινα και ότι ο καθένας έχει την προϊστορία του; Γι’ αυτό και εγώ σας λέω ότι είστε προϊστορικό είδος πια ως Κυβέρνηση. Γι’ αυτό σας απέδωσα προηγουμένως, ότι εσείς είσαστε πλέον ένα είδος το οποίο είναι ανατριχιαστικά φευκτέο. Δεν είναι δυνατόν, λοιπόν, να ισχυρίζεστε μέσα σε αυτήν την Αίθουσα τέτοια πράγματα. 
      Κύριε Υπουργέ ή στραβός είναι ο γιαλός -και στον τομέα αυτό- ή στραβά αρμενίζετε. Και επειδή ο γιαλός δεν μπορεί να είναι στραβός, είναι φανερό ότι αρμενίζετε στραβά. Δεν προλαβαίνετε να κάνετε κάτι άλλο. Θα μείνετε μόνο στις επωδούς και τις υποσχέσεις ότι δήθεν εσείς κερδίσατε τις δημοτικές εκλογές. Εάν όπως κερδίσατε τις δημοτικές εκλογές –έτσι ισχυριστήκατε ευθύς προηγουμένως- κερδίσετε και τις επικείμενες βουλευτικές εκλογές, τότε με συγχωρείτε αλλά θα μετατεθείτε. Εσείς θα είστε κάτω και αυτή η πλευρά θα έρθει από την άλλη.
      Εμείς λοιπόν, σας αφήνουμε στην πλάνη σας και σας κρούομε τον κώδωνα. Μια που δεν μπορείτε να αλλάξετε πολιτική είναι βέβαιο ότι ο τόπος πρέπει να αλλάξει κυβέρνηση, μήπως και προλάβουμε την Ελλάδα ζωντανή, γιατί την πεθαίνετε έτσι όπως πάτε,  με το κοινωνικό κράτος. Δεν μπορούμε να μιλάμε για  κοινωνικό κράτος πια, θα καταλυθεί όλο το κράτος. Αυτό δεν είναι κοινωνικό πρόσωπο, αυτό είναι κυνικό προσωπείο. Δεν υπάρχει πια κοινωνικό πρόσωπο. Υφίσταται κυνικό προσωπείο! Αυτού του προσωπείου την υπεράσπιση αναλάβατε κύριε Υπουργέ, παίζοντας άχαρο ρόλο –και δεν είναι εναντίον σας αυτό, αυτός είναι ο ρόλος του Υπουργού, να υπερασπίζεται και θέματα στα οποία είναι αδύνατη η κυβέρνηση- αλλά αυτό το «κοινωνικό κράτος», του οποίου τα απόνερα ο λαός τα δέχεται, αυτό το «κοινωνικό κράτος» είναι εκείνο που θα σας στείλει εκεί που χρειάζεται πλέον, δηλαδή, στην Αντιπολίτευση. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Γεράσιμος Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, ειλικρινά σας λέω ότι η επερώτηση δεν έγινε ούτε για να διαστρεβλώσει ούτε για να συσκοτίσει τα πράγματα, γιατί είναι έξω από εμάς αυτές οι λογικές.
      Η  δική μας λογική είναι να ανάβουμε κερί. Και ανάβουμε κερί για να έχουμε φως. ΄Αλλοι σβήνουν τα κεριά και προτιμούν τη συσκότιση. Και το λέω αυτό γιατί εμείς καλοπροαίρετα παρεμβαίνουμε. Εάν πάρετε τα Πρακτικά θα δείτε. Πρώτο θέμα: Η κρατική εισφορά για τον κλάδο της υγείας ήταν 3,8. Φέραμε τροπολογία προχθές και δεν απαντήσατε. Δεν είπατε λέξη. Αν είπατε κάτι να μου το πείτε, γιατί δεν ακούω και καλά.
      Δεύτερον, μιλήσατε για την κινητή περιουσία. Δεν μας είπατε τίποτα για τα χρήματα που ξεπετάχτηκαν στο χρηματιστήριο.
      Τρίτον. Μίλησα για μείωση της απασχόλησης και εσείς τη βαπτίσατε μείωση της ανεργίας. Όταν υπάρχει μείωση της απασχόλησης, υπάρχει αύξηση της ανεργίας. Δεν απαντήσατε σε αυτό, κύριε Υπουργέ.
      Τέταρτον, όσον αφορά τους βρεφονηπιακούς σταθμούς, σας είπα για την ακάλυπτη επιταγή του Υπουργείου Εργασίας 40 εκατομμυρίων. Δεν μας απαντήσατε σε τίποτα.
      Άρα γιατί έρχεστε και ψεύδεστε εδώ, κύριε Υπουργέ, και μας μιλάτε για όλα τα άλλα;
      Επειδή σας ξέρω και σας εκτιμώ, αυτή η καραμέλα του άκρατου λαϊκισμού και ιδιότυπου λαϊκισμού που είπατε, έξω από μας. Όταν κάποιος παλεύει και μεταφέρει εδώ τις αγωνίες και τα άγχη των εργαζομένων, του λαού, πώς λέγεται; Τι πρέπει να κάνουμε δηλαδή; Ποια είναι η αποστολή μας; Ο Βουλευτής είναι πληρεξούσιος να μεταφέρει εδώ τις αγωνίες και τα άγχη του λαού. Και αυτός είναι λαϊκιστής;
      Έχετε κάνει ένα λάθος ή η μνήμη σας είναι αδύνατη. Είπατε ότι το ΠΑΣΟΚ θεμελίωσε τη σχέση του με τα λαϊκά στρώματα. Το ΠΑΣΟΚ της 3ης Σεπτέμβρη ή του «32 Οκτώβρη»; Αυτό πρέπει να το ξεκαθαρίσετε. Γιατί το ΠΑΣΟΚ της 3ης Σεπτέμβρη έχει τόση σχέση με το ΠΑΣΟΚ το σημερινό της «32 Οκτώβρη» όσο έχει, τι να σας πω, η μέρα με τη νύχτα. Άρα μη μιλάτε στο σπίτι του κρεμασμένου για σχοινί. 
      Θα ήθελα να ξεκαθαρίσουμε μερικά πράγματα, κύριε Υπουργέ. Βέβαια η επερώτηση πρώτα απευθύνεται στον Υπουργό Οικονομικών κ. Φλωρίδη -διότι εσείς δεν έχετε καμία ευθύνη- σχετικά με τις περικοπές από τον κοινωνικό προϋπολογισμό. 
      Εμείς είμαστε υπερήφανοι κύριε Σπυρόπουλε, για την προϊστορία μας και για τη διαδρομή μας. Δεν είναι, όμως, του παρόντος να κάνουμε ανάλυση. Καλό είναι αν προσκληθούμε, να την κάνουμε και δημόσια. Και  ο μύθος που συνεχώς επικαλείστε σε όλες τις ομιλίες εδώ στη Βουλή, να σας πω ότι είναι λάθος. 
      Η Νέα Δημοκρατία το 1990 δαπάνησε για την κοινωνική πρόνοια 199 εκατομμύρια ευρώ, δηλαδή 68 δισεκατομμύρια δραχμές και το 1993 δαπάνησε 408 εκατομμύρια ευρώ, δηλαδή 144 δισεκατομμύρια δραχμές. Το ΠΑΣΟΚ το 1998 δαπάνησε 280 δισεκατομμύρια δραχμές και το 2002 δαπάνησε 228 δισεκατομμύρια δραχμές. Ενώ εμείς είχαμε μια ανοδική τάση από το 1990-1993, εσείς από το 1998 στο 2002 έχετε καθοδική τάση. Είναι μειούμενο το κράτος πρόνοιας. Αυτά λένε οι αριθμοί, κύριε Υπουργέ. Αυτά λέει η πραγματικότητα. Αυτά λέει η ταμπακέρα.
      Να λάβετε και κάτι άλλο υπόψη σας. Την περίοδο 1990-1993 που την αναφέρετε συνέχεια, το ΑΕΠ σε ποσοστό 60,5% από 14 τρισεκατομμύρια δραχμές έφθασε τα 21 τρισεκατομμύρια δραχμές. Το ΑΕΠ αυξήθηκε στα δικά σας χρόνια από τα 24 τρισεκατομμύρια δραχμές στα 38 τρισεκατομμύρια δραχμές. 
      Η Νέα Δημοκρατία ενώ αύξησε περισσότερο τις δαπάνες για την πρόνοια, εσείς το διάστημα 1999-2002 τις μειώσατε. Εμείς είχαμε αύξηση 17% με 18%. Αυτά όσον αφορά την καραμέλα του κοινωνικού κράτους. 
      Δεν είμαι υπερήφανος για την κοινωνική πολιτική του 1990-1993, αλλά να λέμε την αλήθεια. Αυτοί ήταν οι αριθμοί και είναι αμείλικτοι. 
      Επίσης συνεχώς, κύριε Υπουργέ, αρέσκεστε σ’ αυτόν το νόμο τον περιβόητο τον 2084. Ειλικρινά σας λέω ότι αν ήταν νεκρός θα είχε κορακιάσει, θα είχε γίνει βρικόλακας. Κυβερνάτε δέκα χρόνια. Στα δέκα χρόνια έχετε κάνει εκατόν πενήντα αντιασφαλιστικές ρυθμίσεις. Γιατί, λοιπόν, έρχεστε σήμερα και επικαλείστε ότι αυτό το επιχείρημα ότι η μείωση των επιδομάτων τοκετού κλπ. είναι απόρροια του ν.2084; Κυβερνάτε ή δεν κυβερνάτε; Ποιος κυβερνάει; Αλλάξτε τον. Έχετε αλλάξει τα πάντα, γιατί δεν τον αλλάζετε και αυτόν; Δηλαδή είναι δικαιολογία να μας λέτε τώρα ότι ο ν.2084 προβλέπει σταδιακή μείωση των επιδομάτων και με τον συνυπολογισμό του δώρου εορτών; Γιατί τα τριάμισι χιλιάδες ένσημα δεν τα ψήφισε η Νέα Δημοκρατία;
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Όχι.
      ΓΕΡΑΣΙΜΟΣ ΓΙΑΚΟΥΜΑΤΟΣ: Τι λέτε; Κάνετε λάθος. Εγώ ήμουν εισηγητής. Και τα ψηφίσαμε και ήμασταν πιο ελαστικοί από σας. Σας προκαλώ. Ανατρέξτε στα Πρακτικά. 
      Ο Κώστας Καραμανλής, ο Αρχηγός της Νέας Δημοκρατίας, είχε τη γενναιότητα να πει ότι από αυτόν τον ασφαλιστικό νόμο που μεταθέτει και «κουκουλώνει», ό,τι θετικό υπάρχει εμείς δεν θα το καταργήσουμε. Εσείς τα αρνητικά του ν. 2084 γιατί δεν τα καταργείτε; Αυτή είναι η διαφορά μας. Σας το επισημαίνω για να καταλάβετε για ποιες διαφορές μιλάμε.
      Και, εν πάση περιπτώσει, κύριε Σπυρόπουλε, ένας άλλος μύθος πέρα από τα προνοιακά κονδύλια του 1993, είναι ότι η Νέα Δημοκρατία με το ν. 2084 προέβλεπε 70.000 σύνταξη, ενώ εσείς την ανεβάσατε στις 195.000 δραχμές. Και σας ερωτώ, κύριε Σπυρόπουλε, δεδομένου ότι ξέρετε καλά τα της κοινωνικής ασφάλισης και δεν είστε από τους μη ξέροντες δημοσιοσχετίστες. Εβδομήντα χιλιάδες ήταν το ανταποδοτικό. Ο ν. 2084 προέβλεπε και κοινωνικό πόρο. Κάλλιστα η Κυβέρνηση μέσω του ν. 2084 και με τα ανταποδοτικά που ήταν 70.000, μπορούσε να δώσει και 135.000 και 145.000 προστιθέμενος ο κοινωνικός πόρος. Αυτό, λοιπόν, κύριε Σπυρόπουλε, γιατί το αποκρύπτετε από το Σώμα και μιλάτε για 80.000 σύνταξη και για το ότι εμείς υποδιπλασιάσαμε τις συντάξεις;  
      Εγώ σας μιλάω ξεκάθαρα και θα σας πω τι σημαίνει λαϊκισμός. Λαϊκισμός υφίσταται όταν ο Πρωθυπουργός της χώρας, ο καθηγητής κ. Σημίτης, βγαίνει προεκλογικά, συγκεκριμένα στις 6 Απριλίου, και τάζει στον ελληνικό λαό, υπόσχεται και δεσμεύεται απέναντί του για 152.000 δραχμές κατώτερη σύνταξη, προκειμένου να υφαρπάξει την ψήφο αυτού του ανήμπορου και φτωχού ηλικιωμένου. Αυτό αποτελεί αίσχιστο λαϊκισμό!
      Και εν πάση περιπτώσει, κύριε Υπουργέ, να μας πείτε και για την ακάλυπτη επιταγή του Υπουργείου Εργασίας και για όλα τα πλαστά στοιχεία που σας δώσαμε εμείς. Εμείς, κύριε Υπουργέ, ούτε πλαστά ούτε πλασματικά στοιχεία δώσαμε. Αυτή η Κυβέρνηση είναι μια κυβέρνηση πλασματικής δημιουργικής λογικής και αυτό καυτηριάζουμε. 
      Αφήστε, λοιπόν, κύριε Υπουργέ, να κάνουμε και εμείς κάποτε κοινωνικό έργο. Φαίνεται μερικοί σας έχουν συνηθίσει στο «ευχαριστώ». Εάν αυτή είναι η λογική της Κυβέρνησής σας, βάσει της οποίας εσείς βγαίνετε και λέτε «ευχαριστώ» στα πιο δύσκολα και πιο ακραία πράγματα που συμβαίνουν στη χώρα μας, τότε να ξέρετε ότι υπάρχουν και πολιτικοί οι οποίοι αν και σας αγαπάνε ως άτομο, σαν πολιτικοί σας οικτίρουμε και δεν πρόκειται να συμβιβαστούμε. 
      Δεν πρόκειται δηλαδή να λυγίσουμε μπρος στα ξόρκια τα οποία κάνετε και μπρος στους «μπαμπούλες» που επικαλείστε είτε του λαϊκιστή είτε του ακροδεξιού. Δεν πρόκειται να σας φοβηθούμε. Πρόκειται –ειδικά σε μένα- για μια γνωστή καραμέλα. Παλιά είχαμε τον «μπαμπούλα» της Αριστεράς και για όλα έφταιγαν οι Αριστεροί. Σήμερα για τα πάντα φταίνε οι λαϊκιστές και οι ακραίοι Δεξιοί. Αυτά να τα πείτε σε άλλους. Να τα πείτε σ’ αυτούς που είναι «ποντίκια» και φοβούνται. Η ασυμβίβαστη πολιτική, η πολιτική που θέλει εφόσον ετάχθη από το λαό, να υπηρετεί το λαό, γιατί προέρχεται από το λαό, πάει με το λαό και αγωνίζεται για το λαό, δεν είναι λαϊκισμός. Είναι η ηθική που έχει η πολιτική εξ ορισμού. Η ηθική δεν θέλει συμβιβασμό, δεν θέλει «ευχαριστώ»! Η ηθική δεν λέει να λες προεκλογικά «ναι» στις 152.000 σύνταξη και να μην τη δίνεις μετεκλογικά.
      Γι’ αυτό, κύριε Σπυρόπουλε, να φέρεστε πιο κομψά, όταν μιλάτε για συσκότιση και για διαστρέβλωση. Σας έθεσα τα ερωτήματα και δεν μου απαντήσατε. Θα επανέλθω. 
      Μην ξαναπείτε σε μας για συσκότιση. Εμείς ανάβουμε κερί. Αλί από εσάς! 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ, κ. Χαράλαμπος Καστανίδης. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριοι συνάδελφοι, άκουσα τον Κοινοβουλευτικό Εκπρόσωπο της Αξιωματικής Αντιπολίτευσης, αλλά και τους συναδέλφους της Νέας Δημοκρατίας να χρησιμοποιούν ιδιαίτερα βαρείς χαρακτηρισμούς, κάτι που δεν δικαιολογείται και δεν αντιστοιχεί -θέλω να πιστεύω- στις καλές προθέσεις των συναδέλφων και στο επίπεδό τους. Θα αποφύγω, λοιπόν, τους χαρακτηρισμούς και θα μπω απευθείας στην ουσία. 
      Η γενική ιδέα της επερώτησης της Νέας Δημοκρατίας είναι ότι το ΠΑ.ΣΟ.Κ. κατά την εκτέλεση του προϋπολογισμού του 2002 περικόπτει δαπάνες από αυτά που προϋπολόγισε η Κυβέρνηση για το έτος αυτό. 
      Θα ήθελα, λοιπόν, να ξεκινήσω με μερικές διαβεβαιώσεις. Όσον αφορά την κοινωνική ασφάλιση, το κονδύλιο που ενέγραψε η Κυβέρνηση στον προϋπολογισμό του 2002 ήταν περίπου 440 εκατομμύρια ευρώ. Αυτό θα είναι το ποσό που τελικά θα δαπανηθεί για την κοινωνική ασφάλιση μέχρι το τέλος του τρέχοντος έτους. 
      Ειπώθηκε ότι μπορεί να είναι μειωμένη η χρηματοδότηση της μητρότητας, τα κονδύλια δηλαδή τα οποία διατίθενται από τον κοινωνικό προϋπολογισμό για την προστασία της μητρότητας. Θα ήθελα να προχωρήσω στη δεύτερη διαβεβαίωση, τα κονδύλια για την προστασία της μητρότητας θα είναι 2,5 περίπου εκατομμύρια ευρώ παραπάνω συγκριτικά με το 2001. Ήταν, δηλαδή, το 2001 γύρω στα 45 εκατομμύρια ευρώ, θα είναι περίπου 47,5 εκατομμύρια ευρώ το τρέχον έτος.
      Τέθηκε ένα θέμα που αφορά το επίδομα ασθενείας. Πράγματι, εκεί υπάρχει μία μείωση η οποία οφείλεται –αυτό σας είπε ο Υφυπουργός πριν από λίγο- στο ότι ο ν. 2084/92 επιβάλλει το μη υποχρεωτικό υπολογισμό των δώρων εορτών. Αυτό όμως σε καμία περίπτωση δεν σημαίνει ότι εξερχόμεθα του κοινωνικού προϋπολογισμού, των ποσών δηλαδή που διατίθενται συγκριτικά με τις εγγραφείσες πιστώσεις. 
      Μετά από αυτές τις αρχικές διαβεβαιώσεις, θα μου επιτρέψετε τώρα να προχωρήσω σε μερικές πολιτικές παρατηρήσεις.
      Πρώτα απ’ όλα, παρατήρησα με πόση ευκολία συνάδελφοι της Νέας Δημοκρατίας και ιδιαίτερα ο Κοινοβουλευτικός της Εκπρόσωπος επιχαίρουν για το αποτέλεσμα των νομαρχιακών και δημοτικών εκλογών και προβλέπουν τη σίγουρη κατεδάφιση του ΠΑΣΟΚ στις επερχόμενες εθνικές εκλογές. Καλό θα ήταν να υπάρχει ένα μέτρο στην πολιτική μας κρίση και στον ενθουσιασμό μας, διότι τα τελευταία χρόνια, στον κύκλο της μεταπολίτευσης, η Νέα Δημοκρατία χάνει και δεν κερδίζει. Ασφαλώς, στη δημοκρατία ισχύει ο κύκλος της εναλλαγής. Αυτός είναι ο δημοκρατικός κανόνας. Αλλά οφείλετε πρώτα να αποκτήσετε το τεκμήριο της πλειοψηφίας των νικών για να μην έχετε τελικά, όπως απεδείχθη πολλές φορές στην πράξη, το τεκμήριο της πλειοψηφίας των δακρύων.
      Επίσης, ειπώθηκε ότι το ΠΑΣΟΚ εμφανίζει φαινόμενα αναλγησίας σε ό,τι αφορά την κοινωνική πολιτική του, σε αντίθεση με το παρελθόν της Νέας Δημοκρατίας. Θεωρώ ότι οι Βουλευτές της Νέας Δημοκρατίας έχουν κάθε δικαίωμα να επαίρονται για το παρελθόν τους. Αυτό άλλωστε δεν το κρίνω εγώ ούτε κανείς άλλος στην Αίθουσα, αλλά ο ελληνικός λαός. 
      Οφείλετε, όμως, να γνωρίζετε συνάδελφοι της Αντιπολίτευσης ότι στην πολιτική ιστορία των κομμάτων στην Ευρώπη, αλλά και στον κόσμο ολόκληρο, η θεμελίωση του κοινωνικού κράτους, η οικοδόμησή του και ενίσχυση του κοινωνικού κράτους δεν συνδέθηκε με τα συντηρητικά πολιτικά κόμματα.
      ΑΔΑΜ ΡΕΓΚΟΥΖΑΣ: Λάθος. Στην πράξη είναι ανάποδα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Καλά, όπως νομίζετε.
      Η παράδοση στη θεμελίωση και οικοδόμηση του κοινωνικού κράτους μετά το 1945, στα ερείπια δηλαδή του πολέμου, συνδέεται με την ιστορία της σοσιαλδημοκρατίας. Εγώ δεν ισχυρίζομαι ότι δεν υπήρξαν χριστιανοδημοκρατικά ή συντηρητικά κόμματα που να μην διαφύλαξαν ό,τι θεμελίωσαν οι σοσιαλδημοκρατικές πολιτικές. Αλλά διαφύλαξαν, ποτέ δεν διεύρυναν. Δεν είναι τα συντηρητικά πολιτικά κόμματα ανά τον κόσμο αυτά που συνέλαβαν την ιδέα και οικοδόμησαν το κοινωνικό κράτος. Είναι τα σοσιαλδημοκρατικά κόμματα. Η προσπάθεια που γίνεται από την πλευρά της Νέας Δημοκρατίας να εμφανίσει το ΠΑΣΟΚ ότι αποδομεί το κοινωνικό κράτος, δεν είναι αξιόπιστη. 
      Γνώριζα παλαιότερα τη συζήτηση για τη λεγόμενη δομική αντιπολίτευση. Υπήρξε μακρά συζήτηση για τη μικροκομματική εκμετάλλευση θεμάτων, για μία αντιπολίτευση, όχι αναφερόμενη μόνο στη Νέα Δημοκρατία αλλά στο σύνολο των πολιτικών κομμάτων, που μπορεί να είχε μικροπολιτικό χαρακτήρα. Ανακαλύπτω ότι τον τελευταίο καιρό η Νέα Δημοκρατία έχει ανάγει σε επιστήμη τη λεγόμενη τμηματική αντιπολίτευση.
      Τι ακριβώς κάνει; Ένας μικρός αριθμός Βουλευτών της επιλέγει ένα ειδικό πεδίο για να ασκεί αντιπολίτευση. Ένας άλλος μικρός αριθμός Βουλευτών της επιλέγει, ξεχωριστά από τον πρώτο, ένα άλλο πεδίο για να ασκεί αντιπολίτευση. Ένας τρίτος αριθμός, ένα τρίτο πεδίο αντιπολιτεύσεως. Αυτό τι σημαίνει; Ότι μπορεί να λέει οτιδήποτε, χωρίς καμία εσωτερική αλληλουχία και συνέπεια των λεγομένων. 
      Εφαρμοζομένη η τμηματική αντιπολίτευση οδηγεί σε εσωτερικές αντινομίες τη λογική της Νέας Δημοκρατίας. Την ίδια ώρα που ζητά απροσμέτρητα ποσά για την ενίσχυση της κοινωνικής ασφάλισης, στο άλλο πεδίο της οικονομίας, υπάρχει μια ανηλεής κριτική σε βάρος της Κυβέρνησης, διότι δεν περιορίζει το σπάταλο κράτος, διότι δεν περιορίζει τις δαπάνες του προϋπολογισμού, χωρίς βεβαίως να αισθάνεται την υποχρέωση να ανακοινώσει στον ελληνικό λαό ποιες δαπάνες θα έπρεπε να περικόψει. Αυτό βέβαια δεν το κάνει. 
      Αν, λοιπόν, δει κανείς το χαρακτήρα, το είδος των τμηματικών αντιπολιτεύσεων, θα αποκαλύψει μια κόλαση αντιφάσεων και εσωτερικών αντινομιών στην πολιτική της Νέας Δημοκρατίας. 
      Ισχυρίζεται πολλές φορές η Νέα Δημοκρατία ότι έχει αυξημένο δείκτη κοινωνικής ευαισθησίας συγκριτικά μάλιστα με το ΠΑΣΟΚ που δεν έχει. Εγώ δεν θέλω να αμφισβητήσω ότι ένα πολιτικό κόμμα έχει ασφαλώς τις ευαισθησίες του και τα στελέχη του μπορούν να την επιδεικνύουν. Αλλά στην πολιτική, ξέρετε, τα συγκρίσιμα μεγέθη, οι συγκρίσεις είναι αυτές που οδηγούν στο ακριβέστερο και ωφελιμότερο συμπέρασμα.
      Θα σας πω, λοιπόν, μερικά παραδείγματα σχετικά με τους δείκτες ευαισθησίας. 
      Ακούστε, κύριοι συνάδελφοι: Το επίδομα παραπληγίας που κοστίζει ετησίως 30.000.000.000  δραχμές είναι πολιτική επιλογή του ΠΑΣΟΚ, δεν είναι δική σας. Το επίδομα ολικής αναπηρίας στους συνταξιούχους που κοστίζει άλλα 30.000.000.000 ετησίως είναι πολιτική επιλογή του ΠΑΣΟΚ, δική μας κυβερνητική απόφαση, δεν είναι δική σας. Το γεγονός ότι χορηγούμε επίδομα θέρμανσης 30.000 έως 50.000 δραχμές, ανάλογα με τις κλιματικές συνθήκες, σε 215.000 –ήταν το 2001- συνταξιούχους και χρηματοδοτείται βεβαίως από τον προϋπολογισμό με 9,5 δισεκατομμύρια δραχμές, είναι επιλογή δική μας, δεν υπήρξε δική σας. Το γεγονός ότι ο Οργανισμός Εργατικής Κατοικίας επιδοτεί το ενοίκιο από 2,5 εκατομμύρια για ένα μόνο εργαζόμενο μέχρι 4,3 εκατομμύρια δραχμές ετησίως για μια οικογένεια με τέσσερα παιδιά, είναι πολιτική επιλογή και κυβερνητική απόφαση δική μας, δεν είναι δική σας. Το γεγονός ότι επιδοτούμε τη στεγαστική συνδρομή –μιλώ για το επίδομα στεγαστικής συνδρομής- που ανερχόταν το 2000 σε 23.700 δρχ. το μήνα για ένα δικαιούχο και 31.500 δρχ. το μήνα για ένα ζευγάρι δικαιούχων- αυτό είναι πολιτική επιλογή και κυβερνητική απόφαση δική μας. Δεν είναι δική σας. 
      Αυτά, λοιπόν, κύριοι συνάδελφοι, δεν είναι αφηρημένα, είναι στο επίπεδο της πολιτικής πράξης, είναι στο επίπεδο των πολιτικών αποφάσεων. Πολλές φορές αυτές οι αποφάσεις ελήφθησαν σε δυσμενές δημοσιονομικό περιβάλλον γι’ αυτό και καθιστά πιο αξιόλογη την προσπάθεια ενός κόμματος. Δεν ισχυρίζομαι ότι όλα όσα θα μπορούσε να κάνει μια σοσιαλιστική κυβέρνηση τα έχει ήδη διεκπεραιώσει και ότι δεν υπολείπονται πολλά άλλα που θα έπρεπε να προσφερθούν για λόγους κοινωνικής δικαιοσύνης στις ασθενέστερες οικονομικά τάξεις. Αλλά από αυτό το σημείο μέχρι του σημείου να φωνασκείτε διαρκώς ότι εσείς μεν έχετε ευαισθησία, οι άλλοι δε δεν έχουν, μεσολαβεί απόσταση μεγάλη, πολύ περισσότερο που στην πράξη αποδεικνύεται το ακριβώς αντίθετο.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Κατ’ αρχάς, θέλω να ξεκινήσω με μια παρατήρηση για το ζήτημα του κοινωνικού κράτους. Κατά την άποψή μας τέτοιο κοινωνικό κράτος έτσι όπως το παρουσιάζετε σήμερα, σ’ αυτήν την Αίθουσα, δεν υπήρξε στην Ελλάδα.
      Γιατί; Όπως παντού, έτσι και στον κοινωνικό τομέα υπάρχει η κυριαρχία του κεφαλαίου. Αυτήν την κυριαρχία του κεφαλαίου υπηρετεί και το ΠΑΣΟΚ και η Νέα 
Δημοκρατία. Εξάλλου η βασική παρατήρηση της Νέας Δημοκρατίας με την επερώτησή της, είναι ότι το ΠΑΣΟΚ εφαρμόζει τη δική της πολιτική, αλλά όχι με το σωστό τρόπο. 
      Βεβαίως κοινωνικές κατακτήσεις υπήρξαν. Με τους αγώνες του εργατικού Λαϊκού Κινήματος αποσπάστηκαν κατακτήσεις και δικαιώματα από το καπιταλιστικό κράτος. Η σημερινή επερώτηση της Νέας Δημοκρατίας ήταν και μια ευκαιρία για ανούσιες αντιπαραθέσεις, έτσι όπως εξελίχθηκε η συζήτηση με την Κυβέρνηση. 
      Με το ν. 3121/2002 είπε ο κύριος Υφυπουργός, στηρίζονται τα ασθενέστερα στρώματα, παραδείγματος χάρη -θα αναφέρω μόνο ένα παράδειγμα, για να μην φάω το χρόνο- όσοι έχουν τριάμισι χιλιάδες ένσημα και γι’ αυτό τους δίνετε σύνταξη. Βεβαίως αυτό ισχύει μόνο για όσους έχουν τριάμισι χιλιάδες ένσημα και θεμελιώσουν αυτό το δικαίωμα από την 1-1-2003 έως το 2007. Τους δίνετε μια σύνταξη των εξήντα χιλιάδων δραχμών. Πρόκειται για χίλια με δύο χιλιάδες άτομα σε όλη την Ελλάδα. Οι υπόλοιποι θα πάρουν αυτήν τη σύνταξη από τον Ο.Γ.Α.. Έτσι και αλλιώς την έπαιρναν. Είναι υποκριτικό να λέτε ότι με αυτόν το νόμο στηρίζετε τα ασθενέστερα στρώματα!
      Δεύτερο ζήτημα: Οι κυβερνητικοί συνδικαλιστές, στους οποίους αναφέρθηκε ο Κοινοβουλευτικός Εκπρόσωπος της Νέας Δημοκρατίας, όχι μόνο δεν πρωτοστάτησαν στις κινητοποιήσεις για την ανατροπή του κοινωνικοασφαλιστικού συστήματος, αλλά σύρθηκαν –κυριολεκτικά- μαζί με τους συνδικαλιστές της ΔΑΚΕ και της Αυτόνομης Παρέμβασης από το ταξικό συνδικαλιστικό κίνημα σε αυτούς τους αγώνες. Δεν ήθελαν ούτε απεργίες ούτε τίποτα. Η φιλοσοφία τους κινείται στο λεγόμενο κοινωνικό διάλογο, για να τα βρουν με την Κυβέρνηση. 
      Ήταν αποκαλυπτικός ο Κοινοβουλευτικός Εκπρόσωπος της Νέας Δημοκρατίας, ο οποίος μίλησε για ελεύθερη οικονομία η οποία αναπαράγει την ανεργία, τη μαύρη εργασία, την εισφοροδιαφυγή, με οδυνηρά αποτελέσματα για την κοινωνική ασφάλιση. 
      Ο Κοινοβουλευτικός Εκπρόσωπος του ΠΑΣΟΚ υποστήριξε ότι το κοινωνικό κράτος το δημιούργησαν τα σοσιαλδημοκρατικά κόμματα. Η αντικειμενική μελέτη της ιστορίας διδάσκει ότι το κοινωνικό κράτος στην Ευρώπη και στον κόσμο πρωτοεμφανίστηκε μετά την Οκτωβριανή Σοσιαλιστική Επανάσταση, το 1917. 
      Με τον τίτλο που χρησιμοποιεί η Νέα Δημοκρατία στην επερώτησή της, κατ’ αρχάς, φαίνεται ότι θέλει να συσκοτίσει τη δική της πολιτική, γιατί επαναφέρει τη θεωρία ότι μπορεί να λειτουργεί η καπιταλιστική οικονομία προς όφελος του κεφαλαίου και των λαϊκών αναγκών. Αποσυνδέει τα αποτελέσματα της κυβερνητικής πολιτικής από τις αιτίες που τα δημιουργούν. 
      Δεύτερον και αυτή η επερώτηση αλλά και άλλες θα μπορούσαν να είχαν και την υπογραφή Βουλευτών του ΠΑΣΟΚ ακριβώς γιατί δεν ελέγχεται ο βασικός προσανατολισμός της κυβερνητικής πολιτικής, ο οποίος είναι ίδιος με τον προσανατολισμό της πολιτικής της Νέας Δημοκρατίας. 
      Όμως, σ΄ ένα ζήτημα η Νέα Δημοκρατία έχει μια δικαιολογημένη ανησυχία, η οποία φάνηκε και από τις σημερινές ομιλίες. Την ίδια ανησυχία την έχει και το ΠΑΣΟΚ. Και οι δύο ανησυχείτε για το σύστημα που υπηρετείτε. Και οι δύο φοβάστε τις ολέθριες κοινωνικές επιπτώσεις από την πολιτική που ασκείτε. Βεβαίως αυτό μπορεί να οδηγήσει σε γενικευμένη αμφισβήτηση αυτής της πολιτικής και των επιλογών που κάνετε. 
      Ουσιαστικά η Νέα Δημοκρατία, με την επερώτηση αυτή, βοηθάει το ΠΑΣΟΚ να εφαρμόζει αυτήν την πολιτική με λιγότερους κραδασμούς και κοινωνικές αντιδράσεις. Ταυτόχρονα δείχνει και την έξωθεν καλή μαρτυρία ότι δήθεν ενδιαφέρεται για τα λαϊκά στρώματα. 
      Συγκεκριμένα για τη χρηματοδότηση της κοινωνικής ασφάλισης. Σε ποια κοινωνική ασφάλιση αναφέρεται η Νέα Δημοκρατία; Στη δημόσια ή στην ιδιωτική; Και εσείς και η Κυβέρνηση να απαντήσετε σε αυτό το ζήτημα. Διότι η χρηματοδότηση, που έχει βέβαια την αξία της, όταν αποσυνδέεται από το στόχο που υπηρετεί, συσκοτίζει τα πράγματα. 
      Εσείς ως Νέα Δημοκρατία συμφωνούσατε και συμφωνείτε με την διάλυση του κοινωνικοασφαλιστικού συστήματος, έτσι όπως αυτό οικοδομήθηκε στη χώρα μας. Εξάλλου, είναι γνωστοί οι αντιασφαλιστικοί νόμοι της Νέας Δημοκρατίας την περίοδο 1990-1993.
      Και ενώ το ΠΑΣΟΚ, που ήταν τότε αντιπολίτευση, έλεγε ότι το πρώτο πράγμα που θα έκανε όταν γινόταν κυβέρνηση, θα ήταν να καταργήσει αυτούς τους αντιασφαλιστικούς νόμους της Νέας Δημοκρατίας, όχι μόνο δεν τους κατάργησε, αλλά πάτησε σε αυτούς και τους έκανε εφαλτήριο, για να περάσει στους χειρότερους, που ψήφισε τώρα πρόσφατα.
      Βεβαίως και αυτοί οι νόμοι είναι συνέχεια των νόμων της Νέας Δημοκρατίας. Οι νόμοι της Νέας Δημοκρατίας και του ΠΑΣΟΚ υπηρετούν και εξυπηρετούν τα συμφέροντα του κεφαλαίου για τη μείωση της τιμής της εργατικής δύναμης.
      Και είναι ουσιαστικό να μας απαντήσει και η Νέα Δημοκρατία και το ΠΑ.ΣΟ.Κ., όταν λένε χρηματοδότηση του κοινωνικού κράτους, από πού εννοούν ότι πρέπει να γίνει; Θα επιβαρυνθεί γι’ αυτήν τη χρηματοδότηση αποκλειστικά η επιχειρηματική δραστηριότητα και τα κέρδη της; Ή η χρηματοδότηση θα επιβαρύνει ξανά τους εργαζόμενους.
      Αφού η Νέα Δημοκρατία –όπως υποστηρίζετε- είναι πολιτική δύναμη με λαϊκή αναφορά και του μεσαίου χώρου, συμφωνείτε η χρηματοδότηση του κοινωνικού κράτους να γίνει από τα κέρδη των καπιταλιστών και το σύστημα να είναι δημόσιο, δωρεάν, καθολικό για όλο το λαό και με απαλλαγή των εισφορών των ασφαλισμένων, αφού οι εργαζόμενοι έχουν δημιουργήσει με τη δουλειά τους την αξία των αναγκών που πρέπει να έχουν;
      Να μας απαντήσετε και εσείς και το ΠΑΣΟΚ, αν συμφωνείτε ότι το κοινωνικοασφαλιστικό σύστημα ασφάλιση – υγεία – πρόνοια πρέπει να είναι απαλλαγμένο από κάθε είδους ιδιωτική δραστηριότητα.
      Για τα προβλήματα των ΑΜΕΑ, είναι κυρίως και μόνο πρόβλημα μετακίνησης, όπως αναφέρετε στην επερώτησή σας; Αν, δηλαδή, λυθεί αυτό το πρόβλημα, η Νέα Δημοκρατία δεν βλέπει άλλα προβλήματα στα ΑΜΕΑ; Η πρόληψη, η θεραπεία, η αποκατάσταση, η εκπαίδευση, η επαγγελματική εξασφάλιση και η σχεδόν παντελής έλλειψη δημόσιας δωρεάν κρατικής υποδομής και χρηματοδότησης γιατί δεν σας απασχολούν; Γιατί δεν αναφέρεστε στην ανάπτυξη του ιδιωτικού τομέα στα προβλήματα αυτά, που έρχεται να υποκαταστήσει την συνειδητή έλλειψη της κρατικής υποδομής; Όλα αυτά είναι πολιτική επιλογή και του ΠΑΣΟΚ και της Νέας Δημοκρατίας.
      Για τους βρεφονηπιακούς σταθμούς: Λέει η Νέα Δημοκρατία για χρηματοδότηση των βρεφονηπιακών σταθμών της Αθήνας. Αλήθεια, μόνο στην Αθήνα συμβαίνει αυτό; Στην υπόλοιπη Ελλάδα όλα είναι εντάξει; Η Νέα Δημοκρατία, μαζί με το ΠΑΣΟΚ, υποστήριξαν την απαλλαγή του κράτους από τις οφειλές του προς τους δήμους. Μαζί υποστηρίξατε τη λειτουργία των βρεφονηπιακών σταθμών στη βάση της ανταποδοτικότητας. Μαζί υποστηρίξατε το μέτρο για την τοπική φορολογία από τους δήμους για να λειτουργήσουν οι βρεφονηπιακοί σταθμοί. Και οι δήμαρχοι και του ΠΑΣΟΚ και της Νέας Δημοκρατίας επέβαλαν στους δήμους συνεχείς αυξήσεις στα τροφεία και σε συνδυασμό με την πολιτική της λιτότητας, τον περιορισμό των κοινωνικών δικαιωμάτων, χτυπάνε τη λαϊκή οικογένεια. Αποτελεί μέγιστη υποκρισία να υποστηρίζει η Νέα Δημοκρατία να υποστηρίζει αυτήν την πολιτική και να διαμαρτύρεται για τα αποτελέσματά της.
      Η Νέα Δημοκρατία υποστηρίζει τη λειτουργία του χώρου της υγείας στα πλαίσια της επιχειρηματικής δραστηριότητας. Δεν λέτε τίποτα γι’ αυτό. Αρκετά στελέχη σας, μαζί με στελέχη του ΠΑΣΟΚ, παρευρίσκονται σε διάφορα εγκαίνια επιχειρηματιών του χώρου της υγείας. Λείπουν, όμως, τα στελέχη σας από τους αγώνες των εργαζομένων για δημόσια δωρεάν υγεία και πρόνοια ως κοινωνικό αγαθό και δικαίωμα, αγώνες που έχουν στόχο να καταργήσουν το καθεστώς που υπάρχει σήμερα με τα ράντζα στα νοσοκομεία, τις ουρές στο ΙΚΑ, που έχει κάνει την υγεία και την πρόνοια εμπόρευμα.
      Δεν απασχολεί τη Νέα Δημοκρατία ούτε το ΠΑΣΟΚ το γεγονός ότι οι ιδιωτικές δαπάνες από 20,8% πήγαν στο 34%, ενώ οι δημόσιες αντίστοιχα δαπάνες περιορίστηκαν από το 79% στο 66% και η διαφορά τους έχει κατέβει από τις 58 μονάδες στις 32.
      Αλήθεια, τι σημαίνει συνύπαρξη του δημόσιου και του ιδιωτικού τομέα στο χώρο της υγείας; Για μας αποτελεί το όχημα που μεταφέρεται η πολιτική των ιδιωτικοποιήσεων και της εμπορευματοποίησης της υγείας.
      Δεν λέει τίποτα που ο προϋπολογισμός προβλέπει 0% για λειτουργικά έξοδα εισάγοντας –ουσιαστικά- τα δημόσια νοσοκομεία στο καθεστώς των επιχειρήσεων, αφού αυτά θα είναι πωλητές υπηρεσιών και τα ταμεία αγοραστές υπηρεσιών με αρνητικά αποτελέσματα στην ποιότητα και ποσότητα της λαϊκής υγείας.
      Ακόμα η Νέα Δημοκρατία και το ΠΑΣΟΚ οφείλουν να απαντήσουν και για το ΕΚΑΒ επί της ουσίας. Είναι γνωστές οι περικοπές στον εξοπλισμό του ΕΚΑΒ από το ΠΑΣΟΚ, όπως επίσης είναι γνωστή η προοπτική ιδιωτικοποίησής του και η ανάθεσή του σε όμιλο επιχειρήσεων με το επιχείρημα των αναγκών που θα προκύψουν από τους Ολυμπιακούς Αγώνες. Και μετά αυτός ο όμιλος θα πουλά αυτές τις υπηρεσίες. Είναι τυχαίο που η Νέα Δημοκρατία δεν λέει τίποτα;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Είναι δεδομένο ότι η πολιτική και της Νέας Δημοκρατίας και του ΠΑΣΟΚ είναι σε αντίθεση και συγκρούονται με τις ανάγκες του λαού. Συγκρούονται ακριβώς γιατί υπηρετούν τα μεγάλα συμφέροντα. 
      Το ΠΑΣΟΚ σήμερα σαν Κυβέρνηση ασκεί αυτήν την αντιλαϊκή πολιτική με οδυνηρές συνέπειες για τους εργαζόμενους και τα λαϊκά στρώματα. Η Νέα Δημοκρατία προβάλλει ένα μέρος αυτών των συνεπειών, όχι για να λύσει τα λαϊκά προβλήματα, αλλά για να επιταχύνει τα αντιλαϊκά μέτρα και την αντιλαϊκή πολιτική, για να εξυπηρετήσει καλύτερα τα συμφέροντα του κεφαλαίου. Και οι δύο σας δίνετε κάθε μέρα εξετάσεις. Το κεφάλαιο σας βραβεύει και ο λαός σας αφήνει ανεξεταστέους!
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Ρεγκούζας έχει το λόγο.
      ΑΔΑΜ ΡΕΓΚΟΥΖΑΣ: Κύριε Πρόεδρε, και σήμερα εδώ στην Αίθουσα επιβεβαιώθηκε η βασική αρχή ότι η καλύτερη άμυνα είναι η επίθεση. Κι αυτό φάνηκε καθαρά πρώτα απ’ την ομιλία του κυρίου Υφυπουργού, ο οποίος, εάν δεν είχε το ελαφρυντικό ότι έλκει την καταγωγή του εγγύς των Δολιανών, τότε θα μπορούσαμε να τον εγκαλέσουμε για την παραμονή του σε μια παλιά εποχή της σκληρής αντιπαράθεσης και μέσα απ’ τη σκληρή αντιπαράθεση να καλυφθούν και οι αδυναμίες της πολιτικής μας.
      Πάντως, κύριε Υφυπουργέ, να ξέρετε ότι η κοινωνική ευαισθησία δεν είναι ετικέτα και δεν είναι τίτλος αποδιδόμενος σε κόμματα, τα οποία βαφτίζονται με τον ένα ή το βήτα τρόπο. Είναι πρακτική, είναι πολιτική πρακτική εν προκειμένω κι επομένως η κοινωνική ευαισθησία μετράται από τις προτεραιότητες της πολιτικής. 
      Οι προτεραιότητες της πολιτικής της σημερινής Κυβέρνησης ξεκινούν από την υπηρέτηση συμφερόντων, από τη διατήρηση και συντήρηση φαινομένων διαφθοράς, τουτέστιν την απώλεια κρατικών πόρων, που θα μπορούσαν να διοχετευθούν με κοινωνική ευαισθησία και αλληλεγγύη πρώτα στις ευαίσθητες κοινωνικά ομάδες. Οι ευαίσθητες κοινωνικά ομάδες εξαιτίας ακριβώς αυτών των φαινομένων κι αυτής της πολιτικής βρίσκονται στη γωνία.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Επίσης με εξέπληξε ένα είδος συνθήματος που χρησιμοποιήσατε, ότι δηλαδή «ο λαός δεν ξεχνά». Προφανώς, όπως πολύ σωστά είπε ο κ. Νεράντζης, είστε επηρεασμένος από τη λειτουργία παλιά των συνδικάτων. Θεωρώ, όμως, ότι το να επαναλαμβάνει κανείς και να επαναφέρει εποχές του 1983 –και δικαιούστε να ομιλείτε- θυμίζει άλλη νοοτροπία, αλαζονική, πέρα κι έξω από τη λειτουργίας της δημοκρατίας. Θα προτιμούσα τουλάχιστον από εσάς που ακριβώς έχετε θητεύσει και το συνδικαλιστικό κίνημα να μην χρησιμοποιείτε τέτοιες φράσεις.
      Ακόμα θα πρέπει να σας πω κάτι ακόμα. Είναι πρακτικώς καταγεγραμμένο ότι οι λεγόμενες συντηρητικές κυβερνήσεις δείχνουν πολύ μεγαλύτερη κοινωνική ευαισθησία προς τις ευαίσθητες ομάδες του πληθυσμού παρά οι σοσιαλιστικές, που το κάνουν κατ’ επίφαση και διακηρυκτικά, όπως το κάνατε κι εσείς σήμερα, αφού είπατε για προτεραιότητες κλπ. Όμως αυτή η αντίληψη προσκρούει στο γεγονός ότι η πολιτική μετράται εκ του αποτελέσματος και το αποτέλεσμα άλλα πράγματα σας λέει. 
      Παραδείγματος χάρη -σας το  είπε και ο κ. Γιακουμάτος- δεν είπαμε εμείς για την κατώτατη σύνταξη των 152.000 δραχμών. Εμείς είπαμε για σύνταξη 150.000 δραχμών πριν από τις εκλογές. Για 152.000 δραχμές σύνταξη βγήκε και πλειοδότησε ο κ. Σημίτης. Όμως η σύνταξη των 152.000 δραχμών δεν έχει γίνει πράξη σε όλους τους συνταξιούχους και το ξέρετε πολύ καλά!
      Επομένως ούτε η αναδιάταξη -παραδείγματος χάρη- των δαπανών του κράτους, για να φθάσουμε σε μια πορεία ανάπτυξης της οικονομίας, ξεκινά πρώτα απ’ την περιστολή των κοινωνικών δαπανών. Γιατί εσείς αυτό κάνετε! Ναι μεν ξεκινάμε από ανελαστικές δαπάνες, βεβαίως θα κάνουμε περιστολή, βεβαίως θα κάνουμε αναδιάταξη των δαπανών, αλλά προς τις ευαίσθητες κοινωνικά ομάδες δεν θα κάνουμε τέτοιου είδους περικοπές.
      Επειδή έγινε λόγος για τις δαπάνές των νοσοκομείων, θα ήθελα να σας πω ότι εμείς στην επερώτησή μας σας εγκαλούμε για τη μείωση των δαπανών προς τα νοσοκομεία. Δεν μας έχετε, όμως, απαντήσει και δεν μας έχετε δώσει ένα δείγμα γραφής ότι εσείς θα ελέγξετε διαχειριστικά τη λειτουργία των νοσοκομείων. Εάν μπορέσετε έστω και σήμερα στη δευτερολογία σας, παρακαλώ να μας απαντήσετε για τη μεγάλη διαφθορά που υπάρχει στα νοσοκομεία ή εν πάση περιπτώσει να μας πείτε εάν γνωρίζετε τι γίνεται στα νοσοκομεία ή να μας δώσετε μία απάντηση γιατί στα νοσοκομεία δεν εφαρμόζεται ο νόμος με προϋπολογισμούς, απολογισμούς, ελέγχους κλπ. 
      Και κάτι ακόμα. Μετά τη ρύθμιση που έγινε στα νοσοκομεία, να μας πείτε ποιες είναι οι οφειλές του κράτους στα νοσοκομεία. Τα νοσοκομεία δηλαδή, επειδή ακριβώς υπάρχουν αυτές οι αδιαφανείς, οι ανέλεγκτες δαπάνες, θα πρέπει να λειτουργούν με τη συνεισφορά του πολίτη αγοράζοντας οινόπνευμα, όπως είπε πριν από λίγο ο συνάδελφος κ. Παπανικολάου, με τον ιδιώτη; 
      Τέλος, κύριε Πρόεδρε, για να μην κάνω κατάχρηση του χρόνου μου, θέλω να πω τούτο. Μιλήσατε για το ασφαλιστικό σύστημα. Είναι γεγονός ότι η Νέα Δημοκρατία το 1992 έκανε μια παρέμβαση στο ασφαλιστικό σύστημα και εξασφάλισε τη βιωσιμότητά του. Εσείς δεν το τολμήσατε στο ασφαλιστικό σύστημα, το προσπεράσατε γιατί δεν ήσασταν έτοιμοι να αναλάβετε το πολιτικό κόστος. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Ρεγκούζα. 
      Ο κ. Παπανικολάου έχει το λόγο. 
      ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, ο κύριος Υπουργός και τι δεν μας είπε στην αποψινή του ομιλία. Μίλησε για τα πάντα. Ξεκίνησε από την 3η Σεπτεμβρίου του 1974 ξεχνώντας, όμως, τις επανειλημμένες οβιδιακές μεταμορφώσεις του ΠΑΣΟΚ και χάνοντας την ψυχραιμία του από την απραξία η οποία επικρατεί στο Υπουργείο, ήταν σε αδυναμία να μας απαντήσει σε πολλά ερωτήματα και θέματα που ετέθησαν κατά τη διάρκεια της συζητήσεως. 
      Εγώ δεν θα σχολιάσω ούτε θα δώσω απάντηση ή χαρακτηρισμούς δικούς μας. Θα χρησιμοποιήσω χαρακτηρισμούς συντρόφων του και μάλιστα πρόσφατους.
      Θα ήθελα να του θυμίσω το εξής: Ξέχασε το ξέσπασμα του συντρόφου κ. Κατσανέβα στις 8 Οκτωβρίου μέσα σε αυτήν την Αίθουσα; Γιατί θέλησε και ο κοινοβουλευτικός εκπρόσωπος του ΠΑΣΟΚ να πει ότι υπάρχουν αντιθέσεις και αντιπαλότητες στη Νέα Δημοκρατία. Εδώ κι αν υπάρχουν αντιθέσεις και αντιπαλότητες! Είπε ο κ. Κατσανέβας ο οποίος οπωσδήποτε έχει και ένα background κοινωνικών υπηρεσιών λόγω της καθηγεσίας του: «Η Κυβέρνηση Σημίτη διέλυσε το σύμπαν. Είστε ανίκανοι να κυβερνήσετε. Θλίβομαι γιατί κυβερνάτε τον τόπο». Τάδε έφη Κατσανέβας. 
      Και συνεχίζει: «Τη σύνταξη στο ΙΚΑ τη δίνετε μετά από τρία χρόνια, όταν έχει πάει ο άρρωστος στον Άγιο Πέτρο και τις απαντήσεις για αιματολογικές εξετάσεις τις δίνετε μετά από δύο μήνες και με το φακελάκι». Αυτά είπε ο κ. Κατσανέβας, κύριε Υπουργέ.
      Επίσης, πολλά είπε και ο κ. Πάγκαλος. Εμείς δεν είπαμε τόσα τρομερά και φοβερά επίθετα, όπως είπε ο κ. Πάγκαλος. Ο κ. Πάγκαλος μίλησε επανειλημμένα για παράλυτη και διεφθαρμένη Κυβέρνηση. 
      Ο δε στρατηγός Σπυριούνης, σύντροφός σας, πριν από λίγες μέρες πάλι είπε βαριά κοσμητικά επίθετα για το πώς κυβερνιέται αυτός ο τόπος σήμερα από την εκσυγχρονιστική Κυβέρνηση του κ. Σημίτη. 
      Εγώ, όμως, θα ήθελα να κλείσω τη δευτερολογία μου λέγοντας ότι όλα αυτά τα χρόνια που κυβερνάτε, κύριε Υπουργέ, διαχειριστήκατε πάνω από 100 τρισεκατομμύρια και το μόνο που καταφέρατε, με τις προτεραιότητές σας και με τις παρεμβάσεις σας, ήταν έναν υπερήφανο ελληνικό λαό να τον φέρετε να ζει σε μια ανασφάλεια και μία αβεβαιότητα και να ζει με δανεικά. Αυτή ήταν η μεγάλη επιτυχία που κάνατε. Θα περίμενα από εσάς σήμερα μια αυτοκριτική, μία απάντηση στα καίρια αυτά θέματα. 
      Και κλείνοντας επανέρχομαι στο συγκεκριμένο θέμα των χρεών στα νοσοκομεία. Ο κ. Παπαδόπουλος δεν δίστασε να μιλήσει για πυράγχας και για υπόγειες διαδρομές στο γραφείο του Πρωθυπουργού. Βέβαια, πήγε εκεί που πήγε. Όμως το ερώτημα είναι καίριο. Το 1997 διεγράφησαν χρέη ύψους 90 δισεκατομμυρίων. Πέρυσι διαγράψαμε χρέη ύψους 355 δισεκατομμυρίων. Τώρα τα χρέη ξεπερνούν τα 240 δισεκατομμύρια. Είναι ή δεν είναι έλλειμμα χρηστής διοικήσεως; 
      Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κωνσταντόπουλος έχει το λόγο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, για μία ακόμη φορά είδαμε στην Αίθουσα ότι η Κυβέρνηση ενοχλήθηκε και έδειξε την αμηχανία της και αυτήν της την ενόχληση από το γεγονός, ότι η Νέα Δημοκρατία ασχολείται και με την επερώτησή της αυτή με το κοινωνικό κράτος και την κοινωνική πολιτική. Οι κυβερνήσεις του ΠΑΣΟΚ τα τελευταία χρόνια έπαιξαν –και με επανειλημμένες επιτυχίες θα έλεγα- με το θέμα της κοινωνικής πολιτικής, της κοινωνικής αλληλεγγύης, με τα οράματα και τις ελπίδες εκατομμυρίων ανθρώπων, εκατοντάδων χιλιάδων ανέργων που δεν μπόρεσαν ποτέ να μπουν με αυτά στην αγορά εργασίας, εκατοντάδων χιλιάδων ανθρώπων που εξαντλούν τα διάφορα επιδόματα της πρόνοιας και μένουν εκεί.  Έπαιξαν με τα οράματα όλων αυτών των ανθρώπων που το σύστημα κοινωνικής ασφάλισης δεν μπορεί και δεν μπόρεσε να τους καλύψει, με όλους αυτούς τους ανθρώπους που δεν μπορούν να μπουν στην αγορά εργασίας ή που βγαίνουν από την αγορά εργασίας και δεν μπορούν να ξαναμπούν. Έπαιξαν, λοιπόν, οι κυβερνήσεις του ΠΑΣΟΚ με όλους αυτούς και τώρα ενοχλείται η Κυβέρνηση και με κάτι άλλο και είναι έντονη η ανησυχία της και η αμηχανία της. 
      Ενοχλείται γιατί οι επιμέρους δημοσκοπήσεις δείχνουν την αποτυχία της κοινωνικής της πολιτικής, γιατί οι επιμέρους δείκτες των δημοσκοπήσεων δείχνουν ότι οι κυβερνήσεις του ΠΑΣΟΚ υστερούν σε θέματα κοινωνικής πολιτικής, σε θέματα υγείας, πρόνοιας και κοινωνικής ασφάλειας. Γι’ αυτό επανειλημμένως ο Πρωθυπουργός και τα επιτελεία της Κυβέρνησης μιλούν για τα περιβόητα δίκτυα κοινωνικής προστασίας, κοινωνικής ασφάλειας, δίκτυα όμως κοινωνικής ασφάλειας και κοινωνικής προστασίας, που αυτοί ειδικά οι άνεργοι που δεν μπόρεσαν ποτέ να μπουν με αυτά στην αγορά εργασίας και είναι μόνιμα άνεργοι, δεν μπόρεσαν ποτέ να τα δουν. 
      Και επειδή μιλήσατε πολύ για αριθμούς, οι αριθμοί έχουν πολλές όψεις. Στη σελίδα 379 του κοινωνικού προϋπολογισμού αναφέρεται ότι η κρατική επιχορήγηση, για την κοινωνική πρόνοια για τα ιδρύματα, για τα νομικά πρόσωπα ιδιωτικού δικαίου, είναι 136 εκατομμύρια ευρώ φέτος ενώ πέρυσι ήταν 178 εκατομμύρια ευρώ. Και επειδή σας αρέσουν οι αριθμοί, επαναλαμβάνω, και ξέρετε ότι όσα έχουμε τόσα δίνουμε θέλω να σας πω ότι το 1987 δίνατε το 21,46% του ΑΕΠ –στη σελίδα 30 του κοινωνικού προϋπολογισμού- ενώ το 2002 δίνετε το 21,09% του ΑΕΠ. Υπάρχουν και αυτοί οι αριθμοί κοντά στους αριθμούς τους οποίους εσείς επικαλείσθε.
      Με αυτά τα νούμερα τα οποία δίνετε ιδιαίτερα στα νομικά πρόσωπα ιδιωτικού δικαίου στο χώρο της πρόνοιας μπορεί να επιζήσει το Ψυχολογικό Κέντρο Βορείου Ελλάδος, η Μέριμνα του Παιδιού Κατερίνης, όλα αυτά τα ιδρύματα τα οποία είναι έξω από τον κορμό του Οργανισμού Κοινωνικής Φροντίδας; Μπορούν να επιζήσουν; Και όλοι αυτοί ζητιανεύουν και κάνουν επανειλημμένως συσκέψεις με όλους τους φορείς στους νομούς επαιτώντας κυριολεκτικά από τις νομαρχίες, από τους δήμους, από τις επιχειρήσεις. Ξαναείδαμε μετά από πολλά χρόνια να βγαίνουν έξω σαν ζητιάνοι και να επαιτούν τους μισθούς των ανθρώπων που δουλεύουν στα νομικά πρόσωπα ιδιωτικού δικαίου, στο χώρο της πρόνοιας. Πού θέλετε να μας πάτε; Είναι έκδηλη η ανησυχία σας και έκδηλη η αμηχανία σας, αλλά να ξέρετε ότι δεν μπορείτε να μονοπωλείτε τον κοινωνικό χώρο. Αρκετά παίξατε με αυτόν το χώρο!
      ΠΡΟΕΔΡΕΥΩΝ (Παναγιώτης Σγουρίδης): Ο κ. Λέγκας έχει το λόγο για τρία λεπτά.
      ΝΙΚΟΛΑΟΣ ΛΕΓΚΑΣ: Κύριε Πρόεδρε, επιχείρησα στην πρωτολογία μου να θέσω ένα ζήτημα που αφορά στην αποτελεσματικότητα και στην ορθή διαχείριση των πόρων που κατευθύνονται στην κοινωνική πρόνοια. Και αυτό, γιατί όσο και αν μιλήσουμε για το πόσο ανέβηκε ή το πόσο κατέβηκε ο κάθε κωδικός, ο πολίτης σίγουρα στέκεται απόμακρος κρατώντας την άποψη που διαμορφώνει η καθημερινότητά του. 
      Αυτήν την αποτελεσματικότητα –γιατί πιστεύω ότι έχει μεγαλύτερη σημασία πόσο ορθά διαχέονται οι κοινωνικές δαπάνες από το πόσο πειράξαμε τον χ΄ ή τον ψ΄ κωδικό, πολύ περισσότερο όταν διάγουμε εποχές δημιουργικής λογιστικής- θα προσπαθήσω να καταδείξω με έναν πίνακα της «EUROSTAT»: «Στοιχεία 2002. Βρυξέλλες: “The social situation in the Europian Union”».
      Αυτός ο πίνακας επιχειρεί να κατατάξει τις χώρες με βάση το ποσοστό πληθυσμού που ζει κάτω από το όριο της φτώχειας. Νομίζω ότι είναι ένας δείκτης τον οποίο κανένας δεν μπορεί να αμφισβητήσει. Σε κάθε περίπτωση, αυτός ο δείκτης εκφράζει την κοινωνική συνοχή.
      Προσέξτε, το Βέλγιο προ κοινωνικών παροχών είχε ποσοστό 28%, η Δανία 26%, η Γερμανία 24%, η Ισπανία 25%, η Γαλλία 28%. Ο μέσος όρος, δηλαδή, για τις χώρες της ευρωζώνης είναι 26%. Το «προ κοινωνικών παροχών» διευκρινίζεται ότι αφορά στο ποσοστό του πληθυσμού που ζει κάτω από το όριο φτώχειας και το οποίο επηρεάζεται αποκλειστικά και μόνο από τις συντάξεις. Το «κατόπιν κοινωνικών παροχών» διευκρινίζεται ότι αφορά στο ποσοστό πληθυσμού που ζει κάτω από το όριο της φτώχειας και επηρεάζεται από τη διανομή των δώδεκα δισεκατομμυρίων ευρώ περίπου που προβλέπονται στον κοινωνικό προϋπολογισμό.
      Προσέξτε, λοιπόν, ποια είναι η κατάταξη: το Βέλγιο από 28% ρίχνει το όριο της φτώχειας κατά δώδεκα ποσοστιαίες μονάδες, η Δανία κατά δέκα επτά ποσοστιαίες μονάδες, η Γερμανία κατά οκτώ ποσοστιαίες μονάδες, η Ισπανία κατά έξι ποσοστιαίες μονάδες, το Λουξεμβούργο κατά δέκα τέσσερις ποσοστιαίες μονάδες, η Φιλανδία κατά δέκα εννέα ποσοστιαίες μονάδες, η Σουηδία κατά είκοσι ποσοστιαίες μονάδες, η Αγγλία κατά έντεκα ποσοστιαίες μονάδες.
      Η χώρα μας βελτιώνει τη θέση της κατά μία ποσοστιαία μονάδα! Από το 23% πηγαίνουμε στο 22%! Φυσικά, υπάρχει το ερώτημα που νομίζω ότι είναι καθοριστικό: τελικά, αυτές οι λοιπές κοινωνικές δαπάνες πού διαχέονται; Σε ποιους κατευθύνονται; Υπάρχει πρόβλημα διαχείρισης ή όχι; Τι κάνετε για να αντιμετωπίσετε αυτό το πρόβλημα διαχείρισης; 
      Πιστεύω ότι είναι πολύ σωστή η άποψη που εξέφρασε μέσω κάποιας ερώτησής του ο εκλεκτός συνάδελφος, ο κ. Ψαχαρόπουλος, ο οποίος λέει ότι αν αυτά τα δώδεκα δισεκατομμύρια ευρώ τα δίναμε σ’ αυτούς που βρίσκονται κάτω από το όριο της φτώχειας –τουτέστιν περίπου πέντε χιλιάδες ευρώ στον καθένα - σαφώς και θα βελτιώναμε το ποσοστό πληθυσμού κάτω από το όριο της φτώχειας.
      Τέλος πάντων κύριε Υπουργέ, θα θέλαμε να μας πείτε στην τοποθέτησή σας αν υπάρχει κάποια σκέψη ή πρόγραμμα για καλύτερη στόχευση των κοινωνικών δαπανών, ώστε τελικά να φτάνουν στα χέρια των φτωχών και να μη διαχέονται, όπως φαίνεται από τα στοιχεία, σε άλλες κατευθύνσεις.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Ευχαριστώ, κύριε Πρόεδρε. Θα προσπαθήσω να είμαι σύντομος, αλλά είναι ευνόητο ότι θα πρέπει να απαντήσω σε πολλά θέματα.
      Κύριοι συνάδελφοι, θα ήθελα να κάνω μία γενική παρατήρηση. Νομίζω ότι ο κ. Γιακουμάτος μου έχει προσάψει ότι έχω μία διάθεση να κρίνω τις τοποθετήσεις μελών της Αξιωματικής Αντιπολίτευσης σαν τοποθετήσεις που έχουν το στοιχείο του λαϊκισμού ή της ακροδεξιάς αντίληψης. Δεν είπα ούτε το ένα ούτε το άλλο. Υιοθετώ, βέβαια, την άποψη του κ. Γιακουμάτου, ο οποίος είπε ότι υπήρχε μία άκρατη εκλαΐκευση. Τέτοια υπήρχε. Στοιχεία λαϊκισμού, κύριε Γιακουμάτε, υπήρχαν κατά την άποψή μου. Όμως, σε κανένα σημείο της τοποθέτησής μου δεν έκρινα ποτέ ως ακροδεξιά καμία τοποθέτηση.
      Θα αναφερθώ σε ερωτήματα που τέθηκαν -τουλάχιστον από τη δική σας μεριά- και δεν απαντήθηκαν από εμένα, αφού πρώτα κάνω ένα γενικό σχολιασμό. Αγαπητοί συνάδελφοι της Νέας Δημοκρατίας, αρκετές φορές και όχι μόνο τώρα επιχειρείτε να κρίνετε την Κυβέρνηση λέγοντας ότι θα έπρεπε να ασκήσει μία διαφορετική κοινωνική πολιτική ή κρίνετε ότι η ασκηθείσα κοινωνική πολιτική δεν είναι επαρκής.
      Όμως, αυτό που αποφεύγετε συστηματικά είναι να αποκαλύψετε τους βασικούς πυρήνες ή τις αρχές μίας κοινωνικής πολιτικής, η οποία σας εκφράζει. Αν αποκωδικοποιούμε την πολιτική επιλογή που σας εκφράζει σε σχέση με την κοινωνική πολιτική, το κάνουμε με βάση τις κατευθύνσεις που εσείς είχατε στην κοινωνική πολιτική όποτε και όταν ήσαστε Κυβέρνηση, με πιο πρόσφατη περίοδο αυτή του 1993.
      Σας λέω, λοιπόν, ότι με βάση τα στοιχεία τα δικά σας από το 1990 μέχρι το 1993 κατ’ έτος οι κοινωνικές δαπάνες μειώνονται. Το αμφισβητείτε;
      ΓΕΡΑΣΙΜΟΣ ΓΙΑΚΟΥΜΑΤΟΣ: Θέλετε απάντηση; Αν έχω το δικαίωμα να μιλήσω, ευχαρίστως να σας τη δώσω.
      ΠΡΟΕΔΡΕΥΩΝ (Παναγιώτης Σγουρίδης): Να μη γράφεται καμία διακοπή στα Πρακτικά. Υπάρχει Κοινοβουλευτικός Εκπρόσωπος για να απαντήσει. 
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Ακούστε, λοιπόν, κύριοι συνάδελφοι. Στοιχεία τα οποία υπάρχουν  επιβεβαιώνουν τον ισχυρισμό μου. Το λέω υπεύθυνα, μετά λόγου γνώσεως. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: …
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Σας παρακαλώ, κύριε συνάδελφε. Δεν μπορείτε να αντέξετε τελικά ούτε μία επιχειρηματολογία. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: …
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Αφού κρατάμε το ίδιο βιβλίο, γυρίστε στη σελίδα 30. Μη με διακόπτετε. Διαβάστε τη σελίδα 30 και τα λέμε μετά. 
      Αυτή είναι η πραγματικότητα, κύριοι συνάδελφοι. Αυτό που δεν κατανοώ είναι το εξής: Επιχειρείτε να κρίνετε μ’ ένα γενικό τρόπο την κοινωνική πολιτική. 
      Κύριοι συνάδελφοι, επειδή ο κ. Γιακουμάτος, ο σεβαστός Κοινοβουλευτικός Εκπρόσωπος της Νέας Δημοκρατίας σήμερα  επικαλέστηκε, ότι είχε αναλύσει στο παρελθόν σε μια συνέντευξη Τύπου τις βασικές αρχές του κοινωνικοασφαλιστικού συστήματος, ήθελα να πω ότι άλλο να λες τρία-τέσσερα πράγματα και άλλο να μπαίνεις στα βασικά σημεία που συγκροτούν πια τον πυρήνα των αρχών μιας πολιτικής, που θα καθορίσει τις επιλογές στην κοινωνική ασφάλιση. 
      Γιατί σε τελευταία ανάλυση, κύριοι συνάδελφοι, δεν δώσαμε αυτήν τη μάχη της παράθεσης και αντιπαράθεσης των απόψεών μας, όταν ψηφίζονταν ο ν. 3029; Δεν τολμήσατε για ένα πολύ απλό λόγο. Όχι για να χτυπήσετε την Κυβέρνηση ή για να μειώσετε αυτήν την επιλογή. Δεν τολμήσατε να μιλήσετε υπεύθυνα για θέματα, τα οποία ουσιαστικά είσθε δεσμευμένοι να μην ακολουθήσετε, όποτε και αν έλθετε στην Κυβέρνηση. Και στο παρελθόν ακολουθήσατε πολιτικές αποδόμησης του δημόσιου κοινωνικοασφαλιστικού συστήματος  και στο μέλλον οι όμοιοί σας στην Ευρώπη αυτό ακολουθούν.
      Το μεγάλο πρόβλημα στην Ευρώπη, ποιο είναι κύριοι συνάδελφοι σήμερα; Είναι οι επιλογές των συντηρητικών και νεοσυντηρητικών κομμάτων με τις υπόλοιπες επιλογές. Εγώ  δεν διαφωνώ στο να συγκρούονται οι πολιτικές. Μπορεί να υποστηρίζω την πολιτική σας. Μπορεί ενδεχομένως να δικαιωθεί η πολιτική σας. Μην αρνείσθε, λοιπόν, και αυτήν την πολιτική.
      Οι μεγάλες διαφορές στην Ευρώπη ανάμεσα στα συντηρητικά και νεοσυντηρητικά κόμματα και τα υπόλοιπα κόμματα, τα σοσιαλδημοκρατικά, τα σοσιαλιστικά και όποια άλλα, πού επικεντρώνονται; Επικεντρώνονται στην άσκηση των κοινωνικών πολιτικών. 
      Κύριοι συνάδελφοι, αυτό που επιχειρούν τα όμοια με σας κόμματα στην Ευρώπη είναι η συρρίκνωση του δημόσιου κοινωνικοασφαλιστικού συστήματος, μονοσήμαντη αν θέλετε ένταξη αυτής της προοπτικής στους ιδιωτικούς ασφαλιστικούς οργανισμούς. Αυτές είναι οι κατευθύνσεις που δίνει και το Λαϊκό Κόμμα. Ασκείστε μια κριτική σε επίπεδο θέσεων. Μην ασκείτε μια κριτική σε επίπεδο θέσεων που δεν σας εκφράζουν ουσιαστικά.
      Θα έλθω τώρα σε κάποιες παρατηρήσεις που έγιναν από τον κ. Γιακουμάτο και που πράγματι δεν είχα απαντήσει σ’ αυτές. Για το θέμα της κινητής περιουσίας θα ήθελα να πω το εξής.
      Κύριε συνάδελφε, σ’ αυτήν την Αίθουσα νομίζω ότι είχαμε συμφωνήσει, όταν μιλούμε γι’ αυτό το θέμα,  τουλάχιστον να μην επιχειρήσουμε από τούδε και στο εξής –πριν από τρεις-τέσσερις μήνες είχε γίνει μια ανάλογη συζήτηση- να διαμορφώνουμε αρνητικά δεδομένα για τον τρόπο λειτουργίας των διοικητικών συμβουλίων, σε σχέση με τις πολιτικές που θα ακολουθήσουν για την αξιοποίηση των αποθεματικών τους. Νομίζω ότι πολιτικά είχαμε συμφωνήσει.
      Νομίζω ότι γίνεται πολύ κακό με το να επαναφέρουμε ένα θέμα, σε σχέση με τον τρόπο αξιοποίησης των αποθεματικών των ασφαλιστικών ταμείων, ότι τάχα μειώθηκαν ή καταστράφηκαν τα ασφαλιστικά ταμεία από την πορεία του χρηματιστηρίου. Ουσιαστικά δηλαδή εν δυνάμει υποθηκεύουμε ή αναιρούμε κάθε δυνατότητα ορθού προσανατολισμού, όταν οι συνθήκες το επιτρέψουν και όταν τα διοικητικά συμβούλια κρίνουν και όταν οι σύμβουλοι διαχείρισης συμβουλεύσουν τα διοικητικά συμβούλια των ταμείων προς το χρηματιστήριο.
      Νομίζετε ότι προσφέρετε έργο απέναντι στην ελληνική οικονομία και στα ασφαλιστικά ταμεία διαμορφώνοντας όρους εγκλωβισμού των διοικητικών συμβουλίων των ασφαλιστικών ταμείων σε αδράνεια; Δεν θέλω να συμπεράνω πού οδηγεί μια τέτοια επιλογή, αλλά μπορείτε να βγάλετε τα συμπεράσματα μόνοι σας. 
      Εν πάση περιπτώσει, για να απαντήσω επί της ουσίας, κύριοι συνάδελφοι, η αξία των μετοχών ή η όποια μείωση είναι λογιστική. Τα ασφαλιστικά ταμεία δεν πουλάνε. Δεν πιστεύω να εισηγείστε να πουλήσουν αυτήν τη στιγμή τις μετοχές τους. 
      Ας αφήσουμε, κύριοι συνάδελφοι, αυτό το θέμα έξω από την χορεία των αντιπαράθεσεών μας. Ας σοβαρευτούμε όλοι μας. Κύριοι συνάδελφοι, εγώ κάνω μια έκκληση, αν μπορείτε να την κατανοήσετε, να αφήσουμε έξω από τη χορεία της αντιπαράθεσης τη λειτουργία των ασφαλιστικών ταμείων και τον τρόπο, που θα λειτουργήσουν οι σύμβουλοι διαχείρισης για την αξιοποίηση των αποθεματικών τους. Το μπορούμε; Είναι το ελάχιστο καλό, που μπορούμε να κάνουμε, στα ασφαλιστικά ταμεία και στην αγορά. 
      Όσον αφορά το 3,8% θα ήθελα να σας θυμίσω, κύριε Γιακουμάτε, ότι η τελευταία ρύθμιση, ο ν. 3029, με τους πόρους που θέσπισε, δηλαδή το 1% σε σχέση με το Ακαθάριστο Εθνικό Προϊόν,  ουσιαστικά για το 2003  το κράτος δίνει προς το ΙΚΑ 470 δισεκατομμύρια δραχμές. Το 2002 ήταν 260 δισεκατομμύρια δραχμές. Υπάρχει μια τάση διπλασιασμού. Είχαμε 83% αύξηση των πόρων, που το κράτος δίνει προς το ΙΚΑ. Μέσα σε αυτό ενσωματώνεται και το 3,8% και αρκετές δυνατότητες, για να αντιμετωπίσει το ΙΚΑ τα προβλήματά του. 
      Θα ήθελα να κλείσω λέγοντας ότι είχαμε κουβεντιάσει στα πλαίσια των προσυζητήσεων για την ασφαλιστική μεταρρύθμιση, αλλά απουσιάζατε από την Αίθουσα. Απουσιάζατε, όταν τα κουβεντιάζαμε αυτά.
       Όσον αφορά την επιλογή, με ποιον τρόπο δηλαδή θα δουλέψει το ασφαλιστικό μας σύστημα σε σχέση με ένα κρίσιμο σημείο που καθορίζει τη λειτουργία του, είναι αν θα είναι ένα σύστημα προκαθορισμένων εισφορών ή προκαθορισμένων παροχών. 
      Νομίζω, αγαπητοί συνάδελφοι, ότι το σύστημα των προκαθορισμένων παροχών είναι αυτό, που διασφαλίζει με μεγαλύτερη πληρότητα τα συμφέροντα των εργαζόμενων. Το κράτος δεν προκαταβάλλει τις εισφορές και από κει και πέρα λέει στο ΙΚΑ «βγάλτα πέρα μόνο σου με τις συντάξεις και τους πόρους της υγείας». Το κράτος έρχεται στη δέσμευσή του ότι υπάρχουν προκαθορισμένες παροχές και συμπληρώνει, όποτε αυτό απαιτείται ή ο προϋπολογισμός ή τα οικονομικά του ταμείου επιτρέπουν, και εγγυάται αυτές τις παροχές. Εγγυάται το κράτος και τις παροχές των συντάξεων και της υγείας. Αυτή είναι η αλήθεια, κύριοι συνάδελφοι. Αυτός ο τρόπος λειτουργεί ορθότερα, παραγωγικότερα και ουσιαστικότερα. 
      Ο ν. 2084 επιχείρησε να εισαγάγει το ασφαλιστικό μας σύστημα στη λογική των προκαθορισμένων εισφορών και στη λογική ή «τα βγάζεις πέρα με αυτές τις εισφορές ή σε βάθος χρόνου βρες τρόπο να αντέξεις». Δηλαδή τι; Μείωσε τις παροχές. Μη νομίζετε ότι είναι τόσο απλό. Κατανοώ ότι αρκετοί εκ των συναδέλφων, που γνωρίζουν αυτά τα θέματα, είναι πιο εύκολο να τα προσεγγίζουν. Είναι δύσκολα θέματα.
       Όμως, επειδή ο κ. Γιακουμάτος τα γνωρίζει αυτά, όπως και αρκετοί συνάδελφοι, πιστεύω ότι υπάρχουν δύο  βασικές φιλοσοφίες για τον τρόπο που τελικά επιλέγει η πολιτεία να καθορίσει την πολιτική της για τα ασφαλιστικά ταμεία. 
      Πιστεύω, λοιπόν, κύριοι συνάδελφοι, ότι με το ν. 3029 ξεκαθαρίστηκε η πολιτική μας κατεύθυνση και εν πάση περιπτώσει, νομίζω ότι διαμορφώθηκαν οι όροι και οι προϋποθέσεις, όχι για πάντα, αλλά τουλάχιστον μέχρι το 2020 ή το 2025 τα ασφαλιστικά ταμεία να μην αντιμετωπίζουν προβλήματα. 
      Συμφωνώ ότι κάθε δεκαετία θα πρέπει να βλέπουμε τον κύκλο της επόμενης εικοσαετίας ή εικοσιπενταετίας. Τίποτα δεν είναι σταθερό, κύριοι συνάδελφοι. 
      Τα πάντα είναι ευμετάβλητα και βέβαια υπάρχουν θέματα που θα προκύψουν στο μέλλον, αλλά που δεν μπορούμε σήμερα να τα προβλέψουμε. Με υπευθυνότητα, λοιπόν, λέμε ότι η ασφαλιστική μεταρρύθμιση σαφώς διαμορφώνει με τους σημερινούς όρους βιωσιμότητα στα ασφαλιστικά ταμεία μέχρι το 2025, αλλά βεβαίως το 2015 ή περίπου, εκεί θα πρέπει να ξαναδούμε το σύστημα και να του δώσουμε άλλη μια δεκαπενταετή προοπτική. Αυτή είναι η πραγματικότητα.
      Κλείνοντας, κύριοι συνάδελφοι, νομίζω ότι η Νέα Δημοκρατία και οι επερωτώντες συνάδελφοι έχουν κατανόηση. Είτε συνειδητά είτε ασυνείδητα οδηγήθηκαν σε ερωτήματα, τα οποία δεν μπορούν να απαντηθούν με τον τρόπο που αναζητούν από τον κοινωνικό ή από τον κρατικό προϋπολογισμό. Πιστεύω ότι έχουν αναγνωρίσει πια την ορθότητα αυτού του ισχυρισμού μου και θεωρώ ότι οι απαντήσεις που δόθηκαν –και είναι στη διάθεσή τους όποια άλλα στοιχεία θέλουν- αντικατοπτρίζουν –και βεβαιώνω το Σώμα γι’αυτό- την πραγματικότητα.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Νεράντζης έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ: Θα έπρεπε μάλλον να αφήσω να κλείσει η συνεδρίαση με την τελευταία αποστροφή του κυρίου Υπουργού, ότι δηλαδή τα ερωτήματα των Βουλευτών της Νέας Δημοκρατίας, δεν μπορούν να απαντηθούν και να σταματήσω εκεί. Μένουμε και εμείς με αυτήν την πικρή γεύση της μη δόσεως πειστικής απαντήσεως. Και μένουμε επίσης στην επικληθείσα αναρμοδιότητα του Υπουργού, κάτι που το επικαλέσθηκε στην αρχή.
      Κλείνω με δύο παρατηρήσεις, διαβάζοντας το ίδιο βιβλίο που επικαλέσθηκε ο κύριος Υπουργός και έχει μπροστά του, τον κοινωνικό προϋπολογισμό του έτους 2002, στη σελίδα 479, προκειμένου περί κοινωνικής πρόνοιας…
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Στη σελίδα 30;
      ΑΝΑΣΤΑΣΙΟΣ ΝΕΡΑΝΤΖΗΣ: Σας παρακαλώ, μη με διακόπτετε. Εγώ σας άκουσα, παρά το ότι διαφωνούσα σε όσα λέγατε.
      «Η κοινωνική πρόνοια σε ευρώ για το μεν έτος 2001 ήταν 178.657.074 –το 178 έχει σημασία- για δε το 2002 η κρατική επιχορήγηση από 178, πήγε 136.380». Και άλλος ένας πίνακας στην ίδια σελίδα που επικαλέσθηκε ο κύριος Υπουργός, στη σελίδα 30, στη στήλη –διότι δεν έχει μόνο τη στήλη που διάβασε- «δαπάνες κοινωνικής προστασίας», στα έτη που κυβέρνησε η Νέα Δημοκρατία, στο 1990, οι δαπάνες το μεν 1990 ήταν 7.415.542, το δε 1993 ήταν 11.451.133. Ταύτα προς απάντηση. Τίποτε άλλο.
      ΠΡΟΕΔΡΕΥΩΝ (Παναγιώτης Σγουρίδης):  Κηρύσσεται περαιωμένη η συζήτηση επί της υπ’ αριθμόν 16/4-11-2002 επερώτησης των Βουλευτών της Νέας Δημοκρατίας κυρίων Γερασίμου Γιακουμάτου, Αδάμ Ρεγκούζα, Ελευθερίου Παπανικολάου, Γεωργίου Κωνσταντόπουλου, Νικολάου Λέγκα, Σπύρου Σπύρου, Απόστολου Ανδρεουλάκου, Παναγιώτη Αδρακτά και Νικήτα Κακλαμάνη προς τους Υπουργούς Οικονομίας και Οικονομικών, Εργασίας και Κοινωνικών Ασφαλίσεων, σχετικώς με τις περικοπές των κοινωνικών δαπανών.
      Κύριοι συνάδελφοι, έχουν διανεμηθεί τα Πρακτικά της Τρίτης 29 Οκτωβρίου 2002  και παρακαλώ το Σώμα για την επικύρωσή τους.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 29 Οκτωβρίου 2002  επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.30΄, λύεται η συνεδρίαση για αύριο ημέρα Τρίτη 12 Νοεμβρίου 2002 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία: i) Μόνη συζήτηση και έγκριση του Απολογισμού Δαπανών της Βουλής για το οικονομικό έτος 2001. ii) Μόνη συζήτηση και ψήφιση του σχεδίου Προϋπολογισμού δαπανών της Βουλής για το οικονομικό έτος 2003, σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
      
      
