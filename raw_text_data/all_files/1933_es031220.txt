      ΣΥΝΟΔΟΣ Δ΄
      ΣΥΝΕΔΡΙΑΣΗ ΝΑ΄
      ΠΙΝΑΚΑΣ ΠΕΡΙΕΧΟΜΕΝΩΝ
      Σάββατο, 20 Δεκεμβρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Ανακοινώνεται ότι τη συνεδρίαση παρακολουθούν μαθητές, από το 2ο Γυμνάσιο Δράμας, σελ.
      2. Συζήτηση επί του σχεδίου νόμου του Υπουργείου Οικονομίας και Οικονομικών «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών του οικονομικού έτους 2004», σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      ΟΜΙΛΗΤΕΣ
      Α. Επί του σχεδίου νόμου του Υπουργείου Οικονομίας και Οικονομικών
      ΑΝΤΩΝΑΚΟΠΟΥΛΟΣ Π., σελ.
      ΑΠΟΣΤΟΛΑΚΗΣ Δ., σελ.
      ΒΑΘΕΙΑΣ Ι., σελ.
      ΓΕΙΤΟΝΑΣ Κ., σελ.
      ΓΙΑΝΝΟΠΟΥΛΟΣ Α., σελ.
      ΔΙΑΜΑΝΤΗΣ Κ., σελ.
      ΚΑΛΟΓΙΑΝΝΗΣ Σ, σελ.
      ΚΑΨΗΣ Ι., σελ.
      ΚΕΔΙΚΟΓΛΟΥ Β., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΛΑΜΠΡΟΠΟΥΛΟΣ Ι., σελ.
      ΛΙΑΣΚΟΣ Α., σελ.
      ΠΑΠΠΑΣ Β., σελ.
      ΠΕΤΣΑΛΝΙΚΟΣ Φ., σελ.
      ΠΟΛΥΔΩΡΑΣ Β., σελ.
      ΣΑΛΑΓΙΑΝΝΗΣ Ν., σελ.
      ΣΑΛΜΑΣ Μ., σελ.
      ΣΓΟΥΡΙΔΗΣ Π., σελ.
      ΣΠΗΛΙΟΠΟΥΛΟΣ Κ., σελ.
      ΣΤΡΙΦΤΑΡΗΣ Σ., σελ.
      ΤΖΑΝΗΣ Λ., σελ.
      ΤΣΙΟΚΑΣ Θ., σελ.
      ΦΑΡΜΑΚΗΣ Ν., σελ.
      ΦΛΩΡΙΔΗΣ Γ., σελ.
      ΦΛΩΡΙΝΗΣ Α., σελ.
      ΦΩΤΙΑΔΗΣ Α., σελ.
      ΧΩΜΑΤΑΣ Ι., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Β΄
      ΣΥΝΕΔΡΙΑΣΗ  ΝΑ΄
Σάββατο 20 Δεκεμβρίου 2003
      Αθήνα, σήμερα στις 20 Δεκεμβρίου 2003, ημέρα Σάββατο και ώρα 10.39΄, συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από το Γραμματέα της Βουλής κ. Παναγιώτη Αντωνακόπουλο, Βουλευτή  Ηλείας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Ένωση Νομαρχιακών Αυτοδιοικήσεων Ελλάδος ζητεί την αύξηση των οικονομικών πόρων των Νομαρχιακών Αυτοδιοικήσεων.
      2) Ο Βουλευτής Πειραιά κ. ΑΝΑΣΤΑΣΙΟΣ ΝΕΡΑΝΤΖΗΣ κατέθεσε αναφορά με την οποία η Πανελλήνια Ομοσπονδία Πολιτικών Συνταξιούχων ζητεί την αύξηση των συντάξεων και των επιδομάτων των μελών της.
      3) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Πολιτικών Συνταξιούχων ζητεί την αύξηση των συντάξεων και των επιδομάτων των μελών της.
      4) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Φερών Μαγνησίας ζητεί να χρηματοδοτηθεί ο Δήμος, ώστε να καλυφθούν οι στοιχειώδεις λειτουργικές δαπάνες του Παιδικού Σταθμού Βελεστίνου.
      5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Σερίφου Κυκλάδων ζητεί τη διάσωση και συντήρηση βυζαντινών κτιρίων της νήσου Σερίφου.
      6) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Σύλλογος Γονέων και Κηδεμόνων Ειδικού Κέντρου Αποκαταστάσεως Ψυχικής και Πνευματικής Υγείας του Παιδιού ζητεί την αύξηση του ημερήσιου νοσηλείου – τροφείου, που καταβάλλεται στα Ιδρύματα για την περίθαλψη ατόμων με Βαριά Νοητική Καθυστέρηση.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 849/16-7-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 108692/0092/31-7-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ερώτηση που κατέθεσε στη Βουλή ο Βουλευτής κ. Νικ. Νικολόπουλος. σας γνωρίζουμε τα εξής
      Σύμφωνα με πάγια αρχή της συνταξιοδοτικής νομοθεσίας ΟΙ υπάλληλοι που μετατάσσονται σε μόνιμες θέσεις στο Δημόσιο, στους ΟΤΑ και τα άλλα ν.π.δ.δ. υπάγονται αυτοδίκαια στο ασφαλιστικό - συνταξιοδοτικό καθεστώς που διέπει τους υπαλλήλους της νέας τους θέσης.
      Κατ' εξαίρεση σε ειδικές περιπτώσεις (π.χ. κίνητρο προσέλκυσης σε συγκεκριμένες υπηρεσίες, κατάργηση υπηρεσιών, υποχρεωτικές μετατάξεις κλπ.) είναι δυνατή η παρέκκλιση από την ανωτέρω βασική συνταξιοδοτική αρχή, ώστε τελικά να μπορεί ο υπάλληλος να επιλέξει, εάν φυσικά το επιθυμεί, τον προηγούμενο της μετάταξής του ασφαλιστικό φορέα (κύριας - επικουρικής ασφάλισης πρόνοιας και υγειονομικής περίθαλψης).
      Η δυνατότητα όμως αυτή είναι δυνατόν να παρασχεθεί μόνο με ρητή διάταξη ειδικού συνταξιοδοτικού νόμου για τον οποίο έχει γνωμοδοτήσει, πριν την ψήφισή του, η Ολομέλεια του Ελεγκτικού Συνεδρίου (άρθρο 73 παρ. 2 του Συντάγματος). Δικαίωμα διατήρησης του προηγούμενου της μετάταξης ασφαλιστικού φορέα δεν είναι δυνατόν να δοθεί σε μόνιμους υπαλλήλους του Δημοσίου, των ΟΤΑ και των άλλων ν.π.δ.δ. με διοικητικές διατάξεις και αν ακόμα ψηφιστεί διοικητική διάταξη όπου προβλέπει κάτι τέτοιο, αυτή δεν παράγει έννομα συνταξιοδοτικά αποτελέσματα.
      2) Σας κάνουμε γνωστό επίσης ότι για να δώσουμε οποιαδήποτε πληροφορία σχετικά με το ασφαλιστικό καθεστώς των μεταταγέντων υπαλλήλων από τους ΟΤΑ στο Υπουργείο Οικονομικών θα πρέπει να γνωρίζουμε την πλήρη υπηρεσιακή κατάσταση των ενδιαφερομένων υπαλλήλων.
      Ο Υφυπουργός
      ΝΙΚ. ΦΑΡΜΑΚΗΣ»
      2. Στην με αριθμό 201/1-7-2003 ερώτηση του Βουλευτή κ. Μάριο Σαλμά δόθηκε με το υπ’ αριθμ. 17/24-7-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι το θέμα που θίγεται στην Ερώτηση είναι αρμοδιότητας της Νομαρχιακής Αυτοδιοίκησης Αιτωλοακαρνανίας και κατ΄ επέκταση του Υπουργείου Εσωτερικών, Δημόσιας Διοίκησης και Αποκέντρωσης, το οποίο είναι συναποδέκτης της ερώτησης.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      3. Στην με αριθμό 985/18-7-03 ερώτηση του Βουλευτή κ. Κωνσταντίνου Καραμπίνα δόθηκε με το υπ’ αριθμ. Φ. 90022/18689/3888/11-8-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην αριθμ. 985/18-7-03 ερώτηση, που κατατέθηκε στη Βουλή από το βουλευτή κ. Κ. Καραμπίνα, σχετικά με το προαναφερόμενο θέμα, σας πληροφορούμε τα ακόλουθα, όπως μας γνώρισε το ΙΚΑ:
      Στις προθέσεις της Διοίκησης του Ιδρύματος δεν είναι να μεθοδεύσει τακτικές παραγκωνισμού και εξόντωση ς υπαλλήλων σύμφωνα με τα πολιτικά τους φρονήματα. Η αξιολόγηση δε αυτών γίνεται με γνώμονα τα ουσιαστικά και τυπικά προσόντα που διαθέτει ο καθένας.
      Η ιατρός παθολόγος Κανελλάκη Μαρίνα, η οποία τοποθετήθηκε ως Διευθύντρια της Τ.Μ,Υ, ΙΚΑ Αγίας Σοφίας στην θέση του ιατρού γυναικολόγου Χασιώτη Θωμά - Ιωάννη είχε τα απαραίτητα προσόντα (χρόνια προϋπηρεσίας, κλπ.).
      Σημειώνεται ότι, κατά την επίσκεψη της Επιθεώρησης Υγείας του ΙΚΑ στην Τοπική Μονάδα Υγείας ΙΚΑ Αγίας Σοφίας με διευθυντή τον κ. Χασίωτη Θωμά - Ιωάννη διαπιστώθηκαν προβλήματα στην εν λόγω Μονάδα.
      Όσον αφορά τις κρίσεις των Διευθυντών των Μονάδων του ΙΚΑ σας γνωρίζουμε ότι ήδη άρχισε να λειτουργεί το Β΄ Υπηρεσιακό Συμβούλιο του Ιδρύματος, το οποίο εξετάζει τις αιτήσεις των γιατρών που επιθυμούν να τοποθετηθούν ως Δ/ντες στις Μονάδες Υγείας του ΙΚΑ, όπου μεταξύ άλλων θα εξετασθεί και η κάλυψη της θέσης Διευθυντού της ΤΜΥ ΙΚΑ Αγίας - Σοφίας.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      4. Στην με αριθμό 1034/21-7-03 ερώτηση της Βουλευτού κας Μαρίας Κόλλια -Τσαρουχά δόθηκε με το υπ’ αριθμ. 109268/0092/1-8-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση, που κατέθεσε στη Βουλή η Βουλευτής κ. Mαρία Κόλλια – Τσαρουχά και αναφορικά με τα αιτήματα που εμπίπτουν στην αρμοδιότητα του Υπουργείου Οικονομίας και Οικονομικών, σας γνωρίζουμε τα εξής
      Το ποσό του κατωτάτου ορίου πολεμικής σύνταξης αυξήθηκε αναδρομικά από 01-01-2002 με τον πρόσφατα ψηφισθέντα ν. 3075/2002 και ανέρχεται σε 320,68 Ευρώ.
      Αύξηση του κατωτάτου ορίου σύνταξης των πολεμικών συντάξεων ώστε να εξισωθεί με τα κατώτατα όρια σύνταξης του Ι.Κ.Α δεν αντιμετωπίζεται από το Υπουργείο Οικονομίας και Οικονομικών.
      Ο Υφυπουργός
      ΝΙΚΟΣ ΦΑΡΜΑΚΗΣ»
      5. Στην με αριθμό 3388/22-9-2003 ερώτηση του Βουλευτή κ. Γεωργίου Γαρουφαλιά δόθηκε με το υπ’ αριθμ. 6479/17-10-2003 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην αριθμ. 3388/2003 ερώτηση, που κατατέθηκε στη Βουλή από το Βουλευτή κ. Γ. Γαρουφαλιά, για τα θιγόμενα σ’ αυτή θέματα, σας πληροφορούμε ότι αρμόδιο να σας απαντήσει είναι το Υπουργείο Εσωτερικών, Δημόσιας Διοίκησης και Αποκέντρωσης, προς το οποίο κοινοποιούμε φωτοαντίγραφο της ερώτησης, καθώς και το συνερωτώμενο Υπουργείο Εθνικής Παιδείας και Θρησκευμάτων.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στις με αριθμό 3431/23-9-03, 4547/14-10-03 ερώτηση των Βουλευτών κυρίων Ασημίνας Ξηροτύρη-Αικατερινάρη και Μανώλη Κεφαλογιάννη, δόθηκε με το υπ’ αριθμ. 6485/17-10-2003 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στις αριθμ. 3431/2003 και 4547/2003 ερωτήσεις, που κατατέθηκαν στη Βουλή από τους Βουλευτές κ. κ. Α. Ξηροτύρη-Αικατερινάρη και Μ. Κεφαλογιάννη, για τα θιγόμενα σ’ αυτές θέματα αρμοδιότητάς μας, σας πληροφορούμε τα εξής:
      Α. Στο Επιχειρησιακό Πρόγραμμα (Ε.Π.) «Απασχόληση και Επαγγελματική Κατάρτιση» του Γ΄ Κ.Π.Σ, παρατηρούνται τα εξής:
      Στο Επιχειρησιακό Πρόγραμμα «Απασχόληση & Επαγγελματική Κατάρτιση» προβλέπεται ήδη από τον αρχικό του σχεδιασμό και πολύ περισσότερο στο οριστικό Πρόγραμμα που εγκρίθηκε από την Ε.Ε, ειδικό Μέτρο στο οποίο εντάσσονται δράσεις προώθησης της απασχόλησης (Μέτρο 4 στον Άξονα 1 του Ε.Π. «Ενίσχυση και αναβάθμιση των προγραμμάτων προώθησης της απασχόλησης ανέργων»). Στο μέτρο αυτό εντάσσονται και χρηματοδοτούνται οι δύο βασικές κατηγορίες δράσεων του ΟΑΕΔ: το πρόγραμμα Νέων Θέσεων Εργασίας και το Πρόγραμμα Απόκτησης Εργασιακής εμπειρίας από ανέργους (STAGE). Με δεδομένο ότι κυρίαρχος στόχος του Ε.Π, ο οποίος εξυπηρετείται και από τις δύο κατηγορίες δράσεων είναι η προώθηση της απασχόλησης, η άμβλυνση των προβλημάτων της αγοράς εργασίας και η βελτίωση της ικανότητας ένταξης στην αγορά εργασίας, γίνεται εμφανές ότι το Πρόγραμμα απόκτησης εργασιακής εμπειρίας ανέργων (STAGE) στην Οργανωτική Επιτροπή των Ολυμπιακών Αγώνων 2004 ανταποκρίνεται πλήρως τόσο στους στόχους όσο και στον σχεδιασμό του Ε.Π.
      Πιο συγκεκριμένα, έχει υποβληθεί το σχετικό Τεχνικό Δελτίο Έργου (ΤΔΕ) στην Ειδική Υπηρεσία Διαχείρισης του Ε.Π. προς ένταξη στο Μέτρο 4 του Άξονα 1. Όπως συμβαίνει με όλα τα προς ένταξη στο Ε.Π. έργα, το ΤΔΕ του εν λόγω προγράμματος αξιολογήθηκε, βάσει συγκεκριμένων και εκ των προτέρων ορισμένων και εγκεκριμένων από την 1η Επιτροπή Παρακολούθησης κριτηρίων, τα οποία αναφέρονται στην επιλεξιμότητα του έργου, την σκοπιμότητα του, την πληρότητα του ΤΔΕ, την ωριμότητα προς υλοποίηση και τέλος την συμβατότητα με τις κοινοτικές και εθνικές πολιτικές. Εφόσον το συγκεκριμένο έργο πληροί τα κριτήρια, όπως και συνέβη εν προκειμένω, προχωρά σε διαδικασία συντονισμού με το Υπουργείο Οικονομίας & Οικονομικών και εντάσσεται στο Ε.Π. Το έργο στην παρούσα χρονική στιγμή δεν έχει ακόμη ενταχθεί στο Ε.Π. αλλά βρίσκεται σε
      διαδικασία συντονισμού.
      Το Τεχνικό Δελτίο, που έχει κατατεθεί στην Ειδική Υπηρεσία Διαχείρισης του Ε.Π. αναφέρεται σε έργο συνολικού κόστους 15.941.000 € και αφορά στην απόκτηση εργασιακής εμπειρίας για 5.871 ανέργους, που θα απασχοληθούν στην Οργανωτική Επιτροπή των Ολυμπιακών Αγώνων ΑΘΗΝΑ 2004, στο πλαίσιο της προετοιμασίας και διεξαγωγής των Ολυμπιακών Αγώνων. Οι ωφελούμενοι θα είναι άνεργοι πτυχιούχοι ΑΕΙ - ΤΕΙ, διπλωματούχοι ΙΕΚ, απόφοιτοι Λυκείου, ΤΕΛ ΕΠΛ και ΤΕΕ, δηλαδή καλύπτεται ένα ευρύτατο φάσμα των κατηγοριών νέων ανέργων και θα τοποθετηθούν σε θέσεις απασχόλησης σχετικές με το γνωστικό τους αντικείμενο, αξιοποιώντας ένα μοναδικό γεγονός, εξαιρετικής σημασίας, που συμβαίνει στη χώρα: τη διοργάνωση των Ολυμπιακών Αγώνων. Δεδομένου ότι οι ανάγκες της διοργάνωσης σε πλήθος ειδικοτήτων θα είναι μεγάλες και η εμπειρία που θα αποκτήσουν οι άνεργοι θα είναι μοναδική, αυτό τους καθιστά βαθμιαία ιδιαίτερα ανταγωνιστικούς στην αναζήτηση εργασίας, μετά το πέρας του προγράμματος.
      Η πορεία υλοποίησης στο σύνολο του Επιχειρησιακού Προγράμματος κρίνεται άκρως ικανοποιητική, αφού προχωρά με ταχύτατους ρυθμούς. Ειδικότερα, στον πίνακα που ακολουθεί παρουσιάζεται η χρηματοοικονομική εικόνα ανά Άξονα Προτεραιότητας του Ε.Π. Επιπλέον, όμως, οφείλουμε να παρατηρήσουμε τα εξής:
      - Μέχρι την 30-9-2003 έχει ενεργοποιηθεί το σύνολο των Μέτρων του Ε.Π. (17).
      - Έχουν αποσταλεί προσκλήσεις προς τελικούς δικαιούχους, για έργα συνολικού προϋπολογισμού 1,.706 δισ. €, το οποίο αντιστοιχεί στο 90% της συνολικής δημόσιας δαπάνης του Ε.Π.
      - Έχουν ενταχθεί 575 έργα συνολικού προϋπολογισμού 1,467 δις. €, που αντιπροσωπεύουν το 78% της συνολικής δημόσιας δαπάνης του Ε.Π.
      - Οι δηλωθείσες και πιστοποιημένες δαπάνες του Ε.Π. ανέρχονται σε 381,739 εκ. €, που διαμορφώνει το ποσοστό απορρόφησης σε 20% της συνολικής δημόσιας δαπάνης του Ε.Π.
      ΠΙΝΑΚΑΣ ΟΙΚΟΝΟΜΙΚΩΝ ΣΤΟΙΧΕΙΩΝ ΤΟΥ Ε.Π.
       (Να φωτογραφηθεί ο πίνακας σελ. 3)
      Β. Ο άξονας του Επιχειρησιακού Προγράμματος «Απασχόληση και Επαγγελματική Κατάρτιση», που αφορά την προώθηση και βελτίωση της επαγγελματικής κατάρτισης και της παροχής συμβουλών και συγκεκριμένα τις ενέργειες κατάρτισης και παροχής συνοδευτικών υποστηρικτικών σε ανέργους, για τις οποίες είναι υπεύθυνη υλοποίησης η Ειδική Υπηρεσία Εφαρμογής Συγχρηματοδοτούμενων Ενεργειών από το Ε.Κ.Τ. του Υπουργείου Εργασίας και Κοινωνικών Ασφαλίσεων, βρίσκονται στην εξής φάση υλοποίησης:
      Στο πλαίσιο του προαναφερθέντος Ε.Π, από τα σύνολο των 14 έργων, που πρέπει μέχρι το τέλος 2006 να ολοκληρώσει η αρμόδια Υπηρεσία του ΟΑΕΔ, με συνολικό αριθμό καταρτιζομένων 120.000 ανέργους και 50.000 εργαζόμενους, συνολικού προϋπολογισμού 502.000.000 € :
      1. Υλοποιούνται, ήδη, 4 έργα με αριθμό ωφελουμένων 50.000 ανέργους και προϋπολογισμού 222.000.000 €.
      2. Προκηρύχθηκαν, ήδη και ολοκληρώνεται η διαδικασία ανάθεσης σε αναδόχους (ΚΕΚ) ακόμη τεσσάρων (4), των οποίων η υλοποίηση θα ξεκινήσει εντός του 2003, με αριθμό ωφελουμένων 28.000 ανέργους και 50.000 εργαζόμενους, προϋπολογισμού 130.000.000 €. Το ποσοστό υλοποίησης μέχρι το 2003 εκτιμάται στο 70% του συνόλου.
      2. Εντός του 2004 προβλέπεται η υλοποίηση ακόμη έξι (6) έργων προϋπολογισμού 150.000.000 €, με αριθμό καταρτιζομένων 42.000 ανέργους.
      Γ. Με την αριθμ. 33097/1-10-2003 κοινή απόφαση των Υπουργών Οικονομίας και Οικονομικών και Εργασίας και Κοινωνικών Ασφαλίσεων καταρτίστηκέ Πρόγραμμα Απόκτησης Εργασιακής Εμπειρίας ανέργων στην Οργανωτική Επιτροπή Ολυμπιακών Αγώνων - Αθήνα 2004, θα υλοποιηθεί στους Νομούς Αττικής, Μαγνησίας, Θεσσαλονίκης, Αχαΐας και Ηρακλείου Κρήτης και η δαπάνη θα ανέλθει στο ποσό των 17.230.000 €
      Αναλυτικότερα, το πρόγραμμα αφορά 6.185 ανέργους ηλικίας 18 - 40 ετών (ποσοστό 60% θα καλυφθεί από γυναίκες), πτυχιούχους ΑΕΙ, ΤΕΙ, διπλωματούχους ΙΕΚ (μετά το Λύκειο), αποφοίτους Λυκείου Γενικής Εκπαίδευσης, αποφοίτους των σχολικών μονάδων ΤΕΛ, ΕΠΛ και ΤΕΕ Α΄ και Β΄ κύκλου, καθώς και άνεργους, που είναι κάτοχοι ισότιμων με τους παραπάνω τίτλους σπουδών ημεδαπής ή αλλοδαπής.
      Στο πλαίσιο της πολιτικής πρόληψης της μακροχρόνιας ανεργίας, τουλάχιστον το 67% θα καλυφθεί από ανέργους, οι οποίοι είναι εγγεγραμμένοι στα μητρώα ανέργων του ΟΑΕΔ μέχρι 6 μήνες, όσοι είναι ηλικίας μέχρι 25 ετών και μέχρι 12 μήνες όσοι είναι ηλικίας 25 ετών και άνω.
      Επίσης, σε ποσοστό μέχρι 33% θα καλυφθεί από ανέργους, οι οποίοι είναι εγγεγραμμένοι στα μητρώα ανέργων του ΟΑΕΔ από 6 μήνες και άνω, όσοι είναι ηλικίας μέχρι 25 ετών και άνω, όσοι είναι ηλικίας 25 ετών και άνω.
      Η διάρκεια του Προγράμματος, θα προσδιοριστεί από την Οργανωτική Επιτροπή Ολυμπιακών Αγώνων - Αθήνα 2004 και θα κυμαίνεται, ανάλογα με τον τομέα και την ειδικότητα, από 2 μέχρι 11 μήνες.
      Υπεύθυνος φορέας για την υλοποίηση, διαχείριση, παρακολούθηση, αξιολόγηση και έλεγχο του Προγράμματος ορίζεται ο ΟΑΕΔ και υλοποιείται στο πλαίσιο του Ε.Π. του Υπουργείου Εργασίας και Κοινωνικών Ασφαλίσεων «Απασχόληση & Επαγγελματική Κατάρτιση» του Γ΄ Κ.Π.Σ.
      Δ. Η Ειδική Υπηρεσία Συντονισμού και Παρακολούθησης των Δράσεων ΕΚΤ, σχετικά με την υλοποίηση των Περιφερειακών Επιχειρησιακών Προγραμμάτων (ΠΕΠ) μας πληροφόρησε τα εξής:
      1. Μέτρο των ΠΕΠ «Ανάπτυξη Ανθρωπίνων Πόρων»: Με άξονα τον ομοιογενή τρόπο υλοποίησης των σχετικών δράσεων σε όλα τα ΠΕΠ, εκδόθηκε από την Ειδική Υπηρεσία Συντονισμού και Παρακολούθησης των Δράσεων ΕΚΤ στις 19.06.02 η Εγκύκλιος Εφαρμογής, για την υλοποίηση των δράσεων κατάρτισης στα πλαίσια αυτού του Μέτρου, η οποία αποτελεί εξειδίκευση των όρων και προϋποθέσεων εκείνων που προβλέπονται στο Ενιαίο Σύστημα Διαχείρισης Ενεργειών Κατάρτισης σε όλα τα προγράμματα του Γ΄ ΚΠΣ.
      Εξ αιτίας της ιδιαιτερότητας του Μέτρου, περιγράφεται συνοπτικά τη διαδικασία εφαρμογής, που προβλέπει τα παρακάτω βήματα:
      - Προσδιορισμός θεματικών αντικειμένων κατάρτισης και έγκρισή τους από το Περιφερειακό Συμβούλιο, στα πλαίσια του δημοκρατικού προγραμματισμού.
      - Προκήρυξη του Μέτρου από τη Διαχειριστική Αρχή προς τον τελικό δικαιούχο, που είναι η Διεύθυνση Σχεδιασμού & Ανάπτυξης (ΔΙΣΑ) της κάθε Περιφέρειας. Σημειώνεται ότι η ΔΙΣΑ είναι υπηρεσία που για πρώτη φορά αναλαμβάνει ρόλο αναθέτουσας αρχής για τέτοιο είδος υπηρεσίες.
      - Προκήρυξη της δράσης της κατάρτισης από τη ΔΙΣΑ μέσω ανοικτού
      δημόσιου διεθνή διαγωνισμού, για την επιλογή των Αναδόχων.
      - Διεξαγωγή της προκήρυξης από την Επιτροπή Διενέργειας του
      Διαγωνισμού, που συγκροτείται από τον Γενικό Γραμματέα της Περιφέρειας.
      - Αξιολόγηση των προσφορών από Γνωμοδοτικές Επιτροπές, συγκροτημένες από το Γενικό Γραμματέα της Περιφέρειας.
      -Υποβοήθηση στο έργο των Γνωμοδοτικών Επιτροπών από ανεξάρτητους αξιολογητές - εμπειρογνώμονες του Ενιαίου Μητρώου Αξιολογητών του Υπουργείου Εργασίας & Κοινωνικών Ασφαλίσεων, μετά από πρόσκληση του Γενικού Γραμματέα της Περιφέρειας.
      - Έλεγχος της νομιμότητας της διαδικασίας ανάδειξης των αναδόχων από το
      Ελεγκτικό Συνέδριο.
      - Έγκριση των προγραμμάτων και υπογραφή συμβάσεων με τους αναδόχους.
      2. Μέτρο των ΠΕΠ «Τοπικές Πρωτοβουλίες Απασχόλησης»:
      Εξ αιτίας του καινοτόμου χαρακτήρα του Μέτρου, απαιτήθηκε σειρά διαβουλεύσεων με τα συναρμόδια Υπουργεία και τεχνικές συσκέψεις με τις ΔΑ των ΠΕΠ, για το είδος των δράσεων που θα περιλαμβάν9νταν και για τη διαδικασία εφαρμογής.
      Στις 19.06.02 υπογράφηκε η σχετική ΚΥΑ με αρ. πρωτ. 112852 (ΦΕΚ 786/8/26-6-2002) και το Σεπτέμβριο εκδόθηκε ο Οδηγός Σχεδιασμού, ο οποίος ήταν ένα βοηθητικό εργαλείο και όχι προαπαιτούμενο για την προκήρυξη του Μέτρου.
      Μετά την προκήρυξη του Μέτρου οι Διαχειριστικές Αρχές (ΔΑ) έδωσαν προθεσμία κατά μέσο όρο 3,5 μήνες για την κατάθεση των Σχεδίων από τους φορείς. Ακολούθησαν ενημερωτικές ημερίδες για την ενεργοποίηση των τοπικών φορέων ώστε να ανταποκριθούν με επιτυχία στην πρόκληση της «από τη βάση προς τα πάνω» προσέγγισης των Τοπικών Πρωτοβουλιών Απασχόλησης (ΤΠΑ).
      Η διαδικασία αξιολόγησης των Σχεδίων στο πλαίσιο των ΤΠΑ γίνεται σε τρία στάδια:
      - Αρχικά η ΔΑ αξιολογεί τα υποβληθέντα Σχέδια ως προς τις δυνατότητες αποδοχής τους
	Για τα θετικά αξιολογηθέντα Σχέδια γνωμοδοτεί Πενταμελής Γνωμοδοτική Επιτροπή που ορίζεται από το Γ.Γ. της Περιφέρειας.
      - Τέλος, η έγκριση αυτών γίνεται από την οικεία Επιτροπή Παρακολούθησης του ΠΕΠ.
      3. Οι Κοινές Υπουργικές Αποφάσεις για όλες τις Ολοκληρωμένες Παρεμβάσεις των ΠΕΠ περιελάμβαναν τους όρους και τις προϋποθέσεις για την υλοποίηση των δράσεων προώθησης στην απασχόληση, σύμφωνα με ό,τι ίσχυε κατά την έκδοσή τους και ό,τι εφαρμοζόταν από το εθνικό σκέλος.
      Το Δεκέμβριο του 2002 εκδόθηκε από την Ευρωπαϊκή Ένωση ο Κανονισμός (ΕΚ) 2204 του Συμβουλίου σχετικά με τις κρατικές ενισχύσεις για την απασχόληση, ο οποίος έθεσε νέα δεδομένα για τις δράσεις αυτές. Ο καινούριος Κανονισμός δημιούργησε την ανάγκη επαναπροσδιορισμού του πλαισίου υλοποίησης των δράσεων απασχόλησης, το οποίο δεν θα έπρεπε να ήταν ανακόλουθο με τους όρους και τις προϋποθέσεις που θα έθετε το αντίστοιχο εθνικό πλαίσιο. Το τελευταίο ανακοινώθηκε από τον ΟΑΕΔ τον τρέχοντα μήνα.
      Όπως είναι ευνόητο, όλα αυτά επιβάλλουν τροποποίησης των ΚΥ Αι διαδικασία, η οποία είναι χρονοβόρα και αναμένεται να ολοκληρωθεί μέχρι το τέλος του χρόνου.
      Όμως, θα θέλαμε να επισημάνουμε ότι στα πλαίσια των ΤΠΑ, για να υλοποιηθούν οι δράσεις προώθησης στην απασχόληση προαπαιτείται η έναρξη και σε μερικές περιπτώσεις η ολοκλήρωση της υλοποίησης άλλων δράσεων, όπως αυτής της υποχρεωτικής για όλους τους ωφελούμενους Συμβουλευτικής και των επικουρικών ανά περίπτωση κατάρτισης και προκατάρτισης.
      Με βάση τα παραπάνω δεδομένα, σας ενημερώνουμε σχετικά με τα ζητήματα που θίγονται στην ερώτηση:
      α. Ειδικά για την Περιφέρεια Κεντρικής Μακεδονίας:
      - Η ΔΑ προκήρυξε το 36,35% του Μέτρου 5.2 «Ανάπτυξη Ανθρωπίνων Πόρων» για δράσεις κατάρτισης, στις 22.7.02 με προθεσμία υποβολής ΤΔΕ από τη ΔΙΣΑ μέχρι τις 31.10.02. Η ΔΙΣΑ εξέδωσε πρόσκληση υποβολής προτάσεων κατάρτισης στις 12.11.02, με προθεσμία μέχρι τις 29.01.03 και με παράταση μέχρι τις 05.02.03. Η διαδικασία αξιολόγησης των προτάσεων των ΚΕΚ ολοκληρώθηκε και κατατέθηκε στο Ελεγκτικό Συνέδριο, το οποίο στις 01.10.03 γνωμοδότησε αρνητικά. Σύμφωνα με πληροφορίες μας σήμερα κατατίθεται από την ΔΙΣΑ αίτημα ανάκλησης της εν λόγω γνωμοδότησης.
      - Το Μέτρο 5.3 «Τοπικές Πρωτοβουλίες Απασχόλησης» προκηρύχθηκε στο σύνολό του από τη ΔΑ, στις 26.09.02, με προθεσμία υποβολής Σχεδίων από τους φορείς μέχρι τις 29.11.02. δόθηκαν δύο παρατάσεις (επειδή μεσολάβησαν οι δημοτικές εκλογές), η πρώτη μέχρι τις 15.01.03 και η δεύτερη μέχρι τις 14.02.03. Κατατέθηκαν 23 Σχέδια, η ΔΑ αξιολόγησε θετικά τα 21, αξιολογήθηκαν από τη Γνωμοδοτική Επιτροπή και άμεσα αναμένεται να δοθούν προς έγκριση από την Επιτροπή Παρακολούθησης του ΠΕΠ, μέσω της γραπτής διαδικασίας.
      β. Για το σύνολο των ΠΕΠ:
      - Τοπικές Πρωτοβουλίες Απασχόλησης:
      Ο καθορισμός και ο τρόπος υλοποίησης της παρέμβασης αυτής γίνεται σύμφωνα με τα οριζόμενα στην ΚΥΑ που εξέδωσε η ΕΥΣΕΚΤ με αρ. πρωτ. 112852/19-06-2002 (ΦΕΚ 786/Β/26-6-2002).
      Όλες οι περιφέρειες εκτός της Ανατολικής Μακεδονίας - Θράκης και της Αττικής, ενεργοποίησαν το σύνολο του Μέτρου (96% ενεργοποίηση για το σύνολο των περιφερειών). Οι προκηρύξεις των ΔΑ προς τις Ομάδες Συνεργαζομένων Φορέων για την υποβολή Σχεδίων ξεκίνησαν το Σεπτέμβριο του 2002 και ολοκληρώθηκαν τον Απρίλιο του 2003 (με εξαίρεση την περιφέρεια Ηπείρου που έδωσε παράταση μέχρι τις 31.07.03 και την περιφέρεια Αττικής που κήρυξε το διαγωνισμό άγονο και επαναπροκήρυξε το Μέτρο).
      Συνολικά κατατέθηκαν 136 Σχέδια, από τα οποία, μέχρι στιγμής, οι ΔΑ αξιολόγησαν θετικά τα 78, ενώ από Επιτροπές Παρακολούθησης έχουν εγκριθεί 46.
      Αυτήν τη στιγμή:
      - σε 7 περιφέρειες (Ανατολική Μακεδονία - Θράκη, Κεντρική Μακεδονία, Θεσσαλία, Ιόνια, Δυτική Ελλάδα, Πελοπόννησος και Νότιο Αιγαίο) έχουν ολοκληρωθεί και τα δύο στάδια αξιολόγησης. Από αυτές, η Ανατολική Μακεδονία - Θράκη προκήρυξε τις δράσεις (εκτός απασχόλησης) και ήδη κάποια Τ ΔΕ βρίσκονται στη διαδικασία συντονισμού. Οι υπόλοιπες αναμένεται να προκηρύξουν τις δράσεις μέχρι το τέλος του έτους.
      η Αττική, το Βόρειο Αιγαίο και η Κρήτη βρίσκονται σε φάση αξιολόγησης των Σχεδίων από τις ΔΑ, ενώ στη Δυτική Μακεδονία αναμένεται η συνεδρίαση της Γνωμοδοτικής Επιτροπής εντός του τρέχοντος μηνός.
      στην Ήπειρο και τη Στερεά Ελλάδα δεν έχει ξεκινήσει ακόμα η διαδικασία αξιολόγησης
      Μέχρι τις αρχές του 2004 υπολογίζεται ότι όλες οι Περιφέρειες θα έχουν προκηρύξει τις δράσεις τους.
      Για τα Μέτρα αυτά, όπως εύλογα προκύπτει από τα προαναφερθέντα, δεν έχουν δηλωθεί ακόμα δαπάνες.
      - Ολοκληρωμένες Παρεμβάσεις Αστικής Ανάπτυξης:
      Ο καθορισμός και ο τρόπος υλοποίησης της παρέμβασης αυτής γίνεται σύμφωνα με τα οριζόμενα στην ΚΥΑ που εξέδωσε η ΕΥΣΕΚΤ με αρ. πρωτ. 113665/29-08-2002 (ΦΕΚ 1185/Β/12-09-2002).
      Όλες οι περιφέρειες ενεργοποίησαν το σύνολο του Μέτρου (100% ενεργοποίηση για το σύνολο των περιφερειών). Συνολικά εγκρίθηκαν 52 Σχέδια και αναμένεται η αξιολόγηση ή / και έγκριση άλλων τριών Περιφερειών.
      Οι περισσότερες Περιφέρειες έχουν τελειώσει με την διαδικασία αξιολόγησης, εκτός από την Στ. Ελλάδα και την Κρήτη και την διαδικασία έγκρισης των επ. σχεδίων, εκτός από την Αττική.	Οι Περιφέρειες Αν. Μακεδονίας και Θράκης, Κ. Μακεδονίας, Δ.
      Δ. Μακεδονίας και Δ. Ελλάδας έχουν αρχίσει την υλοποίηση των σχεδίων.
      Οι υπόλοιπες Περιφέρειες, Ηπείρου, Θεσσαλίας, Πελοποννήσου, Β. Αιγαίου και Ν. Αιγαίου, αναμένεται να προκηρύξουν τις κατηγορίες ενεργειών έως τα τέλη Νοεμβρίου, ενώ η Περιφέρεια Ιονίων Νήσων έχει προβεί στην προκήρυξη όλων των κατηγοριών ενεργειών και για τα δύο σχέδιά της.
      Για τα Μέτρα αυτά έχουν δηλωθεί λίγες προς το παρόν δαπάνες ύψους 44.752 €.
      Ολοκληρωμένες Παρεμβάσεις Ανάπτυξης Ορεινών και Μειονεκτικών Περιοχών:
      Ο καθορισμός και ο τρόπος υλοποίησης της παρέμβασης αυτής γίνεται σύμφωνα με τα οριζόμενα στην ΚΥΑ που εξέδωσε η ΕΥΣΕΚΤ με αρ. πρωτ. 110505 /10-02-2003 (ΦΕΚ 216/Β/18-02-2003). .
      	Όλες οι περιφέρειες ενεργοποίησαν το σύνολο του Μέτρου (100% ενεργοποίηση για το
      σύνολο των περιφερειών). Η εικόνα για το σύνολο των Περιφερειών έχει ως εξής:
      - 6 Περιφέρειες (Ανατολικής Μακεδονίας και Θράκης, Θεσσαλίας, Ιονίων Νήσων, Πελοποννήσου, Νοτίου Αιγαίου, Κρήτης) έχουν προχωρήσει σε προκήρυξη των διαφόρων κατηγοριών ενεργειών των Εγκεκριμένων Επιχειρησιακών Σχεδίων, ενώ στην Περιφέρεια Πελοποννήσου έχει ολοκληρωθεί και η διαδικασία Συντονισμού για την ένταξη των πράξεων(Δομές Κοινωνικών Υπηρεσιών).
      - σε 3 Περιφέρειες (Κεντρικής Μακεδονίας, Ηπείρου, Βορείου Αιγαίου) τα Επιχειρησιακά Σχέδια έχουν οριστικά εγκριθεί και αναμένεται προκήρυξη των Διαχειριστικών Αρχών για τις διάφορες κατηγορίες δράσεων.
      - η Στερεά Ελλάδα βρίσκεται σε εξέλιξη η διαδικασία έγκρισης των
      Επιχειρησιακών Σχεδίων.
      - η Δυτική Μακεδονία βρίσκεται σε εξέλιξη η διαδικασία παραλαβής των Μελετών Στρατηγικού Σχεδιασμού και αναμένεται έγκριση των Επιχειρησιακών Σχεδίων τον Νοέμβριο ή Δεκέμβριο του 2003.
      - η Δυτική Ελλάδα βρίσκεται σε εξέλιξη η εξειδίκευση των δράσεων ΕΚΤ σύμφωνα με τη σχετική ΚΥΑ.
      Για τα Μέτρα αυτά δεν έχουν δηλωθεί ακόμα δαπάνες.
      Κοινωνικές Υπηρεσίες:
      Ο καθορισμός και ο τρόπος υλοποίησης των παρεμβάσεων αυτών γίνεται σύμφωνα με τα οριζόμενα στις ΚΥΑ που εξέδωσε η ΕΥΣΕΚΤ με αρ. πρωτ. 4035/27-07-2001 (ΦΕΚ 1127/Β/30-08-2001) και 4036/27-07-2001(ΦΕΚ 1128/Β/30-08-2001), όπως αυτές έχουν τροποποιηθεί και ισχύουν.
      Έχει ενεργοποιηθεί το 92,71% του προϋπολογισμού των σχετικών Μέτρων των ΠΕΠ. Στις δύο κύριες κατηγορίες ενεργειών η εικόνα για το σύνολο των Περιφερειών έχει ως εξής:
      - Δομές Φύλαξης Παιδιών: Έχουν ενταχθεί 195 Δομές με συνολικό προϋπολογισμό 55.374.818 € και λειτουργούν έως τώρα οι 130, προϋπολογισμού 38.565.471 €.
      - Μονάδες «Βοήθεια στο Σπίτι» (ΒσΣ) και Κέντρα Ημερήσιας Φροντίδας Ηλικιωμένων (ΚΗΦΗ): Ο αριθμός των ενταγμένων Μονάδων «ΒσΣ» και ΚΗΦΗ
      ανέρχεται σε 671, προϋπολογισμού 119.758.038 €, εκ των οποίων λειτουργούν έως τώρα οι 130, με προϋπολογισμό 83.025.345€.
      Για τα Μέτρα αυτά έχουν δηλωθεί δαπάνες ύψους 27.458.391 €, ποσοστό 11,57% επί του προϋπολογισμού των ενταγμένων έργων.
      Ανάπτυξη Ανθρωπίνων Πόρων - Κατάρτιση:
      Ο καθορισμός και ο τρόπος υλοποίησης της παρέμβασης αυτής γίνεται σύμφωνα με τα οριζόμενα στην Εγκύκλιο Εφαρμογής των δράσεων κατάρτισης, που εξέδωσε η ΕΥΣΕΚΤ με αρ. πρωτ. 112851/19-06-2002 και εξειδικεύει την ΚΥΑ με αρ. πρωτ. 112809 / 18-06-2002 (ΦΕΚ 787/8/ 26-06-2002) σχετικά με το Ενιαίο Σύστημα Διαχείρισης ενεργειών Επαγγελματικής Κατάρτισης συγχρηματοδοτούμενων από το ΕΚΤ για όλα τα Επιχειρησιακά Προγράμματα του Γ΄ ΚΠΣ.
      Έχει ενεργοποιηθεί το 57,49% του προϋπολογισμού των σχετικών Μέτρων των ΠΕΠ, το οποίο αποτελεί το σύνολο (100%) των διαθέσιμων πόρων για τα έτη 2000 - 2004 των ΠΕΠ. Η πορεία υλοποίησης του Μέτρου έχει ως εξής:
      - σε μία Περιφέρεια (Δυτική Ελλάδα) έχει ολοκληρωθεί κατά 80% η υλοποίηση των προγραμμάτων κατάρτισης.
      - σε μία Περιφέρεια (Ιονίων Νήσων) ξεκινά η υλοποίηση (τα ΚΕΚ έχουν υποβάλλει δηλώσεις έναρξης).
      - σε τέσσερις Περιφέρειες (Θεσσαλίας, Αττικής, Ηπείρου, Κρήτης) έχει ολοκληρωθεί η διαδικασία ελέγχου από το Ελεγκτικό Συνέδριο και πρόκειται άμεσα να υπογραφούν συμβάσεις με τους αναδόχους (Κέντρα Επαγγελματικής Κατάρτισης).
      - έξη Περιφέρειες (Κεντρικής Μακεδονίας, Δυτικής Μακεδονίας, Β. Αιγαίου, Στερεάς Ελλάδας, Πελοποννήσου, Νοτίου Αιγαίου) αναμένουν απάντηση από το Ελεγκτικό Συνέδριο.
      - σε μία Περιφέρεια (Ανατολικής Μακεδονίας και Θράκης) βρίσκεται σε εξέλιξη η διαδικασία αποστολής προς το Ελεγκτικό Συνέδριο.
      Κλείνοντας, θα θέλαμε να σημειώσουμε ότι, οι παραπάνω δράσεις κατά τον σχεδιασμό τους, απαιτούν χρόνο λόγω της πολυπλοκότητας των διαδικασιών και της εμπλοκής σ΄ αυτές πολλών φορέων και διαφορετικών επιπέδων διοίκησης, αλλά μετά την ολοκλήρωση αυτών θα είναι απρόσκοπτη η υλοποίησή τους και κατά συνέπεια η απορρόφηση των σχετικών πόρων.
      Ο Υπουργός
      ΔΗΜΗΤΡΙΟΣ ΡΕΠΠΑΣ
      7. Στην με αριθμό 3725/26-9-03 ερώτηση του Βουλευτή κ. Γεωργίου Καρασμάνη δόθηκε με το υπ΄ αριθμ. Φ.90022/22938/1507/20-10-2003 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην παραπάνω ερώτηση που κατατέθηκε στη Βουλή από τον Βουλευτή του νομού Πέλλας κ. Γεώργιο Καρασμάνη, σχετικά με τα αναφερόμενα θέματα αρμοδιότητάς μας, σας γνωρίζουμε τα εξής:
      Σύμφωνα με το ισχύον νομοθετικό πλαίσιο (Άρθρο 28 του Α.Ν. 1846/1951), για να δικαιωθεί ο ασφαλισμένος του ΙΚΑ σύνταξη λόγω αναπηρίας από κοινή νόσο χρειάζεται να πληρεί μία από τις παρακάτω προϋποθέσεις:
      Α) 4.500 ημέρες ασφάλισης ή
      Β) 10.000 ημέρες ασφάλισης ή 
      Γ) 1500 ημέρες ασφάλισης από τις οποίες 600 τουλάχιστον τα 5 τελευταία έτη πριν από εκείνο που κατέστη ανάπηρος ο ασφαλισμένος,
      Δ) 300 ημέρες ασφάλισης για όσους δεν έχουν συμπληρώσει το 21ο έτος της ηλικίας. Οι ημέρες αυτές αυξάνονται προοδευτικά σε 4.500 με προσθήκη 120 Ημερών Εργασίας, για κάθε έτος μετά το 21ο . Από τις ημέρες αυτές, οι 300 πρέπει να έχουν πραγματοποιηθεί τα 5 τελευταία έτη από εκείνο που κατέστη ανάπηρος ο ασφαλισμένος. Επομένως η προϋπόθεση της συμπλήρωσης των 100 ενσήμων ανά έτος την τελευταία 5ετία, όπως εκ παραδρομής αναφέρεται στην αναφορά, δεν αφορά τις περιπτώσεις συνταξιοδότησης λόγω αναπηρίας. Πάντως για τη συμπλήρωση των απαιτούμενων 600 ή 300 ημερών ασφάλισης μέσα στην 5ετία δεν μπορεί να συνυπολογιστεί οποιοσδήποτε πλασματικός χρόνος, ούτε ακόμα και η στρατιωτική θητεία, η αναγνώριση της οποίας κατόπιν εξαγοράς αποσκοπεί στη συμπλήρωση των γενικών προϋποθέσεων συνταξιοδότησης λόγω αναπηρίας (1500 ημερών ασφάλισης) δηλαδή συνυπολογίζεται, εφόσον ο ασφαλισμένος είναι ανατομοφυσιολογικώς ανάπηρος σε ποσοστό 67% και άνω και έχει πραγματοποιήσει τουλάχιστον 900 ημέρες εργασίας.
      Εκτός βέβαια των ανωτέρω χρονικών προϋποθέσεων απαιτείται να κριθεί ανάπηρος από τις Α΄θμιες και Β΄θμιες Υγειονομικές Επιτροπές του lKA. Οι παραπάνω προϋποθέσεις είναι γενικές, ισχύουν για όλους τους ασφαλισμένους του Ιδρύματος και καμία παρέκκλιση από αυτές δεν είναι δυνατή.
      Πάντως, σας ενημερώνουμε ότι από τον ΟΓΑ παρέχεται μηνιαία σύνταξη και υγειονομική περίθαλψη σε πρόσωπα που έχουν συμπληρώσει το 65ο έτος της ηλικίας τους και δεν λαμβάνουν σύνταξη ή άλλο περιοδικό βοήθημα από οποιαδήποτε πηγή, μεγαλύτερο από εκείνο που χορηγεί ο ΟΓΑ σύμφωνα με τις διατάξεις του ν. 4169/61, υπό την προϋπόθεση ότι το ετήσιο ατομικό ή οικογενειακό τους εισόδημα, από οποιαδήποτε πηγή (των συντάξεων συμπεριλαμβανομένων), δεν υπερβαίνει τις ετήσιες συντάξεις που χορηγεί ο ΟΓΑ στον αγρότη ή το αγροτικό ζεύγος (άρθρο 20 παρ.13 β του ν.2556/97). Για ειδικότερες λεπτομέρειες σχετικά με τη χορήγηση της ως άνω σύνταξης μπορείτε να απευθυνθείτε στον ΟΓΑ, που είναι αρμόδιος να κρίνει τα σχετικά αιτήματα.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      8. Στην με αριθμό 3733/26-9-03 ερώτηση των Βουλευτών κυρίων Γεωργίου Χουρμουζιάδη και Άγγελου Τζέκη δόθηκε με το υπ΄ αριθμ. Β-4569/21-10-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 3733/26-09-03 που κατέθεσαν στη Βουλή οι Βουλευτές κύριοι Γ. Χουρμουζιάδης και Αγ. Τζέκης, σας πληροφορούμε τα παρακάτω:
      1. Σε ότι αφορά το θέμα των προσόντων τα οποία θα πρέπει να διαθέτουν οι οδηγοί των επιβατικών μεταφορών, πληροφορούμε ότι έχει ήδη εκδοθεί η Οδηγία 2003/59/ΕΚ της Ε.Ε. σχετικά με την αρχική επιμόρφωση και περιοδική κατάρτιση των επαγγελματιών οδηγών που απασχολούνται στην Ε.Ε., ανεξάρτητα από την εθνικότητα τους. Στη διαμόρφωση της οδηγίας συμμετείχαν και εκπρόσωποι του Υπ.Μ.Ε., ενώ η καταληκτική ημερομηνία ενσωμάτωσης της στο εθνικό δίκαιο είναι η 10/9/2006. Σημειώνουμε ότι θέματα που σχετίζονται με την πρόσβαση σε συγκεκριμένα επαγγέλματα είναι σύνηθες να ρυθμίζονται στα πλαίσια της νομοθετικής πρωτοβουλίας των κοινοτικών οργάνων.
      Μεταξύ της υποχρεωτικής θεματολογίας της αρχικής επιμόρφωσης (280 ώρες ή 140 ως ελάχιστη αρχική επιμόρφωση) και περιοδικής κατάρτισης (35 ώρες) είναι, όπως αναμένεται, το κανονιστικό πλαίσιο των μεταφορών, συμπεριλαμβανομένων των διατάξεων για την απασχόληση οδηγών, αλλά και γνώσεις που προάγουν την ασφάλεια, την υγιεινή και την ποιότητα των μεταφορών και την ορθολογικότερη οδήγηση. Οι επαγγελματίες οδηγοί μετά την παρακολούθηση της επιμόρφωσης ή κατάρτισης αποκτούν αντίστοιχα πιστοποιητικά επαγγελματικής ικανότητας (ΠΕΙ), η κατοχή του οποίου προβλέπεται να ελέγχεται.
      Σε κάθε περίπτωση η ενίσχυση δεξιοτήτων δια της διαρκούς κατάρτισης και εκπαίδευσης δεν έγκειται και δεν εξαντλείται αποκλειστικά σε κανονιστικές ρυθμίσεις ή σε ένα αυστηρό σύστημα κυρώσεων. Είναι ζήτημα που ανάγεται πρωτίστως στο προσωπικό ενδιαφέρον και προσπάθεια των προσώπων που δραστηριοποιούνται στον τομέα των μεταφορών (είτε ως επιχειρηματίες είτε ως επαγγελματίες οδηγοί).
      2.Σε ό,τι αφορά τις συνθήκες απασχόλησης των οδηγών και τους σχετικούς ελέγχους, σας πληροφορούμε ότι τα θέματα αυτά εμπίπτουν στην αρμοδιότητα του Υπουργείου Εργασίας και Κοινωνικών Ασφαλίσεων, προς το οποίο διαβιβάζουμε την λόγω Ερώτηση.
      Ο Υπουργός
      ΧΡΙΣΤΟΣ ΒΕΡΕΛΗΣ»
      9. Στην με αριθμό 3823/30-9-03 ερώτηση του Βουλευτή κ. Νικόλαου Νικολόπουλου δόθηκε με το υπ΄ αριθμ. Β-4588/20-10-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 3823/30-9-03 που κατέθεσε στη Βουλή ο Βουλευτής κος. Ν. Νικολόπουλος και σύμφωνα με το αριθμ. 60633/13-10-03 έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω:
      Το άρθρο της εφημερίδας «Πελοπόννησος» στις 10/9/03 «Πράσινο φως για Τούνελ» συντάχθηκε με βάση πληροφορίες που δόθηκαν κατά τη διάρκεια συνάντησης του μελετητή της ΕΡΓΑ ΟΣΕ Α.Ε. με εκπροσώπους του Τ.Ε.Ε. Δυτικής Ελλάδος, στα πλαίσια ενημέρωσής του για τις υπάρχουσες υποδομές και απόψεις εμπλεκόμενων φορέων με το έργο, οι οποίες και θα χρησιμοποιηθούν στην εκπόνηση της μελέτης της σιδηροδρομικής γραμμής.
      Οι απόψεις του Τ.Ε.Ε. εξετάζονται από τον μελετητή της ΕΡΓΑ ΟΣΕ, η δε μελέτη βρίσκεται στο στάδιο εκπόνησής της και δεν έχει οριστικοποιηθεί.
      Εντός του έτους, θα γίνουν συναντήσεις της ΕΡΓΑ ΟΣΕ με τους ενδιαφερόμενους και εμπλεκόμενους φορείς και θα παρουσιαστεί η προτεινόμενη λύση.
      Τέλος επισημαίνεται ότι η σιδηροδρομική γραμμή δεν έχει τα ευέλικτα χαρακτηριστικά χάραξης των αστικών μέσων σταθερής τροχιάς (μετρό / τραμ), αλλά θα μπορέσει να εξυπηρετήσει ανάγκες προαστιακών μετακινήσεων στην ευρύτερη περιοχή της Πάτρας και του Νομού Αχαΐας.
      Ο Υπουργός
      ΧΡΙΣΤΟΣ ΒΕΡΕΛΗΣ»
      10. Στην με αριθμό 3839/29-9-03 ερώτηση του Βουλευτή κ. Παναγιώτη Καμμένου δόθηκε με το υπ’ αριθμ. Β-4513/17-10-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 3839/29-9-03 που κατέθεσε στη Βουλή ο Βουλευτής κ. Πάνος Καμμένος σχετικά με τα έργα του Ο.Σ.Ε. στο Δήμο των Αγίων Αναργύρων και σύμφωνα με το αριθμ. 60666/13-10-03 έγγραφο του Οργανισμού, σας πληροφορούμε τα παρακάτω:
      Τα έργα της σύμβασης 265/02: «Κατασκευή έργων υποδομής τετραπλού σιδηροδρομικού διαδρόμου στο τμήμα μεταξύ Τριών Γεφυρών και Σιδηροδρομικού Κέντρου Αχαρνών (ΣΚΑ), έργων υποδομής και την ολοκλήρωση του ΣΚΑ και όλων των απαιτούμενων έργων επιδομής, σηματοδότησης - τηλεδιοίκησης, ηλεκτροκίνησης και σιδηροδρομικών σταθμών, για την πλήρη λειτουργία των σιδηροδρομικών γραμμών στο τμήμα Τρεις Γέφυρες -ΣΚΑ –Νέο Αεροδρόμιο Αθηνών στα Σπάτα», που περιλαμβάνουν τα προβλεπόμενα έργα στην περιοχή του Δήμου Αγ. Αναργύρων, έχουν ήδη ξεκινήσει στο τμήμα ΣΚΑ-Αεροδρόμιο δεδομένου ότι αυτό αποτελεί το τμήμα ολυμπιακού ενδιαφέροντος.
      Στο τμήμα Τρεις Γέφυρες -ΣΚΑ έχουν προγραμματισθεί μέχρι τους Ολυμπιακούς Αγώνες πρόδρομες εργασίες (κατεδαφίσεις απαλλοτριωθέντων, μετατοπίσεις ΟΚΩ κλπ.), που δεν επηρεάζουν την λειτουργία του υφιστάμενου σιδηροδρομικού διαδρόμου ΟΣΕ, ενώ αμέσως μετά τους Ολυμπιακούς Αγώνες θα ξεκινήσουν οι εργασίες υπογειοποίησης στο εν λόγω τμήμα.
      Οι περιβαλλοντικοί όροι για τα έργα της σύμβασης 265/02 εγκρίθηκαν με βάση την ΚΥΑ 108821/19-09-01 και στην φάση έγκρισης ελήφθησαν υπόψη οι απόψεις της Τοπικής Αυτοδιοίκησης και του Νομαρχιακού Συμβουλίου.
      Οι απαλλοτριώσεις έχουν συντελεστεί με τα ΦΕΚ 123/Δ/12-02-2003 και 328/Δ/11-04-2003. Οι ιδιοκτήτες των ακινήτων έχουν ειδοποιηθεί και έχει δοθεί χρονικό περιθώριο για την παράδοση των ακινήτων μέχρι το τέλος Νοεμβρίου 2003.
      Ο Υπουργός
      ΧΡΙΣΤΟΣ ΒΕΡΕΛΗΣ»
      11. Στην με αριθμό 3963/1-10-03 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. Β-4589/21-10-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 3963/1-10-2003 που κατέθεσε στη Βουλή ο Βουλευτής κ. Πέτρος Μαντούβαλος σχετικά με τη διαχείριση - αξιοποίηση τροχαίου υλικού ΟΣΕ και ΕΘΕΛ σύμφωνα και με τα 1550951/7-10-2003 και 638/13-10-2003 έγγραφα των υπόψη συγκοινωνιακών φορέων, σας πληροφορούμε τα παρακάτω:
      1. Τροχαίο υλικό Ο.Σ.Ε
      Στο Μηχανοστάσιο του Αγ. lωάννη Ρέντη, εκ του συνόλου των 73 Δηζελομηχανών και μηχανών Ελιγμών που αποτελούν τον στόλο αρμοδιότητάς του, ευρίσκονται σε ακινησία τέσσερις (4) μονάδες, οι οποίες για τεχνικούς λόγους δεν είναι προσωρινά σε κυκλοφορία, αλλά είναι αξιοποιήσιμες (επισκευάσιμες) και σε καμμία περίπτωση δεν αποτελούν, υλικό προς απόσυρση.
      Οι ανωτέρω μονάδες ευρίσκονται προσωρινά εναποθετημένες στον κατάλληλο προς τούτο, ελεγχόμενο, χώρο για την διασφάλισή τους. Ο χώρος αυτός δεν είναι επισκευαστικός, αλλά χώρος εναπόθεσης και ως εκ τούτου σε καμία περίπτωση δεν παρεμποδίζει την παραγωγική δραστηριότητα της επισκευαστικής μονάδας του Ο.Σ.Ε.
      2. Τροχαίο υλικό Ε.Θ.Ε.Λ:
      Από το τέλος του 1998 έως και τον 09/2001 η Ε.Θ.Ε.Λ. προμηθεύτηκε τμηματικά μετά από προγραμματικές συμφωνίες 750 λεωφορεία διαφόρων τύπων, καθώς και 295 λεωφορεία με κινητήρα Φυσικού αερίου, μετά από σχετικό διαγωνισμό που πραγματοποίησε ο Ο.Α.Σ.Α.
      Από τα πεπαλαιωμένα λεωφορεία που αντικαταστάθηκαν με τα καινούργια, 886 εκποιήθηκαν μέσω επτά (7) δημόσιων πλειοδοτικών δημοπρασιών που πραγματοποιήθηκαν από 10/6/1999 έως 1/10/2002. Τα υπόλοιπα εκτελούν συγκοινωνιακό έργο.
      Σήμερα είναι σταθμευμένα σε επιλεγμένο χώρο του Αμαξοστασίου «ΠΕΙΡΑΙΑ» που βρίσκεται στον Αγ. Ι. Ρέντη 17 λεωφορεία τύπου LΕΥLΑΝD (διόροφα) για τα οποία δεν εκδηλώθηκε ενδιαφέρον στη διενεργηθείσα δημοπρασία και η εκεί παραμονή τους δεν εμποδίζει την ομαλή λειτουργία του Αμαξοστασίου.
      Επίσης στις εγκαταστάσεις της Ε.Θ.Ε.Λ. φυλάσσονται τέσσερα (4) παλαιά λεωφορεία διαφορετικών τύπων τα οποία είναι ανακατασκευασμένα από το Σύλλογο «Οι Φίλοι του Λεωφορείου» και τεχνικούς της Ε.Θ.Ε.Λ. , ώστε να αποτελέσουν υλικό στα πλαίσια της προσπάθειας της Ε.Θ.Ε.Λ. σε συνεργασία με τον αναφερόμενο Σύλλογο για τη δημιουργία Μουσείου λεωφορείων.
      Ο Υπουργός
      ΧΡΙΣΤΟΣ ΒΕΡΕΛΗΣ»
      12. Στην με αριθμό 4013/2-10-03 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 45584/16-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, αναφορικά με το αντικείμενο του θέματος και μετά από σχετικό έγγραφο της Ν.Α. Ευβοίας, σας πληροφορούμε τα εξής:
      - Η ΛΑΡΚΟ κατασκευάζει τμήμα της οδού προς Αγία Σοφία. 
      - Απομένει μέχρι την Αγία Σοφία τμήμα περίπου πέντε (5) χιλιομέτρων και μέχρι τον Λιμνιώνα τμήμα περίπου τριών (3) χιλιομέτρων και δύο μικρά τεχνικά έργα.
      - Προς Κατούνια απομένει τμήμα περίπου πέντε (5) χιλιομέτρων.
      - Η Ν.Α. Ευβοίας εξετάζει τη δυνατότητα ένταξης του έργου του υπόλοιπου τμήματος της οδού μέχρι Λιμνιώνα στα διάφορα Προγράμματα.
      Ο Υφυπουργός
      Λ. ΠΑΠΑΔΗΜΑΣ»
      13. Στην με αριθμό 4132/6.10.2003 ερώτηση του Βουλή κ. Μιχάλη Χαλκίδη δόθηκε με το υπ’ αριθμ. Β-4594/21.10.03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 4132/6-10-2003 που κατέθεσε στη Βουλή ο Βουλευτής κ. Χαλκίδης Μιχάλης σχετικά με τη διέλευση φορτηγών διεθνών μεταφορών μέσα‚ σας πληροφορούμε τα παρακάτω:
      Σύμφωνα με το Πρωτόκολλο Αριθμ. 9 «Για τις οδικές σιδηροδρομικές και συνδυασμένες μεταφορές στην Αυστρία» της Πράξης Προσχώρησης της Αυστρίας στην Ευρωπαϊκή Ένωση, η χώρα μας δικαιούται 366,944 άδειες διέλευσης (οικοσημεία -ecopoints) για το έτος 2003.
      Στη Συνάντηση της Διαχειριστικής Επιτροπής Οικοσημείων, που πραγματοποιήθηκε στις Βρυξέλλες στις 18 Σεπτεμβρίου 2003, με αντικείμενο τη διανομή στα Κ — Μ του κοινοτικού αποθέματος του έτους 2003 σε άδειες διέλευσης Αυστρίας (ecopoints) κατ’ εφαρμογή του αρ.8 του Καν(ΕΚ) 3298/94, η χώρα μας επέτυχε να της χορηγηθούν 120,000 ecopoints, ποσό που αντιστοιχεί στο 1/3 της συνολικής ετήσιας ποσόστωσης που δικαιούται για το 2003.
      Την επομένη της Συνάντησης, ήτοι στις 19 Σεπτεμβρίου 2003, η Αυστρία προσέφυγε στο ΔΕΚ ζητώντας να αποφασίσει ώστε η Ευρωπαϊκή Επιτροπή να μη διανείμει το αποθεματικό του έτους 2003, που είχε αποφασισθεί ομοφώνως στις 18 Σεπτεμβρίου 2003, να επιστραφούν τα αχρησιμοποίητα οικοσημεία και στην περίπτωση που εφαρμοστούν σι ρυθμίσεις της ρήτρας του 108% να ισχύσει η αφαίρεση των οικοσημείων του 2003 από εκείνα του 2004.
      Κατόπιν τούτου, η Ευρωπαϊκή Επιτροπή ενημέρωσε την αρμόδια Δ/νση του Υπ.Μ.Ε. (Δευτέρα, 22/09/2003) ότι παγώνει τη διανομή των οικοσημείων του κοινοτικού αποθέματος για, όλα τα Κ — Μ της Ε.Ε μέχρι να αποφανθεί το ΔΕΚ επί του θέματος.
      Το Υπουργείο Μεταφορών & Επικοινωνιών, μέσω των αρμοδίων Υπηρεσιών του, προέβη στην άμεση έγγραφη ενημέρωση ( α.π. Φ.404/55772/4495/22-9-2003) των τελωνειακών αρχών της χώρας καθώς και της Ομοσπονδίας Φορτηγών Αυτοκινητιστών Ελλάδος (Ο.Φ.Α.Ε) για τις αρνητικές αυτές εξελίξεις προκειμένου οι μεταφορείς να αποφεύγουν προσωρινά την οδική διέλευση της Αυστρίας, και να χρησιμοποιούν το τρένο ή την εναλλακτική μέσω Ελβετίας διαδρομή με τη χρησιμοποίηση κοινοτικών αδειών διέλευσης της χώρας αυτής. Σημειώνεται ότι η χώρα μας κατά την τελευταία συνάντηση της Επιτροπής για την διανομή των αδειών διέλευσης Ελβετίας στις 18 Σεπτεμβρίου 2003 , επέτυχε να της χορηγηθούν επιπλέον 323 τέτοιες άδειες.
      Παράλληλα, το Υπουργείο Μεταφορών και Επικοινωνιών με έγγραφο του στην Ευρωπαϊκή Επιτροπή ‚προέβη στην αναλυτική έκθεση των ιδιαιτέρως δυσμενών συνεπειών για το ελληνικό διεθνές διαμετακομιστικό εμπόριο από την ανωτέρω αντιδεοντολογική και έξω από κάθε πλαίσιο κοινοτικής αλληλεγγύης και συνεργασίας ενέργεια της Αυστρίας απαιτώντας την ίδια στιγμή, άμεση αποκατάσταση της ομαλότητας (Α.Π.Φ.404/56996/4570).
      Το ΔΕΚ συνεδρίασε την 3 Οκτωβρίου 2003, χωρίς να λάβει ωστόσο απόφαση. Η Ευρωπαϊκή Επιτροπή, ύστερα από αυτήν την εξέλιξη, έκανε γνωστό στα Κ —Μ ότι θα προχωρήσει στη διανομή του κοινοτικού αποθέματος σε άδειες διέλευσης Αυστρίας σε σύντομο χρονικό διάστημα.
      Ο Υπουργός
      ΧΡΙΣΤΟΣ ΒΕΡΕΛΗΣ»
      14. Στην με αριθμό 437/4.7.03 ερώτηση του Βουλευτή κ. Αθανασίου Δαβάκη δόθηκε με το υπ’ αριθμ. 54/28.7.03 έγγραφο από τον Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Υπηρεσίας Διαχείρισης του Επιχειρησιακού Προγράμματος «Περιβάλλον», της Ειδικής Υπηρεσίας Διαχείρισης του Επιχειρησιακού Προγράμματος «Οδικοί Άξονες, Λιμάνια και Αστική Ανάπτυξη της Ειδικής Υπηρεσίας Δημοσίων Εργων/Οδικοί Άξονες Παραχώρησης, της Δ/νσης Οδικών Έργον, της Δ/νσης Εγγειοβελτιωτικών Έργων του ΥΠΕΧΩΔΕ και της Περιφέρειας Πελοποννήσου τα εξής:
      Η διαδικασία ένταξης έργων τα Επιχειρησιακά Προγράμματα του Γ’ ΚΠΣ είναι συγκεκριμένη και στηρίζεται στο Ν. 2860/14.11.01, σύμφωνα με τον οποίο οι προτάσεις για ένταξη στα Επιχειρησιακά Προγράμματα υποβάλλονται στη Διαχειριστική Αρχή του οικείου Επιχειρησιακού Προγράμματος υπό μορφή Τεχνικού Δελτίου από τους Τελικούς Δικαιούχους, προκειμένου να αξιολογηθούν με βάση συγκεκριμένα κριτήρια, τα οποία εγκρίνονται από την Επιτροπή Παρακολούθησης του κάθε Επιχειρησιακού Προγράμματος (Τομεακό ή Περιφερειακό).
      Ι . Σε ότι αφορά το Επιχειρησιακό Πρόγραμμα Περιβάλλον (ΕΠΠΕΡ) του ΥΠΕΧΩΔΕ, σας γνωρίζουμε ότι βρίσκεται μαζί με το Συμπλήρωμα Προγραμματισμού και τα κριτήρια αξιολόγησης στην ιστοσελίδα της αρμόδιας Υπηρεσίας του ΥΠΕΧΩΔΕ. Οι δε προσκλήσεις για υποβολή προτάσεων από τους Τελικούς Δικαιούχους είναι σταδιακές και δημοσιοποιούνται μέσω του Τύπου και της ιστοσελίδας που προαναφέρθηκε. Μέχρι σήμερα έχουν ήδη δημοσιοποιηθεί (47) προσκλήσεις και ακολουθώντας την παραπάνω διαδικασία έχουν ενταχθεί τριάντα τρία (33) έργα που αφορούν έμμεσα ή άμεσα την Περιφέρεια Πελοποννήσου. Κατατίθεται αναλυτικός πίνακας όπου εμφαίνονται τα προαναφερόμενα έργα.
      2. Πέραν από το ΕΠΠΕΡ για τον τομέα του Περιβάλλοντος, υπάρχει το Ταμείο Συνοχής, το οποίο συγκεντρώνει τη χρηματοδοτική του στήριξη στους παρακάτω τομείς παρέμβασης:
      - Ύδρευση με πόσιμο νερό
      - Αποχέτευση και καθαρισμό λυμάτων
      - Διαχείριση των στερεών αποβλήτων
      Παρά ταύτα είναι δυνατόν να εξετασθούν και άλλου είδους παρεμβάσεις όπως: Αντιπλημμυρική προστασία, προστασία δασικών συστημάτων, περιβαλλοντική αναβάθμιση και φυσική κληρονομιά.
      Τα έργα περιβάλλοντος διακρίνονται σε δύο βασικές κατηγορίες:
      - Μεγάλα έργα υπερτοπικής σημασία και 
      - Μικρότερα έργα τοπικής σημασίας
      Τα μεγάλα έργα υπερτοπικής σημασίας είναι κατά κανόνα συνεχιζόμενα έργα, που η υποβολή τους για συγχρηματοδότηση είχε αποτελέσει αντικείμενο συμφωνίας μεταξύ της Κοινοτικής και της Ελληνικής πλευράς στο πλαίσιο του Προγραμματισμού της περιόδου 2000-2006. Για την Περιφέρεια Πελοποννήσου έχει ενταχθεί το έργο: «Διευθέτηση χειμάρρου Ξηριά» με προϋπολογισμό 39.258.000 Ευρώ.
      Σκόπιμο στο σημείο αυτό είναι να αναφερθεί ότι στις 12/6/03 δημοσιοποιήθηκε από το ΥΠΕΧΩΔΕ (Υπ. Διαχείρισης του ΕΠΠΕΡ) συγκεκριμένη πρόσκληση για υποβολή προτάσεων από φορείς του Δημοσίου και Ευρύτερου Δημόσιου Τομέα, στους τομείς « Προστασία Δασών», «Φυσική Κληρονομιά» και Αντιπλημμυρικά έργα», αλλά μέχρι την καταληκτική ημερομηνία υποβολής των προτάσεων (4/7/03), δεν υποβλήθηκε καμία πρόταση που να αφορά αποκλειστικά την Περιφέρεια Πελοποννήσου. Αντίθετα υπεβλήθη από το Υπουργείο Γεωργίας και την Πυροσβεστική Υπηρεσία η πρόταση «Προστασία Δασών και φυσικού περιβάλλοντος στην Ελλάδα», η οποία περιλαμβάνει συγκεκριμένες δράσεις και για την Περιφέρεια Πελοποννήσου. Η πρόταση αυτή βρίσκεται υπό αξιολόγηση.
      Για τα έργα τοπικής σημασίας που εντάσσονται στους τομείς παρέμβασης (τομέας περιβάλλον) του Ταμείου Συνοχής και εκτελούνται από Οργανισμούς Τοπικής Αυτοδιοίκησης α΄ και β΄ βαθμού, υποβάλλονται οι αιτήσεις συνδρομής στις Υπηρεσίες Διαχείρισης των Επιχειρησιακών Προγραμμάτων των Περιφερειών, ανάλογα με τη γεωγραφική περιοχή στην οποία εκτελούνται, μετά από σχετική πρόσκληση για υποβολή αιτήσεων συνδρομής από τους συγκεκριμένους φορείς.
      Σημειώνεται ότι οι προτάσεις είναι δυνατόν να αφορούν είτε μεμονωμένα έργα, είτε συγκέντρωση μεμονωμένων έργων κατά ομάδες, στις περιπτώσεις εκείνες που πληρούνται σι προϋποθέσεις που θέτει ο Κανονισμός 1265/99/Ε.Κ. αρκεί σε κάθε περίπτωση ο προϋπολογισμός της πρότασης να είναι άνω των 10 εκατ. Ευρώ.
      3. Στο πλαίσιο υλοποίησης του Επιχειρησιακού Προγράμματος «Οδικοί Άξονες, Λιμάνια και Αστική Ανάπτυξη» (Ε.Π. — Ο.Α.Λ.Α.Α.) προβλέπεται να υλοποιηθεί στην Περιφέρεια Πελοποννήσου ο αυτοκινητόδρομος Κορίνθου Τρίπολης — Καλαμάτας μήκους 81 χλμ. (περιλαμβανομένου και του κλάδου προς Σπάρτη). Στα πλαίσια του 3ου Κοινοτικού Πλαισίου Στήριξης και ειδικότερα σε ότι αφορά την Περιφέρεια Πελοποννήσου, η αρμόδια Υπηρεσία του ΥΠΕΧΩΔΕ (ΕΥΔΕ/ΟΑΠ) προωθεί τη δημοπράτηση της Β’ φάσης των διαγωνισμών των έργων κατασκευής των παρακάτω οδικών αξόνων που θα ολοκληρωθεί εντός του 2003:
      - Κόρινθος - Τρίπολη - Καλαμάτα και του κλάδου Λεύκρο - Σπάρτη - Ελευσίνα - Κόρινθος - Πάτρα - Πύργος - Τσακώνα
      Για τα παραπάνω έργα έχει ήδη ολοκληρωθεί η Α΄ φάση των σχετικών διεθνών διαγωνισμών για τη σύναψη Σύμβασης Παραχώρησης, με την προεπιλογή ομίλων που περιλαμβάνουν Ελληνικές και Αλλοδαπές εξειδικευμένες επιχειρήσεις που καλύπτουν τις απαιτήσεις για τον σχεδιασμό, κατασκευή, χρηματοδότηση, λειτουργία και συντήρηση ενός τέτοιου μεγέθους έργων.
      Επίσης πληροφορούμε τον κ. Βουλευτή ότι με εν ενεργεία εργολαβίες εκτελέστηκαν εργασίες για την κατασκευή της Α’ φάσης του οδικού τμήματος από Μαλωτά έως Αλφειό μήκους 6,5 χλμ. περίπου, της οποίας οι εργασίες ολοκληρώνονται εντός του Αυγούστου του 2003, και της σήραγγας Ραψομμάτη (διάνοιξη, αντιστήριξη επένδυση).
      Παράλληλα στις 07.05.2003 δημοπρατήθηκαν από την Διεύθυνσή Οδικών Έργων του ΥΠΕΧΩΔΕ δύο (2) νέες εργολαβίες, ήτοι: α) «Ολοκλήρωση εργασιών στο υποτμήμα Χ.Θ. 2±394 έως Χ.Θ. 8±900 του τμήματος Ραψομμάτη — Λεύκτρο του οδικού άξονα Τρίπολη — Καλαμάτα και υπολειπόμενες εργασίες στην οδική Σήραγγα Ραψομμάτη και προσβάσεις», προϋπολογισμού 22.978.683,64 ευρώ και β) «Κατασκευή υποτμημάτων από Αθήναιο έως Λεύκτρο του οδικού άξονα Τρίπολη — Καλαμάτα», προϋπολογισμού 44.000.000,00 ευρώ.
      Με τις δύο αυτές εργολαβίες ολοκληρώνεται το οδικό τμήμα από Αθήναιο έως Λεύκτρο συνολικού μήκους 14 χλμ. περίπου.
      4. Από το πρόγραμμα αντιπλημμυρικών έργων του ΥΠΕΧΩΔΕ/ΓΓΔΕ έχουν διατεθεί από το 1996 έως σήμερα για αντιπλημμυρικά έργα στην Περιφέρεια
      Πελοποννήσου οι κάτωθι πιστώσεις:
      α) Νομός Αργολίδας: 4.250.000,00 ευρώ
      β) Νομός Αρκαδίας: 1.680.000,00 ευρώ
      γ) Νομός Λακωνίας: 1.300.000,00 ευρώ
      δ) Νομός Μεσσηνίας: 4.660.000,00 ευρώ
      ε) Νομός Κορινθίας: 2.415.000,00 ευρώ
      Από την αρμόδια Υπηρεσία του ΥΠΕΧΩΔΕ για τα εγγειοβελτιωτικά έργα δημοπρατήθηκε πρόσφατα το έργο «Διευθέτηση χειμάρρου Ξηριά Κορινθίας» με προϋπολογισμό 32.618.778,00 ευρώ (χωρίς ΦΠΑ και Αναθεώρηση). 0 διαγωνισμός βρίσκεται σε εξέλιξη.
      5. Τέλος πληροφορούμε τον κύριο Βουλευτή ότι το Επιχειρησιακά Πρόγραμμα (Γ΄ ΚΠΣ 2000-2006) της Περιφέρειας Πελοποννήσου (ΠΕΠ) έχει συνολικό προϋπολογισμό Δημόσιας Δαπάνης 609.599 εκατ. ευρώ.
      Μέχρι σήμερα έχει ενεργοποιηθεί ποσό Δημόσιας δαπάνης ύψους 510 εκατ. ευρώ με 54 προσκλήσεις που έχουν δημοπρατηθεί από την Ειδική Υπηρεσία Διαχείρισης.
      Έχουν ενταχθεί στο Πρόγραμμα 150 έργα συνολικού προϋπολογισμού 230 εκατ. ευρώ. Ενώ έργα συνολικού προϋπολογισμού 52 εκατ. ευρώ βρίσκονται στη διαδικασία συντονισμού με την Κεντρική Διαχειριστική Αρχή ενώ άλλα έργα προϋπολογισμού 230 περίπου εκατ. ευρώ βρίσκονται στη διαδικασία αξιολόγησης.
      Η Υπουργός
      ΒΑΣΩ ΠΑΠΑΝΔΡΕΟΥ»)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2004».
      Ο κ. Τζανής έχει το λόγο.
      ΛΕΩΝΙΔΑΣ ΤΖΑΝΗΣ: Κυρίες και κύριοι συνάδελφοι, οι Ελληνίδες και οι Έλληνες, έχουν αυτές τις μέρες την ευκαιρία να παρακολουθήσουν μια συζήτηση που αφορά την Ελλάδα, τα οικονομικά της μεγέθη, την πορεία και τα επιτεύγματά της, τη θέση στην Ευρώπη και στον κόσμο, το παρόν και το μέλλον της.
      Αφορά ακόμη η συζήτηση αυτή και τα πολιτικά κόμματα, τη συμβολή τους στο εθνικό αποτέλεσμα, τις θέσεις, τις προτάσεις και τις δεσμεύσεις τους απέναντι στον ελληνικό λαό, την πολιτική τους φερεγγυότητα.
      Καλούνται, λοιπόν, οι πολίτες αυτής της χώρας να επιλέξουν το τι θα πιστέψουν… Είναι η Ελλάδα η χώρα της απόλυτης φτώχειας, της ανεργίας, της στασιμότητας, όπου οι πολίτες της ψάχνουν στα απομεινάρια των λαϊκών αγορών για να βρουν κάτι να φάνε, όπου τα παιδιά της προκειμένου να ζήσουν -και αντιγράφω χαρακτηριστικές φράσεις κάποιου συναδέλφου ενός από τα δύο μικρότερα κόμματα της Αντιπολίτευσης- «αναγκάζονται να γίνουν μισθοφόροι στρατιώτες και τα κορίτσια της να αναζητούν την τύχη τους στους σύγχρονους οίκους ανοχής»;
      Ή μήπως αυτή η Ελλάδα, των χιλίων μυρίων προβλημάτων του παρελθόντος, η Ελλάδα των δύο παγκοσμίων πολέμων, της σκληρής εμφυλιοπολεμικής περιπέτειας, της επτάχρονης δικτατορίας, αυτή η Ελλάδα είναι τελικά η χώρα, όπου σχεδόν ένα εκατομμύριο οικονομικοί μετανάστες βρίσκουν χώρο για να βγάλουν το ψωμί τους;
      Δεν είναι αλήθεια η Ελλάδα η χώρα που χαρακτηρίζεται σήμερα ως η ανερχόμενη δύναμη στο ευρωπαϊκό στερέωμα; 
      Δεν είναι η χώρα που τολμά να αναλαμβάνει τη διεξαγωγή Ολυμπιακών Αγώνων; 
      Δεν είναι η χώρα που μετέχει ισότιμα στην ΟΝΕ και στην προσπάθεια της ευρωπαϊκής ολοκλήρωσης; 
      Δεν είναι η χώρα όπου ξεφυτρώνουν έργα υποδομής καθημερινά παντού; (Το νέο αεροδρόμιο των Σπάτων, η Αττική Οδός, το μετρό της Αθήνας, ο δρόμος Πάτρα-Αθήνα-Θεσσαλονίκη-Ειδομένη και χιλιάδες έργα που γίνονται σε όλα τα μήκη και πλάτη της χώρας απαντούν στο επιχείρημα της Νέας Δημοκρατίας, ότι η Ελλάδα είναι μια τριτοκοσμική χώρα που ο λαός της λιμοκτονεί). 
      Δεν είναι αλήθεια η Ελλάδα η χώρα που μείωσε τον πληθωρισμό της από το 13,5% στο 3,5%; 
      Δεν είναι η χώρα με ρυθμό ανάπτυξής της που ανέρχεται στο 4%, το ψηλότερο ποσοστό στην Ευρωπαϊκή Ένωση; 
      Δεν είναι η χώρα όπου τα επιτόκιά της χαμηλώνουν καθημερινά; 
      Δεν είναι η Ελλάδα η χώρα που κρατά στα χέρια της το κλειδί της ένταξης της Τουρκίας στην Ευρωπαϊκή Ένωση; Και αλήθεια πώς επιτεύχθηκε αυτό; Πώς έφτασε η Ελλάδα σε τέτοιο σημείο ισχύος, για να μπορεί να κρατά αυτό το κλειδί στα χέρια της;
      Φίλες και φίλοι, Ελληνίδες και Έλληνες, η Ελλάδα, όπως τη ζούμε σήμερα, δεν έχει σχέση με τη Ψωροκώσταινα του παρελθόντος. Δεν επαιτεί το διεθνή οίκτο. Δεν είναι ένα παιδί που μόνο γκρινιάζει. Είναι ηγέτιδα δύναμη στο χώρο των Βαλκανίων. Είναι η χώρα με την ισχυρή οικονομία που αντικατέστησε την παράλυτη οικονομία του 1993, η χώρα που ενίσχυσε την εθνική της άμυνα, ώστε σήμερα η στρατιωτική θητεία να έχει μειωθεί στους δώδεκα μήνες. Είναι η Ελλάδα που κάνει βήματα μπροστά. Είναι η Ελλάδα της Ολυμπιάδας, των ολοήμερων σχολείων, των νέων νοσοκομείων που υπάρχουν πια παντού. Είναι η Ελλάδα του προγράμματος «ΒΟΗΘΕΙΑ ΣΤΟ ΣΠΙΤΙ», των Κέντρων Εξυπηρέτησης Πολιτών. Είναι η Ελλάδα του Ανδρέα Παπανδρέου και του Κώστα Σημίτη. Είναι η Ελλάδα του ΠΑΣΟΚ. 
      Αυτή είναι η δική μας Ελλάδα. Γιατί σήμερα η Ελλάδα δεν είναι η χώρα του 0+0=14%. Δεν είναι η χώρα του πληθωρισμού 13% που εσείς παραδώσατε. Δεν είναι η χώρα των αρνητικών ρυθμών ανάπτυξης που αφορούν τη δική σας περίοδο. Δεν είναι η χώρα των πολιτικών διωγμών. Δεν είναι αυτό που αφήσατε πίσω σας το 1993 εσείς της Νέας Δημοκρατίας. Είναι μια χώρα που προγραμματίζει, εξελίσσεται, αποκτά δύναμη, κατακτά κύρος…
      Η συζήτηση αφορά και τα πολιτικά κόμματα η αξιοπιστία των οποίων κρίνεται όχι μόνο από τις θέσεις και τις προτάσεις τους, αλλά και από την πολιτική τους πειθώ που συνδέεται άμεσα με την πολιτική του φερεγγυότητα και κυρίως συνδέεται με την αποτίμηση της συνέπειας έργων και λόγων στο παρελθόν.
      Αφορά, λοιπόν, κυρίως και πρωτίστως η συζήτηση αυτή τα δύο μεγάλα κόμματα εξουσίας, χωρίς αυτό να σημαίνει υποβάθμιση του ρόλου των μικρότερων κομμάτων που σε λίγο καιρό θα διεκδικήσουν την εμπιστοσύνη της πλειοψηφίας του ελληνικού λαού. Ας δούμε, λοιπόν, ας δουν οι Ελληνίδες και οι Έλληνες, ποιοι είμαστε εμείς -το ΠΑΣΟΚ- και κυρίως τι είναι η Νέα Δημοκρατία. 
      Εμείς είμαστε το κόμμα που με όλες τις αδυναμίες του και τις παραλείψεις του, με όλα τα προβλήματα που εξακολουθούν να αντιμετωπίζουν οι πολίτες και κυρίως οι χαμηλόμισθοι και οι χαμηλοσυνταξιούχοι, χτίσαμε την ισχυρή Ελλάδα που δεν χαμηλώνει το βλέμμα της μπροστά στους μεγάλους της Ευρωπαϊκής Ένωσης. Είμαστε το κόμμα που έκανε το ΕΣΥ, που έκανε τα κέντρα υγείας, που έκανε τον ΟΓΑ οργανισμό κύριας ασφάλισης, που έδωσε πνοή στην Αυτοδιοίκηση, που καθιέρωσε το ΕΚΑΣ, που ίδρυσε πολλά πανεπιστήμια σε όλα τα μήκη και τα πλάτη της χώρας, που καθιέρωσε το ΑΣΕΠ και το αντικειμενικό σύστημα προσλήψεων.
      Τι είναι όμως η Νέα Δημοκρατία, που επιμελώς αποφεύγει να μας το αποκαλύψει; 
      Είναι το κόμμα του 0 συν 0 ίσον 14%. 
      Το κόμμα που κατάργησε το θεσμό των ασφαλιστικών μέτρων μόλις έγινε κυβέρνηση το 1990. 
      Είναι το κόμμα που το 1990 δίχασε τους Έλληνες μετατρέποντας την Ελλάδα σ’ ένα απέραντο δικαστήριο, όπου διώκονταν οι πολιτικοί της αντίπαλοι.
      Είναι το κόμμα που δεν θέλει να μιλάει για τις ιστορικές του καταβολές και τις ρίζες του, γιατί γνωρίζει πόσο πονά ο Έλληνας όταν θυμάται τις εξορίες και τα πιστοποιητικά των κοινωνικών φρονημάτων. Είναι το κόμμα που διστάζει να πει αυτό που πραγματικά είναι: ότι είναι δηλαδή η Δεξιά. Είναι το κόμμα που μιλά μια αριστερή γλώσσα που θυμίζει ζεϊμπέκικο υπό τους ήχους κλασικής μουσικής, απλώνοντας το χέρι σε στελέχη της Αριστεράς και ζητώντας ουσιαστικά εξιλέωση για τα αμαρτήματα του παρελθόντος.
      Αυτό το χέρι όμως…
      ΒΑΣΙΛΗΣ ΚΕΔΙΚΟΓΛΟΥ: Κύριε Τζανή…
      ΛΕΩΝΙΔΑΣ ΤΖΑΝΗΣ: Κύριε Κεδίκογλου, κάνατε τις επιλογές σας, ακολουθήστε τις.
      Είναι το κόμμα…
      ΠΡΟΕΔΡΕΥΩΝ (Κωνσταντίνος Γείτονας): Μισό λεπτό, κύριε Τζανή. Θα σας κρατήσω το χρόνο σας.
      Κύριε Κεδίκογλου, θα σας παρακαλέσω να μην ξαναδιακόψετε.
      ΛΕΩΝΙΔΑΣ ΤΖΑΝΗΣ: Δεν μπορώ να καταλάβω την ευαισθησία προς τα δεξιά, που δείχνει ο κ. Κεδίκογλου.
      ΒΑΣΙΛΗΣ ΚΕΔΙΚΟΓΛΟΥ: Μην κάνετε…
      ΠΡΟΕΔΡΕΥΩΝ (Κωνσταντίνος Γείτονας): Να μην γράφεται καμία διακοπή στα Πρακτικά.
      Κύριε Τζανή, συνεχίστε παρακαλώ.
      ΒΑΣΙΛΗΣ ΚΕΔΙΚΟΓΛΟΥ: …
      ΛΕΩΝΙΔΑΣ ΤΖΑΝΗΣ: Ακολουθήστε την πορεία προς τα δεξιά, κύριε Κεδίκογλου. Είναι δικό σας θέμα.
      Είναι το κόμμα που μιλάει για την επανίδρυση του κράτους αποφεύγοντας τη συγκεκριμενοποίηση και αποκάλυψη της έννοιας που ουσιαστικά ταυτίζεται με την παλινόρθωση της Δεξιάς. Είναι το κόμμα στους κόλπους του οποίου φιλοξενούνται όλα τα ακραία δεξιά στοιχεία της ελληνικής κοινωνίας. Πάνω απ’ όλα όμως είναι το κόμμα που κρύβει σήμερα από τον ελληνικό λαό ότι επιδιώκει την επάνοδό του στην εξουσία για να υπηρετήσει τα συμφέροντα των βιομηχάνων, για να κατεδαφίσει το κράτος-πρόνοιας, για να εφαρμόσει σκληρή λιτότητα, όπως πρόσφατα ο επίτιμος Πρόεδρός του αποκάλυψε. Για να χτυπήσει τα φιλεργατικά μέτρα απελευθερώνοντας τις απολύσεις, όπως ο κ. Μητσοτάκης πρόσφατα πάλι αποκάλυψε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα το χρόνο που μου στέρησε ο συνάδελφος.
      ΠΡΟΕΔΡΕΥΩΝ (Κωνσταντίνος Γείτονας): Μισό λεπτό θα το έχετε.
      ΛΕΩΝΙΔΑΣ ΤΖΑΝΗΣ: Για να κάνει εμπόρευμα την παιδεία, όπως ο κ. Χατζηδάκης επίσης πρόσφατα αποκάλυψε. Για να γκρεμίσει το αποκεντρωτικό σύστημα της Αυτοδιοίκησης. Για να ξεπουλήσει τη δημόσια υγεία, για να δώσει τα δημόσια έργα σε ημετέρους, για να γκρεμίσει ό,τι ο ελληνικός λαός με ιδρώτα και αίμα πέτυχε.
      Αφού, λοιπόν, αποφεύγετε, αγαπητοί συνάδελφοι, να πείτε εσείς ποιοι είστε, θα το αποκαλύψουμε εμείς. Και απευθυνόμαστε στους Έλληνες πολίτες και κυρίως σ’ αυτούς που γνωρίζουν το τι πραγματικά είναι η Δεξιά, γιατί αυτοί θα ορθώσουν το ανάστημά τους και σ’ αυτές τις εκλογές.
      Γνωρίζουν ότι πίσω από το χαμογελαστό σας πρόσωπο…
      ΒΑΣΙΛΗΣ ΚΕΔΙΚΟΓΛΟΥ: …
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε συνάδελφε.
      Ολοκληρώστε, κύριε Τζανή.
      ΛΕΩΝΙΔΑΣ ΤΖΑΝΗΣ: και τις αριστερές σας ρητορείες, τις δήθεν κεντρώες αντιλήψεις σας, κρύβεται το σκληρό πρόσωπο της Δεξιάς. Αυτό που έκανε τον ελληνικό λαό να πονέσει, να κλάψει και να θρηνήσει πάνω στις χαμένες του κατακτήσεις. Να γιατί οι Ελληνίδες και οι Έλληνες, που μας παρακολουθούν, δεν θα πέσουν στην παγίδα που τους στήνετε. Να γιατί και στις εκλογές που έρχονται οι Έλληνες θα αναθέσουν και πάλι τις τύχες τους στο ΠΑΣΟΚ. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Τζανή, δεν έχετε άλλο το λόγο.
      ΛΕΩΝΙΔΑΣ ΤΖΑΝΗΣ: …για τη θεμελίωση του μέλλοντός τους, για τη διαρκή βελτίωση της ζωής τους. 
      (Χειροκροτήματα από την πτέρυγα του ΠΑΣΟΚ)
      ΠΑΝΑΓΙΩΤΗΣ Ν. ΚΡΗΤΙΚΟΣ: Το κλίμα των ημερών στη Μαγνησία σας ενέπνευσε αγωνιστικότητα. Σας συγχαίρω!
      (Θόρυβος στην Αίθουσα)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, συνεχίζεται η συνεδρίαση. Σας παρακαλώ.
      ΒΑΣΙΛΗΣ ΚΕΔΙΚΟΓΛΟΥ: Βεβαίως και με κέφι.
      ΠΡΟΕΔΡΕΥΩΝ (Κωνσταντίνος Γείτονας): Πολύ ωραία. Σας βλέπω, κύριε Κεδίκογλου, ζωηρό σήμερα.
      Ο κ. Σαλμάς έχει το λόγο.
      ΜΑΡΙΟΣ ΣΑΛΜΑΣ: Κύριε Πρόεδρε, κυρίες και κύριοι συνάδελφοι, είμαστε σήμερα εδώ σε μία κορυφαία στιγμή για το Ελληνικό Κοινοβούλιο να συζητούμε τον Κρατικό Προϋπολογισμό.
      Βεβαίως, είναι σε πλήρη συνείδηση όλων μας ότι αυτή η διαδικασία έχει δύο ρόλους. Μία Αντιπολίτευση που να θέτει πραγματικά προβλήματα που προκύπτουν όλα αυτά τα χρόνια ή την τελευταία χρονιά κατά την οποία εξετέθη ο προηγούμενος προϋπολογισμός και μία Κυβέρνηση η οποία να είναι ανεδαφική, στον κόσμο της, δεν παίρνει χαμπάρι καθόλου από τα μηνύματα της κοινωνίας και να έρχεται με τους Βουλευτές της να απαγγέλλουν λόγους οι οποίοι προφανώς είναι γραμμένοι με βάση τα κείμενα του 1981 και δεν έχουν καμία σχέση με την πραγματικότητα. 
      Αφού, όμως, θέλετε, κύριε Υπουργέ, να ακούσετε την πραγματικότητα, επέλεξα δύο τομείς για να αναφερθώ συγκεκριμένα σήμερα ώστε να πληροφορηθούν και οι Έλληνες πολίτες.
      Ο πρώτος τομέας έχει σχέση με τους Ολυμπιακούς Αγώνες, μια και συμμετέχω στον τομέα παρακολούθησης του έργου από πλευράς της Νέας Δημοκρατίας.
      Ο δεύτερος τομέας είναι η Αιτωλοακαρνανία ώστε να πληροφορηθούν και οι υπόλοιποι Έλληνες στην υπόλοιπη Ελλάδα ότι δεν είναι μόνο οι δικοί τους νομοί που είναι σε αυτήν την κατάντια.
      Για το εγχείρημα των Ολυμπιακών Αγώνων, λοιπόν, το οποίο από την πρώτη στιγμή αντιμετωπίσαμε σαν εθνική υπόθεση, έχουμε να ομολογήσουμε το εξής: Δεν αρκεί να έρχονται εδώ οι κυβερνητικοί Βουλευτές και να μας λένε «δεν είναι η Ελλάδα που κάνει τους Ολυμπιακούς Αγώνες». Ωραία, τους κάνει τους Ολυμπιακούς Αγώνες. Το ότι οι Έλληνες θα πληρώνουν για τα επόμενα είκοσι χρόνια δισεκατομμύρια δραχμές χρέη για να εξοφλήσουν την κακοδιαχείριση των χρημάτων ενόψει της διοργάνωσης των Αγώνων δεν λέει κάτι, δεν πρέπει να το σχολιάσουμε; Το ότι η Κυβέρνηση ξόδεψε τα χρήματα του ελληνικού λαού τρεις και τέσσερις φορές πάνω για τα έργα δεν λέει κάτι; 
      Ας μας απαντήσουν, όμως, ποιος είναι ο συνολικός προϋπολογισμός των Ολυμπιακών Αγώνων μέχρι σήμερα. Δεν μας το έχουν πει. Δεν μας έχει καταθέσει –σαν Αντιπολίτευση που ζητούμε- η Κυβέρνηση τον τελικό προϋπολογισμό των Ολυμπιακών Αγώνων.
      Οφείλω να σας πω ότι οι οικονομικές παρενέργειες από τη διοργάνωση των Ολυμπιακών Αγώνων και όσον αφορά την απασχόληση, είναι τρομακτικές. Πού είναι οι εκατόν πενήντα χιλιάδες θέσεις εργασίας που θα βρίσκατε με την αφορμή των Ολυμπιακών Αγώνων; Μερικές θέσεις απασχόλησης Αλβανών και Πολωνών εργαζομένων σε μερικά κατασκευαστικά εργοτάξια. 
      Παράλληλα, το έλλειμμα του εμπορικού ισοζυγίου, που έχει σχέση με τις αθλητικές δραστηριότητες, αυξάνεται αντί να μειώνεται. Έτσι οργανώνετε τους Ολυμπιακούς Αγώνες. 
      Και βεβαίως έρχεστε τώρα, λίγους μήνες πριν, να μας πείτε για το κόστος μεταολυμπιακής συντήρησης που δεν το ξέρετε καθόλου.
      Ας μας απαντήσει σήμερα ο Υπουργός Πολιτισμού πόσο θα κοστίσει στον Έλληνα φορολογούμενο η συντήρηση οποιουδήποτε αθλητικού έργου. Ούτε για ένα έργο δεν έχουν προϋπολογίσει το κόστος συντήρησης. Τόσο καλά οργανώνουν τους Ολυμπιακούς Αγώνες.
      Και βεβαίως, ο δανεισμός που φτάνει τα 600 δισεκατομμύρια δραχμές θα φορτωθεί και αυτός στον Έλληνα φορολογούμενο τα υπόλοιπα χρόνια.
      Χαρακτηριστικά να σας παρουσιάσω πώς νοιάζεται η Κυβέρνηση την περιφέρεια. Ακούστε. Και μιλώ για το Πρόγραμμα «Ελλάδα 2004» που είναι ένα πρόγραμμα που θα χρησιμοποιούσε 450 δισεκατομμύρια δραχμές προκειμένου να αναπτυχθεί παράλληλα και η περιφέρεια εκτός της Αθήνας.
      Στην περιφέρεια Ανατολικής Μακεδονίας – Θράκης σε σύνολο εκατόν ενενήντα τριών αθλητικών έργων τα εκατόν ογδόντα είναι σε φάση μελέτης. Μόνο τρία κατασκευάζονται. Αυτά είναι τα χάλια σας. Στην περιφέρεια Βορείου Αιγαίου σε σύνολο ογδόντα ενός έργων σε φάση κατασκευής βρίσκονται μόνο τα επτά. Στην περιφέρεια Ηπείρου σε σύνολο εκατόν εβδομήντα τριών αθλητικών έργων, τα οποία εσείς υποσχεθήκατε, μόνο δύο κατασκευάζονται. Στην περιφέρεια Κρήτης δεν έχουν ενταχθεί καν σε μελέτη έργα που αντιστοιχούν στο 67,5% των εγκεκριμένων πιστώσεων. Στην περιφέρεια Ιονίων Νήσων στο στάδιο κατασκευής βρίσκεται μόνο το 19,3% των προπονητηρίων. Στην περιφέρεια Κεντρικής Μακεδονίας μόνο το 30% των προπονητηρίων είναι έτοιμα. Και βεβαίως στην περιφέρεια Δυτικής Στερεάς Ελλάδος από τα δώδεκα προολυμπιακά προπονητήρια κανένα δεν κατασκευάζεται, ενώ από τα διακόσια οκτώ κατασκευάζονται μόνο είκοσι έξι, το 12,5%. Στην περιφέρεια Θεσσαλίας σε σύνολο διακοσίων είκοσι δύο έργων έχουν τελειώσει μόνο τα έξι, το 2,7%. 
      Αυτά είναι τα χάλια σας στην περιφέρεια. Έτσι εξαπατήσατε τον ελληνικό λαό όταν τους λέγατε «θα εξισορροπήσουμε το όφελος από τους Ολυμπιακούς Αγώνες και στην περιφέρεια». Και όλα αυτά στις καλένδες. Όταν οι δήμαρχοι πάνε να ζητήσουν χρήματα, δεν υπάρχουν χρήματα στις περιφέρειες. Και αν θέλετε διαψεύστε το.
      Στην Αιτωλοακαρνανία, λοιπόν, που είναι ένας πιλοτικός νομός, κάνατε τη γέφυρα Ρίου – Αντιρρίου. Πολύ ωραία. Ήταν σχεδιασμένη από πολλά χρόνια. Το ξέρετε. Θα παραδοθεί εγκαίρως. Δεν μας είπατε, όμως, τίποτα για το ότι οι προσβάσεις της εθνικής οδού προς το Ρίο, αλλά και από το Αντίρριο προς τα Γιάννενα δεν έχουν ξεκινήσει. 
      Δεν μας είπατε καν για τα ανταποδοτικά οφέλη στους δήμους. Δεν μας είπατε για το αποπληθωρισμένο κόστος χρήσης. Δεν μας είπατε για την αξιοποίηση των εργοταξιακών χώρων και βεβαίως δεν μας απαντήσατε για το τι θα κάνετε με τους εργαζόμενους στα φέρι-μποτ.
      Ιόνια Οδός: Από όλο αυτό το έργο δημοπρατήθηκαν μόνο τριάντα τέσσερα χιλιόμετρα, που είναι η παράκαμψη του Αγρινίου και από αυτά μόνο τα δεκατρία εκτελέστηκαν, με μια εργολαβία που είχε τρία χρόνια καθυστέρηση για να περατωθεί. Στην παρα-Ιόνιο Οδό, ένα έργο το οποίο έχετε πολλές φορές εξαγγείλει, έχετε κάνει μόνο μία σήραγγα οκτακοσίων μέτρων. 
      Αρδευτικά έργα: Ανακοινώσατε πολλές φορές το φράγμα των Αχυρών, ένα μεγάλο σημαντικό αρδευτικό έργο για το νομό. Το δημοπρατήσατε με ένα κόστος 13,5 εκατομμυρίων ευρώ και προεκλογικά λύθηκε η σύμβαση με υπαιτιότητα του κράτους. Βεβαίως λίγες μέρες μετά τις εκλογές φόρτωσαν τα μηχανήματα και έφυγαν. Και τώρα προεκλογικά έρχεστε να δώσετε χρήματα για τις απαλλοτριώσεις, για να εξαγοράσετε πάλι τις ψήφους του λαού της Αιτωλοακαρνανίας. Είναι συνηθισμένη η μεθοδολογία σας και βεβαίως όλοι το έχουν καταλάβει. 
      Δεύτερο αρδευτικό έργο: Αναφορικά με την άρδευση του πεδινού βάλτου έχετε κάνει μόνο τα πέντε χιλιόμετρα από τα είκοσι έξι χιλιόμετρα. Βεβαίως είκοσι χιλιόμετρα ακόμη είναι να γίνουν. Το Πλατυγιάλι, ένα έργο αμαρτωλό, το έχετε εγκαινιάσει πέντε φορές. Είναι σταματημένο αυτό το έργο. Απέλυσαν προσωπικό και βεβαίως το νέο ιδιοκτησιακό καθεστώς δεν έχει πάρει ούτε μια δραχμή για να προχωρήσει. Απειλούν ότι θα σταματήσει. 
      Σιδηροδρομική γραμμή Κρυονέρι-Αγρίνιο: Χαρακτηριστική περίπτωση κακοδιαχείρισης. Ξεκινήσατε ένα έργο τριάντα χιλιομέτρων ράγες, επειδή ένας εργολάβος έψαχνε να πάρει το know how. Ξεκινήσατε και επειδή στη συνέχεια λύθηκε η σύμβαση με υπαιτιότητα της ΕΡΓΟΣΕ, ο εργολάβος ζητούσε 1,5 δισεκατομμύριο αποζημίωση. Προκειμένου να μην πληρώνει η ΕΡΓΟΣΕ 1,5 δισεκατομμύριο, ο Υπουργός ήρθε να πει ότι θα κάνει δυτικό σιδηροδρομικό άξονα, τη στιγμή που δεν υπάρχει ούτε μια δραχμή. 
      Νοσοκομεία του Αγρινίου: Δεν έχετε εκταμιεύσει ούτε μια δραχμή στην τετραετία σας. Και ανακοινώνετε στην περιφέρεια ότι κάνετε νοσοκομείο. Βεβαίως το ίδιο ισχύει και για το αυτόνομο Πανεπιστήμιο του Αγρινίου, το οποίο το υποσχεθήκατε, το ακυρώσατε πέρυσι στην γνωμοδότηση της Ειδικής Επιτροπής Χωροθέτησης Πανεπιστημιακών Ιδρυμάτων και δεν έχετε δαπανήσει ούτε μία δραχμή για νέα εκπαιδευτικά ιδρύματα στην Αιτωλοακαρνανία κατά την τετραετία σας. 
      Αυτά είναι τα έργα σας. Το εφετείο το έχετε παραπέμψει στις καλένδες. Ο αγροτικός κόσμος της Αιτωλοακαρνανίας σπαράζει, μια και τα μεσογειακά προϊόντα, καπνός, βαμβάκι, πορτοκάλια, δεν τα συμπεριλάβατε καθόλου στην Αναθεώρηση της Κοινής Αγροτικής Πολιτικής. 
      Τελειώνοντας, κύριε Πρόεδρε, θα πω ότι η επίσημη ανεργία στην Αιτωλοακαρνανία βρίσκεται στο 20% και βεβαίως, αν συνεκτιμήσει κανείς και τους νέους ανθρώπους που μεταναστεύουν στην Αθήνα προκειμένου να βρουν δουλειά, η ανεπίσημη ανεργία βρίσκεται στο 30%. Αυτά είναι τα νούμερα της ντροπής. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Αντωνακόπουλος έχει το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ: Μέχρι τι ώρα θα πάμε, κύριε Πρόεδρε; 
      ΠΡΟΕΔΡΕΥΩΝ (Κωνσταντίνος Γείτονας): Θα δούμε πως θα προχωρήσει ο κατάλογος. 
      ΒΑΣΙΛΗΣ ΚΕΔΙΚΟΓΛΟΥ: Θα παρέμβει Υπουργός, κύριε Πρόεδρε; 
      ΠΡΟΕΔΡΕΥΩΝ (Κωνσταντίνος Γείτονας): Βεβαίως, οι Υπουργοί, όπως ξέρετε, έχουν το δικαίωμα από το Σύνταγμα να παρεμβαίνουν. Έχετε χρηματίσει Υπουργός και το ξέρετε. 
      Ορίστε, κύριε Αντωνακόπουλε, έχετε το λόγο. 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριοι συνάδελφοι, σε κάθε συζήτηση του προϋπολογισμού το ερώτημα, που συνεχώς πλανάται και στο οποίο γίνεται η αντιπαράθεση, είναι αν αυτός ο προϋπολογισμός είναι αναπτυξιακός. Πιστεύω ότι το ερώτημα αυτό -και για αυτόν τον Προϋπολογισμό αλλά και για τους προηγούμενους που είχαν περίπου τα ίδια ποιοτικά χαρακτηριστικά- έχει δοθεί από φορείς παγκόσμιους και ευρωπαϊκούς που μελετούν τις οικονομίες. 
      Άρα, λοιπόν, δεν μπορεί να λέει κάποιος από αυτό το Βήμα ότι ο Προϋπολογισμός, που σήμερα συζητάμε, δεν είναι αναπτυξιακός. Θα σταθώ κυρίως στον κοινωνικό χαρακτήρα αυτού του Προϋπολογισμού, που είναι η παράμετρος που χαρακτηρίζει όλους τους προϋπολογισμούς των κυβερνήσεων του ΠΑΣΟΚ. 
      Δεν είναι μόνο οι αριθμοί, τα ποσοστά που είναι αυξημένα στις επιμέρους δράσεις της κοινωνικής πολιτικής και δίνουν το στίγμα του κοινωνικού Προϋπολογισμού, αλλά είναι και τα αποτελέσματα που προσλαμβάνει ο Έλληνας πολίτης μέσα από την κυβερνητική πολιτική των τελευταίων χρόνων, η οποία έχει ως μέσο υλοποίησης τους προϋπολογισμούς. Έτσι λοιπόν μια στις τέσσερις μονάδες του παραγόμενου εθνικού προϊόντος κινείται στον κοινωνικό τομέα. 
      Φέτος ο Προϋπολογισμός προβλέπει αύξηση 7% των δαπανών για την πρόνοια, 12% αυξάνονται οι δαπάνες στο Υπουργείο Εργασίας και 8% αυξάνονται οι δαπάνες στο Υπουργείο Παιδείας. Αυτές οι αυξήσεις βεβαίως χαρακτηρίζουν τον Προϋπολογισμό και έχουν στόχο την ολοκλήρωση της κοινωνικής σύγκλισης της χώρας μας και με την Ευρωπαϊκή Ένωση και με τις περιφέρειες στο εσωτερικό της.
      Εδώ πρέπει να τονίσω ότι η Ελλάδα είναι η χώρα με τις μικρότερες ενδοπεριφερειακές ανισότητες στην Ευρώπη. Η ανισότητα μεταξύ Αττικής και Ηπείρου είναι πολύ μικρότερη από την ανισότητα μεταξύ των περιφερειών Βόρειας και Νότιας Ιταλίας.
      Το ποσοστό των κοινωνικών δαπανών τα τελευταία χρόνια είναι το μέσο ευρωπαϊκό ποσοστό των προϋπολογισμών που διατίθενται για κοινωνικές δράσεις. Η αποτελεσματικότητα της κοινωνικής μας πολιτικής αποτυπώνεται στους αντίστοιχους κοινωνικούς δείκτες. Συνεχώς βεβαίως αναπτύσσονται υποδομές και νέες δράσεις, οι οποίες προσλαμβάνονται από τον Έλληνα πολίτη ισότιμα σε όποιο μέρος της χώρας και αν ζει, σε όποια οικονομική κατάσταση και αν βρίσκεται. 
      Ας αρχίσουμε από τον τομέα της υγείας. Το Εθνικό Σύστημα Υγείας φέρει την σφραγίδα όλων των κυβερνήσεων του ΠΑΣΟΚ. Το κράτος-πρόνοιας θεμελιώθηκε από το ΠΑΣΟΚ στην Ελλάδα και αυτοί που θεμελίωσαν αυτό το έργο, είναι και αυτοί που ξέρουν πολύ καλύτερα να το ολοκληρώνουν, να το συντηρούν, να το βελτιώνουν. 
      Όσον αφορά στην κατάσταση της υγείας στη χώρα μας ο Παγκόσμιος Οργανισμός Υγείας, ο πιο φερέγγυος φορέας να κρίνει την αποτελεσματικότητα των συστημάτων υγείας στις χώρες, κατατάσσει τη χώρα μας στη 14η θέση διεθνώς όσο αφορά στην αποτελεσματικότητα στη διαχείριση των διατειθέμενων  πόρων στο χώρο της υγείας. 
      Βέβαια οι δείκτες αυτοί είναι πολύ καλοί, όπως το προσδόκιμο επιβίωσης που είναι από τα υψηλότερα στην Ευρώπη, αν και τα τελευταία χρόνια λόγω της υπερκατανάλωσης και της υιοθέτησης του δυτικού τρόπου ζωής υπάρχει μια στασιμότητα, όπως αποφαίνονται οι ειδικοί επιστήμονες. Ο αδρός δείκτης βρεφικής θνησιμότητας στην Ελλάδα είναι πλέον στα ευρωπαϊκά επίπεδα και αυτό έχει να κάνει όχι μόνο με τις υπηρεσίες υγείας, αλλά και με όλες τις κοινωνικές υποδομές που τα τελευταία χρόνια βελτιώνονται στη χώρα μας. 
      Όλοι οι Έλληνες, λοιπόν, έχουν ισότιμη πρόσβαση στο σύστημα υγείας. Επειδή πλέον πρέπει να μιλάμε με συγκεκριμένα παραδείγματα, θα αναφερθώ στην περιφέρεια Δυτικής Ελλάδας, της οποίας μέρος είναι ο Νομός Ηλείας. Το Πανεπιστημιακό Νοσοκομείο στο Ρίο,  χωρίς διάθεση υπερηφάνειας, είναι το καλύτερο πιστεύω νοσοκομείο στη χώρα σήμερα. Τους τελευταίους μήνες έχουν γίνει εξοπλισμοί και βελτιώσεις με πρόγραμμα 20 εκατομμυρίων ευρώ. 
      Κατεβαίνοντας προς την Ηλεία, θα δει κανείς το νέο Νομαρχιακό Νοσοκομείο που είναι έτοιμο και εγκαινιάζεται και θα δει και άλλα έργα υποδομής που αφορούν στην υγεία και την πρόνοια, όπως το Κέντρο για την Υποστήριξη και την Εκπαίδευση των Ατόμων με Αναπηρίες. Περίπου είκοσι τέτοια κέντρα έχουν ξεκινήσει και λειτουργούν σε όλη τη χώρα. 
      Στον τομέα της πρόνοιας γνωρίζουμε όλοι σήμερα ότι δεν υπάρχει ΄Ελληνας ανασφάλιστος. Γνωρίζουμε ότι έχουν θεσπιστεί βοηθήματα προνοιακά για πολλές κατηγορίες συμπολιτών μας, που είτε έχουν αναπηρίες είτε βιώνουν τον κοινωνικό αποκλεισμό. Μέσω του Προϋπολογισμού αυξάνονται και αυτά τα επιδόματα. 
      Βεβαίως ο ορθολογισμός της εισοδηματικής μας πολιτικής και η κοινωνική δικαιοσύνη εξυγίαναν τα τελευταία χρόνια το χώρο αυτό, διότι πράγματι υπήρχαν και περιπτώσεις όπου γίνονταν μια κατάχρηση των προνοιακών επιδομάτων. Αυτό οδήγησε σε συγκράτηση των δαπανών και δεν είναι αποτέλεσμα της πολιτικής περιστολής των δαπανών για τα άτομα με αναπηρίες, όπως κάποιοι λένε από αυτά εδώ το Βήμα, αλλά οφείλεται στο νοικοκύρεμα αυτού του χώρου και στην εξοικονόμηση πόρων για να πάρουν περισσότερα αυτοί που πράγματι είναι δικαιούχοι. 
      Όσον αφορά στο ασφαλιστικό, βεβαίως η μετατροπή του ΟΓΑ σε ταμείο κύριας ασφάλισης είναι αυτό που δικαιώνει την πολιτική μας ως πολιτική ανάπτυξη της υπαίθρου. Έλληνες αγρότες, καταβάλλοντας 100.000 δραχμές το χρόνο τα τελευταία πέντε χρόνια, παίρνουν σήμερα σύνταξη τουλάχιστον 100.000 δραχμές το μήνα. 
      Η παράταξή μας είναι αυτή που έχει θεσπίσει τη σύνταξη του ΟΓΑ. Ο αείμνηστος Ανδρέας Παπανδρέου απέδωσε πλήρη και αυτοτελή σύνταξη στην Ελληνίδα αγρότισσα.
      ΒΑΣΙΛΗΣ ΚΕΔΙΚΟΓΛΟΥ:  Ισότητα δικαιωμάτων απέδωσε η ένταξη στην ΕΟΚ. Η ΕΟΚ την επέβαλε. Από συνθήκη.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Σήμερα, παρατηρώντας το διάγραμμα αύξησης των συντάξεων του ΟΓΑ, θα δει κανείς στον άξονα του χρόνου ότι πάντα υπάρχουν Κυβερνήσεις του ΠΑΣΟΚ. Ακόμα και το 1994 σε προαναγγελθείσα αύξηση από το 1993 το ΠΑΣΟΚ ήταν Κυβέρνηση και κατέβαλλε αυτές τις αυξήσεις.
       Η διασφάλιση της βιωσιμότητας του μεγαλύτερου ασφαλιστικού οργανισμού, του ΙΚΑ, είναι αποτέλεσμα της δικής μας πολιτικής, διασφαλίζοντας με 1% του ΑΕΠ κάθε χρόνο χρηματοδότηση για το ταμείο αυτό.
      Όσον αφορά την παιδεία, που είναι μέρος της κοινωνικής πολιτικής, σήμερα υπάρχουν τέσσερις χιλιάδες ολοήμερα σχολεία. Υπάρχουν υποδομές στη δευτεροβάθμια και τριτοβάθμια εκπαίδευση. Και βέβαια εδώ τίθεται ένα ερώτημα όσον αφορά την τριτοβάθμια εκπαίδευση όπου ειδικοί επιστήμονες και τοπικές κοινωνίες έχουν εξακτινώσει τμήματα ΑΕΙ και ΤΕΙ σε όλη τη χώρα. Τίθεται το ερώτημα προς τη Νέα Δημοκρατία που διαφωνεί με αυτήν την πολιτική: Όταν θα γίνει Κυβέρνηση, θα κλείσει τέτοια τμήματα ή θα τα αφήσει στην ανάπτυξη της ιδιωτικής πρωτοβουλίας; Διότι, απ’ ό,τι είδαμε τις τελευταίες μέρες, με πολιτική πρωτοβουλία της Νέας Δημοκρατίας η χώρα είναι κατηγορούμενη στο Ευρωπαϊκό Δικαστήριο, γιατί δεν εγκρίνει ιδιωτικά πανεπιστήμια στη χώρα. Βεβαίως αυτή η άποψη έχει σαφή ταξικό χαρακτήρα και χαρακτηρίζει αυτούς που τη στηρίζουν αλλά και αυτούς που δεν την εφαρμόζουν.
      Όσον αφορά άλλες ομάδες, να πούμε ότι μέσω του Προϋπολογισμού η Τοπική Αυτοδιοίκηση χρηματοδοτείται για μια σειρά από προγράμματα που έχουν κοινωνικό χαρακτήρα, όπως το «ΒΟΗΘΕΙΑ ΣΤΟ ΣΠΙΤΙ» και στήριξη ομάδων με ειδικά πολιτιστικά χαρακτηριστικά. Εδώ έχουν γίνει μέσω του Υπουργείου Εξωτερικών πολλά πράγματα. Έχουν γίνει έργα υποδομών σε καταυλισμούς, σε οικισμούς, έχουν δοθεί χιλιάδες δάνεια σε δικαιούχους με εγγύηση του δημοσίου και απλές διαδικασίες για να βρουν σπίτι και οι άνθρωποι οι οποίοι κυριολεκτικά ζουν στην ύπαιθρο.
      Να πω και μια κουβέντα σχετικά με τους Ολυμπιακούς Αγώνες, όπου τελικά δεν έχω καταλάβει αν διαφωνεί η Νέα Δημοκρατία γιατί πήραμε τους Ολυμπιακούς Αγώνες, εάν υπάρχουν συγκεκριμένες καταγγελίες, οι οποίες δεν γίνονται, εάν λειτουργούν οι θεσμοί στη χώρα, όπως το Ελεγκτικό Συνέδριο, όπως ο Εισαγγελέας, όπως το Σώμα Ελεγκτών Επιθεωρητών Δημόσιας Διοίκησης, γιατί δεν έχει προκύψει κάτι μέχρι τώρα, ει μη μόνον σε θεωρητικές προσεγγίσεις των Βουλευτών της Νέας Δημοκρατίας. 
      Οι Ολυμπιακοί Αγώνες δίνουν ρόλο σε όλη την ελληνική περιφέρεια. Στο Νομό Ηλείας με τη διοργάνωση και της τελετής της φλόγας, αλλά και συγκεκριμένου αθλήματος. Πιστεύω, λοιπόν, ότι είναι Ολυμπιακοί Αγώνες όλης της Ελλάδας, όλων των Ελλήνων, όπου και αν βρίσκονται.
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος  Γείτονας): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη, 90 χρόνια από την ένωση με την Ελλάδα», ογδόντα οκτώ μαθητές και καθηγητές από το 2ο Γυμνάσιο Δράμας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής) 
      Το λόγο έχει ο κ. Καλογιάννης.
      ΣΤΑΥΡΟΣ ΚΑΛΟΓΙΑΝΝΗΣ:  Κύριοι συνάδελφοι, ο Προϋπολογισμός του 2004 κατατίθεται και συζητείται σε μία εποχή που το διεθνές περιβάλλον χαρακτηρίζεται από ανασφάλεια και η Ευρώπη προσπαθεί να συνέλθει από την ασυμφωνία των κρατών-μελών για το Ευρωπαϊκό Σύνταγμα.
      Ήδη οι κύριοι Σιράκ, Σρέντερ και μόλις χθες ο πρόεδρος Ντ’ Εστέν σε συνέντευξή του στη «Μonde» επισημαίνουν ότι τα έξι μέλη της αρχικής κοινής αγοράς και η Ελλάδα ως έβδομο μέλος πρέπει να προχωρήσουν στην πρώτη ταχύτητα της Ευρώπης.  Φαίνεται όμως ότι η Κυβέρνηση δεν έχει επιδείξει την κατάλληλη προετοιμασία γι’ αυτό.
      Το πρόγραμμα δημοσίων επενδύσεων για το 2004, που ανέρχεται σε 9.250 εκατομμύρια ευρώ, περιλαμβάνει σε ποσοστό 43,5% εισροές από την Ευρωπαϊκή Ένωση, οι οποίες θα έρθουν στη χώρα μας μέσω των διαρθρωτικών ταμείων της Ευρώπης και του Ταμείου Συνοχής. Στην εισηγητική έκθεση του Προϋπολογισμού αναφέρεται ότι το Γ΄ Κοινοτικό Πλαίσιο Στήριξης έχει μία πολύ θετική πορεία και μία δυναμική που ανταποκρίνεται με επιτυχία στους φιλόδοξους στόχους που είχαν τεθεί.
      Είναι αυτό αλήθεια; Θα προσπαθήσω με στοιχεία να αντικρούσω την άποψη αυτή του Κρατικού Προϋπολογισμού.
      Κατ’ αρχήν μέχρι σήμερα δεν γνωρίζουμε εάν έκλεισε και σε ποιο ποσό το Β΄ Κοινοτικό Πλαίσιο Στήριξης. Η Κυβέρνηση δεν προέβη όπως όφειλε να κάνει σε έναν απολογισμό του Β΄ Κοινοτικού Πλαισίου Στήριξης ούτως ώστε και ο Έλληνας πολίτης να ενημερωθεί αλλά και να αποκατασταθεί η αλήθεια.
      Σε ό,τι αφορά το Γ΄ Κοινοτικό Πλαίσιο Στήριξης η μέχρι σήμερα πορεία υλοποίησης των προγραμμάτων του είναι απογοητευτική. Στο μέσον της περιόδου εφαρμογής του τα μεν τομεακά προγράμματα έχουν απορρόφηση μικρότερη του 25% της δημόσιας δαπάνης, ενώ τα δεκατρία περιφερειακά προγράμματα παρουσιάζουν απορρόφηση μικρότερη του 15%. 
      Στα τομεακά προγράμματα τα χαμηλότερα ποσοστά είναι της κοινωνίας της πληροφορίας, του περιβάλλοντος, της ανταγωνιστικότητας με ποσοστά μεταξύ 10% και 12%. Υψηλό δείκτη παρουσιάζει το πρόγραμμα οδικοί άξονες με απορρόφηση της τάξεως του 40%. Απορρόφηση η οποία πρέπει να πούμε  ότι οφείλεται κυρίως στα μεγάλα έργα γέφυρες μεταξύ Β΄ και Γ΄ Κοινοτικού Πλαισίου Στήριξης.
      Προκύπτει δηλαδή καθαρά ότι η εμπειρία που απέκτησαν τα Υπουργεία και οι μηχανισμοί ελέγχου από τη διαχείριση των προηγούμενων Κοινοτικών Πλαισίων Στήριξης εξαντλείται στην υλοποίηση έργων οδοποιίας. Αντιθέτως παρουσιάζεται πολύ μεγάλη αδυναμία υλοποίησης έργων και δράσεων στους τομείς της νέας οικονομίας όπως είναι για παράδειγμα οι εφαρμογές πληροφορικής και σε τομείς όπου η χώρα παρουσιάζει ανταγωνιστικά πλεονεκτήματα όπως είναι ο τουρισμός.
      Άξιο επισήμανσης είναι το γεγονός ότι ενώ οι οδικοί άξονες παρουσιάζουν μεγάλη απορρόφηση αλλά και πολλές καταγγελίες περί διαπλοκής, τα μεγάλα περιφερειακά οδικά έργα της χώρας είτε έχουν βαλτώσει είτε δεν ξεκίνησαν καν. Αναφέρω ενδεικτικά την Εγνατία Οδό, η οποία απαιτεί πρόσθετα κονδύλια της τάξεως του 1 δισεκατομμυρίου ευρώ και το δυτικό οδικό άξονα, τον οποίο η Κυβέρνηση με την πρόσφατη απένταξή του από το Γ΄ ΠΕΠ Ηπείρου ουσιαστικά οδηγεί σε ματαίωση. 
      Στα περιφερειακά προγράμματα η κατάσταση είναι ακόμη χειρότερη. Αναφέρω ενδεικτικά ότι το Γ΄ ΠΕΠ Ηπείρου παρουσιάζει απορρόφηση της τάξεως του 6%. Υπάρχει πλέον ορατός ο κίνδυνος να μην καλυφθεί ο στόχος του «ν+2» ακόμη και για φέτος, για το 2003. 
      Οι προτάσεις που έχουμε καταθέσει στη Βουλή ως γνωστό έχουν απορριφθεί με περίσσια αλαζονεία από την Κυβέρνηση. Η ανελαστικότητα στη μεταφορά των κονδυλίων όμως, πέραν της διετίας, σε συνδυασμό με το όριο του 4% του ΑΕΠ το οποίο δεν μπορούν πλέον να υπερβαίνουν οι απολήψεις από τα ταμεία της Ευρωπαϊκής Ένωσης, καθιστούν εξαιρετικά ανησυχητική τη μελλοντική πορεία του Γ΄ Κοινοτικού Πλαισίου Στήριξης. 
      Είναι φυσικό από τη στιγμή που οι κοινοτικοί πόροι δεν απορροφώνται και τα ιδιωτικά κεφάλαια δεν τοποθετούνται να υπάρχουν σοβαρά κοινωνικά προβλήματα. Το μεγαλύτερο εξ αυτών είναι η ανεργία. 
      Σύμφωνα με τα τελευταία στοιχεία της Ευρωπαϊκής Ένωσης για το 2002 η καταγεγραμμένη ανεργία στην Ήπειρο αγγίζει το 11%. Στις γυναίκες το ποσοστό φθάνει το 17% και, πάντα για την Ήπειρο, στους νέους κάτω των είκοσι πέντε ετών ο αντίστοιχος δείκτης είναι εφιαλτικός, αγγίζει το 37%. 
      Εκτιμώ, κύριοι συνάδελφοι, ότι μια Κυβέρνηση που επαίρεται ότι είναι σοσιαλιστική δεν μπορεί να είναι υπερήφανη για την πολιτική που ακολουθεί όταν περισσότερο από ένας στους τρεις νέους κάτω των είκοσι πέντε ετών είναι άνεργος. 
      Σήμερα βρισκόμαστε σ’ ένα κρίσιμο σημείο που αφορά στην αναθεώρηση του Γ΄ Κοινοτικού Πλαισίου Στήριξης και στην κατανομή των αποθεματικών επίδοσης και προγραμματισμού. 
      Καταθέτω, κύριοι συνάδελφοι, στη Βουλή μια συνολική πρόταση η οποία αφορά στην αναθεώρηση του Γ΄ Κοινοτικού Πλαισίου Στήριξης και στην κατανομή των αποθεματικών και περιλαμβάνει προτάσεις για κάθε επιχειρησιακό πρόγραμμα ξεχωριστά.
      (Στο σημείο αυτό ο Βουλευτής κ. Στ. Καλογιάννης καταθέτει για τα Πρακτικά την προαναφερθείσα πρόταση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Προτείνω, λοιπόν, στο πρόγραμμα οδικοί άξονες, πέραν των επεκτάσεων του μετρό Αθηνών και Θεσσαλονίκης, την άμεση ενίσχυση του δυτικού οδικού άξονα αλλά και των υπολοίπων έργων υποδομής, τα οποία θα υλοποιηθούν με συμβάσεις παραχώρησης.
      Στο πρόγραμμα περιβάλλον προτείνω την ενίσχυση των ενεργειών για το οριστικό κλείσιμο, επιτέλους, όλων των παράνομων χωματερών της χώρας.
      ΒΑΣΙΛΗΣ ΚΕΔΙΚΟΓΛΟΥ: Φεύγουν αυτοί συνάδελφε από τη διοίκηση.
      ΣΤΑΥΡΟΣ ΚΑΛΟΓΙΑΝΝΗΣ: Προτείνω την ενίσχυση των είκοσι πέντε προστατευόμενων φυσικών περιοχών της χώρας, για τις οποίες ήδη έχουν συσταθεί φορείς διαχείρισης. 
      Στον τομέα της Πρόνοιας, προτείνω την πρόβλεψη δημιουργίας νέων δομών, που δυστυχώς δεν καλύπτει το πρόγραμμα «Ψυχαργώς». 
      Στο πρόγραμμα Πολιτισμός, πέρα από το Μουσείο Ακροπόλεως που είναι έργο προτεραιότητας, θα πρέπει να δοθεί έμφαση στα μνημεία της περιφέρειας. Δεν μπορεί να αποτελεί τιμή για τη χώρα μας, όταν το Αρχαίο Θέατρο Δωδώνης παραμένει κλειστό επί δεκαετία. 
      Στην Ανταγωνιστικότητα, στον τομέα της ενέργειας, προτείνω την ενίσχυση των δράσεων διασύνδεσης των δικτύων και διανομής, δεδομένου ότι δυστυχώς μέχρι σήμερα η απελευθέρωση της ενέργειας, που έγινε πριν λίγα χρόνια, έχει μείνει στα χαρτιά.
      Στην Κοινωνία της Πληροφορίας προτείνεται η άμεση ανάπτυξη υποδομών και υλοποίηση των δικτύων τοπικής πρόσβασης, που αποτελούν και τη βάση ανάπτυξης για την κοινωνία της πληροφορίας. 
      Στην Απασχόληση πρέπει να ενισχύσουμε τις δράσεις κατά του κοινωνικού αποκλεισμού, στην Αγροτική Ανάπτυξη την προώθηση προϊόντων προστατευομένης ονομασίας προέλευσης και βεβαίως προτείνονται ισχυρά κίνητρα για εγκατάσταση ατόμων και επιχειρήσεων σε απομακρυσμένες περιοχές της χώρας. 
      Σε ό,τι αφορά τα περιφερειακά επιχειρησιακά Προγράμματα, για τις περιφέρειες Ηπείρου, Δυτικής Μακεδονίας, Θεσσαλίας, Στερεάς Ελλάδας και Βορείου Αιγαίου δεν υπάρχει δυστυχώς καμία ένδειξη έστω και σχετικής βελτίωσης της θέσης τους σε ότι αφορά τον περιορισμό  των ενδοπεριφερειακών ανισοτήτων σε επίπεδο Ευρωπαϊκής Ένωσης. 
      Κρίνεται συνεπώς, απολύτως απαραίτητη η ενίσχυση της περιφερειακής κατανομής του Γ΄ Κοινοτικού Πλαισίου Στήριξης με ολοκληρωμένες ενέργειες στις ορεινές και μειονεκτικές περιοχές, στην «άλλη Ελλάδα», κύριοι συνάδελφοι, η οποία εγκατελειμμένη από τη σημερινή κυβέρνηση αργοσβήνει. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σαλαγιάννης έχει το λόγο.
      ΝΙΚΟΛΑΟΣ ΣΑΛΑΓΙΑΝΝΗΣ: Κυρίες και κύριοι συνάδελφοι, κατά τεκμήριο η συζήτηση του Προϋπολογισμού είναι μία κορυφαία διαδικασία, όπου και εμεις οι κοινοβουλευτικοί άνθρωποι, αλλά και η κοινωνία, οι πολίτες θα έχουν την ευκαιρία να δουν πού βρισκόμαστε ως χώρα, ως κοινωνία, να δουν με ποιο σχέδιο και με ποια ειδικά μέτρα και μέσα και πού θα ρίξουμε το βάρος ως κοινωνία. 
      Όμως, κάθε Δεκέμβρη είμαστε μάρτυρες μίας συζήτησης που γίνεται συνήθως με μεγάλες ρητορείες, με μεγάλες κουβέντες, με λαϊκισμούς και με ισοπεδωτισμούς. 
      Αν η φερεγγυότητα και η αξιοπιστία των λόγων, των προσώπων, των παρατάξεων κρίνεται κυρίως από την αντιστοίχισή τους με τη ζωή και την πραγματικότητα, τότε να δούμε η φερεγγυότητα της Αντιπολίτευσης  -κυρίως της Νέας Δημοκρατίας- και η αξιοπιστία της ποια είναι. Κάθε Δεκέμβριο είμαστε μία χώρα με οικονομία κατεστραμμένη, μία χώρα που βουλιάζει και μία κοινωνία που δυστυχεί. Επί δέκα Δεκέμβριους κάθε χρόνο ακούμε την ίδια ακριβώς κριτική και εκτίμηση για τη χώρα μας. Αν ήταν έτσι και ήταν φερέγγυα αυτή η κριτική και ο λόγος, θα είχαμε δέκα φορές χρεοκοπήσει ως οικονομία, δέκα φορές βουλιάξει ως χώρα και δέκα φορές δυστυχήσει ως κοινωνία. 
      Αλλά δεν είναι έτσι. Και νομίζω ότι οφείλουμε να το αναγνωρίσουμε στην ίδια μας την κοινωνία, στην προσπάθειά της, στους πολίτες της. Δεν λέω με γενναιοδωρία να πιστώσουμε ένα μέρος αυτών στην Κυβέρνηση και στον Πρωθυπουργό, αλλά στην κοινωνία που παλεύει. Είμαστε μία χώρα που το παλεύει, ακόμα και με βαρίδια αγκομαχώντας, τρέχει στις πρώτες γραμμές ακόμα και σε δύσκολους και απαιτητικούς καιρούς, όχι στην ουρά. Αυτή είναι η αλήθεια.
      Χρειάζονται πολλές αναλύσεις, πολλοί δείκτες, πολλά στοιχεία για να καταλάβει ο κάθε πολίτης ότι η χώρα σήμερα βρίσκεται σε μια καλή μοίρα, ότι έχει όσο ποτέ κύρος, στα Βαλκάνια, στην Ευρώπη, στον κόσμο; Και γιατί βρισκόμαστε σε καλή μοίρα; Είναι γιατί έχουμε ισχυρή οικονομία, ισχυρούς θεσμούς. Η δημοκρατία λειτουργεί καλά και έχουμε κοινωνική συνοχή. 
      Βέβαια δεν χρειάζονται και μεγάλες αναλύσεις και τεκμηριώσεις για να πούμε ότι η χώρα έχει αδυναμίες και ελλείψεις. Όμως τις αντιμετωπίζουμε από καλή θέση, από καλό επίπεδο. Τώρα μπορούμε κάτω  από καλύτερους όρους να λύσουμε και τα προβλήματά μας και να απαλείψουμε και τις αδυναμίες μας. Η χώρα μας μπορεί να βαδίσει στο σύγχρονο κόσμο. Αν δεν μπορούσε ποιες θα ήταν οι προτάσεις σας για να καλυφθεί αυτή η αδυναμία μας; Εκτός εάν προετοιμάζετε μαύρα μαντάτα αν έλθετε στην εξουσία.
      Η χώρα μας, λοιπόν, έχει και δυνατότητες και προοπτικές, δεν βουλιάζει και προχωρά με τις αδυναμίες της. Και ενώ καταστροφολογείτε ισοπεδωτικά κάθε Δεκέμβριο και αοριστολογείτε λέγοντας ότι θα βοηθήσετε τους φτωχούς, τους συνταξιούχους, τους αγρότες, δεν προτείνετε απολύτως τίποτα. Ας πάρουμε τον κρίσιμο αγροτικό τομέα. Μας κατηγορείτε ότι τον εγκαταλείψαμε. Ήρθατε στη Λάρισα με φανφάρες και παρουσιάσατε το αγροτικό σας πρόγραμμα. Σας προκαλώ να έλθετε σ’ ένα καφενείο της Καρδίτσας ή της Λάρισας και να ρωτήσετε αν υπάρχει έστω ένας αγρότης που να ξέρει κάτι από αυτό το πρόγραμμα. 
      Γι’ αυτό, όμως, το κενολόγο πρόγραμμά σας υπάρχουν τα δείγματα γραφής από την τριετία σας 1990-1993, που ήταν μία καταστροφική τριετία με 25% επιτόκια στην ΑΤΕ και με χρεοκοπία των αγροτών μας. Δεν έχουν ανασάνει από τότε. Ήταν μια τριετία με το πετρέλαιο στα ύψη, μια τριετία που αφήσατε τις αγροτικές συντάξεις στις 12.000-13.000. Και τώρα σας φαίνονται λίγες οι 70.000, οι 100.000 και οι 120.000 που δίνουμε εμείς. Στη ζωή συζητάμε με δείγματα γραφής.
      Και αν θέλετε να πάμε στα δείγματα γραφής που έχετε δώσει ως Αντιπολίτευση ας δούμε τις μεγάλες κινητοποιήσεις το 1996 στη «ΒΙΟΚΑΡΠΕΤ» για το βαμβάκι. Τι έμεινε από όλα αυτά; Έμεινε η αδυναμία ως χώρα να πάρουμε μέτρα για να στηρίξουμε ογδόντα χιλιάδες οικογένειες παραγωγών βαμβακιού. Αυτή η τραγική ιστορία «όλα τα βαμβάκια, όλα τα λεφτά» με ένα ισοπεδωτικό λόγο και ταυτόχρονα καταστροφικό. Και είχαμε και καταγγελίες προς την  κοινότητα και απειλές καταγγελιών για να μη βάλουμε σειρά σε ένα εθνικό προϊόν. Αυτή είναι η πολιτική σας. Φταίμε, όμως, και εμείς που δεν πήραμε γενναία μέτρα κόντρα σε όλα αυτά. 
      Άρα και το δείγμα γραφής σας στην κυβερνητική σας πολιτική ήταν καταστροφικό, αλλά και τραγικό, όταν ήσαστε στην αντιπολίτευση. Και ο πραγματικός σας λόγος είναι εντελώς κενός. 
      Κύριε Πρόεδρε, άκουσα χθες τον κ. Καραμανλή και άλλους συναδέλφους να ζητούν εκλογές με μια αλαζονεία που δύσκολα κρυβόταν. Εκτιμούν ότι έχουν τους πολίτες στο τσεπάκι τους και δεν ψυλλιάζονται για να προετοιμαστούν για ένα σοκ από μια πιθανή ήττα. 
      Φαντάζονται ότι μια παράταξη που επί τριάντα χρόνια έχει δώσει όλες τις εκλογικές μάχες και τις κέρδισε όλες, μόνο μια φορά έχασε, φαντάζονται ότι έχουμε την ηττοπάθεια στοιχείο της εκλογικής μας κληρονομιάς. Δεν την έχουμε. Ούτε η ηττοπάθεια είναι στοιχείο του πολιτικού μας DNA.
      Αγαπητοί συνάδελφοι, της Νέας Δημοκρατίας με το σκηνικό που είναι σήμερα εσείς χωρίς καμιά πρόταση να πάμε για εκλογές δεν θα σας κάνουμε το χατίρι. Και το κλίμα θα αλλάξουμε και το σκηνικό και ετοιμαστείτε για ένα σοκ ήττας. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Αγαπητοί συνάδελφοι, συζητούμε ακόμη έναν αναξιόπιστο Προϋπολογισμό. Δυστυχώς εφαρμόζεται σε βάρος των επομένων ετών εξακολουθητικά. Δηλαδή φορτώνουμε τις επόμενες γενιές, τις επόμενες κυβερνήσεις. Αυτή τη στιγμή το έλλειμμα του προϋπολογισμού του 2003 έχει υπερβεί τις προβλέψεις του κατά 150%. Το ίδιο συνακόλουθα έρχεται και για το δημόσιο χρέος του 2003. Η λογική των γεγονότων μας καλεί να ακολουθήσουμε μια μέθοδο αναγνώσεως του Προϋπολογισμού του 2004 η οποία φέρει τα εξής: Οι λογαριασμοί, εσόδων, δαπανών και δημοσίων επενδύσεων είναι μετέωροι, επισφαλείς, γέμουν επισφάλειας όλοι αυτοί οι λογαριασμοί. Αυτό αποδεικνύεται από το ιστορικό προηγούμενο των προϋπολογισμών που εφαρμόστηκαν σε βάρος των επόμενων προϋπολογισμών και οι λογαριασμοί με την αξιοπιστία εσόδων, δαπανών και δημοσίων επενδύσεων μένει να παρακολουθήσουμε μήπως υπάρχει μία γραμμή αποτυπώσεως πολιτικών σ’ αυτόν τον Προϋπολογισμό. Διαπιστώνω μετά λύπης μου ότι είναι σταθερή η έξη να μην ασχολούμεθα στον Προϋπολογισμό που δεν είναι μόνο μηχανιστική απεικόνιση λογαριασμών, αλλά μέσα απ’ αυτούς να αποτυπωθούν πολιτικές, διαπιστώνω ότι  δεν υπάρχει καμία προοπτική για χάραξη πολιτικών οι οποίες θα οδηγούσαν τη χώρα έξω από το τέλμα. Θα προσέδιδαν έναν αναπτυξιακό χαρακτήρα.
      Έρχεται και η εισηγητική έκθεση του κ. Χριστοδουλάκη αλλά και οι ρήτορες του ΠΑΣΟΚ και μιλούν για φαντάσματα του παρελθόντος. Θέλετε να υπάρξετε επινοώντας κάποια μορμολύκεια, κάποιους μπαμπούλες, κάποια φαντάσματα γιατί νομίσατε ότι μέσα απ’ αυτό το μυθολογικό κατασκεύασμα θα αποκτήσετε υπόσταση, οντότητα πολιτική. Η απάντηση είναι ότι δεν σας παίρνει. Δηλαδή, κυνηγάτε φαντάσματα ή κατασκευάζετε φαντάσματα για να υπάρξετε. Ποια είναι η Νέα Δημοκρατία; Θα σας το πούμε αυτοπαρουσιαστικά.
      Η Νέα Δημοκρατία είναι το Κόμμα των μεγάλων επιλογών. Ό,τι υπάρχει από πλευράς εικοσαετίας του ΠΑΣΟΚ αρύεται, αντλείται από την οντότητα της Ευρωπαϊκής Ένωσης. Η μνήμη δεν είναι τόσο κοντή όσο φαντάζεσθε. Ενθυμούμεθα ότι πολεμήσατε μετά σφοδρότητας την ένταξη της χώρας στην Ευρωπαϊκή Ένωση. Κάνατε δομική αντιπολίτευση και τώρα θέλετε να είσθε νομείς, και μάλιστα αποκλειστικοί, όλων των ωφελημάτων κατά τρόπο τραγικό δηλαδή, γιατί και εκεί δείχνετε την ανικανότητά σας. Καταγράφετε κάποιες επιτυχίες στα μεγάλα έργα. Τις συνομολογούμε και εμείς. 
      ΒΑΣΙΛΗΣ ΚΕΔΙΚΟΓΛΟΥ: Ποιες επιτυχίες; 
      ΒΥΡΩΝ ΠΟΛΥΔΩΡΑΣ: Σας παρακαλώ! Ωστόσο, τα μεγάλα έργα εμπεριέχουν την αποφασιστική συμβολή της Ευρωπαϊκής Ένωσης. Τίποτα δεν θα μπορούσε να είχε γίνει, ούτε γεφυράκι, στην Ελλάδα με δική σας οικονομική διαχείριση και με εθνικούς πόρους. 
      ΓΙΑΝΝΗΣ ΚΑΨΗΣ: Χωρίς τα μεσογειακά προγράμματα του Ανδρέα Παπανδρέου!
      ΠΡΟΕΔΡΕΥΩΝ (Κωνσταντίνος Γείτονας): Μην διακόπτετε! Σας παρακαλώ!
      ΒΥΡΩΝ ΠΟΛΥΔΩΡΑΣ: Δεν είναι έτσι, κύριε Καψή. Επανειλημμένως, έχει υποστηριχθεί ότι τα μεσογειακά προγράμματα ήταν αφιερωμένα και προήλθαν από την Ισπανία και την Πορτογαλία. «Κόλλησε» και η Ελλάδα και δεν αντιλέγουμε!
      Ωστόσο, θέλω να σας πω ότι και σε όσα από  τα μεγάλα έργα χτίζονται –προσέξτε το αυτό- υπάρχει σωρεία σκανδάλων. Τίποτα δεν κινείται χωρίς τη διαπλοκή, χωρίς τη μίζα, χωρίς το ένδολο ενδιαφέρον της Κυβερνήσεως. Ένα χιλιόμετρο δρόμο της Ελλάδας κοστίζει τέσσερις και πέντε φορές περισσότερο απ’ ό,τι στη Γερμανία και καυχάσθε! Και όλοι οι σχετικοί φάκελοι είναι εκκρεμείς. Και για την Εγνατία και για την καθυστέρηση, η οποία ήδη σημειώθηκε, της δυτικής οδού, της λεγόμενης Ιονίου, και για την Πατρών-Θεσσαλονίκης. 
      Συνομολογούμε ότι υπάρχει μία πρόοδος, όπως είπε και ο κ. Καλογιάννης, αλλά υπάρχουν τεράστιες εκκρεμότητες. Για παράδειγμα, στη γέφυρα Ρίου-Αντιρρίου όπου υπάρχει θέμα. Παντού υπάρχουν θέματα, όπως και στο Αεροδρόμιο των Σπάτων και στο μετρό. Ο έλεγχος δεν είναι για τους ιθαγενείς της Αφρικής, δηλαδή ότι χειροκροτούμε και ότι είμαστε τόσο γενναιόδωροι, ώστε αδιαφορούμε για τις μίζες, για την υπερκοστολόγηση και για την ποιότητα. Σύγχρονο κράτος θέλουμε να είμαστε!
      Κυρίες και κύριοι συνάδελφοι, παρακολουθώ και την ιστορία της πολιτικής υφής των κομμάτων. Εμείς δεν δείραμε συνταξιούχους προ του Μαξίμου. Εσείς τους δείρατε! Δεν υπάρχει κοινωνική πολιτική. Κάθε χρόνο προσπαθούμε να φτιάξουμε κοινωνική πολιτική. Καμία πολιτική δεν είδα, όπως δεν είδα και κονδύλια μέσα στον Προϋπολογισμό του 2004 για τον εκσυγχρονισμό του κράτους ή για την αποκέντρωση. Οι δήμαρχοι κάνουν συλλαλητήριο γιατί δεν τους αποδίδετε ένα μέρος των οφειλομένων. Συλλαλητήριο γίνεται εξαιτίας της έλλειψης αξιοπιστίας και υπευθυνότητας. 
      Στο σημείο αυτό, θα ήθελα να πω μια πολιτική παρατήρηση. Η Κυβέρνηση κάνει αυτοκάθαρση, απολύοντας γαμπρούς και Υφυπουργούς! Η Κυβέρνηση κάνει αυτοκάθαρση, απολύοντας υπουργούς σε ανασχηματισμούς. Η Κυβέρνηση κάνει αυτοκάθαρση με το Γιώργο Παπανδρέου στο Βόλο να λέει ότι πρέπει να πολεμήσουμε τη διαφθορά και τη γραφειοκρατία. Το είπε χθες στο Βόλο. 
      ΒΑΣΙΛΗΣ ΚΕΔΙΚΟΓΛΟΥ: Εσείς την κάνατε;
      ΒΥΡΩΝ ΠΟΛΥΔΩΡΑΣ: Ε, αυτή η διαδικασία της αυτοκάθαρσης δεν σας παίρνει! Είναι αναγκαίο και επιβεβλημένο να γίνει η απόλυτη ετεροκάθαρση, δηλαδή να σας εξώσει ο λαός, ώστε να ανακουφιστεί ο τόπος και να μπορέσουμε να μπούμε στη διαδικασία της ανάπτυξης.
      Επικαλείστε τα μεγάλα έργα. Ξέρετε πού χάσαμε, κυρίες και κύριοι συνάδελφοι, ως τόπος; Χάσαμε γιατί δεν ενώσατε το παραγωγικό δυναμικό της χώρας με την παραγωγή και την ανάπτυξη. Ξεχάσατε τη σελίδα που αφορά το τι θα παράγει αυτός ο τόπος, μετά την Αττική Οδό της αυτοχρηματοδότησης, μετά το αεροδρόμιο των Σπάτων, το δήθεν της αυτοχρηματοδότησης.
      Τι θα παράγει αυτός ο τόπος; Το ξεχάσατε, αδιαφορήσατε, δεν το μπορείτε. Έτσι καθηλώθηκε η χώρα στην ανεργία, στην ακρίβεια, στην υπανάπτυξη. Συμπέρασμα: Δεν καταθέτετε Προϋπολογισμό αξιόπιστο και έγκυρο, γιατί δεν σας νοιάζει, δεν πρόκειται να τον εφαρμόσετε. Εμείς θα κληθούμε να εφαρμόσουμε Προϋπολογισμό όπως το λέει το Σύνταγμα με βάση αυτό το προσχέδιο αλλά με αναθεώρηση, που θα αποδίδει πολιτικές οι οποίες θα βγάζουν τη χώρα έξω, πέρα από το τέλμα.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Διαμαντής έχει το λόγο. 
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Κύριοι συνάδελφοι, ο Προϋπολογισμός του 2004 συζητείται σε ένα περιβάλλον το οποίο το διαμορφώνει αυτήν την ώρα ή το επηρεάζει η μεγάλη υπερδύναμη των Ηνωμένων Πολιτειών,  όπου με την πολιτική του Προέδρου της κ. Μπους δημιουργεί ένα αίσθημα ανασφάλειας σε μεγάλα τμήματα του πλανήτη και όχι μόνο αυτό, αλλά επιβάλλει και τρόπους, διαδικασίες και κόστη, τα οποία προκύπτουν από το μοντέλο ασφάλειας που αυτή επιχειρεί να εφαρμόσει. 
      (Στο σημείο αυτό την Προεδρική Έδρα καταλαμβάνει ο Ε΄ Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ)
      Εμείς είμαστε μάρτυρες  στη χώρα μας, ότι και στο ζήτημα των Ολυμπιακών Αγώνων επιβαρύνεται ο Προϋπολογισμός μ’ αυτό το επιπλέον κόστος που οι πολιτικοί αυτής της χώρας και αυτού του Προέδρου επιβάλλει. 
      ΒΑΣΙΛΗΣ ΚΕΔΙΚΟΓΛΟΥ: Από εσάς περιμένουμε τη σοφία και την ιδεολογία!
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Σε ό,τι αφορά τα συγκεκριμένα σημεία του Προϋπολογισμού είναι κρίμα που η Νέα Δημοκρατία ασκεί μια κριτική η οποία μηδενίζει, ακυρώνει και εμφανίζει τη χώρα ότι είναι ουραγός στα πάντα. Και είναι κρίμα, γιατί στερεί και από μας μια πρόθεση –για όσους ενδεχομένως την έχουμε- να κριτικάρουμε και να πούμε την άποψή μας για τμήματα της πολιτικής με τα οποία ενδεχομένως δεν συμφωνούμε. Έτσι όπως γίνεται, είναι μια πολιτική του μαύρου-άσπρου. Μιλάνε για διάφορα. 
      Κατ’ αρχάς η Νέα Δημοκρατία προσπαθεί σε ό,τι η χώρα μας παρουσιάζει μια υπεροχή και επιτεύγματα, να τα μηδενίζει, ενώ όπου ενδεχομένως θεωρεί ότι υπάρχει ένα πρόβλημα, προσπαθεί να το αναδείξει. Παραδείγματος χάριν λέει ότι είμαστε ουραγοί σε όλα, στους δείκτες, στην ανάπτυξη, στην κοινωνική ευαισθησία, αλλά είμαστε πρώτοι στο έγκλημα κλπ. 
      ΒΑΣΙΛΗΣ ΚΕΔΙΚΟΓΛΟΥ: Πείτε μας κάτι για την αγροτική πολιτική, κύριε συνάδελφε!
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Κύριοι συνάδελφοι, μια χώρα κι ένας λαός χρειάζεται να έχει και μια εθνική αυτοπεποίθηση. Είναι κοινά ομολογημένο –και κακώς κάνουμε χρήση σ’ αυτήν την Αίθουσα φράσεων τα οποία έχει πει και ο ανώτατος άρχων- ότι η χώρα ζει τις καλύτερες στιγμές της. Το ξέρουμε ότι το ξέρετε κι εσείς. Το ξέρουμε γιατί το ζούμε μέσα στην κοινωνία, είναι πτυχές τις οποίες αναγνωρίζουμε, αλλά υπάρχει η δικαιολογία ότι ναι μεν συμβαίνουν αυτά, υπάρχουν τα μεγάλα έργα που ενώνουν την Ελλάδα κλπ, αλλά αυτά είναι προϊόν, όπως λέτε, της δικής σας πολιτικής, γιατί η Νέα Δημοκρατία είχε την προνοητικότητα πριν από είκοσι πέντε χρόνια να εντάξει τη χώρα στην Ευρωπαϊκή Ένωση. Εμείς δεν έχουμε καμία πρόθεση να σας αφαιρέσουμε το μερίδιο που σας αναλογεί απ’ αυτήν την επιλογή. Όμως προς Θεού, δεν μπορεί ένας λαός να αντλεί την αυτοπεποίθησή του μόνο από όσα έγιναν το 500 π.Χ.. Χρειάζεται να την αντλεί και από το σήμερα.
       Πιστεύουμε, λοιπόν, ότι η Ελλάδα ζει τις καλύτερες στιγμές της ιστορίας της, μετέχει στους καλύτερους και πιο ασφαλείς οργανισμούς, συμμετέχει παντού, έχει ένα νόμισμα το οποίο έχει υπερτιμηθεί κατά 30% έναντι του δολαρίου, που είναι το ισχυρότερο νόμισμα, άρα και οι δικές μας αξίες και συμμετοχές έχουν την ανάλογη ανταπόκριση. 
      ΒΑΣΙΛΗΣ ΚΕΔΙΚΟΓΛΟΥ: Έχουμε πολλές εισαγωγές επειδή έχουμε ισχυρό ευρώ.
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Εγώ δεν θα περίμενα τίποτα διαφορετικό.
      Κοιτάξτε να σας πω. Η Νέα Δημοκρατία έχει χαμηλή αυτοεκτίμηση για τον ίδιο της τον εαυτό. Εγώ π.χ. έχω αδυναμία να κατανοήσω τι σημαίνει αυτή η αναφορά του Προέδρου -την οποία περιφέρουν και όλα της τα στελέχη, Βουλευτές και άλλοι παράγοντες- ότι η Νέα Δημοκρατία δεν είναι κόμμα της δεξιάς. Τι είναι τελικά; Είναι της αριστεράς; Είναι του όλου, δηλαδή του τίποτα; 
      Κοιτάξτε, αγαπητοί συνάδελφοι, μπορεί και εγώ να το αναγνωρίσω ότι ως παράταξη έχετε απαγκιστρωθεί από όλα εκείνα τα φορτία τα πολιτικά που σημάδευαν αυτήν την παράταξη ως προς την πολιτική της συμπεριφορά και την αντιμετώπιση των αντιπάλων. Αυτό πρέπει να το αναγνωρίσουμε. 
      Όμως, δεξιά δεν σημαίνει μόνο αυτό. Σημαίνει μια συγκεκριμένη αντίληψη για την οικονομία, για την κοινωνία, για τα μεγάλα ζητήματα. Αυτά δεν μπορείτε να τα ακυρώνετε. Εμείς πιστεύουμε ότι οφείλετε να σέβεστε την παράταξή σας, η οποία έχει μια πρακτική, μια παράδοση, μια ιστορία. Δεν μπορεί αυτό το πράγμα να μην το σέβεστε και να υπάρχει αυτή η χαμηλή αυτοεκτίμηση. Αν συμβαίνει έτσι, τότε ή ο Αρχηγός σας είναι επικεφαλής μιας λάθος παράταξης ή εσείς έχετε λάθος Αρχηγό. Δεν μπορεί να συμβαίνουν και τα δυο.
      Θέλω να πω δυο λόγια για τους αγρότες, για την Κοινή Αγροτική Πολιτική. Επιτέλους, κατά τη γνώμη μου, για πρώτη φορά αυτή η μεταρρύθμιση της αγροτικής πολιτικής δίνει ώθηση και προοπτική στους αγρότες της χώρας μας. Πρέπει να ξέρετε ότι μέχρι τώρα μέσα στα πλαίσια της Ευρωπαϊκής Ένωσης υπήρχαν διάφοροι προστατευτικοί μηχανισμοί, διορθωτικοί, που άκουγαν στο όνομα «μηχανισμός παρέμβασης» ή «μηχανισμός απόσυρσης». Όλα αυτά ήταν διορθωτικοί μηχανισμοί. Δυστυχώς και σε επίπεδο αγροτών, αλλά και σε επίπεδο ηγεσίας, αυτό ερμηνεύθηκε ότι θα έπρεπε να είναι ο στόχος. Δηλαδή αντιμετωπίζονταν ως διαρθρωτικοί μηχανισμοί και ένα μεγάλο μέρος της αγροτικής παραγωγής γινόταν για να ικανοποιήσει αυτούς τους στόχους. Δηλαδή να παράγω για την παρέμβαση, για την απόσυρση κλπ. Αυτή είναι μια από τις αιτίες που η αγροτική μας παραγωγή ταλαιπωρείται στις διεθνείς αγορές.
      Σήμερα με αυτήν τη μεταρρύθμιση όπου οι όποιες ενισχύσεις δεν πηγαίνουν στην κατά κιλό ενίσχυση, αλλά ως ενίσχυση στον ίδιο τον παραγωγό, τον απελευθερώνουν και του δίνουν τη δυνατότητα να παράγει προϊόντα ποιοτικά, τα οποία ανταποκρίνονται στις απαιτήσεις της κατανάλωσης, της εσωτερικής και της διεθνούς αγοράς. 
      Επίσης, πρέπει να πούμε ότι μερικοί φορείς που έχουν σχέση με τον αγροτικό χώρο και θεσμοί, όπως είναι ο ΟΓΑ, οι οποίοι στη συνείδηση μεγάλου μέρους της κοινωνίας αλλά όχι των αγροτών –γιατί οι αγρότες το βιώνουν πλέον- έχουν αναβαθμιστεί. Δεν πρέπει να ξεχνάμε –γιατί γίνεται και μια μεγάλη κριτική από τη Νέα Δημοκρατία, η οποία έχει επικεντρώσει το ενδιαφέρον της σ’ αυτήν την ευαίσθητη ομάδα που λέγονται αγρότες- ότι το ΠΑΣΟΚ το 1993 παρέλαβε την αγροτική σύνταξη στις 15 χιλιάδες. Σήμερα η σύνταξη του αγρότη -μόνο το τμήμα της που είναι κρατικό βοήθημα, δηλαδή αυτοί που δεν παίρνουν το πρόσθετο επίδομα από το κύριο ταμείο ασφάλισης- το 2004 γίνεται 75 χιλιάδες, με την αύξηση των 30 ευρώ τον Ιανουάριο και των 30 ευρώ τον Ιούλιο. Ένας αγρότης που θα βγει το 2004 στη σύνταξη και που από το 1988 είναι στο κύριο ταμείο ασφάλισης και ανήκει στη μεγάλη κλίμακα θα εισπράξει συνολικά 191.000 δραχμές. Αν συντρέχουν οι προϋποθέσεις να είναι ζευγάρι, πάμε στις 380.000 δραχμές.
      ΒΑΣΙΛΗΣ ΚΕΔΙΚΟΓΛΟΥ: Πάρα πολλά λεφτά!
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Ξέρετε, κύριε Κεδίκογλου, πάντως δεν είναι στην κατρακύλα που ήταν παλιότερα. Και εγώ, όπως και εσείς, γνωρίζω πολλά ζευγάρια που όσο ήταν μάχιμοι αγρότες, ήταν δηλαδή στην παραγωγική διαδικασία, ως σύνολο οικογενειακού εισοδήματος πολλοί απ’ αυτούς τόσα λεφτά δεν έπαιρναν.
      Βεβαίως, πρέπει να δούμε και πώς αναπτύχθηκε αυτή η δέσμευση και πόσο θα μεταβληθεί. Γίνεται δηλαδή ο ΟΓΑ το καλύτερο ταμείο σε ό,τι αφορά το φαρμακευτικό και νοσοκομειακό μέρος της περίθαλψης. Μην έχετε καμιά αμφιβολία γι’ αυτό. Είναι το ελκυστικότερο ταμείο. Όμως, και στο επίπεδο των παροχών της σύνταξης μετατρέπεται σταδιακά σε ένα από τα ελκυστικότερα ταμεία.
      Αγαπητοί συνάδελφοι, μια κουβέντα μόνο θα πω για την τακτική της Νέας Δημοκρατίας. Άκουσα από συνάδελφο της Νέας Δημοκρατίας, μιλώντας για το κρυφό χρέος, το οποίο δεν αποτυπώνεται στον Προϋπολογισμό, να λέει ότι μόνο ο ΕΛΓΑ έκανε δανεισμό από το τραπεζικό σύστημα της τάξης των 260 δισεκατομμυρίων δραχμών. Δεν λέει όμως ότι αυτά ο ΕΛΓΑ τα πήρε για να αποζημιώσει τις μεγάλες ζημιές που έχει υποστεί η αγροτική παραγωγή και ότι αυτό είναι μια κοινωνική παροχή, η οποία είναι αναγκαία.
      ΠΡΟΕΔΡΕΥΩΝ (Παναγιώτης Κοσιώνης): Ολοκληρώστε, κύριε Διαμαντή.
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Τελειώνω, κύριε Πρόεδρε.
      Θυμίζει, δηλαδή, και την πολιτική των άλλων παροχών που έχει εξαγγείλει η Κυβέρνηση, που από τη μια μεριά τα λέει ψίχουλα και από την άλλη λέει ότι ο Προϋπολογισμός δεν αντέχει. Πρέπει να παρακολουθούμε μια πονηριά της Νέας Δημοκρατίας, η οποία εστιάζεται στο εξής: «εσείς καλώς τα παίρνετε, η Κυβέρνηση όμως κακώς τα δίνει».
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Κοσιώνης): Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, ο συνάδελφος κ. Διαμαντής είναι γνώστης ειδικός των γεωργικών θεμάτων, αλλά λόγω δυσκολίας της Κυβέρνησης δεν μπορούσε να πει εκείνα που έπρεπε. Είναι πάντως χρήσιμος να είναι στην Αίθουσα και πιστεύω να συνεχίσει να είναι.
      Πριν μπω στη συζήτηση για τον Προϋπολογισμό, αγαπητοί συνάδελφοι, οφείλω να πω ότι είναι η τελευταία φορά που υποστηρίζω προϋπολογισμό στη Βουλή. Δεν σκέπτομαι να μετάσχω στις νέες εκλογικές εξελίξεις και από το επίσημο αυτό Βήμα εκφράζω τη βαθιά μου ευγνωμοσύνη και τις ειλικρινείς μου ευχαριστίες προς τον ελληνικό λαό και ειδικά τον ευβοϊκό λαό για την εμπιστοσύνη, με την οποία με περιέβαλε και τη μεγάλη τιμή, την οποία μου έκανε.
      Πριν μπω ακόμα στο θέμα αυτό, θα ήθελα –και θα ήταν εναντίον της αλήθειας αν δεν το έλεγα- να πω στη Βουλή ότι η Εύβοια αναγνωρίζει και χρωστάει χάριτες στην Υπουργό ΠΕΧΩΔΕ, το επιτελείο της, την Υφυπουργό κ. Ζήση, τον Υφυπουργό κ. Τσακλίδη, τους γενικούς γραμματείς, αλλά ειδικά στην κ. Παπανδρέου, η οποία αναγνώρισε επιτέλους ότι η Εύβοια είναι μια εντελώς αδικημένη περιοχή. Αναγνώρισε και επίσημα στο Υπουργικό Συμβούλιο αυτήν την αξιοπιστία. Δυστυχώς ο Πρωθυπουργός της Ελλάδας ήρθε προεκλογικώς στην Εύβοια, είπε ψέματα, πήρε τις ψήφους σαν κοινός κατσαπλιάς και έφυγε.
      (Θόρυβος και διαμαρτυρίες από την πτέρυγα του ΠΑΣΟΚ)
      Έτσι είναι, κύριοι συνάδελφοι, σας αρέσει, δεν σας αρέσει. Λέξεις κακές δεν υπάρχουν. Κακές λέξεις δεν υπάρχουν! Κακές πράξεις υπάρχουν!
      (Διαμαρτυρίες από την πτέρυγα του ΠΑΣΟΚ)
      Ήταν ένας κοινός κατσαπλιάς! Ανοίξτε το λεξικό, να δείτε τι σημαίνει. Έκανε πλιάτσικο των ψήφων! Και πλιάτσικο σημαίνει παίρνω αρπάζω και δεν δίνω! Τελείωσε! Όμορφες και καθαρές κουβέντες!
      ΠΡΟΕΔΡΕΥΩΝ (Παναγιώτης Κοσιώνης): Κύριε Κεδίκογλου, αφήστε τώρα τους χαρακτηρισμούς και μπείτε στην ουσία.
      ΒΑΣΙΛΗΣ ΚΕΔΙΚΟΓΛΟΥ: Επιφορτίζω τώρα τον παριστάμενο Υπουργό να πει στον κύριο Υπουργό Εμπορικής Ναυτιλίας ότι έχει δεσμευτεί για το λιμάνι της Κύμης, το λιμάνι του Μαντουδιού και το λιμάνι της Καρύστου. Έχει δεσμευτεί για τη λιμενική αξιοποίηση της περιοχής. Η περιοχή της Εύβοιας, ιδιαίτερα η Καρυστία, χειμάζεται και –προσέξτε την έκφρασή μου!- λαϊκοί και κληρικοί είναι αγανακτισμένοι. Να λάβει τα μέτρα του. Διαφορετικά δεν έχει πλοίο δεν έχει εδώ στην επόμενη αναμέτρηση που έρχεται για τον κυβερνητικό συνδυασμό.
      Και έρχομαι τώρα σε ένα άλλο γενικό πολιτικό θέμα. Μας λέτε «η δεξιά» και «η δεξιά» και «η δεξιά». Δεν μου λέτε, συνάδελφοι: δεξιά είναι διότι κατέχει το δεξιόν της αιθούσης της Βουλής. Λογικό, σωστό. Η Κυβέρνηση ποιο κατέχει; Το αριστερό; Για πείτε μου; Και ήταν η πρώτη μου σύγκρουση με τον Ανδρέα Παπανδρέου. Του είχα πει ότι δεν έχει δουλειά από κει και ότι έπρεπε να πάει από την άλλη πλευρά, αφού μιλήσαμε για κοινωνική αλλαγή. Είναι συμμετρική η Αίθουσα της Βουλής εδώ. Στα άλλα Κοινοβούλια οι κυβερνήσεις είναι στο κέντρο. Η Κυβέρνηση τώρα, λοιπόν, πού είναι, δεξιά η αριστερά; Τι θέλετε να μας πείτε; Να γιατί είστε οι σοσιαλφιλελεύθεροι της δεξιάς.
      Και είπε και κάτι ακόμα ο κ. Τζανής για κοινωνικά φρονήματα και κατάργηση των φακέλων κλπ. Να είμαστε και λίγο μεγαλόψυχοι. Να αναγνωρίζουμε και τους αντιπάλους. Να λέμε ότι τη βασική διαίρεση του Εμφυλίου Πολέμου κατάργησε η απόφαση του Κωνσταντίνου Καραμανλή να ενταχθούμε στην ΕΟΚ.
      (Χειροκροτήματα από την πτέρυγα της Νέας Δημοκρατίας)
      Όταν είπε προτιμούμε την ένταξη στην Ε.Ο.Κ. «για πολιτικούς λόγους», αυτό εννοούσε.
      Και λέγονται εδώ πάρα πολλά -την ένταξη στην ΕΟΚ την εφαρμόσαμε εμείς, γιατί εμείς ήρθαμε μετά την υπογραφή της σύμβασης ένταξης στην ΕΟΚ- «το βρώμικο ’89» και ξανά, και ξανά γιατί πάρθηκε μία απόφαση παραπομπής. Ιστορικώς –και εγώ συμφωνώ- ήταν λάθος να παραπέμψεις έναν Πρωθυπουργό. Αλλά η κυβέρνηση αριστεράς και δεξιάς το 1989 με Πρωθυπουργό –και χαίρομαι που είναι παρών- το Τζαννή Τζαννετάκη έκανε μία πράξη που δεν τολμήσαμε να κάνουμε εμείς, που δεν αξιωθήκαμε -και δεν γνωρίζω γιατί την κρατούσαμε, προσωπικώς είχα ειδικές συνεργασίες τρεις φορές με τον Ανδρέα Παπανδρέου- έκαμε το νόμο για την άρση των συνεπειών του Εμφυλίου Πολέμου. Τίποτα να μην είχε κάνει ο Τζαννετάκης, μόνο και μόνο γι’ αυτόν το νόμο που ψηφίστηκε από τη Βουλή, περνάει σαν κυβέρνηση στην ιστορία. Αυτοί ήταν οι σταθμοί του έθνους. Ο Εμφύλιος Πόλεμος και η άρση των συνεπειών του Εμφυλίου Πολέμου. Και κάποτε πρέπει να αποκτήσουμε γενναιοψυχία και να το λέμε. 
      Και μπαίνω στον Προϋπολογισμό, κύριοι συνάδελφοι. 
      Ο Κωνσταντίνος Καραμανλής και ο Ανδρέας Παπανδρέου μεταπολιτευτικώς άσκησαν μία επεκτατική πολιτική, η οποία οδήγησε σε υψηλός χρέος και έλλειμμα. Και είπε ο Ανδρέας Παπανδρέου: «΄Η η χώρα θα εξαλείψει το χρέος ή το χρέος θα αφανίσει το έθνος». Αυτό δε το είπε όταν το χρέος είχε πάει στο 110,1% του ΑΕΠ και το έλλειμμα στο 13,6%. Και με δραστικά μέτρα το 1994 κατεβάζει το χρέος στο 107,6% και το έλλειμμα στο 9,9%. Το 1996 όμως έρχεται νέος Πρωθυπουργός –θα μιλήσουμε και γι’ αυτό- ο εντιμότατος κύριος καθηγητής και το χρέος ξαναέρχεται στο 111,3% και το έλλειμμα με τις λογιστικές αναδιαρθρώσεις στο 7,4%. 
      Πού βρισκόμαστε σήμερα, είκοσι τρία χρόνια από την ένταξη στην Ευρωπαϊκή Ένωση, στην ευδαιμονία των ευδαιμονιών; Χρέος 154.815 εκατομμύρια ευρώ και ως ποσοστό του ΑΕΠ στο 102%. Αυτό είναι το μέγα πρόβλημα της χώρας, αυτό πρέπει να γίνει συνείδηση και αυτό δεν τονίζεται όσο πρέπει για να το καταλάβει ο λαός. 
      Τι σημαίνει αυτό: Για να πραγματοποιήσουμε δαπάνες κρατικές αναγκαίες και απαραίτητες 71.846 εκατομμύρια ευρώ, θα δανειστούμε 26.305. Δηλαδή το 37% των δαπανών που απαιτούνται, το δανειζόμαστε. Δανειζόμαστε για να ζήσουμε. Έχουμε έλλειμμα. Και όταν λέμε «έλλειμμα», πρέπει να καταλάβουμε τι σημαίνει. Σημαίνει ότι δαπανούμε περισσότερα από όσα παράγουμε. 
      Είναι αναντίρρητο ότι χρειάζεται μία πολιτική περιστολής των δαπανών και αύξηση των εσόδων και αυτό είναι ρεφρέν σε όλες τις συζητήσεις, κύριε Πρόεδρε. 
      Ας δούμε τι λέει το επίσημο όργανο της Κυβέρνησης, η έκθεση της Τράπεζας Ελλάδος. Στη σελίδα 46 λέει ότι το 2002 το χρέος επανήλθε σε πτωτική τροχιά και μειώθηκε κατά 2,1%, αναθεωρήθηκε στις 1,7 εκατοστιαίες μονάδες. Το γεγονός ότι το χρέος μειώθηκε μόνο κατά 1,7 εκατοστιαίες μονάδες υποδηλώνει την ανάληψη άλλων υποχρεώσεων. Η εξέλιξη αυτή αποτελεί επίσης, μαζί με άλλα επιχειρήματα, ένδειξη ότι η δημοσιονομική πολιτική δεν ήταν αρκούντως αυστηρή. Και τι μας λέει εδώ ο Υπουργός Οικονομίας και Οικονομικών; Ότι ασκήθηκε και ασκείται αυστηρή δημοσιονομική πολιτική. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Αυτή είναι η απάντηση του αρμοδιοτέρου οργάνου της εμπιστοσύνης της κυβέρνησης στους ισχυρισμούς του Υπουργού Οικονομίας και Οικονομικών. Υπερηφανεύεται η σοσιαλιστική κυβέρνηση για ανακατανομή του εισοδήματος! Αγαπητοί συνάδελφοι, από τα στοιχεία της Τράπεζας Ελλάδος και το πρόγραμμα που υποβλήθηκε στην Ευρωπαϊκή Ένωση τι προκύπτει; Σε 100 μονάδες παραγωγής εισοδήματος, το κεφάλαιο εισπράττει τις 62 και η μισθωτή εργασία τις 38. Συμβαίνει αυτό σε άλλη χώρα; Στην Ευρώπη είναι μισό-μισό και μάλιστα πολλές φορές υπερτερεί η εργασία. Κάπως ανεβαίνει εδώ το μερίδιο της εργασίας λίγο, όταν έχουμε παραμονές εκλογών. Τη μερίδα του λέοντος εισπράττει το κεφάλαιο προς δόξα της σοσιαλιστικής κυβέρνησης. 
      Τέλος, η Κυβέρνηση είναι «φιλολαϊκή», φροντίζει τις αμοιβές εργασίας και προπαντός τις κατώτατες αμοιβές. Τα έτη 2000, 2001, 2002 έγινε αύξηση των κατώτατων αμοιβών 1%, 0,1%, 1,7% αντίστοιχα, όταν οι μέσες αυξήσεις στο δημόσιο αυξήθηκαν κατά 7,1%, 5,5%, 7,3% και στις δημόσιες επιχειρήσεις από 13,7%, 11,2%, 8,2%. 
      Η διαφορά υπέρ του δημόσιου τομέα –και προσέξτε, κύριε Τζαννετάκη, απευθύνομαι σ’ εσάς- αντανακλά και υποδηλώνει την κρατικοδίαιτη υφή και δομή του συνδικαλιστικού κινήματος, αλλά και τη δυναμίτιδα που η παρούσα Κυβέρνηση διά της ΓΣΕΕ τοποθετεί στη μετά τις εκλογές νέα Κυβέρνηση, γιατί δεν θα είναι η ίδια.
      ΠΡΟΕΔΡΕΥΩΝ (Παναγιώτης Κοσιώνης): Τελειώνετε, κύριε Κεδίκογλου. 
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, δώστε μου ένα λεπτό, σας παρακαλώ. 
      ΠΡΟΕΔΡΕΥΩΝ (Παναγιώτης Κοσιώνης): Χάσατε πολύ χρόνο στην εισαγωγή σας, κύριε Κεδίκογλου. Δεν φταίω εγώ. 
      ΒΑΣΙΛΗΣ ΚΕΔΙΚΟΓΛΟΥ: Πάμε στις διαρθρωτικές μεταβολές. Με ιδιαίτερη φροντίδα και φειδώ η  Κυβέρνηση φροντίζει τις ιδιωτικοποιήσεις. Πρόσφατα είδαμε την ιστορία ιδιωτικοποίησης της ΔΕΠΑ. Προσπάθεια να πουληθεί η ΔΕΠΑ. Και προσέξτε! Αναφέρομαι σε μια καινούργια σύγχρονη δημόσια επιχείρηση, τη ΔΕΠΑ. Για το 35% προσφέρθηκαν 260 εκατομμύρια ευρώ και ο κ. Χριστοδουλάκης στενοχωρήθηκε γιατί…
      ΠΡΟΕΔΡΕΥΩΝ (Παναγιώτης Κοσιώνης): Κύριε Κεδίκογλου, τελειώνετε. Είναι περιορισμένος ο χρόνος, το ξέρετε πάρα πολύ καλά. Μη με φέρνετε σε δύσκολη θέση.
      ΒΑΣΙΛΗΣ ΚΕΔΙΚΟΓΛΟΥ:…Εδώ δεν πρόκειται για ξεπούλημα. Πρόκειται για ζημιά. Πρόκειται για επισφράγισμα της διαπλοκής και της διαφθοράς και ασφαλώς αρχιερέας δεν είναι ο εντιμότατος κύριος Πρωθυπουργός.
      Σύμφωνα με τον ισολογισμό της ΔΕΠΑ -αυτό λέω κύριε Πρόεδρε, και τελειώνω- η καθαρή θέση της εταιρίας είναι 1627 εκατομμύρια και το 35% σημαίνει 570 εκατομμύρια. Αντ’ αυτού αρκούνται στα 260. Και δεν είναι μόνο αυτό. Πριν από τρία χρόνια επώλησαν το 22% στα ΕΛΠΕ με 35 δισεκατομμύρια δραχμές ή 10,2 εκατομμύρια ευρώ, δηλαδή στο 1/3 της αξίας τους. Πού βρήκαν το δικαίωμα να πουλάνε στα ΕΛΠΕ σ’ αυτήν την τιμή;
      ΠΡΟΕΔΡΕΥΩΝ (Παναγιώτης Κοσιώνης): Κύριε Κεδίκογλου, τελειώνετε. Καταθέστε το αυτό το κείμενο.
      ΒΑΣΙΛΗΣ ΚΕΔΙΚΟΓΛΟΥ: Τελειώνω, κύριε Πρόεδρε.
      Έτσι ή αλλιώς η αξία της ΔΕΠΑ είναι 1627 εκατομμύρια και τόσα δαπάνησε ο ελληνικός λαός. Δύο πράγματα συμβαίνουν στη ΔΕΠΑ, χωριστά ή μαζί: ή το έργο υπερκοστολογήθηκε και ο ειδικός εργολάβος έχει πληρωθεί περισσότερο από το διπλάσιο του κόστους ή πουλιέται η επιχείρηση «μπιρ παρά».
      ΠΡΟΕΔΡΕΥΩΝ (Παναγιώτης Κοσιώνης): Κύριε Κεδίκογλου, τελειώσατε.
      ΒΑΣΙΛΗΣ ΚΕΔΙΚΟΓΛΟΥ: Τελειώνω, κύριε Πρόεδρε.
      Σχετικά με τη σύμβαση του αερίου Γέλτσιν-Μητσοτάκη, ο ειδικός εργολάβος έτυχε εξαιρετικών προνομίων με την αναθεώρηση της σύμβασης από τον κ. Σημίτη…
      ΠΡΟΕΔΡΕΥΩΝ (Παναγιώτης Κοσιώνης): Τελειώνετε, κύριε Κεδίκογλου.
      ΒΑΣΙΛΗΣ ΚΕΔΙΚΟΓΛΟΥ:Τελειώνω, κύριε Πρόεδρε και θα καταθέσω όλα αυτά τα στοιχεία. 
      Και τι προκύπτει για την εταιρία αυτή: Μια εταιρία εξακοσίων εκατομμυρίων μετοχικού κεφαλαίου πραγματοποιεί το 1986 6.605.61 δισεκατομμύρια δρχ. δαπάνες και λαμβάνει προκαταβολές για έργα έξι δισεκατομμύρια τριακόσια εξήντα επτά εκατομμύρια. Πού ξανάγινε αυτό; Ασφαλώς έτσι είναι, κύριε Χρυσοχοΐδη, έχετε δίκιο. Δεν ήταν αρχιερέας της διαπλοκής η αυτού εξοχότης… 
      ΠΡΟΕΔΡΕΥΩΝ (Παναγιώτης Κοσιώνης): Και λέτε ότι θα είναι η τελευταία ομιλία σας. Τελειώνετε.
      ΒΑΣΙΛΗΣ ΚΕΔΙΚΟΓΛΟΥ: …Μόνο έξι δισεκατομμύρια έδωσε προκαταβολή σε μια εταιριούλα και έτσι αυτή η εταιρία έγινε κολοσσός.
      ΠΡΟΕΔΡΕΥΩΝ (Παναγιώτης Κοσιώνης): Κύριε Κεδίκογλου, για όνομα του Θεού! Τελειώνετε, σας παρακαλώ πάρα πολύ!
      ΒΑΣΙΛΗΣ ΚΕΔΙΚΟΓΛΟΥ: Τελειώνω, κύριε Πρόεδρε. Να καταθέσω στα Πρακτικά αυτά που είναι απαραίτητα, σύμφωνα με όσα είπα και για τη σύμβαση του αερίου. 
      Δυστυχώς, όπως γίνεται η συζήτηση του Προϋπολογισμού, δεν δίνει μεγάλα χρονικά περιθώρια. Ο ειδικός εργολάβος με εξακόσια εκατ. κεφάλαιο, πραγματοποιεί κύκλο εργασιών –τζίρο- 6.605.610.000 ενώ στο τέλος του 1996 της είχαν χορηγηθεί και εξήμισι  δισεκατομμύρια προκαταβολές έργων! Για την ακρίβεια 6.367.112.781.
      (Στο σημείο αυτό ο Βουλευτής κ. Βασίλης Κεδίκογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Παναγιώτης Κοσιώνης): Ο Α΄ Αντιπρόεδρος της Βουλής κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Κύριε Πρόεδρε, ευχαριστώ για το λόγο. Επίσης ευχαριστώ και τον κ. Κεδίκογλου που μου έδωσε το Βήμα…
      ΒΑΣΙΛΗΣ ΚΕΔΙΚΟΓΛΟΥ: Εμείς ευχαριστούμε γιατί επιβάλατε το οκτάλεπτο…
      ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Παρακαλώ να μη με διακόψετε στη συνέχεια.
       Κύριοι συνάδελφοι, ο Προϋπολογισμός του 2004 αποτυπώνει με τον καλύτερο τρόπο, με τη σφραγίδα των αριθμών, τη μεγάλη αλήθεια για την ανοδική πορεία της ελληνικής οικονομίας όλα αυτά τα χρόνια και για τις θετικές προοπτικές της. Επιβεβαιώνει την πρόοδο που συντελέστηκε με την πολιτική που εφαρμόσαμε και στις δύο δεκαετίες και ιδιαίτερα στη δεύτερη δεκαετία, την πολιτική, που ξεκίνησε με τον Ανδρέα Παπανδρέου και συνεχίστηκε με τον Κώστα Σημίτη. Αλλά και αναδεικνύει τις δυνατότητες που ανοίγονται για τη σύγκλιση στο πραγματικό επίπεδο ζωής με τους άλλους Ευρωπαίους. Δυνατότητες που εκφράζονται και ως μετρήσιμοι στόχοι και ως δεσμεύσεις για τη νέα τετραετία στη Χάρτα Σύγκλισης του ΠΑΣΟΚ. Έτσι, κύριοι συνάδελφοι της Νέας Δημοκρατίας, εμείς γεφυρώνουμε το έργο, το σήμερα με το αύριο και τις προοπτικές.
      Κινηθήκαμε όλα αυτά τα χρόνια και στην σφαίρα της οικονομίας με στρατηγικούς στόχους, πρόγραμμα, αυστηρές ιεραρχήσεις και μεγάλη αποτελεσματικότητα. 
      Πετύχαμε σπουδαίες επιδόσεις και η οικονομία απαλλάχθηκε οριστικά από τα βαρίδια που την καθήλωναν σε φαύλους κύκλους αστάθειας και ύφεσης. Γιατί για εμάς η ισχυρή οικονομία είναι η βάση και το μέσον για την ισχυρή κοινωνία, για την ευημερία του λαού μας. 
      Αυτή η αλήθεια φαίνεται ότι είναι πολύ πικρή για τη Νέα Δημοκρατία. Γιατί η ηγεσία της έχει επιλέξει όλα αυτά τα χρόνια το δρόμο της καταστροφολογίας, της μαύρης κασσανδρολογίας, της άρνησης, της κόντρας και της εναντίωσης σε κάθε πρωτοβουλία. Και τώρα που συνεχώς διαψεύδεται η Νέα Δημοκρατία χωρίς κανένα ίχνος συγγνώμης και αυτοκριτικής επιδίδεται συστηματικά σε μια νέα προσπάθεια δημιουργίας κλίματος ανασφάλειας και απαισιοδοξίας στους πολίτες αυτής της χώρας. Άξιος ο μισθός σας! Ουσιαστικά, είναι μία τακτική που πλήττει ευθέως την οικονομία, τακτική που κορυφώνεται και σ’ αυτήν τη συζήτηση στον Προϋπολογισμό με αριθμολογίες, διαστρεβλώσεις, μισές αλήθειες που είναι χειρότερες και από ψέματα και –το χειρότερο- ύβρεις. 
      Ο εισηγητής σας ξεπέρασε κάθε προηγούμενο μιλώντας προχθές για «Κυβέρνηση ληστών τραπεζών» κατεβάζοντας την πολιτική αντιπαράθεση πραγματικά στον «πάτο» –χρησιμοποιώ τη λέξη που χρησιμοποίησε επανειλημμένα απ’ αυτό το Βήμα, για να μην πω «καταγώγιο». 
      Λυπάμαι ειλικρινά! Χωρίς καμία πρόταση η Νέα Δημοκρατία μέσα από συγκρίσεις –και προχθές το έκανε ο εισηγητής της και περίπου σήμερα ο κ. Πολύδωρας- μας έταξε τον παράδεισο του ’80, το χαμένο παράδεισο, τότε που ο ελληνικός λαός ήταν τόσο πολύ ευχαριστημένος που σας έστειλε κύριοι συνάδελφοι της Νέας Δημοκρατίας σε αυτά τα έδρανα για είκοσι χρόνια!
      ΓΙΑΝΝΗΣ ΚΑΨΗΣ: Βάλε και άλλα είκοσι!
      ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Ευτυχώς που οι πολίτες πέρα από κρίση έχουν και μνήμη! Και μέχρι τώρα η Νέα Δημοκρατία μας έκρυβε ότι είναι θιασώτης της οικονομικής συνταγής εκείνης της πολιτικής -που είδαμε πρόσφατα- 1991-1993 που οδήγησε σε οικονομική παρακμή, κοινωνική αποδόμηση και πολιτικό αυταρχισμό. Και ήρθε και εδώ η αλήθεια. Έλεγε πάντα ο λαός μας «από μικρό και από τρελό μαθαίνεις την αλήθεια». Τώρα τη μάθαμε από Επίτιμο και «ψηλό» αυτήν την αλήθεια!
      Ο συζητούμενος Προϋπολογισμός υπηρετεί αλληλένδετους στόχους για σταθερό δημοσιονομικό περιβάλλον -είναι η βάση για να προχωρήσουμε μπροστά- υψηλούς ρυθμούς ανάπτυξης και εξασφάλιση επαρκών πόρων για την κοινωνική πολιτική. Γιατί κοινωνική πολιτική δεν γίνεται χωρίς πόρους και χωρίς σταθερή οικονομία. Γι’ αυτό χρηματοδοτούμε στοχευμένες πολιτικές που έχουν καθοριστική σημασία για το βιοτικό επίπεδο και τη ζωή των Ελλήνων.
      Η δημοσιονομική σταθερότητα διαφυλάσσεται παρά τις αυξημένες δαπάνες για κοινωνικά μέτρα που πήραμε και Ολυμπιακούς Αγώνες. Οι ρυθμοί ανάπτυξης για ένατη συνεχή χρονιά είναι πάνω και υψηλότερα από το μέσο όρο της Ευρώπης. Είμαστε η ταχύτερα αναπτυσσόμενη οικονομία της Ευρώπης. Η Ελλάδα πατάει γκάζι! Μόνο εσείς στη Νέα Δημοκρατία δεν το καταλάβατε. Με τη φορολογική μεταρρύθμιση και τα νέα μέτρα αναδιανομής των εισοδημάτων ευνοούνται κυρίως οι χαμηλές, μεσαίες εισοδηματικές τάξεις.
      Είναι σαφές από όλα τα στοιχεία ότι συνεχίζεται με επιταχυνόμενα βήματα η σύγκλιση με την Ευρωπαϊκή Ένωση. Τι συνολικά έγινε στη δεκαετία -γιατί προσπαθήσατε να τα μηδενίσετε όλα- 1993-2003; Ανεβήκαμε δέκα μονάδες -κάθε χρόνο μία μονάδα- τα σκαλιά της προόδου στην κλίμακα της οικονομίας. Δέκα βαθμίδες στην πιστοληπτική ικανότητα της χώρας!
      Στο λίγο διάστημα που μου μένει των τριών λεπτών –για να τηρήσω το χρόνο- θα περιορισθώ σε τρία σχόλια που πιστεύω ότι έχουν ιδιαίτερη σημασία και ενδιαφέρον. 
      Πρώτον, για τις προοπτικές της ανάπτυξης. Να σταματήσει επιτέλους την επικίνδυνη νέα κινδυνολογία η Νέα Δημοκρατία, ότι μετά τους Ολυμπιακούς Αγώνες σταματά η ανάπτυξη στην Ελλάδα. Οι προοπτικές είναι ιδιαίτερα ευοίωνες και είναι απλό να το καταλάβει ο καθένας.
      Η συμμετοχή στο ισχυρό νόμισμα, το ευρώ, τα χαμηλά επιτόκια, η εντεινόμενη εισροή πόρων από την Ευρωπαϊκή Ένωση, η απελευθέρωση πόρων από τους ολυμπιακούς, η ολυμπιακή προβολή και μεταολυμπιακή αξιοποίηση των εγκαταστάσεων, η διαφαινόμενη ανάκαμψη στην Ευρώπη, οι συνεχιζόμενες διαρθρωτικές αλλαγές, η φορολογική μεταρρύθμιση, ο νέος αναπτυξιακός νόμος είναι τα μεγάλα, τα εξασφαλισμένα «ατού» για τη συνέχιση της ανάπτυξης. Επιτέλους πότε η Νέα Δημοκρατία θα δείξει την εμπιστοσύνη στις δημιουργικές δυνάμεις του λαού μας; 
      Δεύτερο σχόλιο. Η βελτίωση της επιχειρηματικότητας και της ανταγωνιστικότητας της οικονομίας είναι βασική επιδίωξη. Καλό είναι οι μεγάλες επιχειρήσεις να αναλάβουν τις ευθύνες τους. Αντί να προβαίνουν με τους εκπροσώπους τους πότε σε δυσοίωνες και αστήρικτες προβλέψεις, αντί να πολιτικολογούν μπορούν πραγματικά να αξιοποιήσουν τις μεγάλες δυνατότητες που προσφέρονται για νέες επενδύσεις για ανάπτυξη και εκσυγχρονισμό και των ίδιων των επιχειρήσεων και της οικονομίας. Οι μικρομεσαίες επιχειρήσεις που αποτελούν τη ραχοκοκαλιά της ελληνικής οικονομίας και είναι γεννήτριες εισοδήματος και θέσεων εργασίας χρειάζονται τη συνεχή στήριξή μας. Υπάρχει στήριξη τώρα. Χαιρετίζω αυτό, που είδαμε προχθές, τη λειτουργία επιτέλους του Ταμείου Εγγειοδοσίας των μικρομεσαίων επιχειρήσεων για την εύκολη πρόσβασή τους στο πιστωτικό σύστημα.
      Τρίτο σχόλιο και με αυτό τελειώνω. Ο Προϋπολογισμός του 2004 στηρίζει την τεράστια προσπάθεια που καταβάλλουμε όλα αυτά τα χρόνια για περισσότερη ευημερία και κοινωνική δικαιοσύνη. Για να βελτιώσουμε τα χαμηλά εισοδήματα, να καλύψουμε ευαίσθητες κοινωνικές ομάδες, να προστατεύσουμε το λαϊκό εισόδημα. Το ΠΑΣΟΚ μπορεί και δεσμεύεται να φτάσει στον τελικό στόχο: Να απολαύσει ο πολίτης, ο κάθε οικογενειάρχης το δικό του το μερτικό από τη γενική πρόοδο, το δικό του τον τόκο, από το κεφάλαιο της ανάπτυξης που συσσωρεύεται. Μερτικό, με καλύτερο εισόδημα, νέες ευκαιρίες και θέσεις απασχόλησης για τα παιδιά του. Μερτικό ναι, πράγματι, με καλύτερο νοσοκομείο, καλύτερο σχολείο και καλύτερες υπηρεσίες. 
      Η πολιτική μας έδωσε τα δείγματα γραφής και έχει όλα τα εχέγγυα. Ο Προϋπολογισμός του 2004 αντικατοπτρίζει αυτή την πολιτική. Μια πολιτική ευθύνης και αποτελεσματικότητας. Μια πολιτική σιγουριάς αλλά και διορατικότητας. Αυτήν την πολιτική θα ξαναεμπιστευτεί ο ελληνικός λαός στις κάλπες και σεις θα μείνετε με το «κυβερνητικό είδωλο» που βλέπετε στον εφήμερο καθρέπτη των δημοσκοπήσεων.
      Σας καλώ, κύριοι συνάδελφοι, να υπερψηφίσουμε τον Προϋπολογισμό. 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Κοσιώνης):  Ο κ. Φλωρίνης έχει το λόγο. 
      ΑΘΗΝΑΙΟΣ ΦΛΩΡΝΗΣ: Κυρίες και κύριοι συνάδελφοι, συζητάμε αυτές τις ημέρες τον όγδοο και τελευταίο Προϋπολογισμό των κυβερνήσεων του κ. Σημίτη. Αυτός ο Προϋπολογισμός έχει δύο πρωτοτυπίες, δύο ιδιαιτερότητες θα έλεγα.
      Η πρώτη είναι ότι καταρτίστηκε σε προεκλογική περίοδο. Η δεύτερη είναι ότι καταρτίστηκε από Κυβέρνηση του ΠΑΣΟΚ και θα υλοποιηθεί από κυβέρνηση της Νέας Δημοκρατίας.
      ΒΑΣΙΛΗΣ ΚΕΔΙΚΟΓΛΟΥ: Θα τον τροποποιήσετε, δεν στέκεται αυτός.
      ΑΘΗΝΑΙΟΣ ΦΛΩΡΙΝΗΣ: Αυτό είναι βέβαιο, κύριε συνάδελφε.
      Αυτές οι δύο πρωτοτυπίες έδωσαν την ευκαιρία στην Κυβέρνηση να καταρτίσει έναν Προϋπολογισμό βασισμένο σε ανακριβή και ανυπόστατα στοιχεία. Έναν Προϋπολογισμό με έντονο το προεκλογικό άρωμα. 
      Κυρίες και κύριοι συνάδελφοι οι Βουλευτές του ΠΑΣΟΚ στις τοποθετήσεις τους τα παρουσιάζουν όλα ρόδινα και ωραία. Όμως με αυτά που ισχυρίζονται επιβεβαιώνεται για μια ακόμα φορά ότι αυτή η Κυβέρνηση δεν έχει επαφή με την πραγματικότητα και δεν διστάζει να παρουσιάζει το μαύρο άσπρο και να θεωρεί ως κοινωνικά ευαίσθητη την ανάλγητη πολιτική που εφαρμόζει. Όμως οι Ελληνίδες και οι Έλληνες βλέπουν τον οικογενειακό προϋπολογισμό τους να επιβαρύνεται. Η ψαλίδα εισοδήματος μεγαλώνει αντί να κλείνει. 
      Κυρίες και κύριοι συνάδελφοι, κύριε Αντιπρόεδρε της Βουλής –εννοώ τον κ. Γείτονα που μίλησε προηγουμένως- κατά τη συζήτηση του Προϋπολογισμού, η Κυβέρνηση και τα κόμματα προβάλλουν τις θέσεις τους παραθέτοντας στοιχεία και αριθμούς. Όμως, πέρα από τους αριθμούς, υπάρχει η σκληρή πραγματικότητα για την κατάσταση της οικονομίας και τα προβλήματα της κοινωνίας. 
      Υπάρχει η καθημερινότητα και τα παρακάτω οκτώ καυτά προβλήματα που αντιμετωπίζει ο λαός. Το πρώτο πρόβλημα είναι η ανεργία. Με βάση τα επίσημα στοιχεία, το 10% του ενεργού πληθυσμού είναι άνεργοι. Αυτή είναι η καταγεγραμμένη ανεργία από τη Στατιστική Υπηρεσία Ελλάδας. Από εκεί και πέρα, η πραγματικότητα είναι πολύ χειρότερη. Σε κάθε σπίτι υπάρχει και ένας άνεργος.
      Δεύτερο πρόβλημα είναι η ακρίβεια. Ο πληθωρισμός έχει εκτιναχθεί στο 4% και είναι πολύ υψηλότερος από τον πληθωρισμό της ζώνης του ευρώ.
      Τρίτο πρόβλημα είναι η φτώχεια. Το 25% του πληθυσμού ζει κάτω από το όριο της φτώχειας. Το πρόβλημα είναι έντονο ιδιαίτερα σε ορισμένες περιοχές στην επαρχία, όπως στην Ήπειρο που είναι η φτωχότερη περιοχή της Ευρώπης.
      Το τέταρτο πρόβλημα είναι η γραφειοκρατία. Για να τελειώσει ο πολίτης μία απλή εργασία στο δημόσιο, χρειάζεται να τρέχει από γραφείο σε γραφείο και από υπηρεσία σε υπηρεσία. Χρειάζονται δύο χρόνια για να πάρει κανείς τη σύνταξη του ΟΓΑ.
      Η διαφθορά αποτελεί το πέμπτο πρόβλημα. Για να διεκπεραιώσεις μία εργασία στο δημόσιο, χρειάζεσαι το γνωστό «γρηγορόσημο». 
      Έκτο πρόβλημα είναι η διαπλοκή. Η προμήθεια, η εργασία και η εργολαβία στο δημόσιο συνοδεύονται συνήθως από τη διαπλοκή του εργολάβου και του προμηθευτή του δημοσίου με τα Μέσα Μαζικής Ενημέρωσης και αυτό με το αζημίωτο.
      Έβδομο πρόβλημα είναι η κακή κατάσταση στον τομέα της υγείας. Τα νοσοκομεία θυμίζουν χώρες του Τρίτου Κόσμου. Οι συνθήκες παροχής υπηρεσιών υγείας είναι άθλιες. 
      Η παιδεία είναι το όγδοο πρόβλημα. Η ποιότητα, οι υποδομές, οι ελλιπείς πόροι και οι συνεχείς μεταρρυθμίσεις «καταπαιδεύουν» την παιδεία.
      Βλέπουμε, λοιπόν, ότι οκτώ οι Προϋπολογισμοί του κ. Σημίτη, οκτώ και τα θανάσιμα προβλήματα που συσσώρευσαν στην κοινωνία μας. Αυτά φαίνεται ότι δεν τα γνωρίζει ο κ. Σημίτης και οι Υπουργοί του και μας παρουσιάζουν έναν ακόμα πλασματικό και ελλειμματικό Προϋπολογισμό. Ευτυχώς που οι Έλληνες το έχουν αντιληφθεί και αυτός θα είναι ο τελευταίος τους Προϋπολογισμός.
      Κυρίες και κύριοι συνάδελφοι, επαίρονται οι του ΠΑΣΟΚ μεταξύ των άλλων πως με το νέο Προϋπολογισμό, εξασφαλίζεται η οικονομική σταθερότητα, η απασχόληση και η ισόρροπη ανάπτυξη των περιφερειών. Όμως, με αυτά που ισχυρίζονται, απλά επιβεβαιώνεται για άλλη μία φορά ότι αυτή η Κυβέρνηση δεν έχει επαφή με την πραγματικότητα και, όπως προανέφερα, δεν διστάζει το «μαύρο» να το βαφτίζει «άσπρο» και να θεωρεί ως δήθεν κοινωνικά ευαίσθητη την ανάλγητη πολιτική που εφαρμόζει.
      Κυρίες και κύριοι συνάδελφοι, η Κυβέρνηση με την οικονομική της πολιτική θίγει όλες τις κοινωνικές τάξεις και ομάδες. Θύματά της είναι κυρίως οι μισθωτοί, οι συνταξιούχοι, οι αγρότες, οι μικρομεσαίοι και η νεολαία μας. Αυτό δεν το λέμε μονάχα εμείς, αλλά το λένε και οι κοινωνικοί εταίροι. Το λέει, επίσης, η ΓΣΕΕ, η ΑΔΕΔΥ, η ΠΑΣΕΓΕΣ, ο ΣΕΒ, ο ΣΕΕ, η Κεντρική Ένωση Επιμελητηρίων Ελλάδας. Το λένε οι χιλιάδες μη προνομιούχοι Έλληνες και Ελληνίδες που ζουν την καθημερινή πραγματικότητα.
      Η ανάπτυξη, η αναδιανομή του πλούτου, η αύξηση της απασχόλησης, η στήριξη των μεσαίων και μικρών εισοδημάτων ήταν προσδοκίες που καλλιεργήθηκαν από την Κυβέρνηση και, δυστυχώς, διαψεύστηκαν. Οι κύριοι του ΠΑΣΟΚ αντί να κάνουν αυτοκριτική και να ζητήσουν συγγνώμη από τον ελληνικό λαό, αντί να απολογούνται για τις σπατάλες, τη διαπλοκή, τη διαφθορά, τις μίζες και την ανικανότητα, μετατρέπονται σε κατήγορους της Νέας Δημοκρατίας και του ελληνικού λαού.
      Αναφερόμενοι στην εθνική άμυνα, διαπιστώνουμε ότι με το νέο Προϋπολογισμό η Κυβέρνηση δεν πείθει ότι αντιλαμβάνεται πως η σταθερότητα, η ανάπτυξη και η πρόοδος εξασφαλίζονται με την ενίσχυση της αποτρεπτικής ισχύος που γίνεται πράξη με τις αναγκαίες δαπάνες της εθνικής άμυνας. Οι Τούρκοι αλωνίζουν στο Αιγαίο, ο εναέριος χώρος έγινε «σουρωτήρι» και εμείς μειώνουμε τις αμυντικές δαπάνες ή τις σπαταλάμε. Αυτή είναι η πραγματικότητα.
      Κύριε Πρόεδρε, κυρίες και κύριοι συνάδελφοι, τελειώνοντας θα αναφερθώ στην ανυπαρξία αναπτυξιακής πολιτικής στη Μακεδονία και τη Θράκη και ειδικότερα στο Νομό Χαλκιδικής στο νομό που από τουριστικής πλευράς θεωρείται θέρετρο της Ευρώπης. Αυτό, λοιπόν, το νομό που τόσα συνεισφέρει στην εθνική οικονομία, αυτή η Κυβέρνηση τον έχει κυριολεκτικά εγκαταλείψει στην τύχη του. Για του λόγου το αληθές ελάτε να κάνουμε μια περιήγηση στη Χαλκιδική. Κανένα μέτρο δεν λαμβάνεται για έργα υποδομής, για την ανάπτυξη, τη μείωση της ανεργίας, τη βελτίωση της ποιότητας ζωής των πολιτών, τη βελτίωση των παρεχομένων υπηρεσιών υγείας της παιδείας και την αύξηση του τουριστικού ρεύματος.
      Το οδικό δίκτυο χαρακτηρίζεται λαιμητόμος. Τα σχολεία κρίνονται ανεπαρκή και πολλά απ’ αυτά είναι επικίνδυνα. Οι υπηρεσίες υγείας υστερούν σημαντικά. Δεν υπάρχουν γκολφ και μαρίνες για να προσελκύσουν τουρίστες προδιαγραφών. Τα υπάρχοντα λιμάνια είναι ανεπαρκή και ανασφαλή. Άναρχη δόμηση μαστίζει το νομό.
      Οι γεωργοί, οι κτηνοτρόφοι, οι αλιείς, οι μελισσοκόμοι και οι ιδιοκτήτες ενοικιαζομένων δωματίων βρίσκονται σε συνεχή διωγμό. Η βόρειος και η βορειοανατολική Χαλκιδική έχουν εγκαταλειφθεί στη μοίρα τους. Κανένα έργο υποδομής για τα συμφέροντα των επιχειρηματιών. 
      Πουλήσατε, κύριοι συνάδελφοι του ΠΑΣΟΚ, τους εργαζομένους. Η Χαλκιδική διψάει. Δεν έγινε κάτι να αντιμετωπιστεί το έντονο πρόβλημα της λειψυδρίας.
      Κύριε Πρόεδρε, κυρίες και κύριοι συνάδελφοι, για μια ακόμα φορά ο Προϋπολογισμός της Κυβέρνησης είναι κατώτερος των περιστάσεων. Συμπυκνώνει όλες τις αδυναμίες της κυβερνητικής πολιτικής των τελευταίων χρόνων. Είναι ένας αναξιόπιστος, πλασματικός και προεκλογικός Προϋπολογισμός που αντανακλά τα αδιέξοδα της κυβερνητικής πολιτικής. Η χώρα χρειάζεται μια νέα διακυβέρνηση που είναι σταθερά προσανατολισμένη στην ανάπτυξη, την απασχόληση, την κοινωνική συνοχή. 
      ΠΡΟΕΔΡΕΥΩΝ (Παναγιώτης Κοσιώνης): Παρακαλώ, κύριε Φλωρίνη, τελειώνετε.
      ΑΘΗΝΑΙΟΣ ΦΛΩΡΙΝΗΣ:  Η χώρα χρειάζεται διακυβέρνηση της Νέας Δημοκρατίας είτε το θέλετε είτε δεν το θέλετε. Η ώρα αυτή πλησιάζει.
      Καταψηφίζω κύριε, Πρόεδρε, όπως είναι επόμενο, τον Προϋπολογισμό και εύχομαι σε όλους «Χρόνια Πολλά» και «Καλή Χρονιά».
      Ευχαριστώ.
      ΠΡΟΕΔΡΕΥΩΝ (Παναγιώτης Κοσιώνης):  Ο κ. Τσιόκας έχει το λόγο.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, κυρίες και κύριοι συνάδελφοι, άκουγα τώρα το συνάδελφο της Νέας Δημοκρατίας να μιλάει για τη Χαλκιδική και αναρωτήθηκα: Μόλις προχθές είχαμε μια τροπολογία για την TVX να λειτουργήσει. Αλήθεια γιατί το κόμμα του μπλοκάρισε αυτήν τη διαδικασία για τους εργαζόμενους και την προοπτική τους;
      Κυρίες και κύριοι συνάδελφοι, ο Προϋπολογισμός φέτος βαρύνεται από το ότι είναι ένας Προϋπολογισμός που μας εισάγει στο 2004 και εκ των πραγμάτων φορτίζεται από το ότι είναι και μια προεκλογική χρονιά. Και παρότι, λοιπόν, θα έπρεπε να είναι ένας Προϋπολογισμός που θα μας έδινε τη δυνατότητα να κουβεντιάσουμε πιο ουσιαστικά για την προοπτική της ανάπτυξης αυτού του τόπου, η Νέα Δημοκρατία για μια ακόμα φορά, σε έναν ακόμα Προϋπολογισμό, δεν μπορεί να αποφύγει ούτε την καταστροφολογία ούτε το μηδενισμό ούτε την απόρριψη. Αυτό δυστυχώς για το κόμμα της Αξιωματικής Αντιπολίτευσης είναι ο κοινός τόπος του αντιπολιτευτικού της λόγου. Αφού απέτυχε σε όλες τις προβλέψεις, σε όλα τα προηγούμενα χρόνια, το εκκρεμές του πολιτικού της λόγου, τώρα τα έχει όλα. Και η οικονομία καταρρέει, άρα να σφίξουμε το ζωνάρι και μετά τους Ολυμπιακούς μπορεί να επέλθει το λυκόφως της εθνικής οικονομίας, αλλά και μπορούμε να έχουμε ανάπτυξη με 5% άμα κυβερνήσει η Νέα Δημοκρατία. Και βέβαια λόγω της συγκυρίας η Νέα Δημοκρατία δεν  θέλει να τοποθετηθεί ευθέως ούτε στο πρόγραμμα για την κοινωνική ανάπτυξη ούτε στο συγκεκριμένο Προϋπολογισμό. Δείτε μια-μια τις τοποθετήσεις των Βουλευτών της. Έχουν εντολή κατά την άποψή μου να μην τοποθετηθούν επί της ουσίας. Λειτουργούν ως δημοσιογράφοι. Καταγράφουν δήθεν την πραγματικότητα ως ερασιτέχνες δημοσιογράφοι. Όπως η στρουθοκάμηλος νομίζει ότι μπορεί να κρύψει έτσι το πραγματικό της πρόσωπο. Θέλει να ψαρέψει σε θολά νερά. Κρύβει το πρόγραμμά της και επιχειρεί να συσπειρώσει το εκλογικό της ακροατήριο με συνθήματα παλαιοκομματικού τύπου του στυλ «φύγετε εσείς να έρθουμε εμείς» αλλαγή πολιτικής γενικά και αόριστα.
      Τι θέλει, λοιπόν, να κρύψει η Νέα Δημοκρατία, εκτός από το παρελθόν της, για το αύριο; Μήπως ότι τις θέσεις της για την οικονομική πολιτική και την ανάπτυξη τις εφαρμόζουν ήδη δεξιές κυβερνήσεις στην Πορτογαλία, στη Γαλλία, στην Ιταλία και στην Ισπανία, ότι αυτές οι θέσεις που εφαρμόζουν ήδη αυτές οι χώρες έχουν ήδη ευδιάκριτες επιπτώσεις στα κοινωνικά στρώματα;
      Ας δεχθούμε ότι οι απόψεις του κ. Μητσοτάκη δεν εκφράζουν το πρόγραμμα της Νέας Δημοκρατίας και ότι αυτό το εκφράζει καλύτερα ο κ. Αλογοσκούφης. Τι πρότεινε, λοιπόν, ως αναπτυξιακό πρότυπο; Επανίδρυση του κράτους, διαρθρωτικές αλλαγές, βελτίωση της αγοράς εργασίας. Αυτό λέει ότι είναι το πρόγραμμά της. Γιατί δεν λέει ξεκάθαρα πίσω απ’ αυτές τις ξύλινες και επιστημονικοφανείς λέξεις ότι στην εποχή της παγκοσμιοποίησης και της ευρωπαϊκής ολοκλήρωσης, οι λέξεις αυτές σημαίνουν προϋπολογισμό λιτότητας και διεύρυνσης των κοινωνικών  φασμάτων, ύφεσης και συγκρούσεων; 
      Πίσω απ’ αυτές τις λέξεις κρύβονται άλλες επιδιώξεις. Γιατί τι είδους ανάπτυξη προτείνει, όταν με την επανίδρυση του κράτους ζητά στην ουσία τον περιορισμό του στον αυστηρά αστυνομικό ρόλο, όταν ήδη αυτή η πολιτική που εφαρμόζεται από άλλες δεξιές κυβερνήσεις στην Ευρώπη έχει εντείνει τις κοινωνικές συγκρούσεις, τα χάσματα, την ασυδοσία της αγοράς, τους κοινωνικούς αποκλεισμούς, τις ενδοπεριφερειακές ανισότητες; Γι’ αυτό στο κρυφό της πρόγραμμα η Νέα Δημοκρατία μιλάει για περιστολή των δαπανών στο δημόσιο; 
      Ή χρησιμοποιεί τον άλλο βαρύγδουπο τίτλο ο εισηγητής της. Μιλάει για διαρθρωτικές αλλαγές. Αυτός είναι λέει ο πυρήνας του προγράμματος της Νέας Δημοκρατίας. Γιατί δεν λέει καθαρά ότι θέλει πίσω απ’ αυτόν τον τίτλο να προτείνει τις άνευ όρων εκποιήσεις όλων των κοινωνικών οργανισμών στο όνομα της οικονομικής μεγέθυνσης και αδιαφορεί αν αυτό σημαίνει απολύσεις, ασφαλιστικές και εργασιακές υποχωρήσεις; 
      Αυτό το πρόγραμμα δεν εφαρμόζουν οι δεξιές κυβερνήσεις στην Πορτογαλία, στην Ιταλία και στη Γαλλία; Για βελτίωση της αγοράς εργασίας δεν μιλούν και αυτοί; Ποια είναι τα αποτελέσματα αυτής της πολιτικής; Ελαστικό εργασιακό πλαίσιο, αύξηση του χρόνου εργασίας, αύξηση του ορίου συνταξιοδότησης, απελευθέρωση των απολύσεων. Αυτό δεν ζητάει και ο ΣΕΒ; Αυτά δεν είναι σε πλήρη αντίθεση με τα αιτήματα της κοινωνικής πλειοψηφίας που ζητούν μείωση του χρόνου εργασίας, δημόσιο ασφαλιστικό σύστημα, προστασία και αυξήσεις; 
      Αλλά και στον τομέα του κράτους-πρόνοιας μιλάει για νοικοκύρεμα δαπανών. Το είπε ο κ. Αλογοσκούφης, το είπε και κάπως διαφορετικά ο κ. Μητσοτάκης. Δηλαδή, να σφίξουμε το ζωνάρι, δηλαδή να μη χρηματοδοτείται ο ΟΓΑ, να μη χρηματοδοτείται ο ΕΛΓΑ, να μη δίνονται αυξήσεις στους εργαζόμενους, να μην παρεμβαίνει το κράτος υπέρ των ασθενεστέρων. Γιατί δεν λέτε καθαρά ότι ψάχνετε άλλοθι για να ακυρωθεί το κοινωνικό πακέτο που ανακοίνωσε το ΠΑΣΟΚ; 
      Η κριτική της Νέας Δημοκρατίας για τον Προϋπολογισμό, είναι υποκριτική, είναι οπισθοδρομική και είναι αναξιόπιστη. Είναι αναξιόπιστη, γιατί δεν πίστευε ποτέ ότι θα έχουμε ρυθμό ανάπτυξης 4,2%. Ξέχασε ότι το 1993 είχαμε μείον 1,6%. Δεν πίστευε ποτέ ότι θα είχαμε πληθωρισμό μόνο 3,5%, ενώ το 1993 είχαμε 14,5%. Δεν πίστευε ποτέ ότι θα έχουμε αύξηση των επενδύσεων 8%, ενώ το 1993 είχαμε μείον 0,85%. Δεν πίστευε ποτέ ότι θα είχαμε επιτόκια με επιβάρυνση 2,3%, ενώ το 1993 είχαμε 23,5%. 
      Κυρίες και κύριοι συνάδελφοι, είναι νομίζω φανερό σε όλους μας ότι η λογική της Νέας Δημοκρατίας και των ακραίων δυνάμεων της αγοράς έχει δείξει τα όριά της. Δεν μπορεί  με τις προτάσεις της να συμβάλει στο αίτημα για πραγματική σύγκλιση. Είναι φανερό ότι δεν μας εκφράζει αυτή η πολιτική, αυτή η θολή πρόταση της Νέας Δημοκρατίας. 
      Το ζητούμενο για την ελληνική οικονομία δεν είναι η άνευ όρων οικονομική μεγέθυνση, γιατί έχει θύματα τους ανθρώπους, γιατί έχει θύματα τους εργαζόμενους, γιατί έχει θύματα τις περιφέρειες. 
      Για το ΠΑΣΟΚ, για την κοινωνική πλειοψηφία που εκφράζουμε εμείς, η ανάπτυξη, η πραγματική σύγκλιση, μπορεί να γίνει μόνο εφόσον ταυτόχρονα αξιοποιηθεί και το οικονομικό και το κοινωνικό και το ανθρώπινο κεφάλαιο. Εμείς στο ΠΑΣΟΚ, μαζί με την προοδευτική πλειοψηφία, πιστεύουμε ότι στον 21ο αιώνα η κοινωνική συνοχή, η κοινωνική αλληλεγγύη, είναι οι προϋποθέσεις για την ανάπτυξη και πρέπει να προωθούνται ταυτόχρονα.
      Αυτή είναι η πολιτική μας άποψη, η οποία αποτυπώνεται και στον Προϋπολογισμό. Η πολιτική μας πρόταση είναι αμφίπλευρη. Περιλαμβάνει και υψηλούς ρυθμούς ανάπτυξης και ανακατανομή του πλούτου και κίνητρα για τη διεύρυνση της παραγωγικής βάσης και τόνωση της ζήτησης και αύξηση της απασχόλησης και περιφερειακή ολοκλήρωση, με ανασυγκρότηση της υπαίθρου και της αγροτικής οικονομίας. Αυτήν την πολιτική ζητά να αλλάξουμε η Νέα Δημοκρατία; Αυτήν την πολιτική μας εγκαλεί να καταψηφίσουμε;
      Κυρίες και κύριοι συνάδελφοι, συζητάμε σήμερα έναν Προϋπολογισμό που είναι αναπτυξιακός, αναδιανεμητικός, έχει κοινωνικό πρόσωπο και συμβάλλει στην επιτάχυνση της πραγματικής σύγκλισης. Έχουμε έναν Προϋπολογισμό που ανοίγει στέρεες προοπτικές για ευκαιρίες απασχόλησης, γιατί στηρίζεται σε αξιόπιστα δεδομένα και γιατί έχει τη δυνατότητα να οδηγήσει ολόκληρη την ελληνική κοινωνία στην πραγματική σύγκλιση. Γι’ αυτό, λέμε ξεκάθαρα ότι ο φετινός Προϋπολογισμός είναι ένα πάρα πολύ μεγάλο εργαλείο, για να εξυπηρετήσει ένα μείγμα πολιτικών που στοχεύει στη βιώσιμη ανάπτυξη με αλληλεγγύη και ευημερία.
      Το θετικό αποτέλεσμα αυτού του Προϋπολογισμού επέρχεται σε συνδυασμό με πολιτικές που έχουν στόχο την πραγματική σύγκλιση. Γι’ αυτόν το λόγο, κυρίες και κύριοι συνάδελφοι, μ’ αυτόν τον Προϋπολογισμό αναπτύσσουμε πολιτικές που αφορούν και την ενίσχυση της ανταγωνιστικότητας, χωρίς επίπτωση στους μισθούς, χωρίς απολύσεις και χωρίς μείωση κοινωνικών πολιτικών. Στηρίζουμε τις επιχειρήσεις και την τόνωση της ζήτησης, ενισχύουμε τις εξαγωγές, προωθούμε τις διαρθρωτικές αλλαγές όχι στη βάση που εισηγείται ο συντηρητισμός, αλλά στη βάση της ενίσχυσης της επιχειρηματικής ικανότητας και πρωτοβουλίας, για να παράγουν στην Ελλάδα ωφέλιμη ανάπτυξη και ολοκληρώνουμε τη γενναία φορολογική μεταρρύθμιση.
      Η πολιτική μας πρόταση είναι μία πρόταση, που αφορά στο σύνολο της ελληνικής κοινωνίας, στην πλειοψηφία της Ελλάδας στο μέλλον της προς την Ευρωπαϊκή Ένωση. Γι’ αυτόν το λόγο, κυρίες και κύριοι συνάδελφοι, πιστεύω ότι πρέπει να ψηφίσουμε τον Προϋπολογισμό και πρέπει να δώσουμε αυτήν την δυναμική στην Ελλάδα, η οποία της αξίζει.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο κ. Λιάσκος.
      ΑΝΑΣΤΑΣΙΟΣ ΛΙΑΣΚΟΣ: Κυρίες και κύριοι συνάδελφοι, οι προηγούμενοι προϋπολογισμοί της Κυβέρνησης, με τη σφραγίδα της EUROSTAT, θα θυμάστε ότι ήταν πλασματικοί με τη βοήθεια και της δημιουργικής λογιστικής. Ο σημερινός Προϋπολογισμός είναι ένας εξωπραγματικός προεκλογικός Προϋπολογισμός, δημοσιονομικά μετέωρος, που γνωρίζετε πολύ καλά ότι δεν θα εφαρμοστεί.
      Προηγουμένως άκουσα τον κ. Γείτονα να περιγράφει τα άλματα που έκαναν οι κυβερνήσεις του ΠΑΣΟΚ από το 1981 και μετά. 
      Πράγματι, θέλω και εγώ να καταθέσω ότι τα πράγματα είναι έτσι, όπως τα λέει ο κ. Γείτονας. Έγιναν μεγάλα άλματα. Σύμφωνα με τους επίσημους δείκτες της Ευρωπαϊκής Ένωσης, όταν μας έβαλε ο Κωνσταντίνος Καραμανλής στην Κοινότητα, το κατά κεφαλήν εισόδημα του Έλληνα πολίτη ήταν στο 70% του μέσου όρου του ευρωπαϊκού εισοδήματος. Με τα άλματα που κάνατε, καταφέρατε μετά από είκοσι δύο χρόνια να το κατεβάσετε στο 66%. Είστε πράγματι άξιοι!
      Επίσης, θα ήθελα να πω ότι η συνέπειά σας -γιατί μιλήσατε και γι αυτήν προηγουμένως- είναι ιστορική. Ξεκινήσατε θαυμάζοντας τον Εμβέρ Χότζα, τον Γιαρουζέλσκι, τον Καντάφι, όλους αυτούς τους τριτοκοσμικούς, και καταλήξατε να μιλάτε στη Βουλή των Ελλήνων αμερικάνικα. Αυτή ήταν η συνέπειά σας και σε ό,τι αφορά την ορολογία σας και σε ό,τι αφορά τις προγραμματικές σας σχέσεις.
      Τέλος, η βαριά σκιά των σκανδάλων των πρωτοκλασάτων στελεχών σας πέφτει επάνω στην ελληνική κοινωνία. Αυτά είναι άλλη μία συνέπειά σας, κύριοι της Κυβέρνησης! 
      Θέλετε να σας πω και κάτι άλλο; Αυτά που τώρα σπάνε, είναι αποστήματα. Σε λίγο που θα φύγετε, θα σπάσει ο οχετός και τότε η μπόχα θα καλύψει ολόκληρη τη χώρα.
      Γιατί αποδείξατε ότι δεκαετίες στην εξουσία μόνο πρόγραμμα και μέριμνα για την ανάπτυξη και την προοπτική αυτού του τόπου είχατε. 
      Είναι πασιφανές ότι η μακροχρόνια καταστροφική οικονομική πολιτική σας έχει καταδικάσει την Ελλάδα μόνιμα στη θέση του ουραγού, ανάμεσα στα κράτη της Ευρωπαϊκής Ένωσης. Ο παραγωγικός ιστός της χώρας έχει καταρρεύσει και η ανταγωνιστικότητα σε όλους τους κλάδους της οικονομίας  υποχωρεί συνεχώς. Τα προβλήματα της ανεργίας, της ακρίβειας, της φτώχιας διαρκώς διογκώνονται. Ο αγροτικός κόσμος εγκαταλείφθηκε και η ύπαιθρος ερημώνει. Η απορροφητικότητα των κονδυλιών του Γ΄ Κοινοτικού Πλαισίου καρκινοβατεί. Η Ελλάδα έχει το χαμηλότερο κατά κεφαλήν εισόδημα. Σε λίγο οι πρώην χώρες του υπαρκτού σοσιαλισμού, θα βρεθούν μπροστά από εμάς και δεν ξέρω ποια τριτοκοσμικά κράτη θα ψάχνουμε για να συγκριθούμε. 
      Το πρόσφατο άρθρο –οδηγία στο περιοδικό ECONOMIST προς τα νεοεισερχόμενα κράτη στην Ευρωπαϊκή Ένωση λέει με μια επικεφαλίδα «προσοχή, μην καταντήσετε σαν την Ελλάδα». Μας καθιστά παράδειγμα προς αποφυγήν. Και βέβαια, αν ήμασταν στην Ιαπωνία, κυρίες και κύριοι συνάδελφοι, η κυβέρνηση θα είχε κάνει χαρακίρι. Αλλά εδώ τώρα ποιος νοιάζεται γι’ αυτά; Ποιανού το αυτί ιδρώνει;
      Δημιουργήσατε ένα κράτος όπου η διαφθορά βασιλεύει. Ένα τελματωμένο δημόσιο που για να λειτουργήσει η σκουριασμένη μηχανή του χρειάζεται μόνιμα λάδωμα. Οι αγκυλώσεις του, η γραφειοκρατία, το γρηγορόσημο και τα πανωτόκια εξοντώνουν την οποιαδήποτε επιχειρηματική δραστηριότητα και ακυρώνουν κάθε επενδυτική πρωτοβουλία. 
      Κατά καιρούς τα ομολογείτε και σεις όλα αυτά και έτσι αναπαύεστε και έχετε ήσυχη τη συνείδησή σας, σαν να μην είστε εσείς υπεύθυνοι που κυβερνάτε, αλλά κάποιοι άλλοι. Πρόσφατα ακούσαμε και τον κ. Παπανδρέου να μιλάει για διαφθορά και διαπλοκή. Δεν ξέρω αν τον άκουσε ο κ. Σημίτης,  ο οποίος καταγγέλλει εμάς ότι κινδυνολογούμε. Καλό θα είναι να τον ακούσει, για να καταλάβετε επιτέλους ότι όταν σας πιάνει κρίση συνειδήσεως τα λέτε, αλλά τα ξεχνάτε μετά. 
      Τι κάνετε εσείς; Είκοσι χρόνια τώρα πουλάτε ελπίδα και οράματα. Αποτελέσματα θα δει αυτός ο τόπος καμία φορά; Όταν σας μιλούμε και σας καλούμε κάνετε συγκρίσεις με το παρελθόν. Συγκρίνετε την εποχή αυτή με την εποχή του Κολοκοτρώνη, του Καποδίστρια  και του Όθωνα. Οι συγκρίσεις γίνονται στο σήμερα με τα κράτη της Ευρωπαϊκής Ένωσης που προχωρούν όλο και στη μεγαλύτερη ανάπτυξη, ενώ εμείς έχουμε μείνει στο χθες. Και βέβαια για να αιτιολογήσετε, εκεί κοιτάτε εσείς στο παρελθόν και προσπαθείτε να βρείτε άλλοθι, συντηρώντας ξεπερασμένους διχασμούς και διαχωριστικές γραμμές.
      Ο τουρισμός μας, το μεγαλύτερο συγκριτικό πλεονέκτημα της χώρας έχει οδηγηθεί σε πρωτοφανή κρίση με αλυσιδωτές επιδράσεις στο σύνολο της οικονομίας. Εξαιτίας της κυβερνητικής αδιαφορίας ιδιαίτερα τα δύο τελευταία χρόνια, το 2002 και 2003, καταγράφει απώλειες εσόδων, ύψους 2 δισεκατομμυρίων ευρώ, με ταυτόχρονη μείωση των αφίξεων και των διανυκτερεύσεων. 
      Επίσης το πρόγραμμα δημοσίων επενδύσεων για τον τουρισμό είναι μειωμένο το 2004 κατά 40% και δείχνει την ανικανότητά σας να απορροφήσετε τα κοινοτικά κονδύλια. Πού είναι η ανάπτυξη των εναλλακτικών και των ειδικών μορφών τουρισμού; Πού είναι η αναβάθμιση της ποιότητας;
      ΙΩΑΝΝΗΣ ΚΕΦΑΛΟΓΙΑΝΝΗΣ: Το Υπουργείο πού είναι;
      ΑΝΑΣΤΑΣΙΟΣ ΛΙΑΣΚΟΣ: Γι’ εμάς ισχύουν μόνο η ύφεση, η κρίση και οι πόλεμοι; Όλοι έχουν αύξηση εκτός από εμάς. Δεν θα αναλογιστείτε επιτέλους ότι αυτόν το δυναμικό κλάδο της ελληνικής οικονομίας θα πρέπει να τον πάμε μπροστά, προκειμένου να πετύχουμε τη σύγκλιση και ταχύτερους ρυθμούς ανάπτυξης; 
      Επιτέλους, θα πρέπει να αντιληφθείτε ότι εδώ τελειώνει μια εποχή εμπορίου ελπίδων. Στην πατρίδα μου την Εύβοια ο κ. Σημίτης έρχεται κάθε τέσσερα χρόνια και δεσμεύεται στην παραλία ενώπιον των Ευβοαίων συμπατριωτών για σειρά έργων και απέρχεται και τα ξεχνάει. Πού είναι οι δρόμοι, που είναι τα λιμενικά έργα; Πού είναι το νοσοκομείο; Πού είναι η νέα μονάδα στο Αλιβέρι;
      Πού είναι τα λιμάνια της Καρύστου, της Κύμης, του Μαντουδίου; Πού είναι επιτέλους αυτό που καταδικάσατε την πατρίδα μου στην απαξίωση, στην ανεργία, την αποβιομηχάνιση; ‘Όταν σας φωνάζουμε και σας τα λέμε, εξεγείρεστε κιόλας, Ε, λοιπόν, ναι, είπε ψέματα ο Πρωθυπουργός στον Ευβοϊκό λαό. Τον κορόϊδεψε επανειλημμένα και απ’ ό,τι δεσμεύτηκε, δεν έκανε απολύτως τίποτα, κυρίες και κύριοι συνάδελφοι. Απολύτως τίποτε. Αν θέλει η Κυβέρνηση, ας μου πει ένα έργο που έκανε στην Εύβοια. Πότε επιτέλους θα δούμε Θεού πρόσωπο; 
      Κλείνοντας θα ήθελα να σας πω ότι αυτή η Κυβέρνηση είναι παράδειγμα πλέον προς αποφυγήν. Είναι, αν θέλετε, το πολιτικό μόρφωμα που στρέβλωσε την πατρίδα μας και αν θέλετε να πούμε κάτι ακόμη, η ανεπάρκειά της φωτογραφίζεται στην καθημερινότητα του Έλληνα πολίτη. Γι’ αυτό το λόγο  καταψηφίζουμε τον Προϋπολογισμό και έρχεται η ώρα που και ο ελληνικός λαός θα σας καταψηφίσει δίνοντας ηχηρό μήνυμα, κυρίες και κύριοι της Κυβέρνησης.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Κοσιώνης): Ο Υπουργός Δικαιοσύνης, κ. Πετσάλνικος έχει το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός  Δικαιοσύνης) : Κύριοι συνάδελφοι, στη διαμορφούμενη κοινωνία της ανάπτυξης, της χρήσης των νέων τεχνολογιών, των αυξημένων απαιτήσεων του σύγχρονου κοινωνικού βίου, ο χώρος της δικαιοσύνης δεν μένει και δεν μπορεί να μείνει ανεπηρέαστος. Νέα δεδομένα προσδιορίζουν τη σύγχρονη προσέγγιση στη λειτουργία των θεσμών και στο ρόλο που αυτοί καλούνται επιτυχώς να ανταποκριθούν.
      Οι διαφορές που κρίνονται ενώπιον των δικαστηρίων, αφορούν όλο και περισσότερο γενικότερα προβλήματα κοινωνικής, οικονομικής και ανθρωπιστικής φύσεως, τα οποία επιζητούν λύση σύμφωνα με τους ρυθμούς της εποχής.
      Η επέκταση του δικαίου σε νέους τομείς της οικονομικής και κοινωνικής ζωής και η αύξηση του ρόλου που διαδραματίζουν οι διεθνείς νομικές πηγές, προβάλλουν επιτακτικά την ανάγκη ρύθμισης της νέας πραγματικότητας με διαρθρωτικούς κανόνες.
      Παράλληλα η ποσοτική και ποιοτική μετεξέλιξη της εγκληματικότητας αλλά ακόμη και άλλα φαινόμενα, όπως το αυξανόμενο ενδιαφέρον της κοινής γνώμης για δικαστικές υποθέσεις, καθώς και ο ρόλος των Μέσων Μαζικής Ενημέρωσης, αποτελούν επιπλέον στοιχεία της σύγχρονης κοινωνικής μας πραγματικότητας.
      Στο περιβάλλον αυτό των αυξημένων απαιτήσεων, η δικαιοσύνη δεν μπορεί να λειτουργεί και να αντιμετωπίζεται με όρους του παρελθόντος. Ως Κυβέρνηση με συγκεκριμένο και ορατό έργο, εκσυγχρονίζουμε το θεσμικό πλαίσιο στην κατεύθυνση της διεύρυνσης και κατοχύρωσης των ατομικών και πολιτικών ελευθεριών, αναβαθμίζουμε τις υποδομές της, μεριμνούμε για τη στελέχωσή της.
      Γνώμονας της πολιτικής μας είναι πάνω απ’ όλα η εξυπηρέτηση του πολίτη και η ενίσχυση του αισθήματος εμπιστοσύνης προς την ελληνική δικαιοσύνη. Στο πλαίσιο αυτό το Υπουργείο Δικαιοσύνης σε θεσμικό επίπεδο ολοκλήρωσε τη διαδικασία των κατ’ επιταγή του αναθεωρηθέντος Συντάγματος νομοθετικών ρυθμίσεων με την ψήφιση των σχετικών νόμων και μάλιστα σε διάστημα δύο ετών από την πρόσφατη Αναθεώρηση του Συντάγματος ολοκληρώθηκε η ψήφιση των κατ’ επιταγή του Συντάγματος νόμων αρμοδιότητας του Υπουργείου Δικαιοσύνης.
      Επίσης προωθήσαμε τον εκσυγχρονισμό του δικαίου με την ψήφιση σ’ αυτό το διάστημα τον Ιούλιο των δύο τελευταίων ετών, για παράδειγμα, σειράς σημαντικών νόμων. Ο εκσυγχρονισμός τον Ιούλιο του 2003 του Κώδικα Ποινικής Δικονομίας για την επίτευξη της επιτάχυνσης της ποινικής διαδικασίας, είναι ένα από τα πιο σημαντικά, κατά την άποψή μου, νομοθετήματα. Στόχος του είναι η εκδίκαση των υποθέσεων μέσα σε εύλογο χρονικό διάστημα χωρίς τις καθυστερήσεις του παρελθόντος που προκαλούσαν στο παρελθόν οι πολλές αναβολές.
      Επίσης αυτός ο νέος νόμος που εφαρμόζεται, όπως είπα ήδη από το καλοκαίρι, στοχεύει στον περιορισμό της υπερφόρτωσης των δικαστηρίων από αβάσιμες καταγγελίες και ταυτόχρονα αυτός ο νόμος προστατεύει τους πολίτες από προπετείς μηνύσεις και αναφορές που ήταν καθημερινή πρακτική μέχρι τώρα σε πολλές περιπτώσεις.
      Αναμορφώσαμε ακόμη την ποινική νομοθεσία των ανηλίκων με το ν. 3189 που ψήφισε φέτος η Βουλή. Με αυτόν το νόμο καθιερώνονται νέα μέτρα που στοχεύουν κυρίως στην πρόληψη της παραβατικότητας των ανηλίκων καθώς επίσης και στην κοινωνική τους επανένταξη. Περιορίζεται ο εγκλεισμός των ανηλίκων πλέον στα καταστήματα κράτησης ως έσχατο μέτρο και εισάγονται ιδιαίτερα σημαντικές εναλλακτικές δυνατότητες για την αντιμετώπιση του ανήλικου παραβάτη, χωρίς τον εγκλεισμό στο σωφρονιστικό κατάστημα.
      Επίσης διασφαλίσαμε νομοθετικά την προστασία των ανηλίκων από την αδηφάγο δημοσιότητα, όταν για παράδειγμα πρόκειται να καταθέσουν ως μάρτυρες ανήλικοι-θύματα εγκληματικών ενεργειών. Αντιμετωπίσαμε το σύγχρονο πρόβλημα της εμπορίας και εκμετάλλευσης ανθρώπων και κυρίως γυναικών και παιδιών με το νόμο που ψήφισε ομόφωνα η Βουλή πριν από ένα χρόνο περίπου, το ν. 3064.
      Από τον Αύγουστο του 2003 τέθηκε σε ισχύ και το προεδρικό διάταγμα που προβλέπει το νομοθέτημα αυτό, με το οποίο καθορίστηκαν οι φορείς, τα μέσα και ο τρόπος παροχής προστασίας προς τα θύματα του σύγχρονου δουλεμπορίου.
      Έτσι διασφαλίστηκαν η παροχή στέγης, η ιατροφαρμακευτική περίθαλψη, η ψυχολογική συνδρομή, η νομική υποστήριξη, η εκπαίδευση και η επαγγελματική κατάρτιση των θυμάτων. Θεσμοθετήσαμε με το ν.3089 την ιατρική υποβοήθηση στην ανθρώπινη αναπαραγωγή, ένα από τα πλέον σύγχρονα σ’ όλον τον ευρωπαϊκό χώρο νομοθετήματα.
      Νομοθετήσαμε κανόνες σ’ ό,τι αφορά την παρουσία των ραδιοτηλεοπτικών μέσων κατά την ακροαματική διαδικασία. Έτσι εξασφαλίστηκε πλέον η ανεπηρέαστη διεξαγωγή της δίκης και αυτό αφορά όλες τις δίκες.
      Συστήσαμε το Σώμα Επιθεώρησης και Ελέγχου των καταστημάτων κράτησης. Το 2003, για πρώτη φορά από τότε που λειτουργούν τα σωφρονιστικά καταστήματα, δηλαδή οι φυλακές στη χώρα μας, διαμορφώσαμε έναν εσωτερικό κανονισμό λειτουργίας των καταστημάτων κράτησης, που επακριβώς περιγράφει και τις υποχρεώσεις και τα δικαιώματα όλων και όχι μόνο του υπαλληλικού προσωπικού στις φυλακές αλλά και των κρατουμένων, γιατί σαφώς τα ανθρώπινα δικαιώματα δεν θα πρέπει να σταματάνε έξω από τους τοίχους της φυλακής.
      Πρέπει να πω ότι οι νομοθετικές μας πρωτοβουλίες συγκέντρωσαν ευρεία αποδοχή. Είναι χαρακτηριστικό ότι από τα δώδεκα νομοσχέδια που εισηγηθήκαμε και καταθέσαμε στη Βουλή το τελευταίο διάστημα, τα οκτώ ψηφίστηκαν ομόφωνα ή με ευρύτατη πλειοψηφία.
      Τώρα την περασμένη εβδομάδα, στις 12 Δεκεμβρίου, καταθέσαμε στη Βουλή σχέδιο νόμου για την καθιέρωση στη χώρα μας του θεσμού της νομικής βοήθειας για πολίτες χαμηλού εισοδήματος. Πρόκειται για ένα σημαντικό θεσμό κοινωνικής δικαιοσύνης, που αποβλέπει στο να διασφαλίζει ότι κάθε πολίτης χαμηλού εισοδήματος θα έχει νομικό συμπαραστάτη και κάθε άλλη αναγκαία βοήθεια για να υπερασπίζεται τα δικαιώματά του ενώπιον των δικαστηρίων.
      (Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Επιδίωξή μας είναι να μην υπάρχουν συνθήκες αποκλεισμού για τους πολίτες χαμηλού εισοδήματος. Το νομοσχέδιο προβλέπει ότι πολίτες που το ετήσιο οικογενειακό τους εισόδημα δεν θα υπερβαίνει τα 2/3 των κατώτατων ετήσιων αποδοχών που προβλέπει η εκάστοτε ισχύουσα εθνική γενική συλλογική σύμβαση εργασίας, θα μπορούν να κάνουν χρήση αυτού του νέου θεσμού της δωρεάν νομικής βοήθειας. Αυτό, με τα δεδομένα του 2003, σημαίνει εισόδημα που δεν θα υπερβαίνει τα 5.400 ευρώ ετησίως. Κάθε χρόνο αναπροσαρμόζεται η εθνική γενική συλλογική σύμβαση εργασίας. Εκτιμώ ότι για το 2004 -γιατί το νομοσχέδιο θα συζητηθεί και θα ψηφιστεί στις αρχές του νέου έτους στη Βουλή, όπως εκτιμώ- το όριο, με τις αναπροσαρμογές που γίνονται κάθε χρόνο, θα φθάνει περίπου στα 6.000 ευρώ ετησίως.
      Έτσι θα διασφαλιστεί ότι η βοήθεια της πολιτείας θα παρέχεται προς εκείνους που την επόμενη χρονιά το εισόδημά τους δε θα υπερβαίνει τα 6.000 ευρώ περίπου. Θα παρέχεται η βοήθεια της πολιτείας προς αυτούς που την έχουν ανάγκη, όπως είναι οι χαμηλοσυνταξιούχοι, οι άνεργοι, οι γυναίκες και οι περιστασιακώς απασχολούμενοι.
      Τα έξοδα για την παροχή νομικής βοήθειας καλύπτουν στις ποινικές μεν υποθέσεις την αμοιβή του δικηγόρου και όχι μόνο για τον κατηγορούμενο αλλά και για την πολιτική αγωγή, όταν είναι θύμα ο προσφεύγων και επιζητών να κάνει χρήση αυτού του δικαιώματος. Στις αστικές και εμπορικές υποθέσεις, πέραν του δικηγόρου, θα καλύπτονται και όλα τα άλλα έξοδα, κάθε έξοδο της διαδικασίας, καθώς επίσης και η αμοιβή συμβολαιογράφου ή δικαστικού επιμελητή, όταν αυτό είναι αναγκαίο. Τα έξοδα αυτά θα καταβάλλονται από τον κρατικό προϋπολογισμό χωρίς την επιβολή οποιουδήποτε νέου τέλους ή επιβάρυνσης των πολιτών.
      Επίσης στις αρχές του νέου έτους θα καταθέσουμε στη Βουλή και το άλλο σχέδιο νόμου, του οποίου την επεξεργασία έχουμε ολοκληρώσει, για τη λειτουργία Μονάδων Μέριμνας Νέων στη χώρα μας. Διαμορφώνουμε, δηλαδή, ένα ολοκληρωμένο πλαίσιο φροντίδας, πρόληψης και ποινικής, με σύγχρονο τρόπο και σύγχρονη φιλοσοφία, αντιμετώπισης των νέων ατόμων.
      Μ’ αυτό το νομοσχέδιο θα θεσμοθετήσουμε τρεις νέες μορφές Μονάδων Μέριμνας, τις Στέγες Φιλοξενίας, τις Θεραπευτικές Μονάδες και τα Τμήματα απεξάρτησης ανηλίκων και μ’ αυτόν τον τρόπο θα έλεγα ότι ολοκληρώνουμε την παρέμβαση του Υπουργείου Δικαιοσύνης στο Ποινικό Δίκαιο των ανηλίκων.
      Επίσης στις αρχές του νέου χρόνου θα προωθήσουμε στη Βουλή το σχέδιο νόμου –ήδη συλλέγονται οι υπογραφές από τα συναρμόδια Υπουργεία- για την εφαρμογή στη χώρα μας της αρχής της ίσης μεταχείρισης ανεξαρτήτως φυλετικής ή εθνικής καταγωγής, που καθιστά πλήρη και αποτελεσματική την παροχή της έννομης προστασίας για την αποτροπή της άνισης μεταχείρισης, ατόμων και την αποφυγή αθέμιτων διακρίσεων.
      Έχουμε επίσης ολοκληρώσει την επεξεργασία του νομοσχεδίου, που αφορά στην επιτάχυνση στην απονομή της διοικητικής δικαιοσύνης, γιατί και εκεί, αν θέλετε ιδίως εκεί, πρέπει να αντιμετωπίσουμε τα φαινόμενα, που χαρακτηρίζουν όλο το προηγούμενο παρελθόν, καθυστέρησης απονομής στη διοικητική δικαιοσύνη.
      Κύριοι συνάδελφοι, βασική προτεραιότητά μας αποτελεί επίσης η εξασφάλιση σύγχρονων υποδομών για τη δικαιοσύνη του 21ου αιώνα. Υλοποιούμε πρόγραμμα ανέγερσης νέων δικαστικών μεγάρων και εκσυγχρονισμού των υφισταμένων ύψους 412 εκατομμυρίων ευρώ ή 140 δισ.εκατομμυρίων δραχμών που αλλάζει την εικόνα των χώρων όπου απονέμεται η δικαιοσύνη.
      Είναι χαρακτηριστικό ότι παραδώσαμε πέρυσι και φέτος έντεκα νέα σύγχρονα δικαστικά μέγαρα, εκείνο του Διοικητικού Πρωτοδικείου και Διοικητικού Εφετείου Αθηνών, του Διοικητικού Εφετείου Θεσσαλονίκης, του Ελεγκτικού Συνεδρίου και  των Δικαστηρίων Κατερίνης, Ηγουμενίτσας, Πολυγύρου, Αιγίου, Καλαβρύτων, Κομοτηνής καθώς επίσης και του Ειρηνοδικείου στη Μακρακώμη. 
      Εντός των προσεχών εβδομάδων παραδίδουμε τα νέα δικαστικά μέγαρα του Διοικητικού Πρωτοδικείου Θεσσαλονίκης, του Δικαστικού Μεγάρου στη Σπάρτη, καθώς επίσης και του Ειρηνοδικείου στα Κουφάλια της Θεσσαλονίκης.
      Προκηρύξαμε επίσης την κατασκευή πέντε νέων δικαστικών μεγάρων στην Ορεστιάδα, στα Τρίκαλα, στη Βέροια, το νέο κτίριο του Πρωτοδικείου Αθηνών και έτσι ολοκληρώνουμε τη σύγχρονη υποδομή για όλα τα δικαστήρια της Αθήνας καθώς και του Ειρηνοδικείου Σερβίων.
      Προκηρύχθηκε ακόμη η ολοκλήρωση της ανέγερσης των δικαστικών μεγάρων Καβάλας και Κέρκυρας και εκπονούνται μελέτες για τα δικαστικά μέγαρα στην Κω, στο Ηράκλειο Κρήτης, στη Λαμία, στη Χίο, στην Πάτρα και στον Πειραιά. Και βρισκόμαστε στο στάδιο εξασφάλισης των κατάλληλων χώρων για την ανέγερση και άλλων νέων δικαστικών μεγάρων, όπως για παράδειγμα στις Σέρρες και στο Βόλο.
      Εκσυγχρονίζουμε την υποδομή και τον εξοπλισμό σε σαράντα κτίρια, που στεγάζουν δικαστικά μέγαρα. Έτσι καλύπτουμε και τις σημερινές αλλά και τις μελλοντικές ανάγκες για περιβάλλον αντάξιο της αποστολής των λειτουργών της δικαιοσύνης και για την εξυπηρέτηση του Έλληνα πολίτη.
      Στο επίπεδο του ανθρώπινου δυναμικού ενισχύσαμε τη στελέχωση των δικαστηρίων με την αύξηση των οργανικών θέσεων και το διορισμό νέων δικαστικών λειτουργών. Τον Ιούλιο του 2003 αυξήσαμε κατά εκατό τριάντα οκτώ τις οργανικές θέσεις των δικαστών όλων των δικαστηρίων. Πρέπει να σημειωθεί εδώ ότι το 1993 υπηρετούσαν δύο χιλιάδες εννιακόσα δέκα εννέα δικαστικοί λειτουργοί. Σήμερα υπηρετούν τρεις χιλιάδες, πεντακόσιοι ογδόντα ένας Δηλαδή ενισχύσαμε κατά εξακόσιους εξήντα δύο τους δικαστικούς λειτουργούς, ενισχύοντας σημαντικά τη λειτουργία της δικαιοσύνης με την ενίσχυση και δυνάμωση της στελέχωσής της.
      Για την αντιμετώπιση των αναγκών σε διοικητικό προσωπικό προχωρήσαμε πέρυσι και φέτος στο διορισμό εξακοσίων ενενήντα δικαστικών υπαλλήλων, ενώ επίκειται ο διορισμός τριάντα έξι επιπλέον και προκηρύσσεται άμεσα η πρόσληψη και άλλων διακοσίωνα ογδόντα εννιά δικαστικών υπαλλήλων διαφόρων ειδικοτήτων. Αν κάνει κανείς μια σύγκριση με τον αριθμό των δικαστικών υπαλλήλων που υπηρετούσαν το 1993 και αυτών που υπηρετούν σήμερα, διαπιστώνει ότι έχουμε μια αύξηση κατά χίλια εβδομήντα έξι δικαστικούς υπαλλήλους. Έτσι ενισχύσαμε τη στελέχωση των υπηρεσιών των δικαστηρίων.
      Κύριοι συνάδελφοι, η αξιοποίηση των νέων τεχνολογιών στην ανάπτυξη του κράτους δικαίου αποτελεί επίσης βασικό μέλημά μας. Προωθούμε με γρήγορους ρυθμούς την υλοποίηση του επιχειρησιακού σχεδίου για την Κοινωνία της Πληροφορίας στη δικαιοσύνη. Ήδη ολοκληρώθηκε και τέθηκε σε παραγωγική λειτουργία από τις 16 Δεκεμβρίου το έργο της μηχανοργάνωσης του ποινικού μητρώου της κεντρικής υπηρεσίας του Υπουργείου Δικαιοσύνης. Το κόστος του έργου ανήλθε σε 5,8 εκατομμύρια ευρώ ή 2 δισεκατομμύρια δραχμές. Και η λειτουργία του σημαίνει αναβάθμιση των προσφερόμενων υπηρεσιών στους πολίτες. Αρχίζει στο αμέσως προσεχές διάστημα η μηχανοργάνωση του ποινικού μητρώου των εισαγγελιών πρωτοδικών των έξι ολυμπιακών πόλεων, Αθήνας, Πειραιά, Θεσσαλονίκης, Πάτρας, Βόλου και Ηρακλείου με τη χορήγηση παράλληλα ηλεκτρονικών υπολογιστών στους εισαγγελικούς λειτουργούς των πόλεων αυτών.
      Ο προϋπολογισμός αυτού του έργου ανέρχεται στα 11,8 εκατομμύρια ευρώ ή σε 4 δισεκατομμύρια δραχμές. Είναι σε πλήρη εξέλιξη η δράση για την εισαγωγή και την αξιοποίηση των νέων τεχνολογιών στο Ελεγκτικό Συνέδριο και στο Συμβούλιο της Επικρατείας και στα Πρωτοδικεία Αθηνών, Πειραιά, Θεσσαλονίκης καθώς και στην Εισαγγελία Αθηνών και σε διοικητικά δικαστήρια. Και εδώ θα έχουμε την ταυτόχρονη χορήγηση προσωπικών ηλεκτρονικών υπολογιστών στους δικαστικούς λειτουργούς αυτών των δικαστηρίων.
      Ο προϋπολογισμός αυτού του έργου ανέρχεται σε 19,2 εκατομμύρια ευρώ ή σε 6,5 δισεκατομμύρια δραχμές. 
      Στην Εθνική Σχολή Δικαστών από πέρσι εισήχθη η πληροφορική και οι νέες τεχνολογίες ως υποχρεωτικώς διδασκόμενο και εξεταζόμενο μάθημα. Και σ’ όλους τους αποφοιτούντες πλέον από την Εθνική Σχολή Δικαστών στο διάστημα των 2 τελευταίων ετών χορηγούμε προσωπικούς ηλεκτρονικούς υπολογιστές. Από φέτος το μέτρο αυτό επεκτάθηκε και στους φοιτητές της σχολής.
      Παράλληλα από το 2003 αρχίσαμε τη χορήγηση σταδιακά προσωπικών ηλεκτρονικών υπολογιστών σε υπηρετούντες δικαστικούς λειτουργούς. Και το πρόγραμμα αυτό συνεχίζεται και θα συνεχιστεί. 
      Το σωφρονιστικό σύστημα της χώρας μας τα προηγούμενα χρόνια βρέθηκε μπροστά σε εντελώς νέα δεδομένα, σε δεδομένα και καταστάσεις που ήταν άγνωστα στο παρελθόν. Δεν μείναμε αδρανείς απέναντι στο φαινόμενο της ραγδαίας μεταβολής και των αριθμητικών δεδομένων που οφείλονται κυρίως στις μαζικές μετακινήσεις πληθυσμών στην περιοχή μας αλλά και στη διεθνοποίηση της εγκληματικότητας.
      Ως Υπουργείο Δικαιοσύνης έχουμε θέσει ως προτεραιότητα το λειτουργικό και θεσμικό εκσυγχρονισμό του σωφρονιστικού μας συστήματος με την ανέγερση νέων καταστημάτων κράτησης, τη διαμόρφωση προϋποθέσεων αξιοπρεπούς διαβίωσης και ασφάλειας στα υφιστάμενα, τη συνεχή βελτίωση των όρων κράτησης και την κατοχύρωση και διασφάλιση των δικαιωμάτων των κρατουμένων στην εκπαίδευση, στη δημιουργία και στην κοινωνική επανένταξη. 
      Για πρώτη φορά στη χώρα μας βρίσκεται σε εξέλιξη η υλοποίηση προγράμματος ανέγερσης νέων καταστημάτων κράτησης καθώς και κέντρων απεξάρτησης κρατουμένων, προϋπολογισμού 355 εκατομμυρίων ευρώ ή 121 δισεκατομμυρίων δραχμών. Ήδη κατασκευάζονται έξι νέα καταστήματα κράτησης στα Χανιά, στα Τρίκαλα, στη Κασαβέτεια Βόλου, στα Γρεβενά, στη Νιγρίτα Σερρών, στο Νικηφόρο Δράμας καθώς και το δεύτερο κέντρο απεξάρτησης κρατουμένων στην Κασσάνδρα Χαλκιδικής. Μέσα στις επόμενες εβδομάδες αρχίζει η κατασκευή νέου καταστήματος κράτησης στο Δομοκό Φθιώτιδας. 
      Στο πρώτο δίμηνο του 2004 ξεκινάμε την κατασκευή νέων καταστημάτων κράτησης στη Νεάπολη Λασιθίου Κρήτης και στη Βοιωτία, ενώ προχωρούν οι διαδικασίες για την απόκτηση οικοπέδων στην Κέρκυρα, στην Εύβοια, στην Αρκαδία και στα Ιωάννινα. Είναι ένα έργο που μεταβάλλει την εικόνα του σωφρονιστικού μας συστήματος με την κατασκευή αυτών των νέου τύπου καταστημάτων κράτησης. Τα νέα κτίρια, προϋπολογισμού έκαστο 21 εκατομμυρίων ευρώ ή 7 δισεκατομμυρίων δραχμών ανεγείρονται με σύγχρονες προδιαγραφές. Θα διαθέτουν κελιά δύο ατόμων, χώρους εργαστηρίων επαγγελματικής εκπαίδευσης και κατάρτισης για τους κρατουμένους, βιβλιοθήκη, αίθουσα πολιτιστικών δραστηριοτήτων, νοσηλευτική μονάδα καθώς και χώρους άθλησης.
      Σημειώνω ότι ανεγείρονται στις συγκεκριμένες περιοχές με την εκφρασμένη αποδοχή των τοπικών κοινωνιών και όπως έχουμε δεσμευτεί για τη στελέχωση αυτών των νέου τύπου καταστημάτων κράτησης, εκτός των άλλων τυπικών και ουσιαστικών προσόντων, θα συνυπολογίζονται και μόρια εντοπιότητας από την  περιοχή όπου ανεγείρονται αυτά τα καταστήματα.
      Παράλληλα ολοκληρώθηκε ο εκσυγχρονισμός και η συντήρηση σε δεκατρία καταστήματα κράτησης και συνεχίζεται σ’ άλλα δεκαέξι. 
      Επισημαίνω ότι οι εκσυγχρονιστικές αυτές παρεμβάσεις μας έδωσαν τη δυνατότητα φέτος να δημιουργήσουμε έξι βιβλιοθήκες σε καταστήματα κράτησης, ενώ κατασκευάζονται αυτήν τη στιγμή άλλες τέσσερις. 
      Δημιουργήθηκαν επίσης και λειτουργούν δέκα νέα εργαστήρια στα καταστήματα κράτησης και από πρόπερσι λειτουργούμε με ιδιαίτερη επιτυχία το Γυμνάσιο και Λύκειο στο κατάστημα κράτησης νέων στην  Αυλώνα καθώς επίσης και το Γυμνάσιο που ιδρύσαμε στο κατάστημα κράτησης νέων στο Βόλο.
      Στη δικαστική φυλακή Λάρισας διαμορφώσαμε ειδική κτιριακή υποδομή για το πρώτο Σχολείο Δεύτερης Ευκαιρίας για ενηλίκους κρατουμένους που θα δίνει τη δυνατότητα απόκτησης γυμνασιακού τίτλου και θ’ αρχίσει σύντομα να λειτουργεί.
      Μετά δε την επιτυχημένη λειτουργία του πρώτου κέντρου απεξάρτησης στον Ελαιώνα Θηβών, που είναι το μοναδικό στο είδος του σ’ όλη την Ευρώπη και ίσως σ’ όλον τον κόσμο, προχωρούμε στη διαμόρφωση του χώρου για να λειτουργήσει μέσα στους επόμενους μήνες και τμήμα για εξαρτημένες  κρατούμενες γυναίκες.
      Τον Ιανουάριο του 2004 δημοπρατούμε την ανέγερση συγκροτήματος για τη στέγαση των μονάδων Μέριμνας στην Αττική. Και τέλος για την ενίσχυση και στελέχωση των καταστημάτων κράτησης προσλαμβάνονται άμεσα διακόσια είκοσι πέντε υπάλληλοι εσωτερικής φύλαξης καθώς και εκατό τριάντα δύο επιστήμονες διαφόρων ειδικοτήτων για τα σωφρονιστικά καταστήματα, για τις φυλακές της χώρας μας. Δηλαδή ψυχολόγοι, ψυχίατροι, ιατροί παθολόγοι, κοινωνικοί λειτουργοί, νοσηλευτές κλπ.
      Προχωρούμε επίσης στην πρόσληψη εξήντα επιμελητών κοινωνικής αρωγής για να εφαρμοστεί για πρώτη φορά στη χώρα μας ο θεσμός της έκτισης εναλλακτικής ποινής αντί του εγκλεισμού σε σωφρονιστικό κατάστημα. 
      Τέλος προκειμένου να εξασφαλιστεί ομαλή επανένταξη στην κοινωνία των αποφυλακιζομένων συστήσαμε πρόσφατα τον οργανισμό με τον τίτλο «ΕΠΑΝΟΔΟΣ». Θα έχει ως αποκλειστική αρμοδιότητα την υποβοήθηση των αποφυλακιζομένων για τη δημιουργική επανένταξή τους στην κοινωνία.
      Κυρίες και κύριοι συνάδελφοι, η Κυβέρνηση, το Υπουργείο Δικαιοσύνης με αίσθημα ευθύνης απέναντι στον πολίτη και στους λειτουργούς της δικαιοσύνης απαντά στις σύγχρονες ανάγκες της εποχής όχι με ανέξοδα λόγια αλλά με συγκεκριμένο έργο. Χωρίς αμφιβολία και ο χώρος της δικαιοσύνης χαρακτηρίζεται από τη δυναμική της αδιάκοπης κοινωνικής μετεξέλιξης. Θα υπάρχουν προβλήματα που αξιώνουν την επίλυσή τους. Οι πολίτες που προσφεύγουν στη δικαιοσύνη δικαιούνται ταχύτητα και ποιότητα στην απονομή της και γι’ αυτό εργαζόμαστε.
      Με τον προς ψήφιση Προϋπολογισμό εξασφαλίζονται οι όροι υλοποίησης αυτού του καλά σχεδιασμένου προγράμματός μας για τη συνεχή αναβάθμιση της δικαιοσύνης, η οποία αποδεικνύει καθημερινά και απέδειξε και πρόσφατα με τη διαδικασία αυτής της δύσκολης υπόθεσης που είχε ενώπιον της, των μελών της «17 Νοέμβρη», ότι οι θεσμοί και ιδιαίτερα η Δικαιοσύνη λειτουργούν άψογα στη χώρα μας. Η Δικαιοσύνη στη χώρα μας με διασφαλισμένη την ανεξαρτησία της, με υψηλό αίσθημα ευθύνης και ανεπηρέαστη επιτελεί το καθήκον και αποτελεί βασικό πυλώνα του δημοκρατικού μας πολιτεύματος. Ο Προϋπολογισμός αυτός εξασφαλίζει την υλοποίηση αυτού του προγράμματος στο οποίο αναφέρθηκα νωρίτερα και γι΄ αυτό σας καλώ, κύριοι συνάδελφοι, να τον υπερψηφίσετε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Αποστολάκης, Βουλευτής Ηρακλείου.
      ΔΗΜΗΤΡΙΟΣ ΑΠΟΣΤΟΛΑΚΗΣ: Κύριε Πρόεδρε, κύριοι συνάδελφοι, σχολιάζοντας τους μακροοικονομικούς δείκτες της οικονομίας μας δεν πρέπει να λησμονούμε ότι μετά την εισαγωγή του ευρώ η ελληνική οικονομία βρέθηκε σ’ ένα περιβάλλον με περισσότερες ευκαιρίες αλλά και αυστηρότερους κανόνες, με ευκολότερη πρόσβαση σε μεγάλες αγορές αλλά λιγότερη ελευθερία στη χρήση των παραδοσιακών οικονομικών εργαλείων που μας ήταν γνώριμα. Προσαρμοστήκαμε πάρα πολύ γρήγορα στο ότι πρέπει να μετρούμε την πρόοδο και την ανάπτυξη όχι σε σύγκριση με το δικό μας παρελθόν αλλά κυρίως σε σύγκριση με τους άλλους εταίρους στην ευρωζώνη. Μάθαμε να αντιδρούμε με σχέδιο και στρατηγική στις διεθνείς κρίσεις, όχι για να ελαχιστοποιήσουμε τις επιπτώσεις, αλλά και για να αξιοποιούμε κερδίζοντας από τις ανακατανομές που γίνονται στο διεθνές περιβάλλον.
      Σήμερα παρά την επιβράδυνση της παγκόσμιας και της ευρωπαϊκής οικονομίας η πορεία της ελληνικής οικονομίας εξακολουθεί να είναι θετική και ο ρυθμός ανάπτυξης διατηρείται σε υψηλά επίπεδα, διευρύνοντας τη διαφορά του ρυθμού αυτού από το μέσο όρο της ευρωζώνης. Αυτό φαίνεται και απ’ ό,τι λένε οι αντικειμενικότεροι και πιο αυστηροί κριτές, όπως είναι το Διεθνές Νομισματικό Ταμείο που λέει χαρακτηριστικά ότι η ανάπτυξη για το 2004 προβλέπεται στο 3,6% που είναι η ισχυρότερη των τελευταίων ετών. Αυτό θα επιφέρει και ελάττωση της ανεργίας και περισσότερη απασχόληση. Ακόμα λέει ότι ο πληθωρισμός είναι μεν ο υψηλότερος στην Ευρώπη αλλά το ήμισυ του οφείλεται στην ταχεία ανάπτυξη της χώρας.
      Η Κυβέρνηση αναγνωρίζει ότι σε πολλές περιπτώσεις η μακροοικονομική βελτίωση δεν επηρεάζει στον ίδιο βαθμό θετικά την καθημερινότητα. Γνωρίζει επίσης ότι ο πήχυς των προσδοκιών των Ελλήνων για ασφάλεια, ευημερία και απασχόληση είναι ακόμα υψηλά. Αυτό αυξάνει τις απαιτήσεις και εμείς το γνωρίζουμε. Γνωρίζουμε ότι η αξιοπιστία της οικονομικής πολιτικής της Κυβέρνησης δεν θα κριθεί από την ικανότητά της να επιτυγχάνει καλούς μακροοικονομικούς δείκτες αλλά από την ικανότητα να κινητοποιήσει το δυναμικό της χώρας, για να επιτύχει τη σύγκλιση με τις άλλες ευρωπαϊκές χώρες σε μια πορεία ανάπτυξης, συμμετοχής στην απασχόληση, ίσων ευκαιριών και μικρότερων κοινωνικών και περιφερειακών ανισοτήτων.
      Για το λόγο αυτό με τη Χάρτα Σύγκλισης αλλά και με εξειδικευμένα μέτρα άμεσης εφαρμογής στοχεύουμε στη μεγαλύτερη, αμεσότερη και συστηματικότερη διάχυση του οφέλους της ανάπτυξης σ’ όλη την κλίμακα της κοινωνίας. 
      Πιστεύω ότι ο Προϋπολογισμός που θα ψηφίσουμε, υπηρετεί πιστά τους βασικούς στόχους της δημοσιονομικής πολιτικής της Κυβέρνησης.
      Δεν θα επιμείνω, όμως, άλλο στα οικονομικά στοιχεία. Άλλοι αρμοδιότεροι τα ανέλυσαν. Θα αναφερθώ, όμως, σ’ έναν χώρο, των Ενόπλων Δυνάμεων, τον οποίο γνωρίζω καλά και ένα χώρο στον οποίο η Νέα Δημοκρατία δεν έκανε απολύτως τίποτα κατά τη διάρκεια που ήταν στη διακυβέρνηση της χώρας.
      Να θυμίσω ότι με όσα ακολούθησαν το 1989 –την παύση, εννοώ, του Ψυχρού Πολέμου, την κατάρρευση του καθεστώτος του διπολισμού- η ελπίδα στον πλανήτη ότι εφόσον σταμάτησε αυτή η αντιπαράθεση και θα διαλύονταν τα αντίπαλα στρατιωτικά σύμφωνα θα ακολουθούσε μία περίοδος μακρόχρονης ειρήνης και συνεργασίας στον κόσμο ήταν διάχυτη. Πολλοί μάλιστα μίλησαν τότε και για το τέλος της ιστορίας. Οι ελπίδες, όμως, διαψεύστηκαν. Μολονότι σταμάτησε η αντιπαράθεση Ανατολής – Δύσης, εμφανίστηκαν νέες απειλές, αναδείχθηκαν εθνικισμοί και άλλες εχθρότητες που οδήγησαν σε πολέμους και μεγαλύτερη αστάθεια.
      Η χώρα μας στο εγγύτερο γεωστρατηγικό της περιβάλλον βελτίωσε αισθητά τις σχέσεις της με όλες σχεδόν τις χώρες, ακόμα και με την Τουρκία σε κάποιο βαθμό. Με την τελευταία όχι στο βαθμό που πρέπει ώστε να μπορούμε να υπολογίζουμε σε μία δραματική μείωση των αμυντικών εξοπλισμών. Η ευθύνη, όμως, για τη βραδύτητα αυτή βαρύνει αποκλειστικά την Τουρκία.
      Φαίνεται ανάγλυφα επομένως ότι κάθε χώρα -και εμείς ιδιαίτερα- πρέπει να είναι έτοιμη και να έχει τη δυνατότητα να υποστηρίξει τα εθνικά συμφέροντά της σε έναν κόσμο ρευστό, ασταθή, με εξελίξεις και εναλλαγές που είναι πολύ δύσκολο να προβλεφθούν.
      Για τους λόγους αυτούς μετά την κρίση του 1996 άρχισε να υλοποιείται το μεγαλύτερο εξοπλιστικό πρόγραμμα των Ενόπλων Δυνάμεων. Φτάσαμε να δαπανούμε περίπου το 5% του ΑΕΠ, χωρίς όμως να υπονομευθεί η οικονομική ανάπτυξη και η κοινωνική πολιτική. Τα επιτεύγματα της ελληνικής οικονομίας πραγματοποιήθηκαν παρά το γεγονός ότι δαπανούσαμε αναλογικά τα μεγαλύτερα ποσά για την άμυνα ανάμεσα σε ευρωπαϊκές χώρες αλλά και ανάμεσα στις χώρες του ΝΑΤΟ. 
      Τώρα με τους χειρισμούς της Ελληνικής Κυβέρνησης στην εξωτερική πολιτική μπορούμε να προβούμε σε μία σταδιακή μείωση των αμυντικών εξοπλισμών και πάνω από το 1,5% που προβλέπει η Χάρτα Σύγκλισης. Να δημιουργήσουμε έτσι νέες δημοσιονομικές προοπτικές και ένα μέρισμα ειρήνης.
      Ήδη μπήκαμε στη διαδικασία της ελάττωσης των δαπανών αυτών, προκειμένου να μπορέσουμε να χρηματοδοτήσουμε ακόμα περισσότερο την ανάπτυξη της χώρας και τις κοινωνικές δαπάνες, να βελτιώσουμε το βιοτικό επίπεδο του λαού και να μειώσουμε με ταχύτερους ρυθμούς το δημόσιο χρέος. Παράλληλα να διατηρήσουμε τις Ένοπλες Δυνάμεις τόσο ισχυρές όσο απαιτείται, προκειμένου να είμαστε σε θέση να υπερασπίσουμε τα εθνικά συμφέροντα όπου αυτά διακυβεύονται.
      Για το σκοπό αυτό μετά το 1996, παράλληλα με την υλοποίηση του μεγάλου εξοπλιστικού προγράμματος, του μεγαλύτερου στην ιστορία των Ενόπλων Δυνάμεων, μελετήσαμε προσεκτικά και επιφέραμε τις αναγκαίες αλλαγές στη δομή, οργάνωση, διοίκηση και σύνθεση των Ενόπλων Δυνάμεων, αλλαγές οι οποίες τις έχουν καταστήσει ισχυρότερες, περισσότερο ευέλικτες και αποτελεσματικές. Και στο μέλλον θα γίνουν και οικονομικότερες.
      Για τις αλλαγές αυτές μελετήσαμε και τις ανάλογες αλλαγές που είχαν γίνει σ’ όλη την Ευρώπη, σε όλο τον κόσμο θα έλεγα. Ελήφθη δε πάρα πολύ σοβαρά υπόψη το νέο γεωστρατηγικό περιβάλλον της περιοχής μας.
      Παράλληλα να θυμίσω ότι με τις αλλαγές αυτές και τις ενέργειές μας για την αναδιοργάνωση των Ενόπλων Δυνάμεων εκπληρώσαμε ένα κοινωνικό αίτημα πολλών ετών ελαττώνοντας τη στρατιωτική θητεία στους δώδεκα μήνες. Χρόνος που δεν είναι πλέον επαχθής για τους νέους. Τους εκπαιδεύει στρατιωτικά αλλά κυρίως δεν τους αποξενώνει από την ευθύνη της υπεράσπισης της ασφάλειας της χώρας. Μικρή θητεία για τους νέους, αλλά χωρίς να αφήσουμε την κοινωνία να πιστέψει ότι μπορεί η υπεράσπιση των εθνικών συμφερόντων να εναποτεθεί μόνο σε επαγγελματίες.
      Οι δομικές αυτές αλλαγές αλλά και το γεγονός ότι οι Ένοπλες Δυνάμεις είναι πλέον άριστα εξοπλισμένες, μας επιτρέπουν τη σταδιακή μείωση, όπως είπα, των αμυντικών δαπανών σε μία μελετημένη ισορροπία μεταξύ ισχυρών Ενόπλων Δυνάμεων αλλά και χρηματοδότησης και στήριξης της κοινωνικής πολιτικής και της αναπτυξιακής πορείας της χώρας.
      Τέλος να θυμίσω ότι το 1997 έγινε το μόνο ορθολογικό μισθολόγιο των Ενόπλων Δυνάμεων της χώρας. Έμειναν πολλά κενά, χρειάζονται διορθώσεις, όμως έγινε. Και επειδή βλέπω συχνά τη Νέα Δημοκρατία να κάνει κριτική στην Κυβέρνηση για την πολιτική της στο χώρο αυτό, θέλω να επαναλάβω ότι ως Κυβέρνηση η Νέα Δημοκρατία ούτε με τους εξοπλισμούς ούτε με την οργάνωση αλλά ούτε και με τις ανάγκες των στελεχών των Ενόπλων Δυνάμεων ασχολήθηκε. Αυτά, όμως, το ΠΑΣΟΚ ως Κυβέρνηση έκανε με σοβαρότητα και αποτελεσματικότητα και συνεχίζει να κάνει.
      Παρά την καταστροφολογία, την απαισιοδοξία και το ζοφερό, πολλές φορές, λόγο της Νέας Δημοκρατίας, η Ελλάδα προχωρεί, προοδεύει, βελτιώνεται μέσα και έξω από τα σύνορα, επιτυγχάνει τους εθνικούς στόχους και αυτό ο λαός το εκτιμά και θα δώσει την ευκαιρία στο ΠΑΣΟΚ για μια ακόμα τετραετία να συνεχίσει και να ολοκληρώσει το πραγματικά προοδευτικό, παραγωγικό, επωφελές για την Ελλάδα έργο της Κυβέρνησης.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ και τα Υπουργικά Έδρανα)
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Χειροκροτούν και οι Υπουργοί, γιατί οι Βουλευτές δεν υπάρχουν.
      ΠΡΟΕΔΡΕΥΩΝ (Παναγιώτης Σγουρίδης): Δηκτικό το σχόλιο αυτό, κύριε Μητσοτάκη. Δηκτικό και φαρμακερό.
      Ο κ. Γιαννόπουλος έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, κύριοι συνάδελφοι, προηγουμένως οι συνάδελφοί μας μίλησαν για τα διάφορα θέματα του Προϋπολογισμού και έκαναν τις εύστοχες παρατηρήσεις και έγινε ο χαρακτηρισμός πάνω στα θεματικά αυτά κεφάλαια. Και θα επακολουθήσει αναφορά. Εγώ θα ασχοληθώ με το χώρο της υγείας.
      Άκουσα με προσοχή τον Α΄ Αντιπρόεδρο της Βουλής, τον κ. Γείτονα, ο οποίος είπε, αφού μας έκανε κάποιους επιθετικούς χαρακτηρισμούς, ότι δεν καταλαβαίνουμε. Δεν καταλαβαίνουμε, λέει, ότι το ΠΑΣΟΚ «πατάει γκάζι». Εμείς, κύριε Γείτονα –δεν είστε εδώ, αλλά θα μας ακούσετε βέβαια- καταλαβαίνουμε ότι εσείς «πατάτε γκάζι» αλλά βλέπουμε ότι και η εθνική οικονομία έχει εκτροχιαστεί. Αυτό φαίνεται ότι δεν το βλέπετε εσείς.
      Εγώ θα ήμουν ο τελευταίος στην Αίθουσα αυτή που θα έκανε προσπάθεια καταστροφολογίας, λέγοντας ότι στο χώρο της υγείας δεν έγινε τίποτα. Έγιναν πολλά πράγματα. Αλλά θα μείνουμε εδώ; Αυτές είναι οι απαιτήσεις του Έλληνα πολίτη; Οι απαιτήσεις του Έλληνα πολίτη είναι αναβαθμισμένες υπηρεσίες υγείας και ποιοτικά ίδιες υπηρεσίες, όπως τουλάχιστον ο ιδρυτικός νόμος από το 1983 –από τον μακαρίτη Γεννηματά και τον κ. Αυγερινό- έλεγε.
      Και εγώ ερωτώ, κύριοι συνάδελφοι, εσάς όλους: οι υπηρεσίες υγείας ποιοτικά είναι ίδιες για τον ελληνικό λαό; Και θα απαντούσα ότι ποιοτικά δεν είναι ίδιες ακόμα και στα μεγάλα κέντρα, Αθήνα και Θεσσαλονίκη και υπάρχουν διαβαθμισμένες υπηρεσίες υγείας.
      Πέρσι με τον προϋπολογισμό είχαμε ακούσει πολλά «θα» στο χώρο της υγείας. Θα λειτουργήσουν αυτά τα νοσοκομεία, οι εντατικές μονάδες, θα, θα, θα. Θα ήθελα να ήταν εδώ ο κ. Στεφανής ή αν έχει την καλή διάθεση ο σεβαστός καθηγητής μου, ακαδημαϊκός, αθάνατος, αλλά και αυτός με κάποια μειονεκτήματα θνητών, να πάμε να κάνουμε μια περιήγηση, μια ξενάγηση στο χώρο της υγείας, για να δει ακριβώς τι γίνεται. Από πέρσι, με τον προϋπολογισμό που είχε κατατεθεί και για τον οποίο μας είχαν πει ότι ήταν φιλόδοξος, η ασχήμια των ράντζων στα νοσοκομεία βελτιώθηκε, μηδενίστηκε; Τα ράντζα υπάρχουν ή δεν υπάρχουν; Να, λοιπόν, μια μεγάλη ερώτηση και μια πρόκληση στην οποία θα πρέπει να απαντήσει ο κύριος Υπουργός.
      Είχαμε σχολιάσει ότι οι ΠεΣΥΠάρχες στοιχίζουν στο ελληνικό δημόσιο 50 περίπου δισεκατομμύρια. Δεν έχουν προσφέρει τίποτα. Δυόμισι χρόνια δοκιμάστηκε το σύστημα αυτό της μεταρρύθμισης του κ. Αλέκου Παπαδόπουλου και δεν προσέφερε απολύτως τίποτα. Αλλά και για τα απογευματινά ιατρεία μήπως είναι η μεγάλη ώρα να πούμε ότι, αφού δεν προσέφεραν επί δυόμισι χρόνια, πρέπει να καταργηθούν και κατ’ αυτόν τον τρόπο τα χρήματα να τα επενδύσουμε μέσα στο χώρο της υγείας σε άλλες προτεραιότητες;
      Αυτό που βλέπουμε, είναι μια μεγάλη διαφήμιση που γίνεται –και καλά γίνεται η διαφήμιση, γιατί είναι και δέσμευση προς την Ευρωπαϊκή Ένωση- για τα καινούργια νοσοκομεία που γίνονται και έγιναν με πόρους της Ευρωπαϊκής Ένωσης. Μήπως, όμως, θα πρέπει να αναφερθούν –και εφόσον δεν αναφέρονται οι ειδικοί και οι υπεύθυνοι, να τους υπομνήσουμε εμείς- και τα νοσοκομεία που είναι κλειστά επί τόσο μεγάλο χρονικό διάστημα;
      Το Νοσοκομείο Εργατών Θαλάσσης στα Μελίσσια το οποίο ανακαινίστηκε επί εποχής 1990-1993 –θα το θυμάστε, κύριε Πρόεδρε- λεηλατήθηκε, είναι κλειστό. Και όχι μόνο αυτό, αλλά είναι ερειπωμένο. Δεν θα μπορούσε να γίνει κάτι; Στο Νοσοκομείο «ΜΑΡΙΚΑ ΗΛΙΑΔΗ» οι τρεις όροφοι είναι κλειστοί και τους θυμόμαστε μόνο όταν κάνουμε εκλογές εμείς στον Ιατρικό Σύλλογο της Αθήνας. Σεβαστουπόλεως: Τρεις όροφοι είναι κλειστοί. Και να πάμε στο Θριάσιο και να πούμε ότι υπολειτουργεί με μία πληρότητα 50%. Έγινε ήδη το Λάτσιο Ίδρυμα Εγκαυμάτων -ευτυχώς που υπήρχε ο Λάτσης και έδωσε τα χρήματα και έγινε το Νοσοκομείο Εγκαυμάτων- και δεν μπορεί να λειτουργήσει. Και ούτε πρόκειται να λειτουργήσει το 2004.
      Ας πάμε και στο Αττικό Νοσοκομείο που είναι ένα στολίδι πραγματικά. Έχει μία δυναμικότητα επτακοσίων πενήντα κλινών και αυτήν τη στιγμή έχει ανεπτυγμένα μόνον ογδόντα κρεβάτια. Λειτουργεί ένα χειρουργικό τραπέζι και λειτουργεί ώρες γραφείου, από το πρωί στις οκτώ έως τις δύο η ώρα το μεσημέρι.
      Να πάμε στα χειρουργεία. Καινούργια χειρουργεία στο Σισμανόγλειο τα οποία δεν λειτουργούν. Καινούργια χειρουργεία, τέσσερις κλειστές αίθουσες στο Λαϊκό Νοσοκομείο. Καινούργια χειρουργεία στο Τζάννειο που δεν λειτουργούν. Και βέβαια πρέπει να απαντήσουν γιατί δεν λειτουργούν διότι παρουσιάζεται ένας Προϋπολογισμός και δαπάνες για το χώρο της υγείας ότι είναι αυξημένες αλλά γίνονται κατά τέτοιον ανορθολογικό τρόπο οι δαπάνες αυτές, με αποτέλεσμα να έχουμε όλες αυτές τις στρεβλές καταστάσεις.
      Είχε δεσμευθεί ο πρώην Υπουργός, ο κ. Αλέκος Παπαδόπουλος, το 2002 προτού γίνει η απομάκρυνση, ότι θα λειτουργήσουν εκατό κρεβάτια εντατικής θεραπείας μέχρι το τέλος του 2002. Λοιπόν, αγαπητοί συνάδελφοι, στο τέλος του 2002 δεν λειτούργησε κανένα καινούργιο κρεβάτι εντατικής θεραπείας, ενώ έκλεισαν κάποια κρεβάτια λόγω της υπολειτουργίας, λόγω της κακής στελέχωσης των εντατικών μονάδων.
      Έτσι αυτήν τη στιγμή στην Αλεξανδρούπολη, που έχει είκοσι τέσσερα κρεβάτια εντατικής θεραπείας, λειτουργούν μόνο τα πέντε. Σέρρες: καινούργιο νοσοκομείο, δεν λειτουργεί τίποτα. Στο Πανεπιστημιακό Νοσοκομείο της Λάρισας με είκοσι τέσσερα κρεβάτια εντατικής θεραπείας, δεν λειτουργούν τα δέκα. Στη Λιβαδειά εδώ και πέντε χρόνια έχει παραδοθεί καινούργιο νοσοκομείο με εννέα κρεβάτια. Δεν λειτουργεί κανένα. Είναι κλειστό. Ρόδος: εννέα κρεβάτια εντατικής θεραπείας, δεν λειτουργεί κανένα, παρά μόνο λειτούργησαν ευκαιριακά για ένα τρίμηνο με δανεικό προσωπικό από τον Ευαγγελισμό δύο κρεβάτια. Το ίδιο συμβαίνει και στην Άρτα: Υπολειτουργούν τα νοσοκομεία. 
      Έτσι όλοι γινόμαστε μάρτυρες και κοινωνοί ενός τραγικού θέματος: της ανευρέσεως μιας κλίνης εντατικής θεραπείας εκτάκτως για ένα περιστατικό. Αυτήν τη στιγμή, αν πάρετε το ΕΚΑΒ, έχει αναμονή δεκαοκτώ νούμερα, δηλαδή δεκαοκτώ ασθενείς πρέπει να προηγηθούν για να πάει ο δέκατος ένατος που θα είναι στην κλήση.
      Να, λοιπόν, γιατί δεν μπορείτε αυτήν τη στιγμή να καταλάβετε πάρα πολλά πράγματα, ενώ θα έπρεπε να μπορέσουμε να αγοράσουμε υπηρεσίες υγείας, όπως αγόρασε και αγοράζει το ελληνικό δημόσιο -αλλά δεν το καταλαβαίνετε- σε επίπεδο απεικονιστικών εξετάσεων, σε επίπεδο υπηρεσιών τεχνητού νεφρού. Και αυτήν τη στιγμή έχουμε χάσει συνανθρώπους μας, έχουμε χάσει νέους ανθρώπους, τραυματίες, πολυτραυματίες, γιατί δεν μπορούν να βρουν ένα κρεβάτι εντατικής θεραπείας και στρατωνίζονται –θα το έλεγα έτσι- υπό άθλιες συνθήκες σε κοινούς θαλάμους, ενώ κάλλιστα θα μπορούσαμε πιο οικονομικά, πιο αποτελεσματικά, να αγοράσουμε υπηρεσίες υγείας και κατ’ αυτόν τον τρόπο να έχουμε σώσει ανθρώπους.
      Πάμε στα νοσοκομεία που έχουν βαλτώσει: το Νοσοκομείο του Βόλου, της Άρτας, της Λαμίας, της Κέρκυρας, της Κατερίνης. Και κάποιοι υμέτεροι ανέλαβαν τις εργολαβίες και τα παράτησαν στη μέση με τεράστια χρηματικά ποσά, που οφείλει το ελληνικό δημόσιο από εθνικούς πόρους πλέον να καταβάλει για να αποπερατώσει τα νοσοκομεία αυτά. 
      Έλλειψη εξοπλισμού στα νοσοκομεία: Πολλά μεγάλα νοσοκομεία δεν έχουν μηχανήματα υψηλής τεχνολογίας. Δεν έχουν μαγνητικούς τομογράφους, δεν έχουν αξονικούς, για να μην σας πω ότι ο δημόσιος τομέας υστερεί στις αξονικές ποζιτρονίων. Και ενώ ο ιδιωτικός τομέας έχει φέρει αυτά τα ΠΕΤ, όπως τα λέμε, δεν δίνεται η έγκριση και θέλουμε χίλιους αρρώστους ετησίως να τους στείλουμε στο εξωτερικό πληρώνοντας δισεκατομμύρια και δεν δίνεται η σύμβαση να στοιχίσουν λιγότερο.
      Να πούμε ότι το ίδιο συμβαίνει και με το ΓΚΑΜΑΝΑΙΦ και με το ΕΞΝΑΙΦ, καινούργιες τεχνολογίες. 
      Κατ’ αυτόν τον τρόπο ο ελληνικός λαός πληρώνει και εσείς βλέπετε αυτή τη στιγμή με μια στωικότητα, λέγοντας ότι ο Προϋπολογισμός καλά πηγαίνει.
      Αγαπητοί συνάδελφοι της Κυβέρνησης, να καταλάβετε πλέον ότι η υγεία του ελληνικού λαού προέχει όλων των δικών σας εξαγγελιών. Θα σας έλεγα, αφού αφήσετε τις μεγαλοεξαγγελίες, να ασχοληθείτε με την καθημερινότητα των προβλημάτων του ελληνικού λαού κάνοντας κάποιους χειρισμούς. Δυστυχώς δεν μας έχετε ακούσει ποτέ. Τώρα, στο λίγο χρονικό διάστημα που απέμεινε, προσπαθείτε περισσότερο να δείτε με ποιον θα κατέβετε στις εκλογές. Αν βέβαια θα είναι ο Σημίτης ή αν θα είναι ο Γιωργάκης ο Παπανδρέου, εμάς δεν μας ενδιαφέρει.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Εσείς τι πρόβλημα έχετε;
      ΠΥΘΑΓΟΡΑΣ ΒΑΡΔΙΚΟΣ: Γιατί το λέτε εσείς αυτό;
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Δεν ψηφίζουμε τον Προϋπολογισμό αυτό, διότι πραγματικά δεν προσφέρει τίποτα στο χώρο της υγείας με τον οποίο ασχολήθηκα και στον ελληνικό λαό.
      ΠΡΟΕΔΡΕΥΩΝ (Παναγιώτης Σγουρίδης): Καλώς!
       Ο κ. Καψής έχει το λόγο.
      ΓΙΑΝΝΗΣ ΚΑΨΗΣ: Κύριε συνάδελφε της Αξιωματικής Αντιπολίτευσης, στη χώρα μας, αν είστε χριστιανός ορθόδοξος, θα πρέπει να θυμάστε τη ρήση του Χριστού: «Ο αναμάρτητος πρώτος τον λίθον βαλέτω». Και έχετε τη μεγάλη αμαρτία, γιατί όταν παραλάβαμε το κράτος αυτό, το μόνο που είχε δικαίωμα ένας φτωχός ήταν να πεθάνει. Ξεχάσατε πόσο πολεμήσατε το ΕΣΥ; Αφήστε τα παλιά. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Μην απευθύνεστε σ’ εμένα. 
      ΓΙΑΝΝΗΣ ΚΑΨΗΣ: Ξεχάσατε τι κάνατε στην τριετία; Είναι ντροπή..
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Δεν έχετε το δικαίωμα να απευθύνεστε σ’ εμένα. Εγώ υπηρέτησα το ΕΣΥ τριάντα χρόνια.  Εγώ ήμουν ο πρωτεργάτης μαζί με το Γεννηματά για το ΕΣΥ.
      ΓΙΑΝΝΗΣ ΚΑΨΗΣ: Κύριε Πρόεδρε, δεν διέκοψα κανένα.
      ΠΡΟΕΔΡΕΥΩΝ (Παναγιώτης Σγουρίδης): Κύριε Γιαννόπουλε, σας παρακαλώ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Να ανακαλέσει ο κ. Καψής γιατί είναι αναρμόδιος.
      ΓΙΑΝΝΗΣ ΚΑΨΗΣ: Θα πω ακόμα περισσότερα.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Άνθρωποι που θέλησαν…
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Γιαννόπουλε, καθίστε κάτω και να μην καταγράφονται οι διακοπές στα Πρακτικά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ:…..
      ΠΡΟΕΔΡΕΥΩΝ (Παναγιώτης Σγουρίδης): Είστε υποχρεωμένος, κύριε Γιαννόπουλε, να ακούτε τον αντίλογο. Σας παρακαλώ!
      Συνεχίστε, κύριε Καψή.
      ΓΙΑΝΝΗΣ ΚΑΨΗΣ: Κύριοι συνάδελφοι, ήρθα για πρώτη φορά ύστερα από πολλά χρόνια να στηρίξω τον Προϋπολογισμό. Αλλά να μην επαίρεστε, κύριοι Υπουργοί των οικονομικών Υπουργείων, δεν με πείσατε εσείς, με έπεισε η Αντιπολίτευση. 
      Είχα το κουράγιο, αν και δεν είμαι οικονομολόγος, να διαβάσω τις εισηγήσεις στον προϋπολογισμό τα τελευταία οκτώ χρόνια. Οι ίδιες μονότονες, στερημένες φαντασίες προβλέψεις καταστροφής. Εάν και ένα ελάχιστο, ένα πολλοστημόριο των προβλέψεων είχε επαληθευτεί, θα ήμασταν σε χρεοκοπία. Έκανα, όμως, λάθος. Δεν χρειαζόταν τόση δουλειά. Θα αρκούσε να διαβάσω την εισήγηση του κ. Αλογοσκούφη, εισηγητή της Μειοψηφίας και το λόγο του εδώ,  απ’ αυτό το βήμα
      Στην εισήγηση του γράφει: «Η οικονομία μας είναι στον αέρα. Είναι εξωπραγματική. Είναι κατασκεύασμα επιστημονικής φαντασίας». Τον άκουσα να λέει: «Δεν μπορεί κανείς να αρνηθεί ότι η οικονομία μας έχει μεγάλη δυναμικότητα και μεγάλες δυνατότητες».
      Πότε λέει την αλήθεια ο οραματιζόμενος το Υπουργείο Οικονομικών σε περίπτωση που θα έβγαινε η Νέα Δημοκρατία; Βεβαίως όταν παίζεις κιθάρα, έχεις δικαίωμα να χτυπάς και το ντο και το ρε αλλά στην πολιτική δεν επιτρέπεται, διότι κινδυνεύεις να σου απαντήσουν στην κλίμακα του «Ρεεεε…..» και με άλλα επίθετα, τα οποία εάν πω, θα με διακόψει ο κύριος Πρόεδρος, θα πει να μην καταγραφούν στα Πρακτικά και θα έχει δίκιο.
      Κύριοι συνάδελφοι, ασφαλώς υπάρχει και ακρίβεια και φτώχεια. Υπάρχουν προβλήματα. Θα μπορούσα να πω ότι εν τούτοις δεν υπάρχουν δωμάτια για χριστουγεννιάτικες διακοπές σε κανένα ξενοδοχείο της Ελλάδος. Δεν θα ασεβήσω. Πάντοτε στάθηκα κριτικά, επικριτικά πολλές φορές σε επιλογές της Κυβέρνησής μου.
      Έτσι, έχω όχι μόνο το δικαίωμα αλλά και την υποχρέωση να σταθώ σήμερα και να μιλήσω. 
      ΠΡΟΕΔΡΕΥΩΝ (Παναγιώτης Σγουρίδης): Μη χτυπάτε το έδρανο μόνο. Έντονο τόνο να έχετε, αλλά μη χτυπάτε το έδρανο.
      ΙΩΑΝΝΗΣ ΚΑΨΗΣ: Τι να κάνω, κύριε Πρόεδρε; Είμαι λίγο ζωηρός.
      Ναι, οφείλαμε να κάνουμε περισσότερα για το σύστημα της υγείας, γιατί είναι δικό μας δημιούργημα. Ναι, οφείλαμε να αποκαταστήσουμε ταχύτερα τις τρομερές ζημιές του 1990-1993. Ναι, οφείλαμε να κάνουμε περισσότερα για την καταπολέμηση της ανεργίας. Αυτές, όμως, είναι οι δικές μας υποχρεώσεις. Διαβάζοντας τις εισηγήσεις των συναδέλφων της Αξιωματικής Αντιπολίτευσης πείστηκα για ένα και μόνο πράγμα: ότι τα δικά μας σφάλματα, οι δικές μας παραλείψεις είναι στόχοι και επιδιώξεις της Νέας Δημοκρατίας. Αυτό είναι το πρόγραμμά σας. 
      Δεν θα αναλωθώ σε ρητορισμούς. Δίνω το λόγο μου κύριοι συνάδελφοι της Αντιπολίτευσης ότι θα ανακαλέσω όσα λέω και θα καταψηφίσω τον Προϋπολογισμό, αν έλθετε και αποκηρύξετε τη δήλωση του κ. Μητσοτάκη περί λιτότητος. Αλλά πριν το κάνετε, θα πρέπει να διαγράψετε όλη την καταστροφολογία από τις εισηγήσεις σας. Θα καταψηφίσω τον Προϋπολογισμό, αν διαγράψετε την πρώτη παράγραφο από το πρόγραμμά σας για τις συντάξεις, που λέει ότι θα εφαρμοστεί αυστηρώς και απαρεγκλίτως ο νόμος Σιούφα, ο νόμος που σε μία τριετία μείωσε τις συντάξεις κατά 11%, όταν εμείς τις αυξήσαμε κατά 27%. Ναι, θα αποκηρύξω όσα λέω σήμερα και θα καταψηφίσω τον Προϋπολογισμό, αν αποκηρύξετε και διαγράψετε τον Ευρωβουλευτή σας που άνοιξε την Κερκόπορτα στην καταβαράθρωση της δωρεάν παιδείας. Ναι, θα ψηφίσω μαζί σας, κύριοι συνάδελφοι της Αντιπολίτευσης, αν -μέλους αποδοκιμάσετε τη χθεσινή ομιλία στελέχους σας- μέλους του γραφείου πολιτικού σχεδιασμού που συνετάχθη με τις οδηγίες που σας έδωσε ο πρόεδρος του ΣΕΒ, να μειώσετε τις αποδοχές, να μειώσετε το κόστος εργασίας για να αυξηθεί η ανταγωνιστικότητα. Για εμένα, ένα γνήσιο και ατόφιο Παπανδρεϊκό, αυτή η ανταγωνιστικότητα θυμίζει παραπάνω κέρδη των επιχειρηματιών. 
      Μας είπε ο εκλεκτός συνάδελφος και φίλος -και λυπήθηκα γι’ αυτό και δεν αναφέρω το όνομά του- «Γιατί δίνετε 3,5% έως 5% αυξήσεις; Να δώσετε 2% όσο οι άλλες χώρες της Ευρώπης». Αντιλαμβάνομαι, κύριοι συνάδελφοι, τη δυσφορία των τραπεζιτών -τη γνωρίζετε και έχετε τις δυνατότητες να την αντιλαμβάνεσθε καλύτερα από εμάς- γιατί έπεσαν τα επιτόκια, τα οποία τους είχαν εξασφαλίσει κέρδη 400%. Ξεχνάτε όμως κάτι, ότι σήμερα συμφέρει περισσότερο να πάρεις ένα δάνειο παρά να πληρώνεις νοίκι. Έτσι πολύ γρήγορα θα είναι ιδιοκτήτες, κύριοι συνάδελφοι, αυτοί που σήμερα αγωνίζονται για να βάλουν κάπου το κεφάλι τους. 
      Σέβομαι απολύτως την επιθυμία του Προέδρου της Νέας Δημοκρατίας να αποτάξει το «μίασμα της Δεξιάς». Δεν θα αναφωνήσω, αν και γαλουχήθηκα μ’ αυτό το σύνθημα: «Ο λαός δεν ξεχνά τι θα πει Δεξιά». Δεν θα αναφωνήσω: «Η Δεξιά δεν ξεχνά τι σημαίνει Δεξιά», αν και ωρίμασα μ’ αυτό το σύνθημα. Είμαι υποχρεωμένος όμως, κύριοι συνάδελφοι, να κατέβω αύριο στους εκλογείς μου και να πω: «Διαλέξτε μεταξύ του ΠΑΣΟΚ -με τα όποια σφάλματα και παραλείψεις που ζήτησα συγνώμη γι’ αυτές- και ενός συντηρητικού κόμματος που θα μας φέρει πίσω στα παλιά, στα πολύ παλιά».
      Δεν φοβάμαι. Πιστεύω απόλυτα σ’ αυτό που έλεγε ο ιδρυτής μας: «Το ποτάμι δεν γυρίζει πίσω». Σε μια μόνο περίπτωση γυρίζεις: αν γίνει βιβλικός κατακλυσμός. Και αυτός ο βιβλικός κατακλυσμός θα επήρχετο, εάν κερδίζατε τις εκλογές. Αλλά δεν θα τις κερδίσετε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Χωματάς έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, το λόγο επί προσωπικού.
      ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει προσωπικό. Σύμφωνα με τον Κανονισμό το προσωπικό το κρίνει το Προεδρείο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Υπήρξε έμμεση τεχνική επίθεση εναντίον μου και της παρατάξεώς μου από τον κ. Καψή.
      ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει προσωπικό θέμα κύριε Γιαννόπουλε. Πολιτική τοποθέτηση ήταν.
      Ορίστε, κύριε Χωματά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε…
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μη γράφεται καμία διακοπή στα Πρακτικά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: …
      ΠΡΟΕΔΡΕΥΩΝ (Παναγιώτης Σγουρίδης): Κύριε Γιαννόπουλε, σας εξηγώ ότι ήταν πολιτική τοποθέτηση. Δεν έγινε προσωπική επίθεση.
      Ορίστε, κύριε Χωματά, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: …
      ΠΡΟΕΔΡΕΥΩΝ (Παναγιώτης Σγουρίδης): Μάθετε να ακούτε και τον αντίλογο.
      ΙΩΑΝΝΗΣ ΧΩΜΑΤΑΣ: Κύριε Πρόεδρε, θα μου επιτρέψετε να δώσω μία απάντηση στον κ. Καψή, ο οποίος μίλησε ως παντογνώστης γιατρός για όλα τα πράγματα.
      Κύριε Καψή, χωρίς να με παρεξηγήσετε, θα πρέπει να σας πω, αν δεν το ξέρετε, ότι εγώ υπηρέτησα με πάθος το ΕΣΥ διότι πίστεψα στο θεσμό. Απογοητευθείς από την κατάσταση, τα χάλια και την ισοπέδωση  του ΕΣΥ και την άθλια εκμετάλλευση των ασθενών από τους λειτουργούς του ΕΣΥ, από τον τρόπο με τον οποίο λειτούργησαν, αναγκάστηκα να εγκαταλείψω την ιατρική και να έλθω στα έδρανα της Βουλής με την ψήφο του ελληνικού λαού.
      ΙΩΑΝΝΗΣ ΚΑΨΗΣ:  Κύριε Πρόεδρε, το λόγο επί προσωπικού.
      ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Χωματά.
      ΙΩΑΝΝΗΣ ΧΩΜΑΤΑΣ: Σήμερα καλούμαστε να εγκρίνουμε έναν προϋπολογισμό, τα στοιχεία του οποίου ,όμως, δεν εξασφαλίζουν τα απαραίτητα εχέγγυα αξιοπιστίας.
      Καθίστε κύριε Καψή, θα ακούσετε και άλλα. Μη φεύγετε.
      ΠΡΟΕΔΡΕΥΩΝ (Παναγιώτης Σγουρίδης): Υπάρχει εσωτερικό κύκλωμα και θα παρακολουθήσει τη συνεδρίαση από την τηλεόραση. 
      ΙΩΑΝΝΗΣ ΧΩΜΑΤΑΣ: Η Κυβέρνηση στην απέλπιδα προσπάθεια να καλύψει την αποτυχία της οικονομικής της πολιτικής έχει επιδοθεί σε μια πρωτόγνωρη για ευνομούμενο κράτος προσπάθεια πλασματικής παρουσίασης και διαστρέβλωσης της οικονομικής πραγματικότητας.
      Είναι ανεύθυνο και λυπηρό να γίνεται μια τέτοια σκόπιμη προσπάθεια απόκρυψης της πραγματικής οικονομικής κατάστασης και εξωραϊσμού των δημοσιονομικών στοιχείων της χώρας ενόψει των εκλογών. Δεν είναι τυχαίο ότι όλες οι πολιτικές δυνάμεις με πλήθος αδιάσειστων και αδιαμφισβήτητων επίσημων στοιχείων ομιλούν για μαύρες τρύπες, κρυφά χρέη, διπλά βιβλία, λογιστικές αλχημείες που αποκαλύπτουν τη σκληρή πραγματικότητα και καταδεικνύουν την κακοδιοίκηση και την ανευθυνότητα της σημερινής Κυβέρνησης. Μας έχει συνηθίσει άλλωστε σε παρόμοιες μεθοδεύσεις η Κυβέρνηση του κ. Σημίτη όπως απεκάλυψε η Ευρωπαϊκή Στατιστική Υπηρεσία, η Eurostat και το Ελεγκτικό Συνέδριο με την ευθεία αμφισβήτηση της εγκυρότητας του προϋπολογισμού του 2003.
      Εάν σ’ όλα αυτά προσθέσει κανείς τους ειδικούς λογαριασμούς οι οποίοι τηρούνται εκτός Προϋπολογισμού, οδηγείται εύλογα στην διαπίστωση αφ’ ενός της κρίσης αξιοπιστίας της Κυβέρνησης και αφ’ ετέρου της αδυναμίας να διαμορφώσουμε σαφή γνώση για τα έσοδα και τις δαπάνες του κράτους.
      Συνεπώς δεν είναι τυχαίο ότι την ώρα που η Κυβέρνηση προβλέπει ότι το δημόσιο έλλειμμα θα είναι μόλις 1,2% του ΑΕΠ, δηλαδή 450 δισεκατομμύρια δραχμές, η Ευρωπαϊκή Επιτροπή το ανεβάζει στο διπλάσιο, δηλαδή 900 δισεκατομμύρια δραχμές. 
      Η Κυβέρνηση υπερηφανεύεται επίσης και παρουσιάζει ως μεγάλη της επιτυχία την επίτευξη του ρυθμού ανάπτυξης στο 4%. Όμως αυτός ο ρυθμός ανάπτυξης είναι προσωρινός και στρεβλός γιατί δεν διαχέεται στο σύνολο της οικονομίας και δεν αφορά όλους τους επαγγελματικούς κλάδους, πολλοί εκ των οποίων υστερούν σημαντικά.
      Σε κάθε περίπτωση, όμως, τι σημαίνει ο υψηλός ρυθμός ανάπτυξης για τα δυόμισι εκατομμύρια των Ελλήνων που ζουν σήμερα κάτω από τα όρια της φτώχειας; Ή το ενάμισι εκατομμύριο των μικροεπενδυτών που πίστεψαν στις κυβερνητικές παροτρύνσεις και έχασαν 40 τρισεκατομμύρια δραχμές στο Χρηματιστήριο; Σε τι ωφέλησαν τους μισθωτούς και τους συνταξιούχους που αγοράζουν σε ευρωπαϊκές τιμές με πληθωρισμό διπλάσιο του κοινοτικού μέσου όρου ενώ πληρώνονται με ελληνικούς μισθούς οι οποίοι είναι το μισό του ευρωπαϊκού μισθού; 
      Σε τι ωφέλησε την πλειοψηφία του ελληνικού λαού που αναγκάζεται σήμερα να ζει με δανεικά; Δεν ενοχλεί την Κυβέρνηση το γεγονός ότι το ετήσιο κόστος της διαφθοράς στη χώρα μας ανέρχεται στο ποσό των 2,5 περίπου τρισεκατομμυρίων δραχμών, γεγονός που οδήγησε στο δυσφημιστικό πρωτοσέλιδο του ECONOMIST με τίτλο «Ελλάδα, ένα παράδειγμα προς αποφυγή»; 
      Αγνοούν οι κύριοι της Κυβέρνησης το τέλμα και τα αδιέξοδα στα οποία έχει περιέλθει το ΕΣΥ και ότι η Ελλάδα κατέχει την τελευταία θέση στην Ευρωπαϊκή Ένωση στις δαπάνες για την υγεία; Δεν γνωρίζουν ότι η συνεχής υποβάθμιση των δημοσίων υπηρεσιών υγείας αναγκάζει πολλούς ασθενείς να καταφύγουν στην ιδιωτική πρωτοβουλία με δυσβάσταχτο οικονομικό βάρος; Δεν ανησυχούν για την απελπιστική κατάσταση του ΙΚΑ που μαστίζεται από τα τεράστια ελλείμματα, τις αυξημένες δανειακές ανάγκες και τα κρυφά χρέη ύψους 2 δισεκατομμυρίων δραχμών; Σε ποια πολιτισμένη και δημοκρατική χώρα δεν θα είχαν παραιτηθεί ή εκδιωχθεί οι υπεύθυνοι για την απώλεια 1 τρισεκατομμυρίου δραχμών από τα περιουσιακά στοιχεία του ΙΚΑ που θυσιάστηκαν στο βωμό του Χρηματιστηρίου για λόγους πολιτικής σκοπιμότητας;
      Είμαστε ευχαριστημένοι με την εικόνα της παιδείας όταν είμαστε ουραγοί της Ευρωπαϊκής Ένωσης στις δημόσιες δαπάνες και όταν εξήντα πέντε χιλιάδες νέοι μας σπουδάζουν σε αμφίβολης ποιότητας πανεπιστήμια του εξωτερικού με ό,τι αυτό συνεπάγεται σε κόστος; Δεν αντιλαμβάνονται ότι κάθε οικογένεια που θέλει να μορφώσει σωστά τα παιδιά της, καταφεύγει στην παραπαιδεία, σπαταλώντας ετησίως 1,5 εκατομμύριο δραχμές; 
      Δεν τους συγκινούν οι αντίξοες συνθήκες υπό τις οποίες ζουν σήμερα οι Έλληνες αγρότες, εξαιτίας της δικής τους ανευθυνότητας και ανικανότητας να υπερασπιστούν έγκαιρα και αποτελεσματικά τα δίκαια αιτήματά τους στην Ευρωπαϊκή Ένωση; 
      Δεν γνωρίζουν ότι το τουριστικό εισόδημα που συνεισφέρει 8% στο ΑΕΠ, βαίνει συνεχώς μειούμενο εξαιτίας της έλλειψης τουριστικής πολιτικής; Ύστερα από τόσα χρόνια διακυβέρνησης, δεν αντιλαμβάνονται οι κυβερνήσεις του ΠΑΣΟΚ ότι με την πολιτική τους έχουν καταδικάσει την ελληνική ύπαιθρο σε απαξίωση και εγκατάλειψη; Είναι μήπως τυχαία η θλιβερή διαπίστωση ότι έξι από τις δέκα φτωχότερες περιφέρειες της Ευρωπαϊκής Ένωσης είναι ελληνικές;  Σε ποιες περιπτώσεις έγινε σεβαστή από την ελληνική Κυβέρνηση η ιδιαιτερότητα των νησιών και σε ποιες ενέργειες προέβη η Ελληνική Προεδρία για την κατοχύρωση και το σεβασμό της από την Ευρωπαϊκή Ένωση; Δεν αντιλαμβάνονται οι κυβερνώντες ότι η οικονομική θωράκιση της νησιωτικής Ελλάδος αποτελεί μεγίστη εθνική αναγκαιότητα, προκειμένου να ενισχυθεί η δύναμη της ανθρώπινης παρουσίας στα νησιά και να αποτραπεί  η εθνικά επικίνδυνη ερήμωση και εγκατάλειψή τους;
      Είναι δυνατόν στην αρχή του 21ου αιώνα να στερούνται τα νησιά μας βασικές υποδομές και οι κάτοικοί τους να αισθάνονται ως πολίτες δεύτερης κατηγορίας; Σε τι θα μπορούσε να χρησιμεύσει το συμβολικό ποσό των 25,6 εκατομμυρίων ευρώ που αποτελεί τον Προϋπολογισμό του 2004 για το Υπουργείο Αιγαίου, όταν το ποσό αυτό είναι μικρότερο  από τον προϋπολογισμό ενός μικρού δήμου; Για ποια εθνική προτεραιότητα της οικονομικής ενίσχυσης των νησιών μιλάμε, όταν στον Προϋπολογισμό των Δημοσίων Επενδύσεων του 2004 οι συνολικές προβλεπόμενες πιστώσεις για το Υπουργείο Αιγαίου είναι μόλις 21 εκατομμύρια ευρώ; Πώς είναι  δυνατόν να καλυφθούν έστω οι στοιχειώδεις ανάγκες των Περιφερειών Βορείου και Νοτίου Αιγαίου, όταν οι προβλεπόμενες πιστώσεις στον Προϋπολογισμό για το 2004 μειώθηκαν δραματικά;
      Ποιος είναι ο έμπρακτος σεβασμός της Κυβέρνησης στις ιδιαίτερες ανάγκες των νησιών μας , όταν το σύνολο των πιστώσεων για το Νομό Κυκλάδων από 14εκατομμύρια ευρώ μειώθηκε στο ήμισυ;
      Δεν αντιλαμβάνονται οι κυβερνώντες ότι με αυτήν την προκλητική αδιαφορία και αναλγησία  διώχνουν τους νησιώτες από την εστία τους ή μήπως θεωρούν ότι ήδη έχουν ικανοποιηθεί οι ανάγκες και έχουν λυθεί τα προβλήματα των κατοίκων των νησιών μας και εξ αυτού του λόγου μειώνουν συνεχώς τα κονδύλια;
      Δεν προβληματίζονται όταν βασικές ελλείψεις σε ιατρικό και νοσηλευτικό προσωπικό σε σύγχρονα ιατρικά μέσα και εξοπλισμό γίνονται συχνά η αιτία να χάνονται ανθρώπινες ζωές; Γνωρίζουν ότι το 75% των κατοίκων των νησιών μας μεταβαίνουν στα μεγάλα αστικά κέντρα για να τύχουν κάποιας θεραπείας; Δεν αντιλαμβάνονται ότι κάτι πρέπει να γίνει σ’ αυτόν τον τομέα για να καλυφθούν αυτές οι ανάγκες και να μη χάνονται άδικα ανθρώπινες ζωές; 
      Δεν προβληματίζεται η Κυβέρνηση από τις μεγάλες ελλείψεις στην υλικοτεχνική υποδομή των σχολείων και από τα σημαντικά κενά στις οργανικές θέσεις διδασκόντων ιδιαίτερα στα μικρότερα νησιά του Αιγαίου; 
      Τι έπραξε η Κυβέρνηση για τη βελτίωση των ακτοπλοϊκών συγκοινωνιών , τον εξορθολογισμό των δρομολογίων και την απαιτούμενη και επιβαλλόμενη ακτοπλοϊκή κάλυψη των μικρότερων νησιών; Ποια πολιτική στήριξης εφήρμοσε η Κυβέρνηση  για τους αγρότες του νησιωτικού χώρου, όταν γνωρίζει καλά ότι αντιμετωπίζουν ειδικά προβλήματα εξαιτίας του μικρού κλήρου, της συχνής έλλειψης νερού, της μικρής αγοράς στην οποία απευθύνονται λόγω της απομόνωσης και του αυξημένου κόστους μεταφοράς; 
      Πού είναι οι μαρίνες, τα λιμάνια και τα αεροδρόμια που υπεσχέθη ο κύριος Πρωθυπουργός; Πού είναι τα αρδευτικά έργα και τα εγγειοβελτιωτικά; Δεν γνωρίζει η Κυβέρνηση ότι σύμφωνα με τα στοιχεία της EUROSTAT η ανεργία στο νότιο Αιγαίο έχει φθάσει στο 14,2%; Δεν γνωρίζει ότι οι μικρομεσαίες επιχειρήσεις που απασχολούν επτά στους δέκα εργαζομένους βρίσκονται υπό κρίση και ότι οι περισσότερες απ’ αυτές κλείνουν οδηγούμενες σε χρεοκοπία λόγω της υπέρμετρης φορολογίας και της αλλεπάλληλης και συχνά κατευθυνόμενης για λόγους πολιτικής σκοπιμότητας φορολογικής επιδρομής; 
      Η Κυβέρνηση με τις αλόγιστες σπατάλες, με τη σήψη, με τη διαφθορά και με την κακοδιοίκηση φορτώνει αφειδώς στις πλάτες των επόμενων γενεών κρυφά και δυσβάσταχτα χρέη. Θέλω να πιστεύω ότι ο ελληνικός λαός με αποκλειστικό γνώμονα το εθνικό συμφέρον θα κληθεί με την ψήφο του να εκλέξει νέα κυβέρνηση που θα επαναφέρει στον τόπο εκείνες τις διαχρονικές αξίες και αρχές που εξασφαλίζουν χρηστή διοίκηση, πρόοδο, ανάπτυξη, ευημερία για όλους και αποτελούν τα γερά θεμέλια της οικογένειας και κάθε ευνομούμενης πολιτείας.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σπηλιόπουλος έχει το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριοι συνάδελφοι, ο φετινός Προϋπολογισμός είναι ιστορικός, διότι μ’ αυτόν κλείνουμε μια εξαιρετικά σημαντική περίοδο για τη χώρα μας, μια περίοδο που η Ελλάδα έκανε το μεγάλο βήμα και άφησε πίσω την εσωστρέφεια και την απομόνωση, την υπανάπτυξη και τη μιζέρια. Ταυτόχρονα κέρδισε με το σπαθί της την καταξίωση και την αναγνώριση. ‘Εγινε σημείο αναφοράς για την ειρήνη, την ασφάλεια και την ευημερία στην Ευρώπη και στην περιοχή των Βαλκανίων. Πέτυχε πρωτόγνωρους ρυθμούς ανάπτυξης, μοναδικούς για την Ευρώπη και σήμερα τρέχει με ταχείς ρυθμούς για την πραγματική οικονομική και κοινωνική σύγκλιση με τους μέσους ευρωπαϊκούς όρους. Ήταν πραγματικά μια ιδιαίτερη περίοδος της νεότερης ιστορίας της χώρας μας. Σ’ αυτήν την περίοδο ο ελληνικός λαός εργάστηκε και πέτυχε πολλά. 
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Σ’ αυτήν την περίοδο η Ελλάδα είχε την τύχη να έχει στο τιμόνι της τον Κώστα Σημίτη, έναν πολιτικό με ήθος, όραμα και αποφασιστικότητα, με δυνατότητες και καταξίωση, με εργατικότητα και αποτελεσματικότητα. Σήμερα μ’ αυτόν τον Προϋπολογισμό δίνουμε το στίγμα μας για την καινούργια περίοδο που ξεκινά, την περίοδο της σύγκλισης και της ευημερίας. Δίνουμε το σύνθημα για τις επόμενες επιτυχίες της χώρας μας και του λαού μας.
      Στόχοι μας είναι η διατήρηση του ρυθμούς ανάπτυξης πάνω από 4%, η αναδιανομή του εισοδήματος, η δικαιοσύνη και η κοινωνική ευαισθησία, ο εκσυγχρονισμός του κράτους και οι καλύτερες υπηρεσίες προς τον πολίτη. Για να πετύχουμε και αυτούς τους στόχους θα βασιστούμε στις τεράστιες υποδομές που δημιουργήσαμε και δημιουργούμε. Είναι υποδομές που δίνουν τη δυνατότητα για ανάπτυξη, για την προστασία του περιβάλλοντος, για την εξυπηρέτηση της καθημερινότητας του πολίτη, για νέες επενδύσεις, για νέες ευκαιρίες, για νέες δυνατότητες.
      Τα χιλιάδες μικρά και μεγάλα έργα που έγιναν και γίνονται αλλάζουν τη μορφή της χώρας μας και βελτιώνουν τη ζωή των πολιτών. Το μετρό της Αθήνας, το αεροδρόμιο των Σπάτων, η Αττική Οδός, η παράκαμψη της Πάτρας, τα λιμάνια, τα δικαστικά μέγαρα και μεταξύ αυτών του Αιγίου και των Καλαβρύτων που πρόσφατα εγκαινιάσαμε, τα χιλιάδες σχολεία που καταργούν τις διπλοβάρδιες, τα περιφερειακά πανεπιστήμια και ΤΕΙ όπως αυτό του Αιγίου, που από φέτος λειτουργεί κανονικά, η γέφυρα του Ρίου-Αντιρρίου που αναπτύσσεται και ολοκληρώνεται με εντυπωσιακό τρόπο, η Εγνατία Οδός, ο οδικός  άξονας ΠΑΘΕ, ο νέος σιδηροδρομικός ΠΑΘΕ, το έργο που θα αλλάξει τα μεταφορικά και συγκοινωνιακά δεδομένα της χώρας μας, τα ολυμπιακά έργα της Αθήνα, τα δεκάδες ολυμπιακά έργα της Πάτρας και των άλλων ολυμπιακών πόλεων εκτελούνται και ολοκληρώνονται.
      Μαζί με αυτά η Αχαΐα και η Πάτρα αναδεικνύονται σε κέντρο συνδυασμένων μεταφορών, σε κύρια πύλη της χώρας μας προς την Ευρώπη. Όλα αυτά δεν γίνονται από μόνα τους, δεν γίνονται με τον αυτόματα πιλότο. Δεν είναι έργα μακέτες, έργα υποσχέσεις. Είναι η ορατή πραγματικότητα.
      Τι κάναμε για να γίνουν όλα αυτά; Εξασφαλίσαμε το Γ΄ Κοινοτικό Πλαίσιο Στήριξης με 17 δισεκατομμύρια δραχμές, με σκληρές διαπραγματεύσεις όταν ελάχιστοι πίστευαν σ’ αυτόν το στόχο.
      Εκσυγχρονίσαμε και αναπτύξαμε την οικονομία μας ώστε να μπορεί να συγχρηματοδοτήσει τα έργα του Γ΄ Κοινοτικού Πλαισίου Στήριξης με ποσοστό 50% και πάνω. Χρηματοδοτούμε από τις δημόσιες επενδύσεις με ποσοστό 100% τα έργα της Ολυμπιάδας και άλλα πολλά. Ξεπεράσαμε δύσκολα προβλήματα γραφειοκρατικού τύπου για τα δύσκολα και πρωτόγνωρα για την Ελλάδα έργα. Εκσυγχρονίσαμε το θεσμικό πλαίσιο των δημοσίων έργων για να υπάρχει διαφάνεια και υγιής ανταγωνισμός. Εφαρμόσαμε τον προληπτικό έλεγχο από το Ελεγκτικό Συνέδριο για τη διαφάνεια και την προστασία των συμφερόντων του δημοσίου. Αλλάξαμε το νόμο για τις μελέτες των δημοσίων έργων για να έχουμε καλύτερα έργα, ταχύτερους ρυθμούς ανάπτυξης  και μικρότερο κόστος για το δημόσιο. Εφαρμόσαμε τον ποιοτικό έλεγχο και επιβάλαμε την αποκατάσταση όπου χρειάστηκε. Πάντως οφείλουμε να παραδεχτούμε ότι και ο τεχνικός κόσμος της χώρας και ο κατασκευαστικός τομέας ανταποκρίθηκαν στη μεγάλη πρόκληση.
      Ασφαλώς, υπήρξαν και λάθη και αδυναμίες και υπερεκτιμήσεις. Όμως μόνο όποιος δεν κάνει τίποτα δεν κάνει λάθη. Οι δικαστικές εμπλοκές πολλές φορές καθυστερούν ή δυσκολεύουν την εκτέλεση των σημαντικών αυτών έργων, όπως είναι το έργο του Διακονιάρη στην Πάτρα, που δεν μπορεί να ξεπεράσει τις δικαστικές δυσκολίες.
      Η προσπάθειά μας όμως συνεχίζεται με περισσότερη αποφασιστικότητα, εμπειρίες και γνώσεις. Βέβαια τα έργα γίνονται για όλο τον ελληνικό λαό, για το παρόν και το μέλλον της χώρας, γίνονται για τη συνολική πρόοδο και ευημερία του λαού. Την κύρια ευθύνη όμως για τη μεγάλη προσπάθεια την έχει η Κυβέρνηση του Κώστα Σημίτη και το Υπουργείο ΠΕΧΩΔΕ.
      Όμως και η Αντιπολίτευση έχει το δικό της μερίδιο ευθύνης. Αλήθεια, τι έκανε η Νέα Δημοκρατία γι’ αυτά; Δεν μπόρεσε να ξεπεράσει τα κομματικά συμπλέγματα και δεν ψήφισε στη Βουλή τις συμβάσεις των μεγάλων έργων. Αλήθεια, τι απαντούν στον ελληνικό λαό όταν τα έργα αυτά εγκαινιάζονται και παραδίδονται στους πολίτες; Πώς θα δικαιολογήσουν τη στάση τους; Καταγγέλλουν συνεχώς τα έργα ως έργα μακέτες και κούφιες υποσχέσεις. Ακόμα όμως και σήμερα όταν παραδίδονται και εγκαινιάζονται τεράστιας σημασίας έργα, δεν αισθάνονται την ανάγκη να αναγνωρίσουν το λάθος τους και να παραστούν και να γιορτάσουν τις μεγάλες επιτυχίες της χώρας. Κινδυνολογούν συνεχώς, όπως για παράδειγμα ότι το μετρό δεν θα λειτουργήσει και ότι το αεροδρόμιο των Σπάτων είναι  επικίνδυνο. Επίσης ότι η απόσταση από το κέντρο της Αθήνας στο αεροδρόμιο «Ελευθέριος Βενιζέλος» είναι δυόμισι ώρες. Βέβαια το μετρό, που το χρησιμοποιούν εκατομμύρια πολίτες, είναι ασφαλέστατο και ένα από τα καλύτερα στον κόσμο. Το ίδιο και το αεροδρόμιο, που η απόσταση από το κέντρο της Αθήνας με την παράκαμψη του Υμηττού είναι λιγότερο από τριάντα λεπτά, ενώ δυόμισι ώρες είναι η απόσταση από την Πάτρα ως το αεροδρόμιο μέσω της Αττικής Οδού. 
      Μας κατηγορεί συνεχώς η Νέα Δημοκρατία για αδιαφάνεια, για το μαθηματικό τύπο, για τις αδυναμίες του και άλλα πολλά. Δεν προτείνει όμως τίποτα, ούτε συμμετέχει στις διακομματικές επιτροπές και δεν παρουσιάζει ποτέ στοιχεία για τις ατεκμηρίωτες εξαγγελίες της. Καταγγέλλει συστηματικά και υπονομεύει τη χώρα στο Ευρωπαϊκό Κοινοβούλιο και τα κοινοτικά όργανα με πληθώρα καταγγελιών από τους Ευρωβουλευτές της εναντίον των συμφερόντων της πατρίδας μας. 
      Το μεγαλύτερο ποσοστό από το σύνολο των καταγγελιών που κατατίθενται στο Ευρωκοινοβούλιο είναι καταγγελίες των Ευρωβουλευτών της Νέας Δημοκρατίας εναντίον της χώρας και βεβαίως αποδεικνύονται αβάσιμες και ατεκμηρίωτες. Έτσι, δείχνουν το μέγεθος της υποκρισίας και την προσπάθεια να υποβαθμίσουν ή να ακυρώσουν αυτά που κάνει η χώρα χάριν του κομματικού συμφέροντος. 
      Πολλές φορές ξεσηκώνουν και τους πολίτες και τους παραπληροφορούν όταν κάποιοι απ’ αυτούς νομίζουν ότι θίγονται από την κατασκευή μεγάλων έργων, όπως παραδείγματος χάριν ο σιδηρόδρομος στη βόρεια Πελοπόννησο, αγνοώντας την πραγματικότητα και δυσκολεύοντας την εκτέλεση των μεγάλων αυτών έργων. 
      Μας κατηγορούν ότι καταστρέφουμε και υπονομεύουμε το μέλλον της χώρας. Αλήθεια, πώς γίνεται η Ελλάδα να είναι η ταχύτερα αναπτυσσόμενη χώρα της Ευρωπαϊκής Ένωσης και ταυτόχρονα να βαδίζει στην καταστροφή, όπως εσείς ισχυρίζεστε; Ακόμα και ένας πολύ καλός Υφυπουργός, όπως λέει ο κ. Μητσοτάκης, ίσως θα δυσκολευόταν να απαντήσει. Η αλήθεια όμως είναι ότι η χώρα μας πηγαίνει μπροστά. Οι πολίτες έχουν και μνήμη και κρίση και εμείς μιλάμε με το έργο μας, που είναι έργο ορατό και διαχρονικό. Εμείς κάνουμε πράξη με τον Κώστα Σημίτη το όραμα του Χαρίλαου Τρικούπη και του Γεώργιου Παπανδρέου για τη ζεύξη Ρίου-Αντιρρίου. Εμείς μαζί με όλο τον ελληνικό λαό θα περάσουμε την άνοιξη του 2004 την Ολυμπιακή Φλόγα από τη γέφυρα του Ρίου-Αντιρρίου. 
      Εμείς, μαζί με τον ελληνικό λαό, χτίζουμε την Ελλάδα του 21ου αιώνα. Χτίζουμε την Ελλάδα του μέλλοντός μας. Ο Προϋπολογισμός τον οποίο εσείς κατηγορείτε, όπως κάνετε ανεύθυνα κάθε χρόνο, διαψευδόμενοι βέβαια, είναι το όχημα για το πέρασμα στη νέα εποχή, τη νέα περίοδο των επιτυχιών για την Ελλάδα και τους πολίτες της. 
      Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Το λόγο έχει ο κ. Στριφτάρης. 
      ΣΠΥΡΙΔΩΝ ΣΤΡΙΦΤΑΡΗΣ: Κυρίες και κύριοι συνάδελφοι, ακούγοντας τον προηγούμενο συνάδελφο, δεν θα αμφισβητήσω ότι έγινε και η περιφερειακή οδός της Πάτρας, την οποία ξέχασε να αναφέρει και η οποία είχε αρχίσει το 1981 και τέλειωσε το 2003 και είναι μήκους δεκαοχτώ περίπου χιλιομέτρων και ότι θα γίνει και η γέφυρα Ρίου-Αντιρρίου, αλλά η Περιφέρεια της Δυτικής Ελλάδας, στην οποία ανήκουμε και οι δύο, δυστυχώς υποβιβάστηκε και μας πέρασε σε ανάπτυξη και η Ήπειρος που ήταν η τελευταία περιφέρεια της Ευρωπαϊκής Ένωσης, κύριε συνάδελφε. Ωστόσο, δεν θα ήθελα να επεκταθώ σ’ αυτό το ζήτημα. 
      Χθες, κυρίες και κύριοι συνάδελφοι, είδα καταχωρημένη μία πληρωμένη διαφήμιση στις εφημερίδες –δεν ξέρω εάν ήταν του Υπουργείου Οικονομίας, της Κυβέρνησης ή του ΠΑΣΟΚ- η οποία ανέφερε τα σαράντα τόσα ωφελήματα για τις μικρομεσαίες επιχειρήσεις και πραγματικά σκέφτηκα ότι μάλλον η Κυβέρνηση έχει καταλάβει ότι την έχουν καταλάβει οι μικροεπιχειρηματίες και δεν φτάνει πια η πλύση εγκεφάλου που κάνουν από τις τηλεοράσεις κάθε βράδυ με το να διαφημίζουν το Ταμείο Εγγυοδοσίας. 
      Θα ήθελα, κύριε Υπουργέ, επειδή είστε και καθ’ ύλην αρμόδιος, να πείτε, για να μάθουν και αυτοί οι άνθρωποι, με τι επιτόκιο θα δανείζονται οι μικροεπιχειρηματίες τώρα που έχουν και Ταμείο Εγγυοδοσίας. Θα αλλάξει ή θα είναι αυτό της αγοράς που είναι και τώρα; Θα ξεπεράσουν τους δεκαπέντε χιλιάδες για τους οποίους θα εγγυάται αυτό το Ταμείο; Αν έχετε την καλοσύνη, θα ήθελα να απαντήσετε για να ξέρουν και αυτοί οι άνθρωποι ποιος και γιατί τους κοροϊδεύει. 
      Δεν φτάνει η φοροεπιδρομή που κάνατε με τις ανέλεγκτες υποθέσεις και τη συνάφεια με τα οποία μέτρα πραγματικά έχετε βγάλει στο σφυρί όλες τις μικροεπιχειρήσεις. Για παράδειγμα, σχετικά με αυτό το πολυδιαφημισμένο σαράντα τόσα ευεργετήματα, λέτε ότι μειώσατε το φόρο των μη εισηγμένων ανωνύμων εταιρειών από 40% στο 35%. Αλήθεια, πόσες είναι οι ανώνυμες εταιρείες; Ξεπερνούν τις τριάντα έξι χιλιάδες; Άντε και άλλες τριάντα δύο οι ΕΠΕ, οι Εταιρείες Περιορισμένης Ευθύνης. Οι άλλες εννιακόσιες περίπου χιλιάδες τι θα ωφεληθούν από τη μείωση που υπήρξε, δηλαδή από το 40% στο 35%; Τι θα ωφεληθεί ο μικροεπιχειρηματίας, ο αυτοαπασχολούμενος, επειδή μειώσατε από το 45% στο 40% τη φορολογία του προσωπικού εισοδήματος; Άραγε, ένας αυτοαπασχολούμενος μπορεί να έχει πάνω από 18-20 εκατομμύρια για να έχει μια φοροελάφρυνση, καθαρό κέρδος, όταν αυτοί οι άνθρωποι είναι πάνω από διακόσιες πενήντα χιλιάδες;
      Και δεν φτάνει μόνο αυτό. Όλα αυτά τα χρόνια, λέγατε ότι εμείς είδαμε τα σφάλματα που κάναμε, διορθώσαμε τα αντικειμενικά κριτήρια, ζητάμε συγγνώμη, αλλά όπως λένε και στο χωριό μου, από τότε που βγήκε το συγγνώμη, χάθηκε το φιλότιμο. Πραγματικά, έχουμε μία σκανδαλώδη εύνοια για το μεγάλο κεφάλαιο, η οποία συνίσταται όχι μόνο στις φοροαπαλλαγές και φοροκλοπές αλλά και σε επιπλέον κίνητρα και τζάμπα εργαζόμενους. Δηλαδή, σύμφωνα με νομοσχέδιο που έχει ήδη κατατεθεί στη Βουλή, τους δίνετε το δικαίωμα να παίρνουν χρήματα από το Ταμείο Ανεργίας και να πηγαίνουν να δουλεύουν τζάμπα στον εργοδότη.
      Ακόμα, λέτε ότι οι μικρομεσαίες επιχειρήσεις είναι η ραχοκοκαλιά της οικονομίας. 
      Δυστυχώς τις έχετε κάνει με τον ανταγωνισμό, με τα προνόμια που δίνετε στο μεγάλο κεφάλαιο, να μην έχουν καθόλου κρέας και να έχει μείνει ο σκελετός.
      Ήθελα όμως να αναφερθώ και σε ένα άλλο ζήτημα. Άκουσα χθες τον Υπουργό Γεωργίας να μιλά για τους αγρότες, ότι έχουν εξασφαλιστεί τεράστια ποσά κλπ. Κάθε χρόνο τα ίδια επαναλαμβάνετε, κύριε Υπουργέ.
      Όσον αφορά το ερώτημα: «γιατί αυξάνονται οι μονοεδρικές στην Ελλάδα και γιατί ερημώνει η περιφέρεια», θα ήθελα να πω ότι προχθές φέραμε και ψηφίσαμε σχέδιο νόμου για τα δάση, που δίνει τη δυνατότητα εν δυνάμει να αποχαρακτηριστούν πάνω από 30 εκατομμύρια στρέμματα -λες και μας έλειπε η γεωργική γη και πρέπει να αποδώσουμε και άλλη γεωργική γη- και να παραδοθούν στις κατασκευαστικές εταιρείες, στη βιομηχανία τουρισμού, όπως τη λέτε τώρα, για να χτίζουν όπου θέλουν και ό,τι θέλουν. 
      Επαίρεστε για τις συντάξεις και για την αύξηση των αγροτών. Πήραν 18% οι αυξήσεις των αγροτών, αν δεν το ξέρετε, δηλαδή 1 ευρώ την ημέρα, 30 ευρώ το μήνα. Κι εσείς είστε από αγροτική περιοχή, κύριε Υπουργέ, και θα πρέπει να καταλαβαίνετε.
      Όσον αφορά το πετρέλαιο, κύριε Υπουργέ,  ξέρετε ότι το πετρέλαιο στο κόστος παραγωγής δεν συμμετέχει πάνω από 1%. Και τζάμπα να το δώσετε, αυτό που αυξάνει το κόστος παραγωγής και το πάει στο 5%, 6%, 7%, 8% κάθε χρόνο -και είναι πολύ πάνω από τον πληθωρισμό και δεν είναι στο 3,5%- είναι η αύξηση του κόστους παραγωγής των αγροτών. Εσείς ουσιαστικά επαίρεστε γιατί μειώσατε τον ειδικό φόρο στο πετρέλαιο που χρησιμοποιούν οι αγρότες. Όμως το κόστος παραγωγής των αγροτών μάς ανάγκασε για πέμπτη συνεχή χρονιά να έχουμε μείωση του αγροτικού εισοδήματος στην Ελλάδα.
      Επαίρεστε ακόμα ότι με το νέο νόμο για τον ΟΓΑ, για τις συντάξεις, απέκτησαν και οι αγρότες το δικό τους ταμείο. Και είναι η μόνη κατηγορία, η μόνη κοινωνική ομάδα που για να πάρει σύνταξη πρέπει να δουλεύει και να είναι οι αγρότες ασφαλισμένοι σαράντα πέντε χρόνια.
       Ξέρετε πόση σύνταξη με σημερινά λεφτά αναλογεί στον αγρότη; Διακόσια πενήντα ευρώ με σαράντα πέντε χρόνια ασφάλιση!
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Είναι σοφιστεία αυτό που λέτε! Άλλο το όριο ηλικίας και άλλο τα χρόνια ασφάλισης. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ! Όποιος θέλει να κάνει παρέμβαση και ο ομιλητής την δέχεται, να το δηλώνει στο Προεδρείο!
      ΣΠΥΡΙΔΩΝ ΣΤΡΙΦΤΆΡΗΣ: Σαράντα πέντε χρόνια ασφάλισης για να πάρει πλήρη σύνταξη, όπου σε σημερινά λεφτά είναι 76 χιλιάδες δραχμές! Και αυτό το ξέρουν οι αγρότες. Γι’ αυτό εμείς καλούμε και τους αγρότες και τους μικροεπιχειρηματίες να κάνουν μαζί με την εργατική τάξη το δικό τους μέτωπο και να μαυρίσουν κι εσάς και τη Νέα Δημοκρατία στις επόμενες εκλογές. 
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Να δούμε τι θα κάνουν με σας!
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Υπουργέ!
      Ο Υφυπουργός Οικονομίας και Οικονομικών κ. Φωτιάδης έχει το λόγο. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Κυρία Πρόεδρε, κύριοι συνάδελφοι, είναι πολύ ενδιαφέροντα αυτά τα οποία είπε ο συνάδελφος του Κομμουνιστικού Κόμματος Ελλάδος. Όμως επειδή η επιχειρηματολογία του είναι εκτός πραγματικότητας και επειδή ασφαλώς απευθύνεται σε αγρότες και μικρομεσαίους, οι οποίοι καθημερινά ζουν την πραγματικότητα όπως αυτή διαμορφώθηκε με τις κυβερνήσεις του ΠΑΣΟΚ, θα έλεγα ότι δεν είναι καθόλου πειστική. Έτσι μόνο ενδεικτικά και πριν αρχίσω την ομιλία μου θα πω ότι οι αγρότες ήταν η μόνη τάξη στην Ελλάδα η οποία μέχρι το 1997 δεν είχε κύριο φορέα ασφάλισης.
      Ήταν ανασφάλιστη ολόκληρη η τάξη των αγροτών και απλώς ελάμβανε το προνοιακό επίδομα που ονομαζόταν «σύνταξη του αγρότη». Αυτή η Κυβέρνηση είναι που δημιούργησε το νέο ΟΓΑ και ένας συνταξιούχος αγρότης –να σας θυμίσω επειδή δεν το γνωρίζετε κύριοι συνάδελφοι του ΚΚΕ- με ασφάλιση αναδρομικά από το 1987, δεκαπέντε-δεκαέξι χρόνια ασφάλισης την 1η Ιανουαρίου 2004 δεν θα παίρνει 67.000 αλλά θα παίρνει 140.000 δραχμές ασφαλισμένος στην πρώτη κλάση της ασφάλισης. Και το ανδρόγυνο αγροτών επομένως, διακόσιες ογδόντα χιλιάδες κύριοι συνάδελφοι του ΚΚΕ  θα λαμβάνει 280.000 δραχμές από 1.1.2004.
      Αγαπητοί συνάδελφοι, ο Προϋπολογισμός του 2004 είναι ιδιαίτερα σημαντικός, ο σημαντικότερος θα μπορούσαμε να πούμε των τελευταίων χρόνων για δύο ξεχωριστούς λόγους.
      Πρώτον, γιατί θέτει τις βάσεις της ακολουθητέας οικονομικής πολιτικής για την πραγματική σύγκλιση της ελληνικής οικονομίας με την Ευρωπαϊκή Ένωση σε συνθήκες κοινωνικής δικαιοσύνης και συνοχής.
      Δεύτερον, γιατί το περίγραμμα αυτής της πολιτικής αντικατοπτρίζει το πρόγραμμα του ΠΑΣΟΚ για την οικονομική ανάπτυξη και την κοινωνική ευημερία της χώρας κατά την επόμενη τετραετία.
      Είναι επίσης σημαντικός, γιατί εκτός από τη δημοσιονομική πειθαρχία καθορίζει το αναπτυξιακό πρόσωπο της χώρας και το κοινωνικό περιεχόμενο της πολιτικής μας.
      Ο Προϋπολογισμός του 2004 είναι ένας κοινωνικός και αναπτυξιακός προϋπολογισμός ενός κράτους που βρίσκεται σε πορεία σύγκλισης. Είναι ένας προϋπολογισμός με αυξημένη κοινωνική ευαισθησία και προοπτική ευημερίας. Υλοποιούμε τις δεσμεύσεις μας προς τον ελληνικό λαό. Ακολουθούμε με συνέπεια μια οικονομική πολιτική που είναι οργανικά δεμένη με τις επιδιώξεις της κοινωνίας μας και η οποία έχει σχεδιαστεί με βασικό κριτήριο τη δημιουργία μιας ισχυρής Ελλάδας που θα μπορεί να σταθεί ισότιμα στο ευρωπαϊκό και παγκόσμιο γίγνεσθαι.
      Ο χρόνος που πέρασε βρήκε τη χώρα μας να είναι προεδρεύουσα της Ευρωπαϊκής Ένωσης. Η χώρα μας επωμίστηκε την ευθύνη για την υποβολή νέων προτάσεων και ανάληψη πρωτοβουλιών, ώστε οι χώρες της Ευρωπαϊκής Ένωσης να είναι σε θέση να αντιμετωπίσουν τις νέες προκλήσεις της ευρωπαϊκής και παγκόσμιας οικονομίας. Όλα αυτά έγιναν κάτω από ένα δυσμενές και αβέβαιο διεθνές οικονομικό περιβάλλον, στο οποίο κυριαρχούσαν οι συνέπειες από τον πόλεμο στο Ιράκ. Η Ελλάδα με τη συνετή και διορατική πολιτική της κατάφερε να αυξήσει την αξιοπιστία της και να κερδίσει την αναγνώριση τόσο από τις είκοσι πέντε χώρες της διευρυμένης Ευρώπης όσο και από τις άλλες μεγάλες χώρες.
      Κατά γενική ομολογία το κύρος της χώρας μας έχει αυξηθεί. Ο Προϋπολογισμός τον οποίο καλούμαστε να ψηφίσουμε, κύριοι συνάδελφοι, είναι ένας προϋπολογισμός αναπτυξιακός, ένας προϋπολογισμός κοινωνικός, ένας προϋπολογισμός ανάπτυξης αλλά και σύγκλισης. Είναι ένας προϋπολογισμός κοινωνικός, γιατί χορηγεί για το 2004 1 τρισεκατομμύριο δραχμές, 3 δισεκατομμύρια ευρώ επιπλέον των όσων δαπανήθηκαν το 2003 για την κοινωνική πολιτική, για τη βελτίωση των κοινωνικών δαπανών. Η χώρα μας απείχε σημαντικά απ’ το επίπεδο σύγκλισης με την Ευρωπαϊκή Ένωση στις κοινωνικές δαπάνες. Τα τελευταία χρόνια δαπανά για κοινωνικές δαπάνες κατά κεφαλήν 50% περισσότερα από ότι προηγούμενα και εννέα φορές περισσότερα από την Ευρωπαϊκή Ένωση. Αποτέλεσμα της συνεχούς αυτής προσπάθειάς μας είναι το 2002 να έχουμε συγκλίνει με το μέσο όρο κοινωνικών δαπανών της Ευρώπης, το 2003 να είμαστε ελαφρώς ψηλότερα του μέσου όρου και το 2004 με το μεγάλο πακέτο των μέτρων κοινωνικής και αναπτυξιακής πολιτικής να βρισκόμαστε αισθητά υψηλότερα του μέσου ευρωπαϊκού όρου.
      Ταυτόχρονα είναι ένας προϋπολογισμός ανάπτυξης, αφού για όγδοη συνεχή χρονιά προβλέπονται ρυθμοί ανάπτυξης πολύ υψηλότεροι του μέσου ευρωπαϊκού όρου, όγδοη χρονιά ανάπτυξης με ρυθμούς πολλαπλάσιους του μέσου ευρωπαϊκού όρου. Το 2003 περνά και βρίσκει τη χώρα μας να έχει δέκα φορές υψηλότερους ρυθμούς ανάπτυξης από την Ευρωπαϊκή Ένωση. Η χώρα μας έχει ρυθμό ανάπτυξης 4%, ενώ 0,4% έχει η Ευρωπαϊκή Ένωση. Το ίδιο θα συμβεί και το 2004 με ρυθμό ανάπτυξης 4,2%. 
      Ταυτόχρονα, υπάρχει ο ισχυρισμός –ειδικότερα από την πλευρά των συναδέλφων της Αριστεράς, του ΚΚΕ – ότι καλοί οι ρυθμοί ανάπτυξης, αλλά τελικά τι έχει να κερδίσει ο ελληνικός λαός, ο απλός πολίτης, από τους υψηλούς ρυθμούς ανάπτυξης; 
      Πρέπει να πούμε ότι ακριβώς αυτοί οι υψηλοί ρυθμοί ανάπτυξης μας έδωσαν τη δυνατότητα να έχουμε αυξήσει τα πραγματικά εισοδήματα των εργαζομένων, να πάρουμε ειδικά μέτρα για τους αγρότες –στους οποίους θα αναφερθώ ευθύς αμέσως- να αυξήσουμε τις συντάξεις, να χρηματοδοτήσουμε τα ασφαλιστικά ταμεία με έξι δισεκατομμύρια ευρώ. Μεταξύ αυτών τα μισά χρήματα πάνε στον ΟΓΑ. Τρία δισεκατομμύρια ευρώ και πλέον πάνε στον ΟΓΑ, ενώ ενάμισι δισεκατομμύριο ευρώ στο ΙΚΑ, με δέσμευσή μας, όπως είναι γνωστό, νομοθετικά κατοχυρωμένη για τα επόμενα τριάντα χρόνια, να δίδει ο Κρατικός Προϋπολογισμός ποσοστό του Ακαθάριστου Εθνικού Προϊόντος για τη στήριξη ακριβώς αυτών που έχουν χαμηλές συντάξεις, όπως είναι των συνταξιούχων του ΙΚΑ και του ΟΓΑ. Εμείς δώσαμε το ΕΚΑΣ και το αυξάνουμε κάθε χρόνο, δαπανώντας σημαντικότατα κονδύλια. 
      Αυτή η ανάπτυξη μας έδωσε τη δυνατότητα να προχωρήσουμε στη μείωση της φορολογίας για όλους τους εργαζόμενους και ειδικότερα τη μείωση της φορολογίας για τους μισθωτούς, τους συνταξιούχους και τις μικρομεσαίες επιχειρήσεις. Με τον τρόπο αυτό βελτιώσαμε το διαθέσιμο εισόδημα του Έλληνα πολίτη. 
      Μας κατηγόρησε η Νέα Δημοκρατία ότι αυτοί οι ρυθμοί ανάπτυξης είναι τυχαίοι και προσωρινοί. Είναι τυχαίοι, γιατί οφείλονται στα χρήματα της Ευρωπαϊκής Ένωσης. Να θυμίσω, όμως, ότι και στην τετραετία της Νέας Δημοκρατίας 1991-1993, στη θλιβερή αυτή παρένθεση διακυβέρνησης της χώρας μας από τη Νέα Δημοκρατία, υπήρχαν χρήματα της Ευρωπαϊκής Ένωσης. Όμως οι ρυθμοί ανάπτυξης ήταν αρνητικοί. Ο ρυθμός ανάπτυξης το 1993 ήταν –1%. 
      Ταυτόχρονα να θυμίσω, απαντώντας στα υποκριτικά διλήμματα και στις επικρίσεις της Νέας Δημοκρατίας για πλασματικούς προϋπολογισμούς, ότι η τετραετία 1991-1993 ήταν μια τετραετία κατά την οποία η εθνική μας οικονομία είχε βάλει ταχύτητα όπισθεν. Όλοι οι δείκτες της οικονομίας κινούνταν αρνητικά. Επαναλαμβάνω: όλοι οι δείκτες της οικονομίας! Δεν ήταν μόνο οι ρυθμοί ανάπτυξης αρνητικοί. Ήταν αρνητικοί και οι ρυθμοί αύξησης των επενδύσεων. Το 1993 ήταν –1,5%. Ο πληθωρισμός κινούνταν στο 15%. Τώρα, υποκρινόμενη επιδεικνύει το δήθεν ενδιαφέρον της, θεωρεί υψηλό τον πληθωρισμό του 3%-3,5%. Τα επιτόκια κινούνταν στο 25% και έχουν ήδη μειωθεί κάτω από το 5%. Οι μισθοί και οι συντάξεις των Ελλήνων εργαζομένων κινούνταν σε πραγματικούς όρους κάτω από το μηδέν.
      Έτσι, λοιπόν, είναι ευκαιρία να θυμίσουμε στη Νέα Δημοκρατία ότι την τετραετία 1991-1993 οι μισθοί των Ελλήνων εργαζομένων μειώθηκαν κατά 7,5%, όταν οι μισθοί των Ευρωπαίων εργαζομένων την ίδια περίοδο είχαν αυξηθεί κατά 4,5%.
      Αντίστοιχα, τα χρόνια διακυβέρνησης της χώρας από κυβερνήσεις του ΠΑΣΟΚ, οι μισθοί των εργαζομένων αυξήθηκαν κατά 21,2%, όταν η αντίστοιχη αύξηση των Ευρωπαίων εργαζομένων ήταν περίπου 0,7%, σε μια περίοδο που όλες οι ευρωπαϊκές κυβερνήσεις, θέλοντας να πετύχουν ένα στόχο της ΟΝΕ, περιόρισαν τα εισοδήματα των εργαζομένων, καθηλώνοντάς τα για μια  δεκαετία στην Ευρώπη, ενώ στην Ελλάδα είχαμε τη σημαντικότατη αύξηση των μισθών.
      Ταυτόχρονα, καλό θα είναι να μιλήσουμε και για τους συνταξιούχους.
      Τα έτη 1991-1993, μείωση των πραγματικών συντάξεων των Ελλήνων συνταξιούχων κατά 11% και αντίστοιχα τα επόμενα χρόνια αύξηση κατά 27%.
      Πρέπει να θυμίσουμε στη Νέα Δημοκρατία -που τελικώς κάνει αυστηρή κριτική, γιατί έπεσε -λέει- έξω η πρόβλεψη της Κυβέρνησης και του Υπουργείου Οικονομικών, αφού το έλλειμμα του φετινού προϋπολογισμού από 0,9% πήγε στο 1,2%- ότι το 1993 το έλλειμμα του τακτικού προϋπολογισμού ήταν 14,5%, ότι  ο μέσος όρος του ελλείμματος στην Ευρωπαϊκή ‘Ενωση φέτος είναι 3%,  ότι χώρες οικονομικά ισχυρές, όπως είναι η Γερμανία, η Γαλλία, είχαν ελλείμματα  των προϋπολογισμών της τάξης του 4% και 4,5%. 
      ‘Ετσι λοιπόν προχωρήσαμε με την αύξηση των κοινωνικών δαπανών, με τη μείωση της ανεργίας στα κατώτερα επίπεδα της τελευταίας δεκαετίας και συγκλίναμε με το μέσο όρο ανεργίας της Ευρωπαϊκής Ένωσης, με στόχο βέβαια ακόμα περισσότερο να προχωρήσουμε στα επόμενα χρόνια. 
      Προχωρήσαμε για τις μικρομεσαίες επιχειρήσεις στη λήψη σαράντα φορολογικών μέτρων που ελαφρύνουν τους μικρομεσαίους επιχειρηματίες, τους μικρομεσαίους της αγοράς.
      Καταθέτω για τα Πρακτικά τα σαράντα μέτρα φορολογικών ελαφρύνσεων για τους μικρομεσαίους.
      (Στο σημείο αυτό ο Υφυπουργός Οικονομίας και Οικονομικών κ. Απόστολος Φωτιάδης  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Έχουμε μειώσει τη φορολογία σε όλα τα επίπεδα και το κάναμε ενσυνείδητα χρησιμοποιώντας ακριβώς τη φορολογία ως ένα εργαλείο αναδιανομής του εισοδήματος. Έτσι, λοιπόν, τριπλασιάσαμε το αφορολόγητο όριο για όλους τους ‘Ελληνες, με αποτέλεσμα να έχουμε επτά στους δέκα Έλληνες να μην πληρώνουν ούτε ένα ευρώ φόρο εισοδήματος, ταυτόχρονα μετατοπίζοντας το βάρος της φορολογικής μας πολιτικής στα υψηλά εισοδήματα.
      Μειώσαμε τον ανώτατο συντελεστή φορολόγησης φυσικών προσώπων κατά πέντε μονάδες.
      Μειώσαμε κατά δέκα μονάδες τη φορολογία των προσωπικών εταιρειών, δηλαδή τους μικρούς της αγοράς.
      Μειώσαμε κατά πέντε μονάδες τη φορολογία των μη εισηγμένων, άρα μικρότερων ανωνύμων εταιρειών.
      Ταυτόχρονα καταργήσαμε χίλιες περιπτώσεις χαρτοσήμου. 
      Καταργήσαμε τριακόσιους φόρους υπέρ τρίτων που επιβάρυναν τους ανθρώπους της αγοράς.
      Καταργήσαμε το χαρτόσημο των συναλλαγματικών, καταργήσαμε τον ειδικό φόρο τραπεζικών εταιρειών, που επιβάρυνε αυτούς τους ανθρώπους του μόχθου.
      Καταργήσαμε το χαρτόσημο για υπεύθυνες δηλώσεις, συναλλαγματικές.
      Κάναμε παρεμβάσεις ιδιαίτερα σημαντικές, καταργώντας τον εξολογιστικό προσδιορισμό του εισοδήματος.
      Μεταφέραμε εισόδημα 80 δισεκατομμυρίων δραχμών και πλέον, ακριβώς στους μικρούς της αγοράς.
      Καταργήσαμε τον αντικειμενικό προσδιορισμό των εισοδημάτων, ωφελώντας  άλλα 70 δισεκατομμύρια δραχμές.
      Ταυτόχρονα προχωρήσαμε σε μέτρα τα οποία είναι ιδιαίτερα σημαντικά όσον αφορά τις απλοποιήσεις και την εξυπηρέτηση του φορολογούμενου. Έτσι λοιπόν θα πρέπει να θυμίσω ότι οι ουρές της εφορίας αποτελούν παρελθόν.
      Το προσφιλές θέμα των δημοσιογράφων να παίρνουν πλάνα από ουρές στις εφορίες, αποτελεί παρελθόν. Η συνεργασία των Ελλήνων πολιτών με τις Εφορείες και τις υπόλοιπες υπηρεσίες γίνεται ηλεκτρονικά. Επτακόσιες χιλιάδες φορολογούμενοι δεν προσέρχονται στις εφορίες, αλλά συναλλάσσονται από το σπίτι τους, το γραφείο τους, την επιχείρησή τους. Προχωρούμε λοιπόν και σε μέτρα απλοποίησης. Το 80% των περιπτώσεων που χρειαζόταν την επίσκεψη του φορολογούμενου στην εφορία το έχουμε καταργήσει παντελώς.
      Θα έπρεπε να πω ότι ένα κρίσιμο μέγεθος για την ολοκλήρωση της προσπάθειάς μας, για την προσαρμογή και εξυγίανση του δημοσιονομικού μας συστήματος, είναι και τα έσοδα του Προϋπολογισμού. Από τα έσοδα προσδιορίζεται η δυνατότητα και η ικανότητα της Κυβέρνησης να εξυπηρετήσει οικονομικά τις ανάγκες της οικονομίας και της κοινωνίας.
      Τα έσοδα του τακτικού προϋπολογισμού για το 2003 εκτιμάται ότι θα διαμορφωθούν μέσα στον προβλεπόμενο στόχο των 41 δισεκατομμυρίων ευρώ, παρουσιάζοντας μια αύξηση της τάξης του 5,1%. Και για να μην ανησυχεί ιδιαίτερα η Νέα Δημοκρατία, θα είδε βεβαίως ότι -και στα προσωρινά στοιχεία που δόθηκαν στο πρώτο δεκάμηνο- τα έσοδα του Κρατικού Προϋπολογισμού κινούνται ελαφρώς καλύτερα από το μέσο όρο της χρονιάς. Κινούνται στο επίπεδο του 5,2%.
      Οι φορολογικές μεταρρυθμίσεις, οι οποίες είναι ήδη γεγονός, αφορούν το φόρο στα νοικοκυριά, αφορούν τις οικογένειες. Σήμερα μια οικογένεια εργαζομένων με τρία παιδιά έχει αφορολόγητο όριο που ξεκινάει τουλάχιστον από τα 30.000 ευρώ, χωρίς να υπολογίσουμε τις υπόλοιπες απαλλαγές ή δαπάνες που εκπίπτουν από το φορολογητέο εισόδημα. Τα μέτρα αφορούν τις μικρομεσαίες επιχειρήσεις και τους επαγγελματίες. 
      Η νέα τεχνολογία τελικά οδηγεί σε μία σύγχρονη διαδικασία. Η απλοποίηση των διαδικασιών του ΦΠΑ και του Κώδικα Βιβλίων και Στοιχείων είναι πια γεγονός. Δεν χρειάζεται σήμερα να ανησυχεί κάποιος που έχει μια επιχείρηση για το πώς θα την μεταβιβάσει λόγω συνταξιοδότησης ή απρόβλεπτου θανάτου στα παιδιά του. 
      Απαλλάξαμε παντελώς σχεδόν τη φορολογία για τη μεταβίβαση των επιχειρήσεων αλλά ταυτόχρονα απαλλάξαμε παντελώς -ουσιαστικά- τη φορολογία των κληρονομιών, για τη μεταβίβαση κληρονομιάς στα ανήλικα παιδιά και στον επιζώντα σύζυγο, αφού καθορίσαμε σαν κατώτατο όριο απαλλαγής τα 300.000 ευρώ, 100 εκατομμύρια δραχμές απαλλαγή από φόρο κληρονομιάς για τη σύζυγο και τα ανήλικα παιδιά, αντικειμενικής αξίας στην πράξη πολύ μεγαλύτερης.
      Με τη φορολογική μεταρρύθμιση η χώρα μας αποκτά ένα σύγχρονο φορολογικό σύστημα, πιο ευέλικτο και πιο αποτελεσματικό. Η εξυγίανση αυτού του συστήματος είναι μια πολυσύνθετη διαδικασία, αφού είναι άμεσα συνδεδεμένη με την οικονομική συμπεριφορά των πολιτών, την αναδιάρθρωση της οικονομίας, την ενθάρρυνση της αναπτυξιακής δυναμικής και την εξασφάλιση της κοινωνικής ευημερίας.
      Πιστεύω ότι με τον Προϋπολογισμό του 2004 επιβεβαιώνουμε για μια ακόμα φορά την ευθύνη με την οποία αντιμετωπίζουμε τις υποχρεώσεις μας απέναντι στον ελληνικό λαό. Και είναι υποχρέωσή μας να κατανείμουμε δίκαια τα βάρη και να επενδύσουμε με δυναμική ανάπτυξη το δημοσιονομικό προϊόν που εξασφαλίζουν. 
      Από όλες τις επιδόσεις μας στον τομέα των εσόδων εκείνη που θα υπογράμμιζα ιδιαίτερα και εκείνη που ιδιαίτερα βασίζω την αισιοδοξία μου για την εκτέλεση του νέου Προϋπολογισμού, είναι αυτή που αφορά την αποκατάσταση των σχέσεων εμπιστοσύνης ανάμεσα στο φορολογούμενο και τις φορολογικές αρχές και εν τέλει ανάμεσα στον πολίτη και το κράτος.
      Αυτό είναι που δημιουργεί την εμπιστοσύνη των φορολογουμένων και τις προϋποθέσεις για τη διαμόρφωση ενός υγιούς φορολογικού περιβάλλοντος. Η εμπιστοσύνη αυτή με τη σειρά της δημιουργεί μακροπρόθεσμους κανόνες, οι οποίοι είναι απαραίτητοι για τη διεύρυνση των αναπτυξιακών δυνατοτήτων της χώρας μας και των κοινωνικών φιλοδοξιών του λαού μας.
      Η εμπιστοσύνη αυτή δημιουργεί τις προϋποθέσεις για τη δημιουργία ενός υγιούς φορολογικού περιβάλλοντος και η εμπιστοσύνη αυτή είναι που δημιουργεί τους μακροπρόθεσμους κανόνες μιας δημοσιονομικής πειθαρχίας, αντάξιας των αναπτυξιακών φιλοδοξιών της χώρας μας και των κοινωνικών απαιτήσεων του λαού μας.
      Αγαπητοί συνάδελφοι, ο Προϋπολογισμός του 2004 είναι ιδιαίτερα σημαντικός, αφού με αυτόν υλοποιούμε τις προγραμματικές μας δεσμεύσεις προς τον ελληνικό λαό και μπαίνουμε στη νέα τετραετία για τις πιο ευοίωνες προοπτικές που είχε ποτέ η χώρα μας. Για το ΠΑΣΟΚ η επόμενη τετραετία είναι κρίσιμη για την πραγματική σύγκλιση της χώρας μας με την Ευρωπαϊκή Ένωση. Για μας όμως η σύγκλιση δεν είναι απλώς η βελτίωση ορισμένων οικονομικών δεικτών, αλλά είναι κάτι πιο σημαντικό, πιο επίπονο και πιο κοινωνικά ωφέλιμο. Πραγματική σύγκλιση είναι η δυνατότητα ευημερίας του πολίτη, η εμπιστοσύνη και η αυτοπεποίθηση για την επόμενη ημέρα,…
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Παρακαλώ, κύριε Υφυπουργέ, συντομεύετε.
      	ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Τέλειωσα, κυρία Πρόεδρε.
      	…η συνεχής βελτίωση της ποιότητας ζωής, οι ολοκληρωμένες και ποιοτικές υπηρεσίες υγείας, η σύγχρονη εκπαίδευση, οι αποτελεσματικές και αδέκαστες δημόσιες υπηρεσίες, η ενίσχυση της κοινωνικής ολοκλήρωσης.
      Για όλα αυτά ακριβώς καλώ τους συναδέλφους Βουλευτές να υπερψηφίσουν τον Προϋπολογισμό.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Βαθειάς έχει το λόγο.
      ΙΩΑΝΝΗΣ ΒΑΘΕΙΑΣ: Κυρίες και κύριοι συνάδελφοι, συζητάμε σήμερα στην Εθνική Αντιπροσωπεία τον Προϋπολογισμό της χώρας για το 2004. Ο Προϋπολογισμός του 2004 είναι από τους σημαντικότερους στην ιστορία των τελευταίων ετών. Και είναι ο σημαντικότερος στην ιστορία των τελευταίων ετών γιατί ουσιαστικά ολοκληρώνει ένα μεγάλο κύκλο, ο οποίος άνοιξε στο οικονομικό, στο κοινωνικό και στο πολιτικό επίπεδο από το 1993, μία πολύ μεγάλη προσπάθεια του ελληνικού λαού, της χώρας μας και της Κυβέρνησης του ΠΑΣΟΚ να είμαστε ισότιμοι με τις άλλες χώρες στην Ευρωπαϊκή Ένωση. Και λέω, κυρίες και κύριοι συνάδελφοι, ότι ολοκληρώνει, γιατί ουσιαστικά πετύχαμε τους σημαντικότερους στόχους που είχαμε θέσει ως προτεραιότητες του ελληνικού λαού: να είμαστε στην Οικονομική και Νομισματική Ένωση, να δημιουργούμε τα χαρακτηριστικά μιας ευρωπαϊκής χώρας, να πετυχαίνουμε υψηλούς ρυθμούς ανάπτυξης.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)  
      Η Ελλάδα τα τελευταία χρόνια κινείται σε υψηλούς ρυθμούς ανάπτυξης με δύο πολύ βασικούς στόχους: ο ένας στόχος είναι η δημιουργία των θέσεων απασχόλησης. Μειώνουμε την ανεργία και παράλληλα αυξάνουμε τα εισοδήματα των εργαζομένων. Και ένας δεύτερος σημαντικός στόχος είναι να δημιουργήσουμε τους όρους σημαντικών φορολογικών απαλλαγών. Και αυτό αποδεικνύεται με ένα συγκεκριμένο δείκτη. Το ότι οι έμμεσοι φόροι είναι οι πιο άδικοι φόροι για τον ελληνικό λαό, αυτό είναι γνωστό. Το 1993 οι έμμεσοι φόροι στην Ελλάδα ήταν στο επίπεδο του 70,2%. Σήμερα οι έμμεσοι φόροι είναι στο επίπεδο κάτω από 60%, είναι 59,8% και αυτό πιστεύω ότι όλοι οι εργαζόμενοι της χώρας και οι συνταξιούχοι το κατανοούν απόλυτα. Άρα αυξάνονται οι άμεσοι φόροι στην Ελλάδα και μειώνονται οι άδικοι έμμεσοι φόροι.
      Αυτή η πορεία είναι βέβαιο ότι συνεχίζεται με τον Προϋπολογισμό του 2004. Και γιατί συνεχίζεται, κυρίες και κύριοι συνάδελφοι; Γιατί ο Προϋπολογισμός του 2004 ανοίγει μια νέα δεκαετία ανάπτυξης για τον τόπο, μία δεκαετία από το 2004 μέχρι το 2013. Αυτή η αναπτυξιακή διαδικασία της νέας δεκαετίας προσδιορίζεται από στόχους ιδιαίτερα φιλόδοξους, από στόχους που προσδιορίζουν την Ελλάδα στις ισχυρές χώρες της Ευρώπης.
      Αν στη δεκαετία του 1993-2003 προσδιορίσαμε τη σταθερότητα της Ελλάδας στα μακροοικονομικά μεγέθη, στα μικροοικονομικά μεγέθη προσδιορίσαμε ουσιαστικά και εδραιώσαμε με το σημαντικότερο τρόπο την κοινωνική διάσταση και τον κοινωνικό ιστό της χώρας και παράλληλα δημιουργήσαμε τους όρους για την ονομαστική σύγκλιση, στη νέα δεκαετία δημιουργούμε τους όρους όσον αφορά την πραγματική σύγκλιση και τη σημαντική ευημερία του ελληνικού λαού. Ο Προϋπολογισμός του 2004 συνδέει ουσιαστικά και ανοίγει τους μεγάλους ορίζοντες σε αυτά που δεσμεύθηκε ο Πρωθυπουργός της χώρας, ο Κώστας Σημίτης. Σ’ αυτά που δεσμεύτηκε το Σεπτέμβριο στον ελληνικό λαό όσον αφορά τη Χάρτα Σύγκλισης το έτος 2004 δημιουργεί τους όρους να υλοποιηθεί η έναρξη της Χάρτας Σύγκλισης για την τετραετία 2004-2008.
      Τη δεκαετία την προηγούμενη ο ελληνικός λαός, το 1996 και το 2000, ψήφισε την Κυβέρνηση του ΠΑΣΟΚ και Πρωθυπουργό τον Κώστα Σημίτη γιατί αναγνώρισε τη μεγάλη και σημαντική δουλειά αυτής της δεκαετίας. Γιατί το θέμα δεν είναι  τι λέμε μόνο εμείς οι Βουλευτές αλλά τι λέει και ο ελληνικός λαός όταν προσέρχεται στις κάλπες. Ο ελληνικός λαός θα προσέλθει στις κάλπες την άνοιξη του 2004 και είναι βέβαιο ότι την έναρξη της νέας τετραετίας, της νέας πολύ σημαντικής δεκαετίας για όλους θα την προσδιορίσει με την Κυβέρνηση του ΠΑΣΟΚ και Πρωθυπουργό τον Κώστα Σημίτη, γιατί επιβεβαιώνει την πορεία που θα ακολουθήσουμε όσον αφορά την πραγματική σύγκλιση για όλο τον ελληνικό λαό σε όλα τα επίπεδα.
      Για μένα ως Βουλευτή της περιφέρειας εκλεγμένο στο Νομό της Φθιώτιδας ο Προϋπολογισμός αυτός είναι ακόμα πιο σημαντικός για επιπρόσθετους λόγους. Έχει τεράστια και σημαντικά κεφάλαια όσον αφορά την περιφερειακή ανάπτυξη. Διαμορφώνει τους όρους της ισχυροποίησης των αγροτών με τις επιδοτήσεις μέχρι το 2013, με την ενίσχυση των αγροτικών προϊόντων, με τις σημαντικές υποδομές. Είναι ακόμη σημαντικός γιατί ενισχύει με το Ταμείο Εγγυοδοσίας, που είχα και την τιμή εδώ σ’ αυτό το Κοινοβούλιο να εισηγηθώ, να ενισχυθούν οι μικρομεσαίες επιχειρήσεις, οι έμποροι και παράλληλα είναι ένας Προϋπολογισμός που ενισχύει τους μισθωτούς, τους εργαζόμενους, ένας Προϋπολογισμός που ενισχύει τους συνταξιούχους, ένας Προϋπολογισμός που στοχεύει ουσιαστικά στην ελληνική οικογένεια, στη νέα γενιά, στους φοιτητές, στους σπουδαστές, στα νιάτα της Ελλάδας, στους νέους και στις νέες που αναλαμβάνουν μπροστά με όλους την πορεία της χώρας για τη νέα δεκαετία. Και αυτή η νέα δεκαετία θα προσδιοριστεί σε όλους όσους πραγματικά θέλουν να δουλέψουν για την Ελλάδα, όσους θεωρούν ότι η Ελλάδα πραγματικά αξίζει. Και αξίζει και στο ευρωπαϊκό γίγνεσθαι και στο παγκόσμιο γίγνεσθαι!
      Το 2004 είναι οι Ολυμπιακοί Αγώνες στην Ελλάδα, το εθνικό γεγονός, το κοινωνικό γεγονός, το αθλητικό γεγονός. Αυτός ο εθνικός μεγάλος στόχος υπηρετείται και θα υπηρετηθεί από τη νέα Κυβέρνηση του ΠΑΣΟΚ η οποία υλοποίησε αυτό το πρόγραμμα και θα προχωρήσουμε σε αυτήν τη διαδικασία.
      Θα ήθελα όμως να απευθυνθώ και στον Αρχηγό της Αξιωματικής Αντιπολίτευσης: Κύριε Καραμανλή, στην προσπάθεια να γίνετε Πρωθυπουργός υποστηρίζετε ότι η Ελλάδα είναι μια κατεστραμμένη οικονομικά χώρα και ο ελληνικός λαός υπανάπτυκτος και κακομοίρης. Αδικείτε κατάφωρα και την Ελλάδα και τον ελληνικό λαό!
      Εμείς θεωρούμε ότι η Ελλάδα έχει ιστορία, έχει ποιότητα, έχει αγώνες, έχει παρόν και μέλλον. Εμείς θεωρούμε ότι ο ελληνικός λαός είναι υπερήφανος, είναι αξιοπρεπής, αγωνιστικός, υπεύθυνος και όλοι μαζί θα δημιουργήσουμε τις νέες σημαντικές σελίδες με τη νέα γενιά του 21ου αιώνα!
      Αποκαλύψτε, λοιπόν, κύριε Καραμανλή, το κρυφό σας πρόγραμμα, εάν έχετε την παλικαριά. Αποκαλύψτε το κρυφό σας πρόγραμμα στον ελληνικό λαό, το πρόγραμμα το οποίο έχει λιτότητα, έχει απολύσεις, έχει μειώσεις μισθών, έχει τη διάλυση της κοινωνικής ασφάλισης. Αυτό το πρόγραμμα που αποκαλύπτεται από στελέχη της Νέας Δημοκρατίας να το πείτε στον ελληνικό λαό!
      Εμείς συνεχίζουμε μια πορεία διάφανη, μια σημαντική πορεία με όλους τους Έλληνες. Η Ελλάδα αξίζει και θα την πάμε πάρα πολύ μπροστά την επόμενη τετραετία και την επόμενη δεκαετία!
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Γεώργιος Κωνσταντόπουλος έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, παρακολουθώ από το πρωί τις ομιλίες των συναδέλφων Βουλευτών του ΠΑΣΟΚ, τα διχαστικά τους κηρύγματα και τις προσπάθειές τους να πισωγυρίσουν και να διχάσουν την Ελλάδα και τους Έλληνες. Σε δύσκολες εποχές για το ΠΑΣΟΚ επιστρατεύουν πάλι τους γνωστούς «μπαμπούλες». Κατανοώ τον πανικό τους και την έλλειψη ψυχραιμίας τους. «Ο πνιγμένος από τα μαλλιά του πιάνεται».
      Κύριοι συνάδελφοι -με όλον το σεβασμό- απλά χάνετε την εξουσία. Μη χάνετε μαζί με την εξουσία και τις αξίες της πολιτικής και των πολιτικών και του χώρου σας. Σέβομαι τον πολιτικό σας χώρο. Προσφέρατε σε μια συγκεκριμένη στιγμή συγκεκριμένες υπηρεσίες. Δεχθείτε ότι απλά έκλεισε ο πολιτικός σας κύκλος και αρχίζει ένας καινούργιος, ένας κύκλος του κοινωνικού φιλελευθερισμού.
      Κύριοι συνάδελφοι, από το πρωί σας ακούω να βάζετε ψευδεπίγραφες ταμπέλες σε μια παράταξη που έρχεται από πολύ μακριά και πηγαίνει πολύ μακριά -με προοπτική το 2010 και μετά- σε μια παράταξη που απλώνει το χέρι σε όλες τις Ελληνίδες και σε όλους τους Έλληνες. Οφείλετε τουλάχιστον μια συγγνώμη εδώ μέσα. Θα την ακούσουμε; Υβρίζετε μια παράταξη που με την ευρωπαϊκή της επιλογή δικαιώνει σήμερα όλη την Ελλάδα. Η ευρωπαϊκή προοπτική και ο προσανατολισμός της χώρας μας πέρασε από την καρδιά και την ψυχή αυτής της παράταξης. Ασχοληθείτε επιτέλους με τον Προϋπολογισμό και με το μέλλον της χώρας μας και όχι με το χθες που πλήγωσε, που πληγώνει, αλλά και σας εκθέτει όλους.
      Αναρωτιέμαι, κυρίες και κύριοι συνάδελφοι, για πόσο χρονικό διάστημα ακόμη σε μια εποχή που τα διαρθρωτικά προβλήματα της χώρας χρονίζουν, συσσωρεύονται και οξύνονται στο έπακρον, θα μπορούν ρητορικές ταπετσαρίες να συγκαλύπτουν τις ρωγμές της οικονομικής πραγματικότητας και του Προϋπολογισμού που συζητάμε. Ας δούμε, όμως, μερικές από τις ρωγμές του Προϋπολογισμού και την προσπάθεια συγκάλυψης που επιχειρείται. 
      Δυστυχώς, ο Κρατικός Προϋπολογισμός στη χώρα μας είναι πάντοτε γραμμικός, δηλαδή τα διάφορα κονδύλια αυξομειώνονται ελάχιστα από τον ένα χρόνο στον άλλο. Δεν υπάρχουν δραστικές περικοπές και αυξήσεις, όπως θα γινόταν εάν ο Προϋπολογισμός εχρησιμοποιείτο ως εργαλείο εφαρμογής μιας ορισμένης πολιτικής. Το ύψος των κονδυλίων που εγγράφονται για έναν ορισμένο σκοπό –παραδείγματος χάρη, την υγεία, την πρόνοια, την παιδεία- αντιπροσωπεύει τη σημασία που δίδει το κράτος στον αντίστοιχο τομέα και καλύπτει τις πραγματικές ανάγκες αυτού του τομέα;
      Θα ξεκινήσω με το χώρο της παιδείας, γιατί κάθε προϋπολογισμός αυτοδιαφημίζεται ως προϋπολογισμός της παιδείας, μια που η επένδυση στην εκπαίδευση θεωρείται από όλους ως η καλύτερη επένδυση για το μέλλον μιας χώρας. 
      Ας δούμε, λοιπόν, τη σελίδα 202 του Προϋπολογισμού στον κωδικό 240 του Υπουργείου Εθνικής Παιδείας και Θρησκευμάτων, που αφορά την αιχμή του δόρατος της εκπαιδευτικής μεταρρύθμισης που επιχειρήσατε να κάνετε στην ανώτατη παιδεία στο χώρο των Τεχνολογικών Εκπαιδευτικών Ιδρυμάτων. Έχουμε εκατόν τριάντα τρεις οικογένειες που στέλνουν σήμερα τα βλαστάρια τους στα διάφορα ΤΕΙ όλης της χώρας να σπουδάσουν και να πάρουν κάποιο πτυχίο. Το 2000 οι ίδιοι σπουδαστές των ΤΕΙ ήταν μόλις εξήντα έξι χιλιάδες, σήμερα είναι εκατόν τριάντα τρεις χιλιάδες. Δηλαδή, έχουμε μια αύξηση 102,8%. Έτσι αντιλαμβάνεστε τις επιταγές της Μπολόνια.
      Έχουμε την ίδια αύξηση στα κονδύλια για τα ΤΕΙ της χώρας από το 2000 έως το 2004, δηλαδή διπλασιασμό 102,8%; Όχι, φυσικά. Έχουμε μόνο 7,4%. Το 2000 ήταν 223 εκατομμύρια, το 2001 έγιναν 222 εκατομμύρια και σήμερα είναι μόλις 251.688.000. Δηλαδή, μία μεταβολή μόλις 7,4%. Μήπως στα ΑΕΙ υπάρχει κάτι διαφορετικό; Στα ΤΕΙ η δαπάνη ανά φοιτητή το 2000 από τα 3400 ευρώ έπεσε στα 1797 ευρώ ανά σπουδαστή ΤΕΙ το 2004. Δηλαδή, μείωση 47,2%.
      Αυτοί είναι αριθμοί του Προϋπολογισμού, κύριοι συνάδελφοι, τους οποίους οφείλετε να μελετήσετε, όχι απλώς να τους διαβάσετε.
      Και για τους φοιτητές των ΑΕΙ ισχύουν τα ίδια. Σε κάθε φοιτητή ΑΕΙ το 2000 αναλογούσαν 5.000, ενώ το 2004 αναλογούν 3.951 ευρώ. Μείωση δαπάνης ανά φοιτητή 21,5%. Αυξάνουμε, δηλαδή, τους φοιτητές αλλά δεν αυξάνουμε τα κονδύλια. Με τα ίδια χρήματα θέλουμε να εκπαιδεύσουμε τους διπλάσιους φοιτητές, το αύριο της Ελλάδος. Τα συμπεράσματα δικά σας, Ελληνίδες και Έλληνες. Αυτό δεν είναι μνημόσυνο απλά με ξένα κόλλυβα, είναι μνημόσυνο χωρίς κόλλυβα. Και μετά αναρωτιόμαστε για τα χάλια στα Ανώτατα Εκπαιδευτικά Ιδρύματα και στα Τεχνολογικά Εκπαιδευτικά Ιδρύματα! Με αυτά τα δεδομένα με τι σοβαρότητα μπορεί να μιλάει κανείς για τη δημιουργία νέων πανεπιστημιακών τμημάτων ανά την επικράτεια με αναβαθμισμένα ΑΕΙ και ΤΕΙ; Και αναρωτιόμαστε γιατί ζητιανεύουν αυτά τα ΤΕΙ για να πληρώσουν τη ΔΕΗ! 
      Εσείς, κύριοι της Κυβέρνησης, ανοίγετε τους ασκούς του Αιόλου με την πολιτική σας στον ευαίσθητο χώρο της παιδείας. Αρκετά που έχουμε πολίτες διαφορετικών ταχυτήτων, ας μην έχουμε σπουδαστές και φοιτητές διαφορετικών ταχυτήτων.
      Κυρίες και κύριοι συνάδελφοι, και μόνο το γεγονός ότι περάσαμε τους τελευταίους μήνες συζητώντας άνευ τέλους για το αν το έλλειμμα θα είναι 1,2%, 1,4% ή 2,4% –3% γράφουν οι σημερινές εφημερίδες και ότι είναι πάνω από το επιτρεπόμενο όριο του Συμφώνου Σταθερότητας- οι αριθμοί στο τέλος λάμπουν. Η αλήθεια πάντα λάμπει, κύριοι συνάδελφοι, και μας προσγειώνει στην ταμειακή δεινότητα που επικρατεί σήμερα και μάλιστα σε μια εποχή που ψάχνετε το μήνα αυτό να βρείτε 1 δισεκατομμύριο ευρώ να κλείσετε κάποιες τρύπες. Αυτό κάτι δείχνει, εκτός κι αν δεν σημαίνει τίποτα για την Κυβέρνηση. Άλλωστε τι είναι σήμερα 1 δισεκατομμύριο ευρώ, Ελληνίδες και Έλληνες; Μόλις η κάλυψη του χρέους των νοσοκομείων για μια μόνο χρονιά. Την ταμειακή στενότητα που δείχνει αυτός ο Προϋπολογισμός τη δείχνουν οι αναζητήσεις σας, τη γνωρίζουν όλες οι Ελληνίδες και οι Έλληνες, γιατί μη γελιόμαστε, με δάνεια και κάρτες κινείται σήμερα στις γιορτές η αγορά, κύριοι Υπουργοί.
      Κι αν στον τομέα της υγείας, όπως είπαν και οι προηγούμενοι συνάδελφοι, συντηρείται η μιζέρια, στο χώρο της πρόνοιας οι περικοπές είναι απίστευτες. Στις δαπάνες πρόνοιας –κωδικός 220- είχατε βάλει το 2003 για τους οργανισμούς που καταργήσατε ΠΙΚΠΑ, ΕΟΦ, ΜΗΤΕΡΑ, Βρεφονηπιακούς Σταθμούς Αθηνών και το Εθνικό Ίδρυμα Αποκατάστασης Αναπήρων 99,6 εκατομμύρια. Σήμερα στον κωδικό αυτό για το 2004 βάζετε μόνο 11,7 εκατομμύρια ευρώ στα ΠεΣΥΠ που θα καλύψουν τις ανάγκες αυτών των οργανισμών, δηλαδή μία περικοπή κατά 80 εκατομμύρια. Από πού θα καλύψετε τη μαύρη τρύπα; Μήπως εκποιώντας, όπως σας είπαμε εδώ στη Βουλή, τη μεγάλη περιουσία του ΠΙΚΠΑ; Αυτό θέλετε να κάνετε; Να μας το πείτε τουλάχιστον. Σε όλους τους τομείς ψάχνουμε να βρούμε διάφορους κωδικούς για το αν υπάρχουν χρήματα. Δεν υπάρχουν.
      Εδώ σε όλους τους συναδέλφους της Πιερίας και στους άλλους συναδέλφους είχατε πει ότι τα 176 ευρώ θα τα δώσετε και στους κληρικούς. Δεν βρίσκω τον αντίστοιχο κωδικό. Αλήθεια, πώς θα κοιτάξουμε και θα κοιτάξετε τους κληρικούς στα μάτια αύριο στις εκκλησίες, στις γιορτές;
      Στη Νομαρχιακή Αυτοδιοίκηση τι θα κάνετε με τον αναπτυξιακό πόρο, το 1% στο ΦΠΑ; Θα το δώσετε; Το 50% στα έσοδα από τα διάφορα πρόστιμα στα αυθαίρετα, θα τα δώσετε; Θα αποσυνδέσετε τα προνοιακά επιδόματα από τους κεντρικούς αυτοτελείς πόρους; 
      Και η Πιερία, κύριε Πρόεδρε, κυρίες και κύριοι συνάδελφοι, θέλω να πω ότι βρίσκεται σε μια διαρκή φθίνουσα πορεία. Ένας νομός πιλότος για την ΕΟΚ του 1981 που έβλεπε αφ’ υψηλού τις υπόλοιπες περιοχές της χώρας αισθάνεται σήμερα τι θα πει πάτος σε όλους τους τομείς ανάπτυξης.
      Κύριοι συνάδελφοι, να πούμε στους αγρότες της Πιερίας και ιδιαίτερα στους καπνοπαραγωγούς μας να ψηφίσουν αυτόν τον Προϋπολογισμό που αισθάνονται την ανασφάλεια και αυτής καθ’ αυτής της ύπαρξής τους και που βλέπουν τον ΕΛΓΑ να καθυστερεί στην πληρωμή εδώ και δύο χρόνια; Πείτε στους τουριστικούς επιχειρηματίες του Νομού Πιερίας να ψηφίσουν αυτόν τον Προϋπολογισμό, όταν βλέπουν ο άξονας 10 να μη λειτουργεί και όταν βλέπουν ελλείψεις στα προξενεία των γειτονικών χωρών.
      Πείτε στις μικρομεσαίες επιχειρήσεις των μικρών νομών, όπως του Νομού Πιερίας, να ψηφίσουν αυτόν τον Προϋπολογισμό, όταν είδαν τέσσερις φορές φορολογικές επιδρομές, όταν τους πήραν ακόμα και το μεδούλι, όταν το ΙΚΑ δεν τους βλέπει σαν πελάτες, αλλά τους δίνει και μια κλωτσιά να προχωρούν συνέχεια προς τα κάτω.
      Πείτε στους νέους του Νομού Πιερίας να ψηφίσουν αυτόν τον Προϋπολογισμό, όταν βλέπουν την ανεργία να εκτινάσσεται στα ύψη και να κλείνουν οι επιχειρήσεις του νομού και να φεύγουν στις γειτονικές χώρες. 
      Πείτε στους ασθενείς του Νομού Πιερίας να ψηφίσουν αυτόν τον Προϋπολογισμό, όταν βλέπουν το Νοσοκομείο Κατερίνης, το οποίο θεμελίωσε ο κ. Γείτονας –αν μπορείτε να θυμηθείτε πότε διετέλεσε Υπουργός Υγείας ο κ. Γείτονας, πριν οκτώ χρόνια- και ακόμα είναι στα μπετά. 
      Πείτε στα ΑΜΕΑ του Νομού Πιερίας να ψηφίσουν αυτόν τον Προϋπολογισμό, όταν βλέπουν ότι στο μοναδικό προνοιακό ίδρυμα του νομού τους οι εργαζόμενοι είναι επί εννέα μήνες απλήρωτοι. Πείτε σ’ αυτούς να ψηφίσουν αυτόν τον Προϋπολογισμό.
      Πείτε στους μικροϊδιοκτήτες του ΚΤΕΛ, στους οποίους έλεγε ο κ. Βερελής να κάνουν –και έκαναν- «ΚΤΕΛ Α.Ε.», πλήρωσαν από την τσέπη τους χρήματα για να πάρουν είκοσι ένα καινούργια λεωφορεία και το κράτος τους οφείλει ακόμα 1.201.000 ευρώ έξι μήνες τώρα και δεν τους πληρώνει. Κάνουν κοινωνική πολιτική «με ξένα κόλλυβα». Χρωστάει μάλιστα και 500.000 ευρώ στους μικροϊδιοκτήτες των ΚΤΕΛ από τα μαθητικά εισιτήρια.
      Κοινωνική  πολιτική έτσι δεν γίνεται. Εάν όλοι αυτοί που σας προανέφερα δεν μπορούν να ψηφίσουν τον Προϋπολογισμό και εγώ σαν εκπρόσωπός τους στο ελληνικό Κοινοβούλιο δεν μπορώ να ψηφίσω αυτόν τον Προϋπολογισμό. Θα τον καταψηφίσω και τον καταψηφίζει όλη η κοινωνία των πολιτών. Είναι απαίτηση όλης της χώρας.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο Αντιπρόεδρος της Βουλής κ. Παναγιώτης Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Κυρία και κύριοι συνάδελφοι, εγώ έχω αντίθετη άποψη απ’ αυτήν που εξέφρασε ο μόλις κατελθών του Βήματος συνάδελφος Βουλευτής Πιερίας, γιατί πιστεύω ότι μπορεί να συζητάμε τον τελευταίο προϋπολογισμό της τετραετίας, αλλά όχι τον τελευταίο προϋπολογισμό της Κυβέρνησης ΠΑΣΟΚ και θα σας εξηγήσω γιατί. 
      Ο προϋπολογισμός του κράτους που ψηφίζεται κάθε τέλος του χρόνου στη Βουλή, είναι σαν τη βασιλόπιτα που κόβεται σε κάθε ελληνικό νοικοκυριό την πρωτοχρονιά. Θυμάμαι τα παιδικά μου χρόνια όταν ο πατέρας μου κάθε φορά που έκοβε τη βασιλόπιτα, ονομάτιζε το κάθε κομμάτι. Το πρώτο κομμάτι ήταν του Χριστού. 
      Εν προκειμένω, για την Ελλάδα το κομμάτι αυτό είναι της δημοκρατίας που κατακτήσαμε με αγώνες και επειδή η πρόσφατη μνήμη είναι ασθενής, σας θυμίζω ότι μόλις πριν από τριάντα χρόνια η Ελλάδα βγήκε καθημαγμένη από την επτάχρονη χούντα με το 40% της Κύπρου στα χέρια του Αττίλα.
      Σήμερα η χώρα βρίσκεται στον σκληρό πυρήνα της Ευρώπης, με κύρος και φωνή και λόγω των ικανοτήτων της εμπνέει σεβασμό, όπως αποδείχθηκε από την τελευταία εξάμηνη προεδρία όπου υπεγράφη και η ένταξη της Κυπριακής Δημοκρατίας στην Ευρωπαϊκή Ένωση. Επίσης ας μην ξεχνάμε ότι η εγχώρια τρομοκρατία όπως η «17 Νοέμβρη» είναι στη φυλακή και πρόκειται να μπει και ο ΕΛΑ. 
      Το δεύτερο κομμάτι της βασιλόπιτας ήταν για την εργασία του πατέρα μας, γιατί χωρίς αυτή δεν υπήρχε προκοπή. Εν προκειμένω για την πατρίδα, το κομμάτι αυτό είναι η μεγέθυνση της ανάπτυξης.
      Η Νέα Δημοκρατία υποβαθμίζει αυτόν το δείκτη. Τον θεωρεί ότι δεν είναι ικανός, αλλά αποκρύβει ότι χωρίς την ανάπτυξη δεν περισσεύει πλούτος για να διανεμηθεί. Δεν είναι τυχαίο που έχουμε τον υψηλότερο ρυθμό ανάπτυξης τα τελευταία χρόνια. Είναι 4% όταν ο μέσος όρος στην Ευρωπαϊκή Ένωση είναι μόλις 1%. Επίσης έχουμε μια αύξηση των επενδύσεων κατά 7% και της ιδιωτικής κατανάλωσης κατά 3,2% που δείχνει ότι υπάρχει σχετική ευημερία.
      Αλήθεια παραξενεύτηκα, κύριοι συνάδελφοι, όταν άκουσα από τον εισηγητή της Νέας Δημοκρατίας τον κ.  Αλογοσκούφη να λέει ότι αυτά γίνονται με «αυτόματο πιλότο», γιατί ως χώρα έχουμε πολλές δυνατότητες που δεν αξιοποιήθηκαν και αναρωτήθηκα γιατί την περίοδο 1990-1993 πήγαμε κατά διαβόλου.
      Τα επόμενα κομμάτια της βασιλόπιτας ήταν για τα μέλη της οικογένειας και ανάλογα με τις ανάγκες τους ήταν και το μέγεθός τους. Εν προκειμένω τα κομμάτια αυτά είναι του λαού, μέσω της αναδιανομής του πλούτου που δείχνει και την κατεύθυνση του Προϋπολογισμού.
      Έτσι βλέπουμε το Υπουργείο Εργασίας και Κοινωνικών Ασφαλίσεων να παίρνει 6 δισεκατομμύρια ευρώ, ήτοι μία αύξηση 12%, το Υπουργείο Παιδείας 5,5 δισεκατομμύρια ευρώ, ήτοι μία αύξηση 8%, το Υπουργείο Υγείας και Πρόνοιας να παίρνει 4,3 δισεκατομμύρια ευρώ, ήτοι μια αύξηση 7,5%. Συνεπώς ο Προϋπολογισμός έχει ένα χαρακτήρα και μια κατεύθυνση κοινωνική. 
      Και επειδή δεν μπορώ να αναλύσω περισσότερο την ευαισθησία του Προϋπολογισμού του 2004 που καταθέτει η Κυβέρνηση του ΠΑΣΟΚ, καταθέτω στα Πρακτικά τον πίνακα αυτό και παρακαλώ να καταχωρισθεί.
      (Στο σημείο αυτό ο Β΄ Αντιπρόεδρος της Βουλής κ. Παναγιώτης Σγουρίδης καταθέτει για τα Πρακτικά τον προαναφερθέντα πίνακα, ο οποίος έχει ως εξής:
      
      (Ο σχετικός πίνακας υπάρχει στον τεύχος των Πρακτικών της Βουλής)
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Το Υπουργείο Άμυνας λαμβάνει 4,2 δισεκατομμύρια ευρώ, ήτοι μια αύξηση 7%. Αυτό αποδεικνύει ότι ως χώρα εμμένουμε στο δόγμα των ισχυρών Ενόπλων Δυνάμεων. Το Υπουργείο Γεωργίας παίρνει 1,3 δισεκατομμύρια ευρώ, ήτοι μια αύξηση 7,8%. Θα μου πείτε ότι είναι λίγα τα χρήματα αυτά σε σχέση με τα άλλα Υπουργεία. Είναι σαν το μικρό κομμάτι της βασιλόπιτας που έπαιρνε η αδελφή μου, γιατί πάντα οι θείες την ενίσχυαν πλουσιοπάροχα. Εννοώ ότι πρέπει να υπολογίσουμε και τις ενισχύσεις που ο Έλληνας αγρότης λαμβάνει από την Ευρωπαϊκή Ένωση.
      Στη βασιλόπιτα υπήρχε πάντα και το κομμάτι για τους γείτονες, για να μη μένει το μάτι τους επάνω μας, όπως έλεγε η μάνα μου. Το κομμάτι αυτό του Προϋπολογισμού αντιστοιχεί με την αναπτυξιακή βοήθεια προς τις βαλκανικές χώρες που είναι ύψους 550 εκατομμυρίων ευρώ.
      Τέλος, όπως σε κάθε νοικοκυριό,  έτσι και εμείς κρατούσαμε πάντα κάποια κομμάτια της βασιλόπιτας ρεζέρβα για έκτακτες επισκέψεις και ανάγκες. Για την Ελλάδα του 2004, κύριοι συνάδελφοι, υπάρχει η υποχρέωση της διοργάνωσης των Ολυμπιακών Αγώνων. Είναι μια ανελαστική επένδυση που απέδωσε καρπούς στις Συνόδους Κορυφής του Ελσίνκι και της Κοπεγχάγης, βοηθώντας την πατρίδα μας στις εθνικές της επιδιώξεις. Ευελπιστούμε να αποδώσει πολύ περισσότερα στο μέλλον, οδηγώντας τη χώρα σε μια άλλη διάσταση.
      Ο λαός, κύριοι συνάδελφοι, κατανοεί την έλλειψη οικονομικής ρευστότητας που μπορεί να υπάρχει, αλλά γνωρίζει ότι όταν παντρεύεις παιδί και χτίζεις σπίτι σφίγγεις το ζωνάρι και χρεώνεσαι πολλές φορές. Αν έχεις και κάποιο κτηματάκι το πουλάς. Δεν μπορώ να καταλάβω, γιατί διαμαρτύρεται η Νέα Δημοκρατία που τα 4 δισεκατομμύρια του ειδικού λογαριασμού εσόδων από αποκρατικοποιήσεις, αντί να καλύψουν μέρος του δημοσίου χρέους, κάλυψαν δημόσιες δαπάνες. Δεν ξέρει ότι οι δαπάνες για την Ολυμπιάδα την τριετία 2001-2003 είναι από το πρόγραμμα δημοσίων επενδύσεων και από τον Τακτικό Προϋπολογισμό περίπου 4,7 δισεκατομμύρια ευρώ;
      Κύριοι συνάδελφοι, είχαμε καταντήσει μια κοινωνία που η αξία της συλλογικότητας υποχώρησε στο βωμό μιας ατομιστικής ισοπέδωσης, ενισχύοντας την ιδιωτική κατανάλωση εις βάρος των υποδομών της χώρας. Όποτε ταξιδεύαμε στο εξωτερικό και επιστρέφαμε στη χώρα ντρεπόμασταν για την κατάντια των υποδομών της πατρίδας μας, αλλά μετά βυθιζόμασταν στην αποχαύνωση του ατομικού βολέματος. Σήμερα όμως φτιάχνουμε μια άλλη Ελλάδα και τη βλέπουμε όλοι μας. Αυτό σημαίνει ότι ακόμα και αν δεν αναλαμβάναμε τη διοργάνωση των Ολυμπιακών Αγώνων έπρεπε να την ανακαλύψουμε.
      Θα αναρωτιέστε τώρα, σε ποιον τύχαινε το νόμισμα της βασιλόπιτας στο σπίτι μας. Πάντα φρόντιζε η μάνα μας να το πάρει ο νοικοκύρης του σπιτιού, που χάρη στο δικό του κόπο υπήρχε βασιλόπιτα για να τη μοιράσουμε. Έτσι και ο λαός θα δώσει το νόμισμα στο ΠΑΣΟΚ, γιατί νοικοκύρεψε τη χώρα, γιατί δημιούργησε μια τέτοια οικονομική σταθερότητα, ώστε με τον Προϋπολογισμό του 2004 να τιθασεύσουμε το δημόσιο έλλειμμα στο 1,2% και να μειώσουμε το δημόσιο χρέος στο 98,5% του Ακαθάριστου Εθνικού Προϊόντος, χωρίς να ανατρέψουμε την οικονομική ισορροπία, με αυξήσεις στους μισθούς και τις συντάξεις κυρίως των χαμηλών κλιμακίων από 5,5% μέχρι 9,5%, με μείωση της ανεργίας στο 8%, με επιδότηση ενοικίου στους ανέργους, με ενίσχυση των οικογενειών των φοιτητών, με κίνητρα για τις μικρομεσαίες επιχειρήσεις, με επιδοτήσεις στις ακριτικές περιοχές, με φορολογικές ελαφρύνσεις.
      Μπορεί κάποιος να μου πει και να αναρωτηθεί, «γιατί τότε ο κόσμος απεργεί»; Θα σας απαντήσω ότι η σύγκλιση με τους υπόλοιπους Ευρωπαίους εταίρους μας απαιτεί μακροπρόθεσμες και μεσοπρόθεσμες διαρθρωτικές αλλαγές που αναπότρεπτα οδηγούν σε κοινωνικές συγκρούσεις.
      Θα μου πείτε: Η Ελλάδα είναι προτελευταία σε ποσοστό φτώχειας στην Ευρωπαϊκή Ένωση. Θα σας αντιτείνω ότι η EUROSTAT δεν λαμβάνει υπ’όψιν της την παραοικονομία, την ιδιοκατοίκηση και την ιδιοκατανάλωση, στις οποίες ως χώρα είμαστε πρωταθλητές. 
      Κύριοι συνάδελφοι, καταθέτω έναν πίνακα της EUROSTAT που δείχνει ότι τα πράγματα δεν είναι έτσι, όπως θέλει να τα παρουσιάζει η Νέα Δημοκρατία.
      (Στο σημείο αυτό ο Β΄ Αντιπρόεδρος της Βουλής κ. Παναγιώτης Σγουρίδης καταθέτει για τα Πρακτικά τον προαναφερθέντα πίνακα, ο οποίος έχει ως εξής:
      (Ο σχετικός πίνακας υπάρχει στο σχετικό τεύχος Πρακτικών της Βουλής)
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Κύριοι συνάδελφοι, για όλους αυτούς τους λόγους είμαι βέβαιος ότι το ΠΑΣΟΚ είναι υποχρεωμένο να συνεχίσει να υποβάλει και να ψηφίζει τους προϋπολογισμούς του κράτους και για τα επόμενα χρόνια. Καλώ και εσάς να υπερψηφίσετε τον προϋπολογισμό του 2004.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Πάππας.
      ΒΑΣΙΛΕΙΟΣ ΠΑΠΠΑΣ: Κύριε Υπουργέ, κυρίες και κύριοι συνάδελφοι, όλα όσα λέγαμε πέρυσι στον Προϋπολογισμό για την Ελλάδα μας και τα προβλήματά της συνεχίζουν σήμερα να είναι το ίδιο επίκαιρα. Όλοι οι κλάδοι και όλες ανεξαιρέτως οι τάξεις έχουν υποστεί ζημία από την ανεξέλεγκτη οικονομική πολιτική της Κυβέρνησης, όπως καθημερινά εμείς τουλάχιστον ζούμε την κατάσταση στη Χαλκιδική και γενικά όλοι όσοι προερχόμαστε από την ελληνική περιφέρεια, μία περιφέρεια που δίνει μόνιμα σκληρές μάχες για την επιβίωση και συγχρόνως νιώθει αδικημένη για πολλά χρόνια από τη σημερινή Κυβέρνηση.
      Κύριοι συνάδελφοι, λείπει μία νέα αγροτική και περιφερειακή πολιτική. Οι τιμές των αγροτικών προϊόντων έχουν διαμορφωθεί σε εξευτελιστικά επίπεδα. Στην εκλογική μου περιφέρεια, τη Χαλκιδική, βασικά προϊόντα, όπως είναι η ελιά, το λάδι, τα σταφύλια, τα σκληρά σιτηρά, που είναι υποδειγματικά και έχουν αποδεδειγμένη υπεροχή σε ποιότητα πανελλαδικά και διεθνώς, έχουν εντελώς περιφρονηθεί από τους αρμόδιους Υπουργούς, ενώ απεγνωσμένα προσπαθούν οι γεωργοί μας να κρατήσουν κάποιες λογικές τιμές.
      Στην ίδια δεινή θέση βρίσκονται οι μελισσοκόμοι, οι υλοτόμοι-δασεργάτες και οι καλλιεργητές καπνού, βάμβακος και ωποροκηπευτικών. Όταν μάλιστα έχουν να λαμβάνουν χρήματα για ξηρασία, παγετό ή χαλαζόπτωση που έπληξε τα προϊόντα τους, τότε η κατάσταση γίνεται αφόρητη. Το ίδιο περιφρονημένοι είναι και οι κτηνοτρόφοι και οι αλιείς μας, οι οποίοι έχουν περιέλθει σε οικονομικό αδιέξοδο. 
      Ο εμπορικός κόσμος της Χαλκιδικής, εξαιτίας της αδιαφορίας της Κυβέρνησης για να καταβάλει τις επιδοτήσεις από τα σιτηρά και τις ελιές στους αγρότες, καθώς και από άλλες αιτίες για τις οποίες είναι αποκλειστικά υπεύθυνη η Κυβέρνηση, βρίσκεται σε οικονομικό αδιέξοδο. Η αγορά στην κυριολεξία δεν κινείται.
      Κυρίες και κύριοι συνάδελφοι, λείπουν από την επαρχία οι υποδομές και τα έργα της Χαλκιδικής είναι έργα βιτρίνας. Η ανεργία παραμένει το μεγαλύτερο κοινωνικό πρόβλημα, που πλήττει κυρίως τους νέους και τις γυναίκες, ενώ σοβαρό κοινωνικό και εθνικό πρόβλημα παραμένει το δημογραφικό.
      Η Τοπική Αυτοδιοίκηση δεν συμμετέχει ενεργά στο Γ΄ Κοινοτικό Πλαίσιο Στήριξης, ενώ της λείπουν ουσιαστικές αρμοδιότητες και επαρκείς πόροι, αν και απεγνωσμένα οι τοπικοί άρχοντες ζητούν από την Κυβέρνηση να τους δώσει μέρος από αυτά που τους χρωστάει.
      Η υγεία και η παιδεία από πλευράς έμψυχου υλικού, κτιριακών εγκαταστάσεων και υλικοτεχνικής υποδομής βρίσκονται στα χειρότερα επίπεδα. Δεν έχει συνδεθεί η παιδεία με τον πολιτισμό, αλλά και ο πολιτισμός με τον τουρισμό που μας ενδιαφέρουν άμεσα. 
      Η Δημόσια Διοίκηση δεν μπορεί να ανταποκριθεί στην αποστολή της.
      Όσον αφορά τον τουρισμό, η κατάσταση είναι εκεί αποκαρδιωτική χωρίς κονδύλια για την προβολή, χωρίς τουριστική εκπαίδευση και χωρίς έμφαση στις εναλλακτικές και ειδικές μορφές τουρισμού, ώστε να επιμηκύνεται στους δώδεκα μήνες ο τουρισμός δίνοντας βάρος κυρίως στον αγροτοτουρισμό, χωρίς λειτουργία του Διευρωπαϊκού Άξονα 10, χωρίς λύσεις στα πολλαπλά προβλήματα που αφορούν τους  ξενοδόχους, τους επιχειρηματίες κάμπινγκ και ενοικιαζομένων δωματίων.
      Κλείνω την αναφορά στα γενικότερα προβλήματα της Χαλκιδικής, σημειώνοντας τα προβλήματα της δικαιοσύνης. Δυστυχώς λείπουν δικαστές, εισαγγελείς και δικαστικοί υπάλληλοι, που θα βοηθούσαν στην εύρυθμη απονομή της δικαιοσύνης στο νομό μας.
      Ωστόσο, φέτος ειδικότερα, κυρίες και κύριοι συνάδελφοι, θέλω να σταθώ στο μέγα πρόβλημα των μεταλλωρύχων Χαλκιδικής, που αφορά πεντακόσιες οικογένειες, αλλά και όλους τους κατοίκους της βορειοανατολικής Χαλκιδικής, που αυτήν τη στιγμή βρίσκονται στο δρόμο. Μια άλλοτε ανθούσα επιχείρηση χιλίων πεντακοσίων εργαζομένων, την οποία σήμερα η κυβερνητική ανεπάρκεια και αδιαφορία, οδήγησε σ’ αυτήν την παρακμή. Αυτήν την εταιρεία φέρνει, ως παράδειγμα, η Κυβέρνηση για να αποδείξει ότι αξίζει τον κόπο να έρθουν οι ξένοι επενδυτές στην Ελλάδα; Αυτό θεωρούν ανάπτυξη οι αρμόδιοι Υπουργοί, όταν σε μία επιχείρηση χιλίων πεντακοσίων απασχολουμένων, κατάντησαν στην κυριολεξία να είναι όλοι απολυμένοι, με αυτήν εδώ την ιδιότητα, να εντάσσονται στο επιδοτούμενο πρόγραμμα κατάρτισης και με ασαφείς και αδιαφανείς τις προθέσεις της Κυβέρνησης για τα συνταξιοδοτικά τους θέματα;
      Τις τελευταίες ημέρες η Κυβέρνηση με την ευχερή, ως γνωστόν πρόσβασή της στα Μέσα Μαζικής Ενημέρωσης, στρέφεται εναντίον της Νέας Δημοκρατίας και της επιρρίπτει ευθύνες, για τη δήθεν παρεμπόδιση από μέρους της, στη μη πληρωμή των αποζημιώσεων και των δεδουλευμένων, στους ήδη απολυθέντες μεταλλωρύχους. Θα πρέπει, όμως, ο ελληνικός λαός να πληροφορηθεί όλη την αλήθεια.
      Η πραγματικότητα είναι ότι ξαφνικά την παραμονή των εορτών και όχι τυχαία εμφανίστηκε η Κυβέρνηση στους μεταλλωρύχους για να τους πει ότι θα τους πληρώσει, δημιουργώντας το ανάλογο ψυχολογικό κλίμα στους ίδιους και τις οικογένειές τους. Η αλήθεια είναι, όμως, ότι ζητούσε η Κυβέρνηση από τα κόμματα της Βουλής, να παραβούν το Σύνταγμα, τον Κανονισμό της Βουλής και χωρίς εκθέσεις του Γενικού Λογιστηρίου του Κράτους και της Επιστημονικής Υπηρεσίας της Βουλής, να συναινέσουν, εκτός της πληρωμής αυτής, σε κάποια σχετική τροπολογία διακοσίων τριάντα εννέα σελίδων, που εισήχθη την τελευταία -στην κυριολεξία- στιγμή, για συμβάσεις που ρυθμίζουν το μέλλον της εταιρείας και όλα τα σοβαρά προβλήματα που αφορούν τους εργαζομένους.
      Βεβαίως ήταν αδύνατον και όντως δεν πέρασε η τροπολογία. Έτσι αποφασίστηκε ομόφωνα από τη Βουλή, όσον αφορά την τροπολογία, να μεταφερθεί σε νομοσχέδιο του Υπουργείου Οικονομικών, ακριβώς για μετά τις γιορτές, όπου και θα γίνει συζήτηση σε τρεις συνεδριάσεις και εκεί βεβαίως θα φανούν και οι πραγματικές προθέσεις των κομμάτων.
      ΑΓΓΕΛΟΣ ΤΖΕΚΗΣ: Όχι, ομόφωνα.
      ΒΑΣΙΛΕΙΟΣ ΠΑΠΠΑΣ: Γιατί αξίζει να σημειωθεί ότι από το σχέδιο της σύμβασης προκύπτει –που για μας, ως Νέα Δημοκρατία είναι σημαντικό- ότι δεν διασφαλίζονται οι θέσεις εργασίας, οι εργασιακές σχέσεις και ποιοι θα επαναπροσληφθούν και με ποια κριτήρια στο νέο επενδυτικό σχήμα.
      Επίσης όσον αφορά την πληρωμή των εργαζομένων – και πρώτη η Νέα Δημοκρατία το ζήτησε- αποφασίστηκε ομόφωνα από τη Βουλή να πραγματοποιηθεί τώρα, εφόσον η διάταξη αυτή στο νομοσχέδιο, θα ισχύει αναδρομικά, από την ημέρα κατάρτισης και υπογραφής της σύμβασης, 12η Δεκεμβρίου του 2003.
      Αξίζει επίσης να σημειωθεί ότι εμείς, ως Νέα Δημοκρατία, ευθύς εξαρχής προ ημερών, με αποκλειστικό σκοπό την πληρωμή των εργαζομένων, προθυμοποιηθήκαμε να ψηφίσουμε με μορφή τροπολογίας, ακόμη και σε άσχετο νομοσχέδιο, ζητήματα για την πληρωμή των απολυομένων. Υποδείξαμε ακόμη το άρθρο 109 του Κανονισμού της Βουλής, στην Κυβέρνηση, να εισάγει την κύρωση των συμβάσεων με τη μορφή του κατεπείγοντος νομοσχεδίου.
      Μέχρι αυτήν τη στιγμή η Κυβέρνηση προτιμά να μην πληρώνει τους απολυμένους, έστω και έναντι των οφειλομένων και να συνεχίσει το κομματικό της παιχνίδι, με περιφερόμενα τα κομματικά της στελέχη στα κανάλια, γιατί έτσι υπολογίζουν ότι θα πλήξουν τη Νέα Δημοκρατία και ότι θα προσποριστούν οι κομματικά ωφελημένοι. Όμως ματαιοπονούν. Αρκετά όλους αυτούς τους μήνες ενέπαιξε η Κυβέρνηση τους εργαζομένους, δίνοντάς τους από 1η Ιανουαρίου μέχρι σήμερα, συνολικά 1800 ευρώ, τουτέστιν 630.000 δραχμές. Αρκετά πολιτικά παιχνίδια παίχτηκαν, ενώ είναι γνωστό ότι πρόκειται για καθαρώς κοινωνικό πρόβλημα της Χαλκιδικής, με ανυπολόγιστες δυσμενείς επιπτώσεις. Και ας πάψουν επιτέλους να υπολογίζουν ότι σε λίγες ώρες, θα τους υποδεχθούν οι μεταλλωρύχοι ως σωτήρες, επειδή σχεδιάζουν να τους δώσουν έναντι, κάποια χρήματα από αυτά που τους χρωστούν.
      Εμείς, κυρίες και κύριοι συνάδελφοι, θα συνεχίζουμε να στηρίζουμε τα συμφέροντα των εργαζομένων και αυτό θα το δείξουμε και πάλι τόσο κατά τη συζήτηση των συμβάσεων όσο και στις ρυθμίσεις των συνταξιοδοτικών τους θεμάτων, μέσα στο Γενάρη την επόμενη χρονιά.
      Μας ενδιαφέρει άμεσα και υπεύθυνα το μέλλον της βορειοανατολικής περιοχής της Χαλκιδικής και των κατοίκων της και σεβόμαστε απόλυτα τους αγώνες των εργαζομένων.
      Ας πετάξει επιτέλους τον κομματικό της μανδύα η Κυβέρνηση από το μείζον αυτό κοινωνικό πρόβλημα και ας πληρώσει αύριο και σήμερα ακόμη τους απολυμένους μεταλλωρύχους της Χαλκιδικής. Και μπορεί και υποχρεούται να το κάνει αυτό.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Δημόσιας Τάξης κ. Φλωρίδης έχει το λόγο.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης): Αγαπητοί συνάδελφοι, όλα αυτά τα χρόνια που συζητούμε τον Ποϋπολογισμό κυρίως, αλλά και με την ευκαιρία κάθε πολιτικής συζήτησης στη Βουλή, μιλώντας για το παρελθόν των κομμάτων ως δυναμικό στοιχείο του παρόντος, αλλά και του μέλλοντος, προσπαθούμε να πείσουμε τη Νέα Δημοκρατία να ασχοληθεί λίγο και με το δικό της παρελθόν, έτσι ώστε ο κόσμος να μπορεί να κάνει συγκρίσεις, γιατί κάθε φορά που έχουμε μία εκλογική αναμέτρηση και επειδή τα κόμματα δεν γεννήθηκαν χθες, ο ελληνικός λαός πρέπει να ξέρει ακριβώς ή να ξαναθυμηθεί τι έχει κάνει το κάθε κόμμα, όταν αυτό καλείται να κυβερνήσει.
      Η αλήθεια είναι ότι όλα τα προηγούμενα χρόνια η Νέα Δημοκρατία το απέφευγε αυτό, αλλά φέτος ο κ. Αλογοσκούφης, ο γενικός της εισηγητής, το αποτόλμησε. Το αποτόλμησε και πρέπει να πω ότι αυτό είναι ένα κατόρθωμα, επειδή ακριβώς ακούσαμε πράγματα τα οποία ιστορικά είναι καταπληκτικά.
      Θυμίζω, λοιπόν, τι είπε ο κ. Αλογοσκούφης. Αναφέρθηκε στο παρελθόν της Νέας Δημοκρατίας, όσον αφορά την περίοδο 1980 και παραδόξως δεν αναφέρθηκε καθόλου στην περίοδο 1990-1993. Αυτό το σημειώνω και παρακαλώ να το σημειώσετε κι εσείς. Γιατί άραγε ο κ. Αλογοσκούφης πήγε στο 1980, αλλά αρνήθηκε πεισματικά να πάει στην περίοδο 1990-1993;
      Εν πάση περιπτώσει η αναφορά του στο 1980 ποια ήταν; Ήταν ότι το 1980 η Ελλάδα ευημερούσε και είχε πολύ υψηλότερη θέση στην Ευρώπη από αυτήν που κατέχει σήμερα. Μάλιστα έφερε στη Βουλή και ένα συγκλονιστικό στοιχείο ότι η ανεργία τότε ήταν μόλις στο 2,7%. Αυτά για το 1980.
      Θα έλεγε, λοιπόν, κανείς ότι αν αυτά συνέβαιναν, αν δηλαδή η Ελλάδα ήταν πολύ υψηλά στην Ευρώπη, εάν ο ελληνικός λαός ευημερούσε, εάν η ανεργία ήταν στο 2,7%, τότε ο λαός, λίγους μήνες μετά που συνέβαιναν όλα αυτά, θα πρέπει λογικά να παραφρόνησε. Διότι δεν εξηγείται αλλιώς πώς στις εκλογές του 1981 κυριολεκτικά αφάνισε τη Νέα Δημοκρατία και από τότε, μ’ ένα μικρό διάλειμμα της περιόδου 1990-1993, την έχει καταδικασμένη διαρκώς στην Αντιπολίτευση, πράγμα που σημαίνει ότι ο λαός, για όσα έχει υποστεί από τη Νέα Δημοκρατία, ακόμα δεν έχει βγάλει το άχτι του.
      Άρα, λοιπόν, η αναφορά στο 1980 είναι μάλλον ατυχής, γιατί ακριβώς μετά το 1980 επακολούθησε η σαρωτική νίκη του ΠΑΣΟΚ του 1981 και ήταν η σαρωτική επίσης ήττα της Νέας Δημοκρατίας του 1981, γιατί μία νίκη πάντα έχει και έναν ηττημένο.
      Επειδή, όμως, εσείς αρνείσθε να θυμηθείτε τι συνέβαινε το 1980 και μας είπατε αυτά τα περίφημα, θέλω να σας θυμίσω, κύριοι συνάδελφοι, ότι το 1980 ο Έλληνας αγρότης δεν είχε καν βιβλιάριο υγείας, η Ελληνίδα αγρότισσα δεν εδικαιούτο καν ξεχωριστή σύνταξη, δεν υπήρχε Εθνικό Σύστημα Υγείας, οι Έλληνες που εργάζονταν στην ελληνική περιφέρεια, εκτός αγροτικού τομέα, δεν είχαν φορέα να ασφαλιστούν, διότι το ΙΚΑ πήγε στην ελληνική περιφέρεια μόλις το 1982 ή 1983, από το ΠΑΣΟΚ. Ακόμα και αυτοί οι εργαζόμενοι ήταν ανασφάλιστοι. Και τώρα υπάρχουν άνθρωποι, οι οποίοι πραγματικά έκαναν χιλιάδες μεροκάματα εκείνη την περίοδο, πριν το 1980, και δεν μπορούν να συμπληρώσουν μία σύνταξη και σε καμία περίπτωση δεν μπορούν να χρησιμοποιήσουν εκείνα τα ημερομίσθια, γιατί δεν υπήρχε ασφαλιστικός οργανισμός, αφού δεν τον φτιάξατε, για να μπορέσουν να επαυξήσουν κάποιες συντάξεις, που ενδεχομένως έχουν πάρει από άλλα ταμεία, γιατί δεν υπήρχε προφανώς ο ΟΑΕΔ. Και βέβαια δεν μπορούμε να συζητάμε ότι τότε υπήρχε κοινωνικό κράτος ή κράτος πρόνοιας.
      Αυτά συνέβαιναν το 1980 και πολλά ακόμα. Συνέβαινε επίσης ότι η πλειοψηφία του ελληνικού λαού ήταν αποκλεισμένη από το κράτος, ήταν αποκλεισμένη από τα Σώματα Ασφαλείας, ήταν αποκλεισμένη από τις Ένοπλες Δυνάμεις. Η πλειοψηφία του ελληνικού λαού ή τουλάχιστον οι δεξιές κυβερνήσεις είχαν επιβάλει τότε ότι αυτοί οι χώροι ήταν άβατο, ακόμα και το δημόσιο, για τα παιδιά της πλειοψηφίας του ελληνικού λαού. Αυτά, λοιπόν, υπήρχαν τότε.
      Προφανώς αυτά δεν θέλει να τα θυμάται η Νέα Δημοκρατία. Η Νέα Δημοκρατία θυμάται μια ανεργία του 2,7%, αλλά πώς μέτρησε αυτήν την ανεργία; Το 2,7% προφανώς αντιστοιχούσε σε μέτρηση μιας γειτονιάς ούτε καν πόλης. Σε καμία περίπτωση δε θα μπορούσε να αφορά την ανεργία του 1980 σε επίπεδο χώρας.
      Ποιος οργανισμός θα μετρούσε την ανεργία, ποιες δυνατότητες, ποιες υπηρεσίες υπήρχαν, ποιος θα ασχολιόταν άραγε με τους Έλληνες ανέργους από τις δεξιές κυβερνήσεις, οι οποίες ήταν στην πραγματικότητα οι κυβερνήσεις που έστελναν όλες τις προηγούμενες δεκαετίες χιλιάδες ή εκατομμύρια νέους ανθρώπους στις ευρωπαϊκές αγορές εργασίας; Αυτά, λοιπόν, τα λέω για να θυμόμαστε το παρελθόν ως δυναμικό στοιχείο του παρόντος.
      Βεβαίως, επειδή, όπως είπα πριν, δεν γεννηθήκαμε χθες, αλλά έχουμε ιστορία όλοι μας, καλό θα είναι όταν απευθυνόμαστε στον ελληνικό λαό να του λέμε πολύ καθαρά τι πράξαμε όταν κυβερνήσαμε, τι κάνουμε τώρα και κυρίως ποια είναι η πρότασή μας για το μέλλον.
      Ακούσαμε επίσης τους εισηγητές της Νέας Δημοκρατίας. Υπάρχουν οι ίδιοι ακριβώς χαρακτηρισμοί όλα τα χρόνια για τον Κρατικό Προϋπολογισμό, ότι είναι αναξιόπιστος, αντιαναπτυξιακός, αναποτελεσματικός. Θα επανέλθω σε αυτούς τους χαρακτηρισμούς. 
      Ο κ. Αλογοσκούφης για πρώτη φορά παραδέχθηκε ότι οι κυβερνήσεις του ΠΑΣΟΚ δεν τα κατάφεραν, παρά το γεγονός ότι υπήρχαν ευνοϊκές συνθήκες, είχαν στα χέρια τους τεράστιους πόρους, διαχειρίστηκαν το μεγαλύτερο αναπτυξιακό πρόγραμμα –λέω κατά λέξη αυτά που είπε- και βεβαίως ότι αυτά δεν τα καταφέραμε, ενώ αυτοί σχεδίασαν τα μεγάλα έργα. 
      Το πρώτο, λοιπόν, ερώτημα που έχω εγώ να κάνω στη Νέα Δημοκρατία είναι το εξής: Τις ευνοϊκές συνθήκες της ελληνικής οικονομίας, αγαπητοί συνάδελφοι, ποιος τις δημιούργησε; Ο αρνητικός ρυθμός ανάπτυξης που παραλάβαμε από σας το 1993, τα αποθεματικά του Υπουργείου Οικονομικών που ήταν όσα ακριβώς ενός περιπτέρου της Ομονοίας, αυτές ήταν οι ευνοϊκές συνθήκες, αυτό ήταν το ευνοϊκό περιβάλλον ή δεν θυμάστε ότι το Β΄ Κοινοτικό Πλαίσιο Στήριξης το επέστρεψε πίσω η Ευρωπαϊκή Ένωση, εκείνο το απίστευτο σχέδιο που είχατε υποβάλει ως πρόταση για το Β’ Κοινοτικό Πλαίσιο Στήριξης το επέστρεψε πίσω, για να μπορέσει η δική μας Κυβέρνηση να το επανυποβάλει για να μπορέσει να αποκτήσει αξιόπιστα χαρακτηριστικά, ώστε να εγκριθεί και στη συνέχεια να εφαρμοστεί πράγματι ένα πακέτο που ήταν ύψους 10 δισεκατομμυρίων δραχμών; Εμείς, λοιπόν, δημιουργήσαμε τους ευνοϊκούς οικονομικούς όρους. Εμείς εξασφαλίσαμε τους πόρους.
      Μήπως θέλετε να σας θυμίσω ποιες ήταν οι προβλέψεις σας για το Γ΄ Κοινοτικό Πλαίσιο Στήριξης; Εδώ σας ακούγαμε συνέχεια, μέχρι και το 1999, ακόμα και την τελευταία στιγμή, να προβλέπετε ότι Γ΄ Κοινοτικό Πλαίσιο Στήριξης δεν θα υπάρξει, διότι η Κυβέρνηση του ΠΑΣΟΚ είναι ανίκανη να διαπραγματευτεί στην Ευρωπαϊκή Ένωση και είπε ότι αν θα υπάρξει Γ’ Κοινοτικό Πλαίσιο Στήριξης, θα είναι οπωσδήποτε μικρότερο από το δεύτερο.
      Όμως, ήρθε ο περίφημος Μάρτης του 1999, όπου ο Κώστας Σημίτης πέτυχε μια πολύ μεγάλη οικονομική νίκη στα πλαίσια της Ευρωπαϊκής Ένωσης στο Βερολίνο και έτσι η χώρα πήρε το Γ΄ Κοινοτικό Πλαίσιο Στήριξης, το οποίο είναι διπλάσιο από το δεύτερο.
      Άρα, λοιπόν, μη μας λέτε ότι εμείς ήμασταν τυχεροί ή ότι αυτά μας ήρθαν εκ Θεού. Εμείς τα δημιουργήσαμε αυτά, εμείς τα παλέψαμε, εμείς τα διαπραγματευτήκαμε, εμείς τα πήραμε κι εμείς δώσαμε στη χώρα αυτήν τη στιγμή τη δυνατότητα να υλοποιεί το μεγαλύτερο αναπτυξιακό πρόγραμμα που είπε ο κ. Αλογοσκούφης ότι είχαμε την ευκαιρία να διαχειριστούμε.
      Ακόμα θέλω να σας υπενθυμίσω ή μάλλον να σας ρωτήσω κάτι: Επειδή μιλάτε για ευνοϊκό οικονομικό περιβάλλον, μήπως μπορείτε να μας πείτε ποιες κυβερνήσεις έριξαν τα ελλείμματα, ποιες κυβερνήσεις έριξαν τον πληθωρισμό, ποιες κυβερνήσεις έριξαν τα επιτόκια; Ποιος τα κατάφερε όλα αυτά, ποιος μείωσε το χρέος, ποια οικονομική πολιτική οδήγησε σε αυτά τα αποτελέσματα, ποια οικονομική πολιτική οδήγησε στο ότι η χώρα τα τελευταία χρόνια αναπτύσσεται με ρυθμούς τετραπλάσιους απ’ ό,τι η υπόλοιπη Ευρώπη;
      Βέβαια όλοι όσοι έχετε μια στοιχειώδη ενασχόληση με τα οικονομικά, ξέρετε ότι η ελληνική οικονομία θα μπορούσε να πηγαίνει ακόμα καλύτερα, αν στοιχειωδώς πήγαινε καλά και η ευρωπαϊκή οικονομία. Παρ’ όλα αυτά με μια ευρωπαϊκή οικονομία καθηλωμένη διαρκώς στο μηδέν ή στο 0,5% τα τελευταία χρόνια, η ελληνική οικονομία έχει έναν πρωτοφανή δυναμισμό. Κινείται μόνη της εμπρός, γιατί ακριβώς πέτυχε όλες εκείνες τις συνθήκες για να μπορεί η ανάπτυξη να είναι ενδογενής και βεβαίως να σταματήσει αυτό το περίφημο παραμύθι ότι η ανάπτυξη της ελληνικής οικονομίας –τα λέγαμε και πέρυσι εδώ- οφείλεται κυρίως στην εισροή των ευρωπαϊκών πόρων.
      Πρέπει να ξεφύγετε από μια βασική αντίφαση, που έχετε στις επισημάνσεις σας. Από τη μια μεριά κατηγορείτε την Κυβέρνηση ότι δεν απορροφά πόρους, άρα δεν εισρέουν πόροι από την Ευρώπη και από την άλλη μεριά λέτε την ίδια στιγμή ότι η ανάπτυξη της χώρας στηρίζεται στους ευρωπαϊκούς πόρους. Ή δεν έρχονται πόροι και η ανάπτυξη είναι ενδογενής ή έρχονται πόροι και κάτι άλλο συμβαίνει, αλλά δεν νομίζω ότι θα ήταν αφέλεια να πω ότι θα περιμέναμε από σας έναν ξεκάθαρο πολιτικό λόγο, μια ξεκάθαρη πολιτική άποψη, γιατί το εκκρεμές κινείται από τη μια άκρη στην άλλη και βεβαίως δεν μπορεί να σταματήσει πουθενά, για να κάνουμε και μια σοβαρή πολιτική συζήτηση.
      Κύριοι συνάδελφοι, επανέρχομαι στο αναξιόπιστος, αντιαναπτυξιακός και αναποτελεσματικός. Πώς γίνεται και είναι αντιαναπτυξιακός ο Προϋπολογισμός όταν αυτός κατά τον κ. Αλογοσκούφη ενσωματώνει το μεγαλύτερο αναπτυξιακό πρόγραμμα που είχε ποτέ η χώρα; Αυτά δεν γίνονται. ΄Η η χώρα υλοποιεί το μεγαλύτερο αναπτυξιακό πρόγραμμα που είχε ποτέ όπως είπε ο κ. Αλογοσκούφης, άρα ο Προϋπολογισμός είναι αναπτυξιακός ή η χώρα δεν υλοποιεί κανένα τέτοιο πρόβλημα, οπότε πράγματι ο Προϋπολογισμός έχει πρόβλημα. Αλλά ο προϋπολογισμός αυτήν τη στιγμή και όλα αυτά τα χρόνια έχει διαρκώς τα μεγαλύτερα προγράμματα δημοσίων επενδύσεων, τα οποία είχε ποτέ, προγράμματα τα οποία ανέρχονται σε περισσότερα από 9 δισεκατομμύρια ευρώ, δηλαδή σε περισσότερα από 3 τρισεκατομμύρια δραχμές το χρόνο.
      Επομένως ο Προϋπολογισμός, κατά την ομολογία της Νέας Δημοκρατίας, είναι σίγουρα αναπτυξιακός.
      Ο Προϋπολογισμός είναι αναξιόπιστος; Ένα ερώτημα θα ήθελα να σας κάνω, κύριοι συνάδελφοι της Νέας Δημοκρατίας. Λέτε ότι θα κερδίσετε τις εκλογές. Το λέτε αυτό πολλά χρόνια και εγώ βεβαίως σας έχω τιμήσει πολλές φορές γι’ αυτήν την αντοχή που έχετε. Έχω πει, λοιπόν, ότι είναι εκπληκτικό για τόσα πολλά χρόνια να δηλώνετε κάθε φορά ότι θα πάρετε τις εκλογές. Αυτό θέλει ένα θάρρος και εσείς το έχετε πραγματικά, γι’ αυτό σας θαυμάζω έστω και αν ο ελληνικός λαός επιμένει να σας έχει στη γωνία.
      Ας υποθέσουμε, λοιπόν –θα κάνω μια υπόθεση εργασίας- ότι πήρατε τις εκλογές. Οι εκλογές θα γίνουν στις 2 Μαΐου. Λογικά, λοιπόν, θα έχετε έναν ψηφισμένο προϋπολογισμό και θα έχει παρέλθει και το πεντάμηνο. Θα τον εφαρμόσετε αυτό τον αναξιόπιστο; Δεν πρέπει, λοιπόν επειδή είστε σίγουροι για τις εκλογές να μας πείτε από τώρα ότι δεν θα τον εφαρμόσετε και θα εφαρμόσετε κάποιον άλλο; Και γιατί δεν το φέρνετε εδώ για να το έχει υπόψη του ο κόσμος; Γιατί ο Προϋπολογισμός είναι ένα σχέδιο νόμου και εσείς σχέδια νόμου κατεβάζετε εδώ με το παραμικρό. Φέρτε, λοιπόν, ένα σχέδιο νόμου που λέγεται Προϋπολογισμός 2004 και πείτε  εκεί μέσα τι ακριβώς θα κάνετε, ποιες δαπάνες θα κόψετε και τι ακριβώς θα περιορίσετε. Ποια είναι εκείνα που θα εισφέρετε, όσον αφορά την οικονομική πολιτική για να μπορέσει ο Προϋπολογισμός ξαφνικά να γίνει αξιόπιστος. Γιατί δεν μας το λέτε από τώρα και δεν το λέτε πριν από τις εκλογές;
      Αλλά, αγαπητοί συνάδελφοι, όσο και αν εσείς προσπαθείτε να κρυφτείτε και  σεις οι ίδιοι αλλά κυρίως κάποια στελέχη του χώρου σας και κάποιοι άλλοι οικονομικοί φορείς μιλάνε για λογαριασμό σας. Μίλησε τελευταία ο ΣΕΒ και αποκάλυψε το οικονομικό σας πρόγραμμα. Μίλησε και ο κ. Μητσοτάκης και το αποκάλυψε επίσης το πρόγραμμά σας. Το λέω αυτό γιατί ο ΣΕΒ είπε ότι θα πρέπει να γίνουν εκλογές. Γιατί το είπε αυτό; Προφανώς για να έρθει μια άλλη κυβέρνηση. Γιατί να έρθει μια άλλη κυβέρνηση; Για να εφαρμόσει πολιτική δημοσιονομικής πειθαρχίας. Τι σημαίνει δημοσιονομική πειθαρχία; Όπως εξήγησε ο Πρόεδρος του ΣΕΒ σημαίνει ότι το κοινωνικό πακέτο δεν μπορεί να το αντέξει ο Προϋπολογισμός του 2004.
      Άρα, λοιπόν, τα 600 δισεκατομμύρια του κοινωνικού πακέτου, που αφορούν σε συνταξιούχους, παιδιά που σπουδάζουν κλπ. δεν τα σηκώνει ο Προϋπολογισμός κατά τους βιομήχανους και προφανώς και κατά τη Νέα Δημοκρατία, την οποία επιθυμούν κάποιοι εκ των βιομηχάνων. Αλλά αυτά θα κόψετε για να καταστήσετε αξιόπιστο τον Προϋπολογισμό του 2004.
      Και ο κ. Μητσοτάκης ήταν ξεκάθαρος. Είπε περιοριστική πολιτική, σφίξιμο το ζωνάρι, απολύσεις. Και βέβαια εσείς εξανέστητε. Αλλά εγώ θα ήθελα να σας ρωτήσω, γιατί εξανέστητε φέτος; Πέρυσι ακριβώς την ίδια περίοδο ενόψει της συζήτησης του Προϋπολογισμού ο κ. Μητσοτάκης είπε ακριβώς τα ίδια και χειρότερα. Σας τα διαβάζω λοιπόν, γιατί ενδεχομένως να τα έχετε ξεχάσει. 
      Είπε, λοιπόν, επ’ ευκαιρία της συζήτησης του Προϋπολογισμού τα εξής: «Φαντάζεστε εσείς τον κ. Σημίτη να βγει και να πει αυτά που ο Σρέντερ λέει στους Γερμανούς, δηλαδή «σφίξτε το ζωνάρι»; Φαντάζεστε εσείς ότι ο κ. Σημίτης μπορεί να επιβάλει πρόσθετες φορολογίες; Φαντάζεστε ότι ο κ. Σημίτης μπορεί να κόψει κοινωνικά δικαιώματα; Φαντάζεστε ότι μπορεί ο κ. Σημίτης να απολύσει ανθρώπους; Αφού δεν κάνει γι’ αυτήν τη δουλειά να σηκωθεί και να φύγει. Πρέπει να έρθει κάποιος άλλος να εφαρμόσει αυτήν την πολιτική».
      Αυτά είπε ακριβώς κατά λέξη ο κ. Μητσοτάκης πέρυσι. Γιατί, λοιπόν, πέρυσι δεν ξεσηκωθήκατε να πείτε ότι εκφράζει προσωπικές του απόψεις; Γιατί σκεφθήκατε, να περάσουν αυτά σιγά-σιγά, να υπάρχει ένα άλλοθι μήπως δεν μας πάρουν χαμπάρι. Και όταν θα έρθουμε να εφαρμόσουμε αυτήν ακριβώς την πολιτική και θα πούμε στον ελληνικό λαό, «Μα, σας τα είπαμε, ο κ. Μητσοτάκης τα είπε. Δεν τα προσέξατε;». Φέτος, όμως, που στριμωχτήκατε –γιατί ακριβώς τα ίδια είπε πάλι- αναγκαστήκατε να πείτε ότι δεν είναι έτσι τα πράγματα. Και γιατί τότε ο κ. Αλογοσκούφης μιλά για τον περιορισμό και τη στασιμότητα των πρωτογενών δαπανών;
      Ακούει ο κόσμος «περιορισμός των πρωτογενών δαπανών» και δεν ξέρει ότι είναι οι μισθοί και οι συντάξεις. «Πρωτογενείς δαπάνες» σου λέει, κάτι είναι αυτό. Είναι οι μισθοί και οι συντάξεις, είναι οι δαπάνες του συστήματος υγείας, είναι η δημόσια παιδεία. Αυτές είναι οι πρωτογενείς δαπάνες. Αυτές θα κόψετε, αυτές θα σταματήσετε; Και τι σημαίνει ότι δεν θα επιτρέψετε αύξηση των πρωτογενών δαπανών; Σημαίνει ότι δεν θα επιτρέψετε από δω και πέρα αύξηση των μισθών. Ξανά στο μηδέν συν μηδέν. Ίσον πόσο άραγε τώρα μηδέν και μηδέν; Γιατί τότε είχαμε έναν πληθωρισμό 14%-15%. Τώρα πόσο  ισούται το μηδέν και μηδέν κατά τη δική σας άποψη;
      Κυρίες και κύριοι συνάδελφοι, ο κόσμος ξέρει, γιατί ο κόσμος έχει ζήσει τις δικές σας κυβερνήσεις. Ξέρει αυτά που δεν τολμάτε να πείτε. Και δεν τολμάτε να τα πείτε καθαρά γιατί στη πραγματικότητα είναι μια άγρια πολιτική λιτότητας.
      Σας ακούω εδώ πέρα να λέτε, μα, θα κόψουμε εμείς τις συντάξεις; Γιατί άγνωστο είναι αυτό σε σας; Όταν ήρθατε στην εξουσία το 1990, ποιο ήταν το πρώτο πράγμα που κάνατε; Δεν κόψατε τις συντάξεις των αντιστασιακών; Τις κόψατε τότε. Από ποιους ανθρώπους; Αφού προηγουμένως είχε προηγηθεί η συνεργασία σας με την Αριστερά και κάνατε κυβέρνηση για να διαλύσετε υποτίθεται το ΠΑΣΟΚ, μόλις ήρθατε αντί του μάνα χολή στο κόσμο της Αριστεράς! Γιατί αυτοί κυρίως ήταν  οι αντιστασιακοί άνθρωποι. Και το πρώτο πράγμα που κάνατε τότε ήταν να κόψετε τις συντάξεις των αντιστασιακών. Γιατί τώρα εξανίστασθε όταν σας λέμε ότι πάλι τα ίδια θα κάνετε; Τα κάνατε στο παρελθόν; Δεν τα θυμάται αυτά ο κόσμος;
      ΙΩΑΝΝΗΣ ΛΑΜΠΡΟΠΟΥΛΟΣ: Όχι και γι’ αυτούς που γεννήθηκαν μετά το 1930.
      ΑΘΑΝΑΣΙΟΣ ΔΑΒΑΚΗΣ: Αντιστασιακοί μαϊμού.
      ΓΕΩΡΓΙΟΣ ΦΛΩΡΙΔΗΣ (Υπουργός Δημόσιας Τάξης):  Κυρίες και κύριοι συνάδελφοι, θέλω να σας θυμίσω και κάτι άλλο.  Σήμερα η Ελλάδα είναι μια χώρα που το Ακαθάριστο Εγχώριο Προϊόν της ισούται με το Ακαθάριστο Εγχώριο Προϊόν όλων των βαλκανικών χωρών μαζί. Το 1980, που τόσο θέλετε να θυμόσαστε τελευταία, η Ελλάδα συγκρινόταν και ήταν πίσω με την κάθε μια απ’ αυτές τις χώρες. Τώρα συγκρίνεται με όλες μαζί και η Ελλάδα των δέκα εκατομμυρίων έχει ΑΕΠ όσο έχουν τα εξήντα πέντε εκατομμύρια των Βαλκανικών χωρών. Και η Ελλάδα των δέκα εκατομμυρίων έχει ΑΕΠ όσο έχουν τα εβδομήντα εκατομμύρια της Τουρκίας. Αυτή είναι η χώρα την οποία εμείς έχουμε οδηγήσει εκεί που έχουμε οδηγήσει.
      Βέβαια ο κ. Αλογοσκούφης μάς είπε προχθές εδώ ότι ξέρετε εμείς, δηλαδή η Νέα Δημοκρατία, ποτέ δεν είπε ότι δεν θα μπούμε στην ΟΝΕ. Θα σας διαβάσω κάτι και έχει αξία να το σχολιάσετε. «Η πορεία προς την ΟΝΕ έχει ήδη αποτύχει. Η πρώτη αποτυχία είναι το γεγονός ότι η ίδια η κυβέρνηση στην ουσία ομολογεί ότι στο ραντεβού δεν θα είναι η Ελλάδα παρούσα. Η μόνη χώρα που χωρίς τη θέλησή της δεν θα είναι εκεί. Και έχει μετατεθεί ο στόχος στις αρχές του 21ου αιώνα». Είναι η ομιλία του κ. Καραμανλή 5.12.97, δυο χρόνια μόλις πριν μπούμε. Εσείς, λοιπόν, δεν είπατε ότι δεν θα μπούμε στην ΟΝΕ; Σε όλους τους τόνους το λέγατε. Όπως επίσης είχατε προβλέψει ότι δεν θα υπάρχει και Γ΄ Κοινοτικό Πλαίσιο Στήριξης. Αλλά εσείς βεβαίως δεν έχετε μάθει ποτέ να διαπραγματεύεσθε σκληρά για τη χώρα.
      Σας είπα προηγουμένως για το Γ΄ Κοινοτικό Πλαίσιο στήριξης. Θέλω να σας θυμίσω  ότι τελευταία αναθεώρηση της Κοινής Αγροτικής Πολιτικής έγινε το 1992 επί των ημερών σας και τότε η Ευρωπαϊκή Ένωση επρόκειτο να μοιράσει περίπου ενάμισι εκατομμύριο τόνους γάλα. Απ’ αυτό το ενάμισι εκατομμύριο τόνους γάλα καταφέρατε να πάρετε για τους Έλληνες κτηνοτρόφους, το 1992 -εσείς που τώρα όλοι ομιλείτε για την αγροτιά και την κτηνοτροφία- μόλις εκατό χιλιάδες τόνους, το 1/15. Τον Ιούνιο του 2003 έγινε νέα αναθεώρηση της Κοινής Αγροτικής Πολιτικής και πάλι επρόκειτο να μοιραστούν εκατόν εβδομήντα πέντε χιλιάδες τόνοι γάλα όλο και όλο, σε όλη την Ευρωπαϊκή Ένωση. Απ’ αυτούς τους εκατόν εβδομήντα πέντε χιλιάδες τόνους, κυρίες και κύριοι συνάδελφοι, που μοίρασε η Ένωση στους δεκαπέντε η Ελλάδα πήρε για τον εαυτό της τους εκατόν είκοσι πέντε χιλιάδες τόνους και πενήντα χιλιάδες τόνοι πήγαν στην Πορτογαλία. Έτσι διαπραγματευόμαστε εμείς και έτσι προωθούμε τα ελληνικά συμφέροντα.
      Θέλω να σας διαβάσω και κάτι ακόμα που είχατε αποτύχει οικτρά, για να παρακολουθούμε και λίγο την πρόοδο της Κύπρου προς την Ευρωπαϊκή Ένωση, Τι είπε ο κ. Καραμανλής για τα αποτελέσματα του Ελσίνκι; Για ακούστε. «Από τα συμπεράσματα του Ευρωπαϊκού Συμβουλίου προκύπτει ότι η Τουρκία αποκομίζει άμεσα σημαντικά και καθαρά κέρδη ενώ η Ελλάδα, παρά την ισχυρότατη διαπραγματευτική της βάση, υποχώρησε από τις πάγιες θέσεις της, χωρίς σίγουρα και ουσιαστικά ανταλλάγματα». Είναι η εκτίμηση του κ. Καραμανλή στις 13.12.1999 για τα αποτελέσματα του Ελσίνκι, αυτά τα αποτελέσματα που οδήγησαν την Τουρκία εκεί που την οδήγησαν και αυτά τα αποτελέσματα που οδήγησαν την Κύπρο στην Ευρωπαϊκή Ένωση.
      Κυρίες και κύριοι συνάδελφοι, μιλάμε πάντα για το κρυφό σας πρόγραμμα, αλλά επειδή ο χρόνος δεν μας παίρνει θα υπενθυμίσω μόνο αυτό που πάτε να κάνετε με τα πτυχία των ΙΕΚ που θέλετε να τα ονομάσετε πανεπιστημιακά! Τι λέτε στα Ελληνόπουλα, που αγωνίστηκαν πάρα πολύ να μπουν στα ελληνικά πανεπιστήμια, που οι οικογένειές τους ξόδεψαν λεφτά για να μπουν και να σπουδάσουν τα παιδιά τους και τελικά να πάρουν πτυχία, τα οποία σήμερα έρχεται να τα ανταγωνιστεί ένα πτυχίο του ΙΕΚ; Τι λέτε στα παιδιά που πήγαν στο εξωτερικό και σπούδασαν πραγματικά στα ξένα πανεπιστήμια και πήραν πτυχίο από εκεί; Τι λέτε σ’ αυτούς που ξόδεψαν εκατομμύρια για να σπουδάσουν, την ώρα που εσείς θέλετε να αναγνωρίσετε τα πτυχία των εργαστηρίων ελευθέρων σπουδών για όλα αυτά;
      Και θα κλείσω μ΄ ένα πράγμα μόνο. Κυρίες και κύριοι συνάδελφοι, βγήκε η απόφαση του δικαστηρίου για τη «17 Νοέμβρη». Η Ελληνική Αστυνομία -όχι η ελληνική Κυβέρνηση- περιμένει ακόμα το μπράβο της Νέας Δημοκρατίας, αυτό που τόσο πεισματικά το αρνηθήκατε εσείς που χαϊδεύετε τον καθένα με την κάθε ευκαιρία, που λέτε «ναι» παντού, σε όλους και σε όλα, που λέτε «πάρ’ τα όλα». Αρνηθήκατε στην Ελληνική Αστυνομία ένα μπράβο για τη μεγαλύτερη επιτυχία στην ιστορία της, τη στιγμή που απάλλαξε τη χώρα από ένα δηλητηριασμένο αγκάθι στα πλευρά της και τυγχάνει σήμερα να εμφανίζεται αλλιώς στις διεθνείς συναντήσεις. Ακόμα περιμένει η Ελληνική Αστυνομία ένα «μπράβο» από σας.
      Υπάρχει ακόμα η παράδοση οπλισμού του κ. Πολύδωρα. Και ήθελα να ξέρω: Αν πάρετε την Κυβέρνηση και πάει ο κ. Πολύδωρας εκεί ως Υπουργός Δημόσιας Τάξης, όταν συναντήσει τα στελέχη και τους αξιωματικούς της Αντιτρομοκρατικής ή των εργαστηρίων, τι θα τους πει; «Γεια σας λεβέντες της παράδοσης του οπλισμού;» Αυτό θα τους πει; Δεν βρήκατε κουράγιο δηλαδή, επειδή νομίζατε ότι θα το εκμεταλλευτεί αυτό η Κυβέρνηση, να αναγνωρίσετε αυτό το πολύ σπουδαίο κατόρθωμα της Ελληνικής Αστυνομίας; Και κατά τα άλλα μας λέτε ότι είστε μια παράταξη που τους αγκαλιάζετε όλους και όλα τα αιτήματά τους. Αγαπητοί συνάδελφοι, δεν νομίζω ότι χρειάζεται τέτοια μικροψυχία.
      Θα κλείσω με μια φράση, κύριε Πρόεδρε. Όλοι έχουμε παρελθόν, και παρόν. Σαφώς το μέλλον ανήκει σ’ εκείνους που στηρίζονται γερά στα πόδια τους σε σχέση με το παρελθόν τους. Το μέλλον πάντα καθορίστηκε από το παρελθόν. Και το παρελθόν το δικό σας είναι τέτοιο που δεν σας κάνει να νιώθετε ούτε για ένα πράγμα περήφανοι, για να μπορείτε να λέτε στον ελληνικό λαό ότι εμείς, γι’ αυτά που κάναμε στο παρελθόν σάς καλούμε να μας ψηφίσετε τώρα. Εμείς, μέσα από διαρκή αυτοκριτική, μέσα από διαρκή ανανέωση, προχωρούμε και ο ελληνικός λαός πάντα ή τουλάχιστον συχνά θα συνεχίσει να μας εμπιστεύεται, γιατί η πορεία είναι αδιατάρακτη και πρέπει να παραμείνει αδιατάρακτη, επειδή η επόμενη χρονιά είναι κρίσιμη για τα εθνικά μας συμφέροντα.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Λαμπρόπουλος. Τελευταίος αλλά όχι έσχατος.
      ΙΩΑΝΝΗΣ ΛΑΜΠΡΟΠΟΥΛΟΣ: Κύριοι συνάδελφοι, αν δεν κάνω λάθος, προηγουμένως μιλούσε ο Υπουργός Δημόσιας Τάξης και για τα θέματα του Υπουργείου Δημόσιας Τάξης αφιέρωσε λιγότερο από ένα λεπτό. Δεν ακούσαμε τίποτα για τους αστυνομικούς, τους πυροσβέστες και τους λιμενικούς, τίποτα για το μισθολόγιό τους, τη στιγμή που κάθε μέρα είναι στο πεζοδρόμιο οι άνθρωποι με αγώνες. Δεν ακούσαμε τίποτα για την ασφάλεια των πολιτών, όταν σήμερα η χώρα μας και ιδιαίτερα η ύπαιθρος και τα χωριά μας έχουν γίνει ξέφραγο αμπέλι και δεν νιώθει κανείς ασφαλής. Δεν μας είπε τίποτα απ’ όλα αυτά ο κύριος Υπουργός.
      Εσείς, κύριε Υπουργέ, ασχολείσθε -και το κάνετε εκ συστήματος- με το παρελθόν. Μείνετε στο παρελθόν. Εκεί άλλωστε θα σας κατατάξει ο λαός πολύ σύντομα. Κοντή γιορτή. Εμείς κοιτάζουμε το μέλλον. Θα σας θυμίσω όμως, κύριε Υπουργέ, ότι το 1980, το κατά κεφαλήν εισόδημα του Έλληνα πολίτη ήταν στο 70% του μέσου όρου της Ευρωπαϊκής Ένωσης, ενώ σήμερα μετά από τόσα χρόνια στην Ευρωπαϊκή Ένωση και μετά από πακτωλούς χρημάτων, ανέρχεται μόνο στο 67%. Αυτό τα λέει όλα. Γι’ αυτό, λοιπόν, πρέπει να προτιμάτε τη σιωπή. Προτιμήσατε βεβαίως τη φυγή τώρα. Αυτό είναι ακόμα χειρότερο.
      Κύριε Πρόεδρε, κυρίες και κύριοι συνάδελφοι, ένα κράτος που σέβεται τους πολίτες του, που είναι κοντά τους σε κάθε φάση της ζωής τους, στην καθημερινότητά τους, σε κάθε τους προσπάθεια, τότε με βεβαιότητα μπορεί να χαρακτηρισθεί και πολιτισμένο και προοδευμένο. Αλήθεια, μπορεί σήμερα κανείς να ισχυριστεί ότι έχουμε ένα κράτος, μια Δημόσια Διοίκηση φιλική και στην υπηρεσία του πολίτη; Η απάντηση είναι κατηγορηματικά «όχι». Έχουμε ένα κράτος αναποτελεσματικό.
      Ο υπερδιογκωμένος κρατικός τομέας, που έχει εκθρέψει και τους μεγάλους προμηθευτές, η γραφειοκρατία, η πολυνομία, ο κομματισμός, η αναξιοκρατία, η έλλειψη κυρώσεων για τους επίορκους και η διαφθορά, που εν πολλοίς είναι απόρροια όλων των προηγουμένων, έχουν καταστήσει τη χώρα μας ανήμπορη να ακολουθήσει την πορεία της Ευρωπαϊκής Ένωσης και να συγκλίνει με αυτή. 
      Δεν είναι τυχαίο ότι εδώ δεν γίνονται πλέον επενδύσεις και είμαστε στην ογδοηκοστή πέμπτη η θέση μεταξύ εκατό χωρών στις επενδύσεις ξένων κεφαλαίων αφού η γραφειοκρατία, η πολυνομία και τα λαδώματα είναι από τα βασικά εμπόδια για κάθε επιχειρηματία.
      Σύμφωνα με τα στοιχεία της έκθεσης της Διεθνούς Διαφάνειας έχουμε καταφέρει να είμαστε πρωταθλητές στη διαφθορά στην Ευρωπαϊκή Ένωση και στην πεντηκοστή θέση μαζί με την Κόστα Ρίκα και τη Νότιο Κορέα μεταξύ ενενήντα μίας χωρών.
      Το χειρότερο είναι ότι τα τελευταία χρόνια βρισκόμαστε σε διαδικασία κάθετης πτώσης ξεκινώντας από την εικοστή πέμπτη θέση το 1997 και φτάνοντας στην πεντηκοστή θέση τώρα.
      Το Ελεγκτικό Συνέδριο στις εκθέσεις του αναφέρει σειρά παρανομιών σε βάρος του δημοσίου συμφέροντος. Κορυφαία στελέχη του κυβερνώντος κόμματος και Υπουργοί, μεταξύ των οποίων και της Δημόσιας Διοίκησης, αναγνωρίζουν σοβαρό πρόβλημα διαφθοράς και διαπλοκής. 
      Πρόσφατα ο Υπουργός Εξωτερικών κ. Παπανδρέου μίλησε για γραφειοκρατία που ταλαιπωρεί τον πολίτη, πως αηδιάζει από την έκταση της διαφθοράς, τα μικροσυμφέροντα συντεχνιών, τα μεγάλα συμφέροντα που θέλουν να κηδεμονεύσουν την πολιτική ζωή κλπ., ως να μην έχει και αυτός ως μέλος της Κυβέρνησης τις ευθύνες του.
      Τα εξοπλιστικά προγράμματα, οι συμβάσεις δημοσίων έργων και προμηθειών είναι οι κύριες εστίες διαπλοκής και διαφθοράς που ξεπερνούν τα μικρολαδώματα κάποιων επίορκων υπαλλήλων και τα γρηγορόσημα κατά τον κύριο Πρωθυπουργό.
      Ο άλλος άξονας της διοίκησης, η Αυτοδιοίκηση, φυτοζωεί και αδυνατεί να υπηρετήσει τον πολίτη διότι στερείται πόρων, αρμοδιοτήτων και δημοκρατικού προγραμματισμού. Οι περισσότεροι δήμοι είναι υπερχρεωμένοι. Δεν υπάρχει δήμος που να μην έχει πρόβλημα, σύμφωνα με τα λεχθέντα και από τον κομματικό Πρόεδρο της ΚΕΔΚΕ. Η μη απόδοση από την Κυβέρνηση στους ΟΤΑ των θεσμοθετημένων πόρων και η μεταβίβαση αρμοδιοτήτων χωρίς τους αντίστοιχους πόρους, όπως προβλέπει το Σύνταγμα, είναι μερικές από τις αιτίες που οδήγησαν εδώ την Αυτοδιοίκηση, που την οδήγησαν να διαδηλώνει για πρώτη φορά έξω από τη Βουλή.
      Οι δημόσιοι υπάλληλοι, που χωρίς αυτούς δεν μπορούμε να σχεδιάζουμε καλύτερη διοίκηση, δεν στηρίχθηκαν, δεν αναβαθμίστηκαν. Για ποια, βέβαια, στήριξη μπορεί να μιλάει σήμερα η Κυβέρνηση όταν οι αυξήσεις των δύο τελευταίων ετών δεν κάλυπταν ούτε τον πληθωρισμό, όταν την τελευταία δεκαετία η απώλεια του εισοδήματος των δημοσίων υπαλλήλων είναι πάνω από 25% με στοιχεία της ΑΔΕΔΥ, όταν και το νέο μισθολόγιο όχι μόνο δεν έδωσε τέλος στο άναρχο, ανισομερώς και άδικα διαμορφωμένο σημερινό μισθολογικό καθεστώς αντίθετα μείωσε και τις αποδοχές των πλέον χαμηλόμισθων, όταν οι δημόσιοι υπάλληλοι είναι τελευταίοι στην κατάταξη των αμοιβών στην Ευρωπαϊκή Ένωση, αφού οι μέσες αποδοχές των δημοσίων υπαλλήλων στην Ελλάδα κυμαίνεται μεταξύ 40% έως 70% των αντίστοιχων αποδοχών στις χώρες της Ευρωπαϊκής Ένωσης και αντιστοιχούν στο 55% του μέσου όρου, όταν οι μισθοί των δημοσίων υπαλλήλων στην Ελλάδα είναι οι μικρότεροι στην Ευρωπαϊκή Ένωση και σε σχέση με την αγοραστική τους δύναμη και κυμαίνονται στο 77% του μέσου όρου της Ευρωπαϊκής Ένωσης; 
      Είναι, λοιπόν, σημαντικό να υπάρξει πρώτον σύνδεση του μισθού με το βαθμό, τα καθήκοντα, τις γνώσεις και την απόδοση των υπαλλήλων και δεύτερον, η κατά το δυνατόν μεγαλύτερη ενοποίηση και ενσωμάτωση των επιδομάτων που θα οδηγήσει και στη βελτίωση των αποδοχών των εργαζομένων, ώστε να υπάρξει σταδιακή σύγκλιση με αυτές της Ευρωπαϊκής Ένωσης.
      Έτσι με τη στήριξη και αναβάθμιση του δημοσίου υπαλλήλου, αλλά και με παράλληλη δέσμη μέτρων, που θα κατοχυρώνουν την ιεραρχία, την αξιοκρατία, τη διαρκή επιμόρφωση, την πάταξη της διαφθοράς, την τιμωρία των επίορκων, την εισαγωγή των νέων τεχνολογιών, την απλούστευση των διαδικασιών, τον επιτελικό και ελεγκτικό ρόλο της κεντρικής διοίκησης και την αναβάθμιση της Αυτοδιοίκησης, εξασφαλίζοντας την οικονομική της αυτοτέλεια και αρμοδιότητες, θα φτιάξουμε μία διοίκηση καλά οργανωμένη που θα είναι φιλική και κοντά στον πολίτη, όταν θα τη χρειάζεται και που θα επιτρέψει στη χώρα μας να κάνει το άλμα στο μέλλον.
      Ενώ αυτή είναι η γενικότερη κατάσταση στη διοίκηση, η Κυβέρνηση φρόντισε και εξασφάλισε την πλούσια οικονομική ανταμοιβή των κομματικών της φίλων, των διοικητικών στελεχών του ευρύτερου δημόσιου τομέα που έχει διορίσει. Οι μεικτές μηνιαίες αποδοχές από 1.1.2004 για τον Πρόεδρο του Αρείου Πάγου θα είναι 5.200 ευρώ, για τον Αρχηγό ΓΕΕΘΑ 4.900 ευρώ, για τον πρύτανη πανεπιστημίου 4.500 ευρώ. 
      Ακούστε αριθμούς για τους ημέτερους: 
      Οι αποδοχές του γενικού διευθυντή του Οργανισμού Διαχείρισης Δημοσίου Χρέους είναι 13.350 ευρώ. Ποιος είναι αυτός ο κύριος; Οι μηνιαίες καθαρές αποδοχές του προέδρου και του διευθύνοντος συμβούλου της ΕΑΒ είναι 6.500 ευρώ καθαρά συν τις αμοιβές για συμβούλια.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Παρακαλώ, κύριε Πρόεδρε, θα ήθελα ένα λεπτό ακόμα
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Αφήστε τα πυροτεχνήματα.
      ΙΩΑΝΝΗΣ ΛΑΜΠΡΟΠΟΥΛΟΣ: Θα σας τα καταθέσω όλα για να υπάρχουν στα Πρακτικά. Μη με διακόπτετε.
      Οι μηνιαίες αποδοχές του προέδρου και του διευθύνοντος συμβούλου της ΕΒΟ είναι 7.841 ευρώ συν τις αμοιβές για συμβούλια. Στη ΔΕΠΑ ο διευθύνων σύμβουλος εισπράττει 6.000 ευρώ καθαρά συν τις συνεδριάσεις. Στη ΔΕΠΑ, επίσης, υπηρετούν επτά γενικοί διευθυντές με 5.700 μηνιαία έκαστος. Στα «Ελληνικά Πετρέλαια» ο πρόεδρος έχει καθαρές ετήσιες αποδοχές 104.169 ευρώ. Στην ΕΥΔΑΠ ο πρόεδρος και ο διευθύνων σύμβουλος έχουν από 8.510 ευρώ έκαστος. Οι αμοιβές του εντεκαμελούς διοικητικού συμβουλίου του ΟΔΙΕ προβλέπεται να ανέλθουν συνολικά για το έτος 2003 σε 364.797 ευρώ. Ο διοικητής της ΑΤΕ έχει μηνιαίες αποδοχές 16.727 ευρώ. Για να μην πω και για άλλα, όπως «ΑΤΤΙΚΟ ΜΕΤΡΟ» κ.λπ., καταθέτω τα στοιχεία αυτά στα Πρακτικά για να τα ξέρει και ο κύριος Υπουργός.
      (Στο σημείο αυτό ο Βουλευτής κ. Ιωάννης Λαμπρόπουλος  καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Τα γνωρίζετε γιατί εμείς σας τα δώσαμε.
      ΙΩΑΝΝΗΣ ΛΑΜΠΡΟΠΟΥΛΟΣ: Καταθέτω απαντήσεις από τη Βουλή και μάλιστα δεν μου έδωσαν απαντήσεις πολλά Υπουργεία. Υπάρχει εδώ και καταθέτω την ερώτηση που είχα καταθέσει στο Υπουργείο Εσωτερικών και την απάντηση του κ. Μπίστη να υπάρχει για μνημείο στα Πρακτικά, για να δείτε ότι αρνείται να απαντήσει. Υπάρχουν όλα εδώ και θα είναι όνειδος για πάντα για εσάς.
      (Στο σημείο αυτό ο Βουλευτής κ. Ιωάννης Λαμπρόπουλος καταθέτει για τα Πρακτικά την προαναφερθείσα ερώτηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κυρίες και κύριοι συνάδελφοι, σ’ αυτήν τη σκουριασμένη Δημόσια Διοίκηση δεν αρκούν επιδιορθώσεις. Χρειάζεται ολοκληρωμένη και ριζική αναμόρφωση σε βαθμό και έκταση τέτοια, ώστε να μπορεί να χαρακτηρισθεί ως επανίδρυση. Το σήμερα το απορρίπτουμε. Είναι καταδικασμένο και σε λίγο θα είναι παρελθόν. Το καινούργιο έρχεται, ο λαός θα γυρίσει σελίδα.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Πρέπει να πω μια φράση για να μη δημιουργούνται εντυπώσεις. Όταν συγκρίνονται ανόμοια πράγματα ο κόσμος δεν καταλαβαίνει τι ακούει. Συγκρίνονται μισθοί υπαλλήλων της ιεραρχίας, έστω και των υψηλών κλιμακίων, του καταληκτικού δηλαδή βαθμού, με τις αποδοχές επιστημόνων ιδιαιτέρως προσοντούχων, που προσλαμβάνονται ως πρόεδρος ή διοικητικής από δημόσιες επιχειρήσεις και οργανισμούς ή τράπεζες. Αυτό είναι απαράδεκτο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, από το Λάγος της Νιγηρίας έφεραν άνθρωπο και τον έχουν διευθύνοντα σύμβουλο. Αυτά είναι τα ιδιαίτερα προσόντα;
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      	Με τη συναίνεση του Σώματος και ώρα 15.33΄ λύεται η συνεδρίαση για αύριο, ημέρα Κυριακή 21 Δεκεμβρίου 2003 και ώρα 11.30΄, με αντικείμενο εργασιών του Σώματος νομοθετική εργασία: συνέχιση της συζήτησης του σχεδίου νόμου του Υπουργείου Οικονομίας και Οικονομικών: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2004».
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 20/12/03                  ΣΕΛ.199

