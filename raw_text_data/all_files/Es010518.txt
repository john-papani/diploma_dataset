
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΟΔ'
Παρασκευή 18 Μαΐου 2001
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Αδεια απουσίας των Βουλευτών Α. Λαΐου και Σ. Καλατζάκου, σελ.
2. Ανακοινώνεται α): ότι τη συνεδρίαση παρακολουθούν μαθητές, από το 4ο Δημοτικό Σχολείο Μελισσίων, το 5ο και 9ο Σχολείο Κίτσι Κορωπίου, το 1ο Δημοτικό Σχολείο Αλιβερίου Ευβοίας και το 11ο Δημοτικό Σχολείο Πατρών Αχαϊας, σελ.
β) Ψήφισμα της ΓΣΕΕ και ΑΔΕΔΥ σχετικά με τη διατήρηση του δημόσιου κοινωνικού και καθολικού χαρακτήρα της κοινωνικής ασφάλισης, την οικονομική υποστήριξή της και την οργανωτική και λειτουργική ανασυγκρότηση του ασφαλιστικού συστήματος¨, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 21 Μαΐου 2001, σελ.
4. Συζήτηση επικαίρων ερωτήσεων:
α) Προς τον Υπουργό Εργασίας και Κοινωνικών Ασφαλίσεων, σχετικά με τη δημιουργία γραφείων του Ταμείου Εμπόρων Βιοτεχνών Ελλάδας (ΤΕΒΕ) στους Μολάους και το Γύθειο κλπ., σελ.
β) Προς τον Υπουργό Περιβάλλοντος, Χωροταξίας και Δημοσίων 'Εργων: i) σχετικά με την ανάκληση της απόφασης, που απαγορεύει την κυκλοφορία στην εθνική οδό 'Αμφισσας - Λιδορκίου στο τμήμα από 'Αμφισσα έως Αγία Ευθυμία λόγω των έργων βελτίωσης, σελ.
ii) σχετικά με τη λήψη μέτρων για τη διευθέτηση των προβλημάτων που προκύπτουν από την άτακτη εμφάνιση των διαφημιστικών πινακίδων στο οδικό δίκτυο, κλπ., σελ.
iii) σχετικά με την αξιοποίηση του χώρου του αεροδρομίου Ελληνικού, σελ.
γ) Προς τον Υπουργό Δημόσιας Τάξης, σχετικά με καταγγελίες της Ένωσης Προσωπικού Ημερησίων Εφημερίδων Αθηνών για ανάρμοστη συμπεριφορά αστυνομικών σε εργαζόμενους του συγκροτήματος του Δημοσιογραφικού Οργανισμού Λαμπράκη κλπ, σελ.
δ) Προς τον Υπουργό Υγείας και Πρόνοιας, σχετικά με τη λήψη μέτρων, προκειμένου να απαγορευθεί η χρησιμοποίηση ραμμάτων CATGUT σε δημόσια νοσοκομεία, κλινικές κ.λπ., σελ.
5) Συζήτηση επερώτησης: Προς τον Υπουργό Εθνικής 'Αμυνας σχετικά με τη Σύμβαση 4/97 μεταξύ του ΥΕΘΑ και της ΕADS που προβλέπει τον ηλεκτρονικό εκσυγχρονισμό αεροσκαφών της πολεμικής αεροπορίας, σελ.
Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης, Οικονομικών και Δημόσιας Τάξης κατέθεσαν σχέδιο νόμου: "Τροποποίηση διατάξεων του Ποινικού Κώδικα και του Κώδικα Ποινικής Δικονομίας και άλλες διατάξεις για την προστασία του πολίτη από αξιόποινες πράξεις εγκληματικών οργανώσεων", σελ.
ΟΜΙΛΗΤΕΣ:
Α.Επί των επικαίρων ερωτήσεων:
ΑΛΕΥΡΑΣ Α., σελ.
ΓΚΕΛΕΣΤΑΘΗΣ Ν., σελ.
ΓΡΗΓΟΡΑΚΟΣ Λ., σελ
ΠΙΠΕΡΓΙΑΣ Δ., σελ.
ΣΑΛΜΑΣ Μ., σελ.
ΣΚΥΛΛΑΚΟΣ Α., σελ.
ΣΠΥΡΑΚΗ Χ., σελ.
ΦΑΡΜΑΚΗΣ Ν., σελ.
ΧΡΥΧΟΧΟΪΔΗΣ Μ, σελ.
Β. Επί της επερώτησης:
ΑΚΡΙΒΑΚΗΣ Α., σελ.
ΒΑΡΙΝΟΣ Α., σελ.
ΚΑΛΛΙΩΡΑΣ Η., σελ.
ΚΟΡΤΣΑΡΗΣ Ν., σελ.
ΜΠΑΚΟΓΙΑΝΝΗ Θ., σελ.
ΣΠΗΛΙΩΤΟΠΟΥΛΟΣ Σ., σελ.
ΤΖΑΜΤΖΗΣ Ι., σελ.
ΤΣΟΧΑΤΖΟΠΟΥΛΟΣ Α., σελ.
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΟΔ΄
Παρασκευή 18 Μαΐου 2001

Αθήνα, σήμερα στις 18 Μαΐου 2001, ημέρα Παρασκευή και ώρα 10.46' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Λεωνίδα Γρηγοράκο, Βουλευτή Λακωνίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κύριοι ΚΩΝ/ΝΟΣ ΒΡΕΤΤΟΣ, ΝΙΚΟΛΑΟΣ ΓΚΕΛΕΣΤΑΘΗΣ και ΠΑΝΑΓΙΩΤΗΣ ΚΡΗΤΙΚΟΣ κατέθεσαν αναφορά με την οποία η Επιτροπή Πρωτοβουλίας Πολιτών Αρτέμιδος για τις περιβαλλοντικές επιπτώσεις από τη λειτουργία του αεροδρομίου "ΕΛΕΥΘΕΡΙΟΣ ΒΕΝΙΖΕΛΟΣ" υποβάλλει προτάσεις της για την καλύτερη λειτουργία των αεροδιαδρόμων.
2) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία η Πανσαμοθρακική Εστία Αθηνών "Η Πτερωτή Νίκη της Σαμοθράκης" διαμαρτύρεται για τη μη διάθεση κονδυλίων για την εκτέλεση αναπτυξιακών έργων στη Σαμοθράκη.
3) Οι Βουλευτές κύριοι ΕΜΜΑΝΟΥΗΛ ΣΚΟΥΛΑΚΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Βουκολίων του Νομού Χανίων διαμαρτύρεται για την καθυστέρηση της εκτέλεσης του έργου "Κόμβος Ταυρωνίτη" στην περιοχή του.
4) Οι Βουλευτές κύριοι ΝΙΚΟΛΑΟΣ ΚΑΤΣΑΡΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Σύλλογος Αναπληρωτών Δασκάλων ζητεί το διορισμό δασκάλων στις κενές οργανικές θέσεις που έχουν μείνει μετά τον πρώτο και δεύτερο διαγωνισμό του ΑΣΕΠ.
5) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Πρωτοβουλία Ελλήνων του εξωτερικού με στρατολογικές εκκρεμότητες "Ακρίτες" ζητεί τη νομική κάλυψη των στρατολογικών εκκρεμοτήτων των Ελλήνων της διασποράς.
6) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Αθαν. Ζαχαριάδης, κάτοικος Δράμας, ζητεί την εξόφληση των εργασιών του έργου "Κατασκευή πλήρους συγκροτήματος ομβροδεξαμενής στην περιοχή 'Αγιο Πνεύμα στο Φαλακρό Δ.Δ.Βώλακα.
7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Κορθίου του Νομού Κυκλάδων ζητεί να μην είναι υποχρεωτική η ασφάλιση στο ΤΕΒΕ όλων των επαγγελματιών που κατοικούν σε τουριστικές περιοχές κάτω των 2000 κατοίκων.
8) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Αμοργού του Νομού Κυκλάδων διαμαρτύρεται για την υποχρεωτική ασφάλιση στο ΤΕΒΕ των τουριστικών περιοχών βάσει των π.δ. 899/76 και 664/77.
9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Κέας της Περιφέρειας Νοτίου Αιγαίου ζητεί η ΔΟΥ Κέας να παραμείνει στην Ιουλίδα, πρωτεύουσα του νησιού.
10) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ, ΠΑΝΑΓΙΩΤΗΣ ΛΑΦΑΖΑΝΗΣ, ΠΑΝΑΓΙΩΤΗΣ ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Πανελλήνιος Σύλλογος Χημικών Μηχανικών ζητεί την επίλυση επαγγελματικών προβλημάτων του κλάδου του.
11) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία το Νομαρχιακό Συμβούλιο Πιερίας ζητεί την άρση της μεροληπτικής μεταχείρισης των υπαλλήλων των Νομαρχιακών Αυτοδιοικήσεων με τη διαμόρφωση ενός νέου και δικαιότερου μισθολογίου με την ενσωμάτωση όλων των επιδομάτων.
12) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η Επιτροπή Αγώνα κατά των επεκτάσεων της ΠΕΤΡΟΛΑ ζητεί να μην προχωρήσει καμία αδειοδότηση της ΠΕΤΡΟΛΑ και να σταματήσει η προσπάθεια γιγάντωσής της είτε μέσω της επιχειρούμενης τροποποίησης του Π.Δ. 84/84 είτε με ειδική νομοθετική ρύθμιση.
13) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Πανελλήνιος Κτηνιατρικός Σύλλογος Παράρτημα Κρήτης ζητεί να καταργηθεί το μέτρο της δερματοστιξίας στα αιγοπρόβατα.
14) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο κ. Ν. Σιαμαντάς κάτοικος Αιτωλικού καταγγέλλει την παράνομη παραλαβή λυόμενων οικίσκων από κατοίκους του Αιτωλικού.
15) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Εμπορικός Σύλλογος Αγρινίου "Ο ΕΡΜΗΣ" υποβάλλει προτάσεις του για την αλλαγή του φορολογικού συστήματος.
16) Οι Βουλευτές κύριοι ΘΕΟΦΑΝΗΣ ΔΗΜΟΣΧΑΚΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Σύλλογος Γονέων και Κηδεμόνων Γυμνασίου Τυχερού 'Εβρου ζητεί οικονομική ενίσχυση για την αγορά εποπτικού υλικού.
17) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Πανελλήνια Συνομοσπονδία Ενώσεων Γεωργικών Συνεταιρισμών ζητεί την επίλυση προβλημάτων λειτουργίας του μηχανογραφικού μητρώου TAXIS.
18) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Σύλλογος Διοικητικού και Τεχνικού Προσωπικού ΙΚΑ Δωδεκανήσου ζητεί την άμεση στελέχωση των υπηρεσιών του ΙΚΑ Δωδεκανήσου με πρόσθετο προσωπικό.
19) Ο Βουλευτής Θες/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η 'Ενωση Εκτάκτου Προσωπικού Υπουργείου Πολιτισμού Αρχαιολογικής Υπηρεσίας Μακεδονίας - Θράκης ζητεί τη ρύθμιση των εργασιακών σχέσεων των μελών της.
20) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία οι δημόσιοι υπάλληλοι - νοσηλευτές που εργάζονται σε νοσοκομεία του Νομού Θεσσαλονίκης και που πέτυχαν την εισαγωγή τους σε σχολές των ΤΕΙ μακριά από τον τόπο εργασίας και κατοικίας τους ζητούν να μεταγραφούν στη Θεσσαλονίκη.
21) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Εργασιακό Σωματείο Γ.Π.Ν.Θ. Γ. ΠΑΠΑΝΙΚΟΛΑΟΥ Θεσσαλονίκης επισημαίνει τα λειτουργικά προβλήματα του Νοσοκομείου εξαιτίας της έλλειψης νοσηλευτικού προσωπικού.
22) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Δημοκρατική Συσπείρωση για τις λαϊκές ελευθερίες και την αλληλεγγύη καταδικάζει το νέο κρούσμα αστυνομικής βίας και αυθαιρεσίας που εκδηλώθηκε σε βάρος των εργαζομένων Γ. και Π. Σκουτέρη.
23) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Σωματείο Περιπτερούχων - Καπν/χών Αθήνας Η ΕΝΟΤΗΤΑ ζητεί τη νομοθετική ρύθμιση των αρμοδιοτήτων των περιπτέρων.
24) Εργαζόμενοι, άνεργοι, συνταξιούχοι και άλλες επαγγελματικές κατηγορίες που έλαβαν μέρος στην πανελλαδική απεργία της Γενικής Συνομοσπονδίας Εργατών Ελλάδας (ΓΣΕΕ) και της Ανώτατης Διοικούσας Επιτροπής Δημοσίων Υπαλλήλων (ΑΔΕΔΥ), με ψήφισμά τους το οποίο κατέθεσαν στον κύριο Πρόεδρο της Βουλής των Ελλήνων, ζητούν τη διατήρηση του δημόσιου κοινωνικού και καθολικού χαρακτήρα της κοινωνικής ασφάλισης, την οικονομική υποστήριξή της και την οργανωτική και λειτουργική ανασυγκρότηση του ασφαλιστικού συστήματος.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 2257/11-9-00 ερώτηση δόθηκε με το υπ'αριθμ. 714/23-10-00 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 2257/11-9-2000 που κατέθεσε στη Βουλή ο Βουλευτής κ. Αθ. Χειμάρας σχετικά με θέματα που αφορούν την Ολυμπιακή Αεροπορία, σας πληροφορούμε τα παρακάτω:
1. Η Κυβέρνηση εξετάζει όλες τις δυνατές εναλλακτικές λύσεις στην προσπάθειά της να εξασφαλίσει τους αντικειμενικότερους οικονομικούς όρους για την οριστική εξυγίανση της Εταιρίας. Η οριστικοποίηση της οποίας λύσης είναι εκείνη που θα υποβληθεί στην Ευρωπαϊκή Ένωση, για την τελική έγκριση και θα περιλαμβάνει την είσοδο ιδιωτικών κεφαλαίων. 
2. Οι εργαζόμενοι στην Ο.Α. διασφαλίζονται μόνο μέσα από κερδοφόρες χρήσεις και όχι από ελλειμματικές λειτουργίες. Οι κερδοφόρες χρήσεις, επιβάλλουν και απαιτούν την ενεργοποίηση όλων των εργαζομένων σε συγκεκριμένες πλέον κατευθύνσεις που πηγάζουν από την ελεύθερη λειτουργία της Εταιρίας στην Διεθνή ανταγωνιστική αγορά.
Η αναδιοργάνωση της Εταιρίας , η απεμπλοκή της από θεσμικά πλαίσια που βαρύνουν και δυσχεραίνουν τη λειτουργία της, η ιδιωτικοποίηση της πλειοψηφίας του κεφαλαίου της, ο έλεγχος του κόστους, η ενίσχυση της θέσης της στις Διεθνείς αγορές , είναι αυτά που διασφαλίζουν το μέλλον των εργαζομένων και της Εταιρίας.
3. Τα ελλείμματα της ΟΑ θα καλυφθούν από μέρος του Τμήματος που θα προκύψει , από την πώληση των μετοχών. 
4.Η Κυβέρνηση, δεν ομιλεί με υποψήφιους αγοραστές. Το έργο αυτό έχει αναλάβει να διεκπεραιώσει Διεθνής Συμβουλευτικός Οίκος, ο οποίος και θα ολοκληρώσει όλες τις ισχύουσες διαδικασίες και θα προετοιμάσει τον σχετικό διαγωνισμό.
5.Η ευθύνη για το πρόσφατο συμβάν απαγόρευσης διέλευσης του αεροσκάφους της ΟΑ πάνω από τη Γιουγκοσλαβία, έχει ληφθεί από τη ίδια Εταιρία, με Δελτίο Τύπου που εξέδωσε 5 ώρες μετά το συμβάν, το οποίο και επισυνάπτεται.
Ως προς το σχετικό telex του ΕURΟCΟΝΤRΟL αναφέρουμε ότι η Γιουγκοσλαβία δεν αποτελεί μέλος του αλλά ούτε της Ευρωπαϊκής Ένωσης Πολιτικής Αεροπορίας (ΕCΑC), που αποτελεί ευρύτερο ρυθμιστικό Οργανισμό. Η χώρα αυτή σαν κυρίαρχο κράτος, έχει δημοσιευμένες διαδικασίες στο Εγχειρίδιο Αεροναυτικών Εκδόσεων (Α.I.Ρ). που προσδιορίζουν συγκεκριμένες ενέργειες για τις Κρατικές πτήσεις, τις οποίες και οφείλουμε να τηρούμε.
Το ίδιο πρόβλημα δεν δημιουργήθηκε με τη διέλευση από την Αλβανία και την Ιταλία, για τους αντίθετους ακριβώς λόγους. Δηλαδή οι χώρες αυτές αποτελούν μέλη του ΕURΟCΟΝΤRΟL και της Ε.C.Α.C.
6.Η διαδικασία μετεγκατάστασης της Ο.Α- καθυστέρησε σημαντικά στην εκκίνησή της. Συμβαδίζει όμως με το πρόγραμμα έναρξης λειτουργίας του νέου αεροδρομίου και όλες οι αναγκαίες εγκαταστάσεις, δίκτυα και διαδικασίες , θα έχουν ολοκληρωθεί μέχρι εκείνη την ημερομηνία. Ορισμένα έργα θα βρίσκονται στο στάδιο της ολοκλήρωσής τους όμως δεν θα εμποδίζουν τη λειτουργία του Νέου Αεροδρομίου Αθηνών.
Το συνολικό κόστος της μετεγκατάστασης (κατασκευές -δίκτυα -φυσική μεταφορά) , εκτιμάται σε 75 δισ. δρχ. Σε αυτό δεν περιλαμβάνονται τα κόστη λειτουργίας στο Νέο Αεροδρόμιο Αθηνών.
Ο Υπουργός
ΧΡΙΣΤΟΣ ΒΕΡΕΛΗΣ"
2. Στην με αριθμό 2270/12-9-00 ερώτηση δόθηκε με το υπ'αριθμ. 150/19-10-00 έγγραφο από τον Υπουργό Δικαιοσύνης η ακόλουθη απάντηση:
"Σε απάντηση της υπ' αριθ. 2270/12-9-00 ερώτησης που κατέθεσε στην Βουλή των Ελλήνων ο Βουλευτής κ. Γ. Καρατζαφέρης σχετικά με τη λήψη νομοθετικών μέτρων για την αντιμετώπιση του φαινομένου της κακής συμπεριφοράς μεταξύ εργαζομένων στον ίδιο εργασιακό χώρο (φαινόμενο μόμπινγκ), σας πληροφορούμε ότι στον άμεσο σχεδιασμό του Υπουργείου Δικαιοσύνης προτεραιότητα έχουν νομοθετικές πρωτοβουλίες στις οποίες λόγω αντικειμένου δεν μπορεί να συμπεριληφθεί σχετική με το αναφερόμενο θέμα νομοθετική ρύθμιση.
Ο Υπουργός
ΜΙΧΑΛΗΣ ΣΤΑΘΟΠΟΥΛΟΣ"
3. Στην με αριθμό 2292/12-9-00 ερώτηση δόθηκε με το υπ'αριθμ. 30672/20-10-00 έγγραφο από τον Υφυπουργό Εθνικής Οικονομίας η ακόλουθη απάντηση:
"Απαντώντας στην ερώτηση 2292/12-9-00 που κατέθεσε στη Βουλή ο Βουλευτής κ. Π. Κρητικός, σχετικά με την οικονομική ανάπτυξη του Πειραιά σας γνωρίζουμε ότι:
Το ΚΠΣ 2000-2006 έχει ήδη εγκριθεί από τις υπηρεσίες της Ε.Ε. και περιλαμβάνει τις αναπτυξιακές κατευθύνσεις της χώρας για την συγκεκριμένη προγραμματισμένη περίοδο.
Οι αναπτυξιακές αυτές κατευθύνσεις υλοποιούνται από μια σειρά Επιχειρησιακών Προγραμμάτων, Τομεακών και Περιφερειακών. Η κατάρτιση των Προγραμμάτων αυτών έχει ολοκληρωθεί, και την στιγμή αυτή ξεκινούν οι διαπραγματεύσεις με τις υπηρεσίες της Ε.Ε για τα Περιφερειακά Προγράμματα με σκοπό την οριστικοποίηση των αξόνων προτεραιότητας που θα χρηματοδοτηθούν καθώς επίσης και των μέτρων στα οποία θα εξειδικευθούν αυτοί οι άξονες προτεραιότητας. Ταυτόχρονα ολοκληρώνεται και το συμπλήρωμα προγραμματισμού το οποίο θα περιλαμβάνει αναλυτικά τις ενέργειες και τα έργα που θα χρηματοδοτηθούν από το Πρόγραμμα.
Με βάση τα παραπάνω τη στιγμή αυτή δεν είναι εφικτό να προσδιορισθούν συγκεκριμένα έργα τα οποία θα χρηματοδοτηθούν από το Γ' ΚΠΣ όμως είναι δεδομένο ότι η περιοχή του Πειραιά η οποία είναι μια περιοχή με οξυμένα οικονομικά προβλήματα, θα χρηματοδοτηθεί από τους πόρους του Γ' ΚΠΣ αφού βέβαια ακολουθηθούν οι προβλεπόμενες διαδικασίες ένταξης με δράσεις που αφορούν όλους τους τομείς δηλ. μεταφορές, περιβάλλον, εκπαίδευση, υγεία-πρόνοια, αστικές αναπλάσεις κλπ.
Στα πλαίσια του Επιχειρησιακού Προγράμματος Βιομηχανίας 1994-99 εγκρίθηκε αίτηση του Βιοτεχνικού Επιμελητηρίου Πειραιά για την χρηματοδότηση 2 μελετών με στόχο την διερεύνηση και περιγραφή των αναγκαίων υποστηρικτικών μηχανισμών δομών και δράσεων για ανάπτυξη του ανθρώπινου δυναμικού και εντόπιση προβλημάτων αγοράς εργασίας καθώς επίσης και ανάπτυξη βασικών υποδομών για την ανταγωνιστικότητα των ΜΜΕ της ευρύτερης περιοχής Πειραιά.
Ήδη οι μελέτες έχουν υποβληθεί στο Υπ. Ανάπτυξης και με βάση την αξιολόγηση των συμπερασμάτων που προκύπτουν θα εξετασθεί η δυνατότητα ένταξης των προτεινόμενων δράσεων στο Γ' ΚΠΣ 2000-2006.
Ο Υφυπουργός
ΧΡΗΣΤΟΣ ΠΑΧΤΑΣ"
4. Στην με αριθμό 2299/13-9-00 ερώτηση δόθηκε με το υπ'αριθμ. 3500/19-10-00 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 2299/13-9-00 που κατατέθηκε στη Βουλή από τον Βουλευτή κ. Α. Παπαληγούρα σχετικά με τις επιπτώσεις από την πυρκαγιά στο Νόμο Κορινθίας την 13.8.2000 και όσον αφορά τα θέματα αρμοδιότητας του Υπουργείου μας, σας γνωρίζουμε τα εξής:
Με απόφαση της Περιφέρειας Πελοποννήσου, έχουν κηρυχθεί αναδασωτέες όλες οι καμένες εκτάσεις. Η Δασική Υπηρεσία άμεσα εκπόνησε μελέτες αντιδιαβρωτικών - αντιπλημμυρικών έργων. Λόγω του επικείμενου κινδύνου η εκτέλεση των έργων έχει δυο φάσεις:
α) Η πρώτη αφορά έργα στα Δημοτικά Διαμερίσματα αμέσου προτεραιότητας τα οποία ήδη εκτελούνται στα Δημοτικά Διαμερίσματα Μεγ. Βάλτο, Ροζενά, Στύλια, Βρυσούλες, Κορφιώτισα, Θαλερό, Αμφιθέα, Μαυρά Δερβενίου. Τα έργα εκτελούνται από ειδικευμένα συνεργεία υλοτόμων που διαθέτουν εμπειρία και προβλέπεται μέρος εκτέλεσης αυτών η 1Οη Νοεμβρίου 2ΟΟΟ.
β) Η δεύτερη φάση αφορά έργα που δεν υπάρχει άμεσος κίνδυνος πλυμμυρικών φαινομένων σε οικισμούς και σκοπό έχουν την συγκράτηση των εδαφών και προστασία από τις διαβρώσεις.
Έχουν εγκριθεί τέσσερις μελέτες και εκπονούνται δυο ακόμη στις περιοχές Αγίων Θεοδώρων, Ζαχόλης, Μικρού Βάλτου και Ρέμα Κυρίλλου που εκβάλει στο δυτικό άκρο της πόλεως του Κιάτου προϋπολογισμού 45Ο.ΟΟΟ.ΟΟΟ δρχ. 
Τα έργα για την αποκατάσταση των δικτύων ύδρευσης και άρδευσης έχουν ολοκληρωθεί. 
Έχει δοθεί το έκτακτο οικονομικό βοήθημα στις πυρόπληκτες οικογένειες ενώ έχουν τοποθετηθεί τα περισσότερα από τα λυόμενα που ζητήθηκαν για την εξυπηρέτηση των πληγέντων με καμένες οικίες.
Η Δ/νση Υποδομών της Ν.Α. Κορίνθου έχει ελέγξει τις περισσότερες από τις υποβληθείσες αιτήσεις για τις καμένες οικίες και διενέργησε τις απαιτούμενες αυτοψίες για τα καμένα σπίτια. Ήδη ολοκληρώθηκε από τις αρμόδιες Επιτροπές του ΥΠΕΧΩΔΕ ο επιτόπιος έλεγχος.
Ειδικότερες πληροφορίες επί των θιγόμενων θεμάτων της Ερώτησης αρμόδια να σας δώσουν είναι τα συνερωτώμενα Υπουργεία Γεωργίας, και ΠΕΧΩΔΕ.
Ο Υφυπουργός
ΚΩΝΣΤΑΝΤΙΝΟΣ ΚΑΙΣΕΡΛΗΣ"
6. Στην με αριθμό 2300/13-9-2000 ερώτηση δόθηκε με το υπ' αριθμ. 31001/20-10-2000 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση της ερώτησης 2300/13-9-2000 που κατέθεσε στη Βουλή των Ελλήνων ο Βουλευτής κ. Σταύρος Παπαδόπουλος, σχετικά με την "ΕΛΒΟ ΑΕ", σας θέτουμε υπόψη τα εξής:
Η ιδιωτικοποίηση της "ΕΛΒΟ ΑΕ" ολοκληρώθηκε με πλήρη διαφάνεια και διασφάλιση του Δημοσίου συμφέροντος.
Η Κυβέρνηση απεδέχθη τις εισηγήσεις του Νομικού και Χρηματοοικονομικού Συμβούλου για την ακολουθούμενη διαδικασία η οποία είναι σύμφωνη με τον νόμο 2000/91 περί Αποκρατικοποιήσεων.
Σύμφωνα με τις εισηγήσεις του Νομικού και Χρηματοοικονομικού Συμβούλου προκύπτει ότι καμία ανατροπή των δεδομένων. επί των οποίων βασίστηκε η διαδικασία της αξιολόγησης δεν έγινε και το γεγονός ότι δεν υπεβλήθη καμία ένσταση από τις συμμετέχουσες στο διαγωνισμό εταιρίες συνηγορεί για την πιστή τήρηση των όρων του σχετικού διαγωνισμού.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
6. Στην με αριθμό 2548/21-9-2000 ερώτηση δόθηκε με το υπ' αριθμ.773/23-10-2000 έγγραφο από τον Υπουργό Μεταφορών και Επικοινωνιών η ακόλουθη απάντηση: 
"Σε απάντηση της ερώτησης με αριθμό 2548/21-9-2000 που κατέθεσε στη Βουλή ο Βουλευτής κ. Θανάσης Νάκος σχετικά με τη λειτουργία του Θεσσαλικού δικτύου του Ο.Σ.Ε., σύμφωνα με το υπ. αριθμ. 146438/4-10-2000 έγγραφο του Οργανισμού Σιδηροδρόμων Ελλάδος , σας πληροφορούμε τα παρακάτω .
1.Το ενδιαφέρον του ΟΣΕ για το Θεσσαλικό Δίκτυο είναι αυξημένο και συγκεκριμένα:
Ολοκλήρωνονται με συγχρηματοδότηση από την Ε.Ε. τα έργα κανονικοποίησης της σιδηροδρομικής γραμμής Παλαιοφαρσάλου - Καλαμπάκας (Νέα χάραξη και στρώση κανονικής γραμμής για ανάπτυξη μεγάλων ταχυτήτων). Αυτό έχει σαν συνέπεια να συνδεθούν με σιδηροδρομική γραμμή κανονικού εύρους οι πόλεις Βόλου, Λάρισας, Καρδίτσας Τρικάλων και Καλαμπάκας.
. Εκπονούνται, επίσης με συγχρηματοδότηση από την Ε.Ε., οι προμελέτες χάραξης των τμημάτων Καλαμπάκας -Κοζάνης και Καλαμπάκας - Ιωαννίνων -Ηγουμενίτσας με σκοπό τη σύνδεση του θεσσαλικού δικτύου με Δυτική Μακεδονία και Ήπειρο. Το έργο αυτό θεωρείται εξαιρετικά δυσχερής και πολυδάπανο και ως εκ τούτου η υλοποίησή του εξαρτάται από την εξασφάλιση της χρηματοδότησής του.
. Είναι σε φάση δημοπράτησης το έργο της ανακαίνισης επιδομής και υποδομής των σταθμών της γραμμής Λάρισας -Βόλου ,προϋπολογισμού 840 εκατ. δρχ.
. Στο σχεδιασμό του ΟΣΕ προβλέπεται η αναβάθμιση της γραμμής Παλαιοφαρσάλου -Βόλου. Η ανεπάρκεια όμως πόρων, καθιστά προς το παρόν αδύνατη αυτήν την αναβάθμιση.
Τέλος ο ρόλος των μηχανοστασίων συναρτάται με την αναδιοργάνωση του ΟΣΕ και ως εκ τούτου οποιοδήποτε σενάριο περί της μη αναγκαιότητάς τους, δεν είναι επίκαιρο.
2.Ο ΟΣΕ προτίθεται να καταρτίσει ένα νέο ευέλικτο και σύγχρονο οργανόγραμμα προκειμένου να μπορέσει να λειτουργήσει σαν μια επιχείρηση σε ένα ανταγωνιστικό περιβάλλον. Προς τούτο έχουν εκπονηθεί διάφορα οργανογράμματα, μεταξύ των οποίων και της αναφερόμενης εταιρείας, τα οποία και εξετάζονται χωρίς να έχει ληφθεί οριστική απόφαση.
3.Η υλοποίηση του Επιχειρησιακού Σχεδίου (1998-2002), προχωρεί με ικανοποιητικό βαθμό επιτυγχάνοντας μέχρι σήμερα σε μεγάλα ποσοστά τους στόχους και εκτιμάται ότι στο τέλος του 2002, θα έχει υλοποιηθεί.
Ο Υπουργός
ΧΡΗΣΤΟΣ ΒΕΡΕΛΗΣ"
7. Στην με αριθμό 2304/15-9-2000 ερώτηση δόθηκε με το υπ' αριθμ. 31003/20-10-2000 έγγραφο από τον Υφυπουργό Εθνικής Οικονομίας η ακόλουθη απάντηση: 
"Σε απάντηση της ερώτησης 2304/15-9-2000 που κατέθεσε στη Βουλή, ο Βουλευτής κ. Παν. Κρητικός σχετικά με την οικονομική Ανάπτυξη της Λακωνίας σας γνωρίζουμε τα εξής:
Η πρόληψη της ανεργίας, η ενίσχυση της απασχόλησης και η αναβάθμιση του ανθρώπινου δυναμικού αποτελούν σημαντικές προτεραιότητες για το Γ' ΚΠΣ. Οι βασικές παρεμβάσεις που προωθούν τις κατευθύνσεις αυτές θα υλοποιηθούν μέσα από το Επιχειρησιακό Πρόγραμμα "Απασχόληση και Συνεχ. Κατάρτιση". Καθώς και από τα επί μέρους Περιφερειακά Επιχ. Προγράμματα.
Στο πλαίσιο της γενικής αυτής στρατηγικής βασικές προτεραιότητες θα αποτελέσουν η ανάπτυξη και η εφαρμογή προληπτικών και ενεργητικών πολιτικών απασχόλησης.
Οι παρεμβάσεις δηλαδή θα επικεντρωθούν στην προληπτική κατεύθυνση με ειδικότερα μέτρα για τους νέους και τους ενήλικες άνεργους πριν αυτοί καταστούν μακροχρόνια άνεργοι, αποσκοπώντας στη μείωση της ανεργίας και ειδικότερα αυτής των νέων και των γυναικών.
Παράλληλα θα προωθηθούν παρεμβάσεις που στοχεύουν στην αναβάθμιση της παρεχόμενης εκπαίδευσης και κατάρτισης στο ανθρώπινο δυναμικό σε σχέση πάντοτε με τις μεταβαλλόμενες ανάγκες της αγοράς εργασίας.
Όλες οι σχετικές ενέργειες εντάσσονται στο πλαίσιο της ειδικότερης στρατηγικής ανάπτυξης της κάθε Περιφέρειας όπως αυτή εξειδικεύεται στο αντίστοιχο Πρόγραμμα της περιόδου 2000-2006. Η στρατηγική αυτή ενσωματώνοντας τις προτεραιότητες των τομεακών πολιτικών της χώρας και αναλύοντας τις ειδικότερες αδυναμίες και προοπτικές της Περιφέρειας, προδιαγράφει τις αναπτυξιακές κατευθύνσεις στο ιδιαίτερο περιφερειακό επίπεδο.
Συγκεκριμένα το Σχέδιο Περιφερειακού Επιχειρησιακού Προγράμματος (ΠΕΠ) για την Περιφέρεια Πελοποννήσου έχει κατατεθεί στην Ε.Ε. και βρίσκεται σε φάση διαπραγμάτευσης. Συνεπώς στο σημερινό στάδιο δεν μπορεί να γίνει αναφορά σε συγκεκριμένα έργα και σε επίπεδο Νομού.
Το Επιχειρησιακό Περιφερειακό Πρόγραμμα περιλαμβάνει αναπτυξιακούς άξονες και συνοπτική περιγραφή των μέτρων για όλη τη γεωγραφική ενότητα μιας συγκεκριμένης περιφέρειας. Επίσης για χρονοκατανομή των συνολικών δημόσιων δαπανών για όλη την προγραμματική περίοδο.
Στην επόμενη φάση κατάρτισης του συμπληρώματος προγραμματισμού, θα γίνει η αναλυτική περιγραφή των μέτρων και θα οριστούν τα κριτήρια επιλεξιμότητας των έργων που θα υλοποιηθούν σε κάθε τομέα και νομό μιας περιφέρειας.
Ο Υφυπουργός
ΧΡ. ΠΑΧΤΑΣ"
8. Στις με αριθμό 2330/13-9-2000, 2410/15-9-2000 ερωτήσεις δόθηκε με το υπ' αριθμ. 503/18-20-2000 έγγραφο από τον Υπουργό Γεωργίας η ακόλουθη απάντηση: 
"Απαντώντας στις ερωτήσεις 2330/13-9-2000 και 2410/15-9-2000 που κατέθεσαν οι Βουλευτές κύριοι Σ. Μ. Χατζηγάκης, Π. Λαφαζάνης, σας πληροφορούμε τα εξής:
Η πολιτική του Υπουργείου Γεωργίας στον χώρο της θεσμικής του ανασυγκρότησης, βασίζεται σε μία σύγχρονη, δημοκρατική, αποτελεσματική και αποκεντρωμένη αντίληψη, με βασικό γνώμονα την στήριξη της αγροτικής μας οικονομίας και του Έλληνα Αγρότη.
Βασικός άξονας αυτής της πολιτικής είναι η ύπαρξη ενός Υπουργείου Γεωργίας επιτελικού χαρακτήρα που θα διαμορφώνει και χαράσσει την πολιτική του αγροτικού χώρου, και παράλληλα τη δημιουργία εξειδικευμένων Οργανισμών με κριτήρια το αντικείμενο εργασίας, συντονισμένο και λειτουργικό σε πανελλαδική κλίμακα, αλλά και αποκεντρωμένο ώστε να εφαρμόζει τις επί μέρους πολιτικές του Υπουργείου κοντά και δίπλα στον Έλληνα Αγρότη.
Προς τούτο η μορφοποίηση αυτής της πολιτικής ήλθε με την δημιουργία νέων Οργανισμών για τις κοινοτικές επιδοτήσεις, την εκπαίδευση και ενημέρωση των αγροτών, την πιστοποίηση της ποιότητας, που μαζί με τους υπάρχοντες στους χώρους της Εφαρμοσμένης Αγροτικής Έρευνας και των Γεωργικών Αποζημιώσεων, ολοκληρώνουν το πλέγμα της προστασίας και στήριξης του αγροτικού χώρου.
Μέσα σ' αυτό το πλαίσιο θεωρήθηκε πιο αποτελεσματικό και πρόσφορο οι υπηρεσίες που προσέφεραν επί δεκαετίες οι Οργανισμοί Βάμβακος και Καπνού στον αγροτικό κόσμο να προσαρμοσθούν στα νέα δεδομένα.
Έτσι το ελεγκτικό και διαχειριστικό έργο των δύο Οργανισμών σε θέματα κοινοτικών επιδοτήσεων περνάει στον Οργανισμό Πληρωμών και Ελέγχου και στις Νομαρχιακές Αυτοδιοικήσεις.
Το ερευνητικό επίπεδο εφηρμοσμένης έρευνας και ελέγχου ποιότητας, εντάσσεται στο ΕΘΙΑΓΕ, με διατήρηση των Ινστιτούτων και Εργαστηρίων όπου υπάρχουν σε τοπικό επίπεδο (Δράμα, Θεσ/νίκη κλπ.) έτσι ώστε όχι μόνο να διατηρείται η προσφορά τους στα δύο αυτά προϊόντα, αλλά και να εντάσσονται στο συνολικό σχεδιασμό για την στήριξη του Έλληνα Αγρότη.
Η ίδια προσφορά όλων των εργαζομένων στους Οργανισμούς Βάμβακος και Καπνού προσαρμοσμένη στις νέες απαιτήσεις της εποχής, ενισχύεται μέσα από την νέα διάρθρωση του Υπουργείου στο σύνολό του, εφ' όσον τα στοιχεία της τεχνολογίας και της εξειδίκευσης είναι τα βασικά εργαλεία για μία συνεχή και μεγαλύτερη στήριξη του Έλληνα Αγρότη.
Με δεδομένο ότι οι νέες υπηρεσίες θα στελεχωθούν κατά βάση από το ήδη έμπειρο προσωπικό των εν λόγω Οργανισμών, δεν υπάρχει κανένας λόγος ή αιτία απ' την οποία ενδέχεται να προκύψει οποιαδήποτε επίπτωση στα συμφέροντα των παραγωγών, αλλά και ούτε στα συμφέροντα των εργαζομένων, αφού και αυτά με βάση το Νόμο έχουν διασφαλισθεί.
Τόσο το Υπουργείο όσο και οι αρμόδιες υπηρεσίες έχουν λάβει και συνεχίζουν να λαμβάνουν κάθε φορά όλα τα κατάλληλα μέτρα για την διασφάλιση του εισοδήματος των παραγωγών.
Ο Υπουργός
Γ. ΑΝΩΜΕΡΙΤΗΣ"
9. Στην με αριθμό 2341/14-9-00 ερώτηση δόθηκε με το υπ' αριθμ. 507/17-10-00 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 2341/14.9.2000, που κατέθεσαν οι Βουλευτές κύριοι Α. Τζέκης, Γ. Χουρμουζιάδης, σας πληροφορούμε τα εξής:
Σύμφωνα με τον Καν. (ΕΚ) 2201/96 του Συμβουλίου για την Κοινή Οργάνωση Αγοράς των μεταποιημένων προϊόντων με βάση τα οπωροκηπευτικά δεν χορηγείται ενίσχυση για την χυμοποίηση επιτραπέζιων ποικιλιών σταφυλιών και ποτέ δεν υπήρξε παρόμοια ενίσχυση ώστε να καταργηθεί.
Επίσης σύμφωνα με τον Καν. (ΕΚ)1493/99 του Συμβουλίου για την Κοινή Οργάνωση Αγοράς των αμπελοοινικών χορηγείται ενίσχυση για την χρήση γλευκών σταφυλιών και συμπυκνωμένων γλευκών σταφυλιών για την Παρασκευή χυμού σταφυλιών. Οι ενισχύσεις αυτές περιορίζονται στη χρήση των προϊόντων που προέρχονται από τις ποικιλίες σταφυλιών που κατατάσσονται είτε αποκλειστικά ως οινοποιήσιμες είτε συγχρόνως ως οινοποιήσιμες ποικιλίες και ως ποικιλίες που προορίζονται για άλλη χρήση.
Η ποικιλία ΒΙΚΤΩΡΙΑ του Ν. Καβάλας είναι αποκλειστικά επιτραπέζια ποικιλία σταφυλιών και ως εκ τούτου δεν επιδέχεται επιδότηση για την χυμοποίησή της.
Από διάφορους Δήμους του Νομού Καβάλας κατά τους μήνες Ιούλιο και Αύγουστο αναγγέλθηκαν στον Οργανισμό ΕΛΓΑ ζημιές από καύσωνα σε αμπελοκαλλιέργειες. Από τον οργανισμό ΕΛΓΑ έχουν ήδη ολοκληρωθεί οι εξατομικευμένες εκτιμήσεις για τις ζημιές αυτές και σύντομα θα κοινοποιηθούν τα πορίσματα των εκτιμήσεων στους ενδιαφερόμενους παραγωγούς.
Επισημαίνουμε ότι κατά τον υπολογισμό του ποσοστού ζημιάς από τον καύσωνα στα επιτραπέζια σταφύλια ελήφθη υπόψη, εκτός από την ποσοτική ζημιά και η ζημιά από την ποιοτική υποβάθμιση των σταφυλιών εξαιτίας της οποίας οδηγήθηκαν στη χυμοποίηση, έτσι ώστε τα πορίσματα των εκτιμήσεων να εκφράζουν με την μεγαλύτερη δυνατή ακρίβεια την απώλεια του εισοδήματος των αμπελοκαλλιεργητών.
Μετά την κοινοποίηση των πορισμάτων εκτίμησης στους ενδιαφερόμενους, από τον ΕΛΓΑ θα καταβληθεί κάθε προσπάθεια για την όσο το δυνατό συντομότερη καταβολή των αποζημιώσεων στους δικαιούχους παραγωγούς.
Ο Υπουργός
Γ. ΑΝΩΜΕΡΙΤΗΣ"
10. Στην με αριθμό 2344/14-9-00 ερώτηση δόθηκε με το υπ' αριθμ. 1458/19-10-00 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της 2344/14-9-00 ερώτησης των Βουλευτών Ν. Γκατζή και Ι. Πατάκη, σας γνωρίζουμε ότι:
Η Υπηρεσία μας μέχρι το τέλος του έτους 2000 θα έχει καλύψει όλες τις οικονομικές εκκρεμότητες που υπάρχουν καταβάλλοντας τα αντίστοιχα ποσά για την εξόφληση όλων των υποχρεώσεών της που αφορούν στα Προγράμματα Μαζικού Αθλητισμού.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
11. Στην με αριθμό 2346/14-9-00 ερώτηση δόθηκε με το υπ' αριθμ. 31203/19-10-00 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Απαντώντας στην ερώτηση 2346/14-9-00, που κατέθεσε στη Βουλή ο Βουλευτής κ. Γ. Βλάχος σχετικά με την αποζημίωση των επιχειρήσεων στις περιοχές Νέας Περάμου, Μάνδρας, Λάκκας και Ελευσίνας που επλήγησαν από τις πλημμύρες του 1999, θέμα αρμοδιότητάς μας, σας γνωρίζουμε ότι με την αριθμ. 25276/Β.1387/11-7-2000 Κ.Υ.Α. των Υπουργών Εθνικής Οικονομίας, Ανάπτυξης και ΠΕ.ΧΩ.ΔΕ. παρέχεται δωρεάν κρατική επιχορήγηση από το Πρόγραμμα Δημοσίων Επενδύσεων (Π.Δ.Ε.) για το 30% του συνολικού ύψους των ζημιών των πληγεισών επιχειρήσεων και καταβάλλεται στους δικαιούχους μέσω του ΕΟΜΜΕΧ.
Επίσης με την οικ/2851/ΤΠ31/16.03.2000 Κοινή Υπουργική Απόφαση οριοθετήθηκε η περιοχή της Δυτικής Αττικής που επλήγη από τις πλημμύρες του 1999 ενώ με την οικ/8113/ΤΠ32/10.08.2000 Κοινή Υπουργική Απόφαση καθορίστηκαν τα πιστωτικά μέτρα για την αποκατάσταση των ζημιών στα κτίρια. Για τα λοιπά θέματα θα σας απαντήσουν τα συνερωτώμενα Υπουργεία, ΠΕΧΩΔΕ, Γεωργίας και Εσωτερικών, Δημόσιας Διοίκησης και Αποκέντρωσης.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
12. Στην με αριθμό 2357/14-9-00 ερώτηση δόθηκε με το υπ' αριθμ. 159/19-10-00 έγγραφο από τον Υπουργό Δικαιοσύνης η ακόλουθη απάντηση:
"Σε απάντηση της υπ' αριθμ. 2357/14-9-00 ερώτησης που κατέθεσαν στη Βουλή των Ελλήνων οι Βουλευτές κύριοι Π. Κρητικός, Ν. Κατσέλη, Στ. Παπαθεμελής σας επισυνάπτουμε το υπ' αριθμ. 1093/25-9-00 έγγραφο της Αρχής Προστασίας Δεδομένων Προσωπικού Χαρακτήρα με το οποίο δίδεται απάντηση στα ερωτήματά σας.
Ο Υπουργός
ΜΙΧ. Π. ΣΤΑΘΟΠΟΥΛΟΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
13. Στην με αριθμό 2364/14.9.00 ερώτηση δόθηκε με το υπ' αριθμ.3502/19.10.00 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 2364/14.9.00 που κατατέθηκε στη Βουλή από τον Βουλευτή κ. Σπήλιο Π Σπηλιωτόπουλο σχετικά με τα μέτρα αντιμετώπισης των δασικών πυρκαγιών, σας γνωρίζουμε ότι:
Πάγια θέση της Πολιτείας αποτελεί η πρόληψη των δασικών πυρκαγιών. Σε περίπτωση που αυτές αναπόφευκτα προκύπτουν, και μάλιστα με τη συχνότητα και την ένταση που εκδηλώθηκαν το φετινό καλοκαίρι, στόχος όλων μας είναι η άμεση και αποτελεσματική αντιμετώπιση τους με κοινή προσπάθεια της Κυβέρνησης, των Περιφερειών, των Νομαρχιακών Αυτοδιοικήσεων, των ΟΤΑ και των πολιτών.
Στα πλαίσια αυτής της προσπάθειας λήφθηκαν και εφαρμόσθηκαν τα παρακάτω μέτρα:
1. Το ΥΠ.ΕΣ.Δ.Δ.Α./Φ.Φ.Π.Π. με το 2313/11.7.2000 έγγραφο του προέβη στη α) μίσθωση υδροφόρων οχημάτων από τις Δημοτικές αρχές, πέραν εκείνων που ήδη διαθέτουν, β) μίσθωση, εφόσον απαιτηθεί, από τις Ν.Α. και Ο.Τ.Α. των καταγεγραμμένων βαρέων οχημάτων, γ) αύξηση του ρυθμού περιπολιών σε όλη την επικράτεια, ενίσχυση των εποχούμενων συνεργείων των Δημόσιων Οργανισμών, δ) Κατάσταση πλήρους ετοιμότητας, σε 24ωρη βάση, του προσωπικού όλων των βαθμίδων της διοίκησης και της αυτοδιοίκησης.
2. Υπάρχει βάση δεδομένων όπου είναι καταχωρημένο ένα ευρύ φάσμα των ειδικών μηχανημάτων και οχημάτων που διαθέτει η κάθε Νομαρχιακή Αυτοδιοίκηση και οι Δήμοι της χώρας, συμπεριλαμβανομένων και αυτών που διαθέτουν οι Δημόσιες Υπηρεσίες (πολιτικές - στρατιωτικές) της Ν.Α.
3. Η Πυροσβεστική Υπηρεσία εκπόνησε και εφάρμοσε επιχειρησιακά σχέδια για κάθε νομό της χώρας. Ταυτόχρονα, καθ' όλη τη διάρκεια της περιόδου, επεξεργάστηκε ημερήσιους δείκτες επικινδυνότητας, ενημερώνοντας τις κατά τόπους Υπηρεσίες της και όλους τους εμπλεκόμενους φορείς.
4. Από τις Περιφερειακές Δασικές Υπηρεσίες διατέθηκαν 23,1 δις δρχ. για την προστασία και την ανάπτυξη των δασών και 6 δις δρχ. για την συγκρότηση συνεργείων εργατών ανά δασαρχείο (συνολικά 1020 εργάτες) για τον καθορισμό επικίνδυνων για εκδήλωση πυρκαγιάς περιοχών, ενώ ταυτόχρονα χρηματοδοτήθηκαν με 2 δις. δρχ. Δήμοι της χώρας για όλες τις απαραίτητες παρεμβάσεις στις χωματερές και στα περιαστικά δάση.
5. Το σύστημα της επιτήρησης-παρατήρησης αναπτύχθηκε σε όλη τη χώρα και υποστηρίχθηκε από τις Δασικές Υπηρεσίες, την Π.Υ., τις Ένοπλες Δυνάμεις και εποχιακούς πυροφύλακες. Ταυτόχρονα, σε συνεργασία με τις αερολέσχες της χώρας, επεκτάθηκε η από αέρος επιτήρηση παντού. Επίσης απαγορεύτηκε η κυκλοφορία σε δασικές περιοχές και πολλαπλασιάστηκαν τα μεικτά εποχούμενα περίπολα με μεγάλη συμμετοχή στρατιωτικών τμημάτων.
6. Με σχετικές εγκυκλίους, ενημερώθηκαν οι Περιφέρειες, οι Ν.Α., οι Δήμοι και όλοι οι αρμόδιοι φορείς για όλα τα απαραίτητα μέτρα οργάνωσης και συντονισμού του αντιπυρικού αγώνα (εφαρμογή προληπτικών μέτρων, καθαρισμός δασών, δημιουργία αντιπυρικών ζώων, αποψίλωση επικίνδυνων περιοχών, απαγόρευση της κυκλοφορίας στα δάση κλπ.)
7. Ενισχύθηκαν οικονομικά, με το ποσό των 500 εκατ. δρχ., εθελοντικές οργανώσεις, σε διάφορες περιοχές της χώρας όπου έχει αναπτυχθεί ο εθελοντισμός (Λιτόχωρο, Σάμος, κλπ.). Η ανάπτυξη του εθελοντισμού για την πολιτική προστασία αποτελεί προτεραιότητα για την κυβέρνηση που θα προωθήσει σχετική νομοθετική ρύθμιση το αμέσως επόμενο χρονικό διάστημα.
8. Προσλήφθηκαν 4.650 εποχιακοί υπάλληλοι για τη δασοπυρόσβεση, και εκπαιδεύτηκαν πριν την έναρξη της αντιπυρικής περιόδου.
9. Μισθώθηκαν έγκαιρα, εναέρια μέσα δασοπυρόσβεσης. Συνολικά, ο στόλος δασοπυρόσβεσης περιλαμβάνει 49 αεροσκάφη και 29 ελικόπτερα, διαφόρων τύπων.
10. Από την έναρξη της περιόδου και μέχρι σήμερα έγινε προσπάθεια ενημέρωσης των πολιτών από τα Μ.Μ.Ε. σχετικά με την προστασία των δασών από τις πυρκαγιές.
11. Συστάθηκε στη Γ.Γ.Π.Π./ΥΠ.ΕΣ.Δ.Δ.Α. το "ΕΥΡΩΠΑΙΚΟ ΚΕΝΤΡΟ ΣΥΝΤΟΝΙΣΜΟΥ ΓΙΑ ΔΑΣΙΚΕΣ ΠΥΡΚΑΓΙΕΣ" (Απόφαση της 8ης Υπουργικής συνάντησης της Ανοιχτής Μερικής Συμφωνίας του Συμβουλίου της Ευρώπης), με το οποίο θα συντονίζονται, σε Ευρωπαϊκό επίπεδο, όλες οι ενέργειες πρόληψης και αντιμετώπισης με τη χρήση των πλέον σύγχρονων τεχνολογιών όπως: Δορυφορικών τηλεπικοινωνιών, εκπόνησης χαρτών επικινδυνότητας, επιτήρησης και παρακολούθησης μέσω δορυφόρων, κλπ.
12. Το ΥΠΕΣΔΔΑ/ΓΓΠΠ εξοπλίστηκε πρόσφατα με δυο (2) υπερσύγχρονα Κινητά Κέντρα Επιχειρήσεων Πολιτικής Προστασίας, τα οποία θα διατίθενται στους τόπους καταστροφής για το συντονισμό των δυνάμεων.
13. Για την έγκαιρη αντιμετώπιση των πλημμύρων, που μια από τις κύριες αιτίες εκδήλωσης τους είναι η καταστροφή του περιβάλλοντος και η αλλοίωση της κλιματολογικής ισορροπίας που επιφέρουν οι πυρκαγιές, έχει ήδη εκδοθεί σχετική εγκύκλιος προς όλους τους φορείς, χρηματοδοτήθηκαν οι Νομαρχίες και οι Δασικές Υπηρεσίες περιοχών όπου εκδηλώθηκαν πυρκαγιές και ήδη εκτελούνται ταχύτατα τα απαραίτητα έργα (Αχαΐα, Κορινθία, Σάμος Φθιώτιδα, Ιωάννινα, Αρκαδία, κλπ.).
Ο Υπουργός
ΚΩΝΣΤΑΝΤΙΝΟΣ ΚΑΙΣΕΡΛΗΣ"
14. Στην με αριθμό 2389/15.9.00 ερώτηση δόθηκε με το υπ' αριθμ. 759/23.10.00 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 2389/15.9.2000 που κατέθεσε στη Βουλή ο Βουλευτής κ. Π. Ψωμιάδης σχετικά με χορήγηση και μεταβίβαση αδειών Φορτηγών Δημόσιας Χρήσεως Αυτοκινήτων, σας πληροφορούμε ότι το θέμα αυτό συζητήθηκε στο Σώμα με την 101 Επίκαιρη Ερώτηση του κ. Ε. Στρατάκη, στις 4.10.2000.
Ο Υπουργός
ΧΡΙΣΤΟΣ ΒΕΡΕΛΗΣ"
15. Στην με αριθμό 2421/18.4.00 ερώτηση δόθηκε με το υπ' αριθμ.943/20.10.00 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 2421/18.4.2000 την οποία κατέθεσε ο Βουλευτής κ. Ιορδάνης Τζαμτζής και η οποία αφορά στην Ελληνική Εκπαιδευτική Πολιτική στην Αλβανία, σας γνωρίζουμε τα ακόλουθα:
1. Η Ελλάδα υπέγραψε με την Αλβανία Μορφωτική Συμφωνία για την συνεργασία στους τομείς της παιδείας, των επιστημών και του πολιτισμού, που κυρώθηκε με το ν.2829/2000 (ΦΕΚ 95 Α, 16.3.2000). Με την ανωτέρω Συμφωνία προβλέπεται συνεργασία σε όλες τις βαθμίδες εκπαίδευσης, ανταλλαγές επιστημόνων, χορήγηση υποτροφιών και εξασφάλιση των απαραίτητων συνθηκών για τη διδασκαλία της μητρικής γλώσσας και του πολιτισμού στην ελληνική μειονότητα. Προβλέπεται, επίσης, ανταλλαγή βιβλίων, σχολικών εγχειριδίων, περιοδικών και αλλού έντυπου υλικού.
Στο πλαίσιο αυτό με απόφαση του Υπουργού Παιδείας, εγκρίθηκε η εκτύπωση 32 βιβλίων για την ελληνική μειονότητα καθώς και η αποστολή της "Ιστορίας του Ελληνικού Έθνους" την οποία συνέγραψε το Παιδαγωγικό Ινστιτούτο ειδικά για τους έλληνες μαθητές του εξωτερικού.
2. Το ΥΠ.Ε.Π.Θ. χρηματοδότησε τη δημιουργία βιβλιοθηκών στα Πανεπιστήμια Αργυροκάστρου και Κορυτσάς, με το ποσό 30.000.000 δρχ. και για τα δύο ιδρύματα. Με δαπάνες του ΥΠΕΠΘ, που ανέρχονται στο ύψος των 39.000.000 δρχ., ανακαινίσθηκε το Πολιτιστικό Κέντρο Δερβιτσάνης. Επίσης, διατέθηκαν 20.000.000 δρχ., για την περίφραξη της Τεχνικής Σχολής Αργυροκάστρου, 50.000.000 δρχ., για την επισκευή διδακτηρίων, 50.000.000 δρχ., για τον εξοπλισμό των σχολείων και 20.000.000 δρχ., για τη Σχολή Νοσηλευτικής Αυλώνας.
Σημειώνουμε επίσης ότι, χορηγήθηκαν υποτροφίες για πανεπιστημιακές σπουδές, για μεταπτυχιακές σπουδές, για έρευνα και μηνιαίες υποτροφίες για μαθήματα ελληνικής γλώσσας και πολιτισμού. Τέλος, επιμορφώθηκαν εκπαιδευτικοί σε θέματα διδασκαλίας της Ιστορίας.
3. Το ΥΠ.Ε.Π.Θ. στο πλαίσιο της υποστήριξης της διδασκαλίας της ελληνικής γλώσσας προχώρησε στην απόσπαση τεσσάρων εκπαιδευτικών (ενός δασκάλου, μιας φιλολόγου, ενός θεολόγου και ενός καθηγητή μουσικής), οι οποίοι τέθηκαν στη διάθεση του Προξενείου της Ελλάδας στο Αργυρόκαστρο και ασκούν εκεί τα εκπαιδευτικά τους καθήκοντα.
4. Επίσης σας πληροφορούμε ότι το ΥΠΕΠΘ συγκεντρώνει προτάσεις για την κατάρτιση του νέου μορφωτικού προγράμματος Ελλάδας - Αλβανίας.
Ο Υπουργός
ΠΕΤΡΟΣ ΕΥΘΥΜΙΟΥ"
16. Στην με αριθμό 2423/18-9-00 ερώτηση δόθηκε με το υπ' αριθμ. 31829/23-10-00 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Απαντώντας στην ερώτηση 2423/18-9-2000 σχετικά με την αύξηση της τιμής του πετρελαίου σε θέματα της αρμοδιότητάς μας σας γνωρίζουμε ότι η Κυβέρνηση διεξήγαγε γόνιμο και αποδοτικό διάλογο με τον κλάδο των αυτοκινητιστών για την ικανοποίηση θεσμικών αιτημάτων τους, ενώ επίσης γενικώτερα αξιοποιεί την πτωτική τάση που διαμορφώνεται στην αγορά του πετρελαίου, προχωρώντας παράλληλα σε συντονισμένη δράση για την απορρόφηση των διακυμάνσεων όταν ασκούνται ισχυρές ανοδικές πιέσεις, ώστε να περιορίζονται στο ελάχιστο δυνατό οι επιπτώσεις σε όλους τους κλάδους της οικονομίας.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
17. Στην με αριθμό 2425/18-9-00 ερώτηση δόθηκε με το υπ' αριθμ. 237/18-10-00 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του με αριθ. πρωτ. 2425/18-09-2000 εγγράφου σας με το οποίο μας διαβιβάσθηκε ερώτηση του Βουλευτή κ. Χωματά Ι. που αφορά στις χορηγούμενες εκπτώσεις στο ισχύον ναυλολόγιο επιβατών και οχημάτων, σας πληροφορούμε τα ακόλουθα:
1. Με την αριθ. 13211Ε/2/18/26-06-1998 Απόφαση ΥΕΝ/ΔΘΣ 2ο η οποία εκδόθηκε κατ' εξουσιοδότηση της παρ 3 του άρθρου 17& του Ν Δ 187/73 παρασχέθηκε το δικαίωμα στις ακτοπλοϊκές εταιρείες να χορηγούν εκπτώσεις στο ισχύον ναυλολόγιο επιβατών και οχημάτων, στις Κύριες - Δευτερεύουσες γραμμές για εισιτήρια επιβατών και οχημάτων μετ' επιστροφής μέχρι 20%.
2. Η έκπτωση στα εισιτήρια μετ' επιστροφής υπολογίζεται επί του καθαρού ναύλου και όχι επί του μικτού ναύλου Η έκδοση δε των εισιτηρίων μετ' επιστροφής με έκπτωση 20% δεν αφορά μόνο τους εκτός νησιωτικής Ελλάδος ναυτικούς πράκτορες αλλά όλους γενικά τους πράκτορες του κλάδου, και αποτελεί κίνητρο προσέλκυσης επισκεπτών στα νησιά συμβάλλοντας στην οικονομική ανάπτυξή τους.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
18. Στην με αριθμό 2427/18-9-00 ερώτηση δόθηκε με το υπ' αριθμ. 745/23-10-00 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 2427/18-9-2000 που κατέθεσε στη Βουλή ο Βουλευτής κ. Ευάγγελος Βλασσόπουλος σχετικά με την λειτουργία των πρατηρίων υγρών καυσίμων, και σε ότι αφορά θέματα αρμοδιότητας του Υπουργείου Μεταφορών και Επικοινωνιών, σας πληροφορούμε τα παρακάτω:
1. Σύμφωνα με το άρθρο 4 του ν. 2801/2000, υφιστάμενα πρατήρια υγρών καυσίμων που λειτουργούν σε ισόγεια κτιρίων απομακρύνονται εντός έτους, εκτός εάν προ της παρελεύσεως της παραπάνω προθεσμίας υλοποιήσουν τα προβλεπόμενα από το Νόμο μέτρα ασφαλείας εγκαταστάσεων, πυρασφάλειας και προστασίας περιβάλλοντος.
2. Με τον ίδιο Νόμο θεσπίσθηκαν σημαντικές αλλαγές σε θέματα αδειοδότησης πρατηρίων υγρών καυσίμων, που στοχεύουν στη βελτίωση των όρων λειτουργίας από άποψη διατάξεων ασφαλείας, πυρασφαλείας και περιβαλλοντικών επιπτώσεων και προβλέπεται νέος τρόπος επιθεώρησης και ελέγχου των εγκαταστάσεων πρατηρίων.
3. Νέα, νομοθετική ρύθμιση για σταδιακή απομάκρυνση των πρατηρίων εκτός ισογείων κτιρίων θα εξεταστεί παράλληλα με την εξασφάλιση δυνατότητας κάλυψης του κόστους μεταφοράς.
4. Σας επισυνάπτουμε το αριθμ. 59158/2430/25-9-2000 έγγραφό μας προς τις Ν,Α. της χώρας, με το οποίο εφιστούμε την προσοχή για την τήρηση των διατάξεων του Νόμου.
Ο Υπουργός
ΧΡΙΣΤΟΣ ΒΕΡΕΛΗΣ"
19. Στην με αριθμό 2444/19-9-00 ερώτηση δόθηκε με το υπ' αριθμ. 241/18-10-00 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του με αριθ. πρωτ. 2442/19-9-00 εγγράφου σας, με το οποίο μας διαβιβάστηκε ερώτηση του Βουλευτή κ. Μιχαλολιάκου Β., το οποίο αφορά την έγκριση ετησίων δρομολογίων περιόδου 2000-2001, σας γνωρίζουμε τα ακόλουθα:
1. ΤΟ ΥΕΝ, με το αριθμ. 3317.1/16/00/2-8-00 έγγραφό του, απέστειλε πρόσκληση υποβολής αιτήσεων καθορισμού ετησίων δρομολογίων των ακτοπλοϊκών πλοίων κυρίων και δευτερευουσών γραμμών περιόδου 2000-2001, σε όλες τις πλοιοκτήτριες εταιρείες που δραστηριοποιούνται στις ανωτέρω γραμμές.
2. Η πλειοψηφία των εταιρειών απέστειλε αιτήσεις καθορισμού ετησίων δρομολογίων, τα οποία επεξεργάζεται το ΥΕΝ, προκειμένου να τεθούν υπόψη της Γνωμοδοτικής Επιτροπής Ακτοπλοϊκών Συγκοινωνιών και στη συνέχεια να εγκριθούν.
3. Ανεξάρτητα από τα παραπάνω, σύμφωνα με την ισχύουσα νομοθεσία, προβλέπεται η παράταση των ήδη εκτελουμένων δρομολογίων, τα οποία θα καλύψουν επαρκώς τις συγκοινωνιακές ανάγκες των νησιών την τρέχουσα χειμερική περίοδο.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
20. Στην με αριθμό 2449/19-9-00 ερώτηση δόθηκε με το υπ' αριθμ. 781/23-10-00 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 2449/19-9-2000 που κατέθεσαν στη Βουλή οι Βουλευτές κύριοι Σταύρος Σκοπελίτης και Σπύρος Στριφτάρης σχετικά με τον εφοδιασμό με καύσιμα του αεροδρομίου Σαντορίνης σύμφωνα με το αριθμ. Δ13/44718/1480/6-10-2000 έγγραφο της Υπηρεσίας Πολιτικής Αεροπορίας σας πληροφορούμε τα παρακάτω:
Α. Πράγματι στα αναφερόμενα αεροδρόμια δεν διατίθεται καύσιμο τύπου AVGAS (AVIATION GASOLINE) - 100LL, πλην του αεροδρομίου Μυκόνου, όπου το εν λόγω καύσιμο διατίθεται από την εταιρεία Ε.Κ.Ο, από 1/4-31/10 (γεγονός που αναφέρεται στο Εγχειρίδιο Αεροναυτικών Πληροφοριών της Ελλάδος ), σε ελαφρά αεροσκάφη ιδιωτών ή αερολεσχών, των οποίων η κίνηση προς / από το υπόψη αεροδρόμιο είναι ιδιαιτέρως αυξημένη κατά την προαναφερθείσα θερινή -τουριστική περίοδο.
Β. Στα λοιπά αναφερόμενα αεροδρόμια των Κυκλάδων, και ιδιαιτέρως της Σύρου, Μήλου και Πάρου, η κίνηση της υπόψη κατηγορίας αεροσκαφών δεν είναι ιδιαιτέρως αυξημένη με συνέπεια οι εταιρείες καυσίμων να μην διαθέτουν το ανωτέρω καύσιμο λαμβάνοντας επιπροσθέτως υπόψη το γεγονός αφ' ενός μεν ότι οι σχετικές επενδύσεις για την κατασκευή εγκαταστάσεων είναι υψηλές, αφ 'ετέρου δε το υπόψη καύσιμο έχει υψηλή τάση ατμών και εξαέρωσης, με συνέπεια τα σχετικά αποθέματα που δεν εξαντλούνται λόγω μη ύπαρξης κίνησης, να τίθεται εκτός προδιαγραφών καταλληλότητας και χρησιμότητας σε χρονικά διαστήματα έξι (6) μηνών, κατά τη χειμερινή περίοδο.
Γ. Παρά ταύτα η υπηρεσία μας σκοπεύει να συγκαλέσει σχετική σύσκεψη με εκπροσώπους των εταιρειών αεροπορικού καυσίμου , προς την κατεύθυνση της εξέρευσης κάποιας εφικτής λύσης και αντιμετώπισης του θέματος σε συνεργασία και με τους ενδιαφερόμενους (Εθνική Αερολέσχη Ελλάδος, κ.ά.).
Ο Υπουργός
ΧΡΙΣΤΟΣ ΒΕΡΕΛΗΣ"
21. Στην με αριθμό 2461/19-9-00 ερώτηση δόθηκε με το υπ' αριθμ. 803/23-10-00 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 2461/19-9-2000 που κατέθεσε στη Βουλή ο Βουλευτής κ. Π. Καμμένος, σχετικά με την αποκατάσταση των προβλημάτων από τον σεισμό της 7-9-1999, σε ό,τι αφορά το Υπουργείο Μεταφορών και Επικοινωνιών και σύμφωνα με το αριθμ. 25960/160/28-9-2000 έγγραφο του Ταχυδρομικού Ταμιευτηρίου, σας πληροφορούμε τα παρακάτω:
Η Επιτροπή της παραγράφου 7 του άρθρου 9 του ν. 2801/2000 (ΦΕΚ 46Α/2000) συγκροτήθηκε με την αριθμ. 17175/38/24-7-2000 απόφαση του Υπουργού Μεταφορών και Επικοινωνιών που δημοσιεύθηκε στο ΦΕΚ 966 Β/2-8-2000). Η εν λόγω επιτροπή, μέχρι σήμέρα (26-9-2000), έχει συνεδριάσει τρεις φορές (12-9, 15-9 και 26-9) και το έργο της βρίσκεται σε εξέλιξη.
Ο Υπουργός
ΧΡΙΣΤΟΣ ΒΕΡΕΛΗΣ"
22. Στην με αριθμό 2461/19-9-00 ερώτηση δόθηκε με το υπ' αριθμ. 286/16-10-00 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 19-9-2000 εγγράφου σας, σχετικά με την ερώτηση 2641/19-9-00 που κατέθεσε ο Βουλευτής κ. Π. Καμμένος, αναφορικά με το πιο πάνω θέμα, σας πληροφορούμε τα εξής:
Α. Ως προς τις δασμολογικές επιβαρύνσεις:
Η ικανοποίηση του αιτήματος αυτού, δεν καλύπτεται από τις κείμενες διατάξεις, αφού τα μέτρα που λαμβάνονται τα πλαίσια της ακολουθούμενης πολιτικής για την ενίσχυση των πληγέντων από παρόμοια γεγονότα (σεισμούς, πλημμύρες, πυρκαγιές κλπ.), είναι συνολικά και γενικής μορφής και δεν μπορεί να είναι μεμονωμένα και να αφορούν ειδικές περιπτώσεις όπως είναι η συγκεκριμένη.
Β. Ως προς τις φορολογικές επιβαρύνσεις:
Από τις κείμενες διατάξεις δεν προβλέπεται απαλλαγή από τις οικονομικές επιβαρύνσεις για την αντικατάσταση των καταστρεφόντων από το σεισμό της 7ης Σεπτεμβρίου 1999 αυτοκινήτων.
Εξάλλου, οι φόροι για την απόκτηση νέου αυτοκινήτου δεν δημιουργούν ουσιαστική επιβάρυνση, καθώς αφορούν στα τέλη χαρτοσήμου και την εισφορά υπέρ ΤΣΑ για την έκδοσην της νέας άδειας κυκλοφορίας.
Ο Υφυπουργός
Α. ΦΩΤΙΑΔΗΣ"
23. Στην με αριθμό 2466/19-9-00 ερώτηση δόθηκε με το υπ' αριθμ. 758/23-10-00 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης 2466/19-9-00 που κατέθεσε στη Βουλή ο Βουλευτής κ. Θ. Λεβέντης σχετικά με την επέκταση του αεροδρομίου στη Μύκονο, σύμφωνα με το αριθμ. Δ13/43925/1449/3-10-00 της Υπηρεσίας Πολιτικής Αεροπορίας, σας πληροφορούμε τα παρακάτω:
Ο αερολιμένας Μυκόνου παρουσιάζει μία σημαντικά ανερχόμενη επιβατική κίνηση την τελευταία 10ετία.
Η ΥΠΑ αναγνωρίζοντας τη δυναμική της αύξηση της αερομεταφορικής ζήτησης, την ιδιαίτερη σημασία στην κοινωνικοοικονομική ανάπτυξη του νησιού, την πληθώρα λειτουργικών και επιχειρησιακών προβλημάτων και απαιτήσεων του αερολιμένα προχώρησε στην εκπόνηση σειρά μελετών και στην υλοποίηση των σχετικών έργων ανάπτυξης του αερολιμένα, για την ουσιαστική αντιμετώπιση τόσο των βραχυπρόθεσμων όσο και των μακροπρόθεσμων απαιτήσεων (με χρονικό ορίζοντα το έτος 2020).
Με βάση τις μελέτες αυτές, το 1997 ολοκληρώθηκαν έργα επέκτασης του πεδίου ελιγμών στον αερολιμένα Μυκόνου (επέκταση διαδρόμου προσαπογειώσεων, πίστας αεροσκαφών κλπ.) συνολικού προϋπολογισμού 1,75 δις δρχ., και εντός του 2001 περατώνεται το έργο της επέκτασης και αναδιαμόρφωσης του κτιρίου Αεροσταθμού και του περιβάλλοντος χώρου αυτού, συνολικού προϋπολογισμού 4,9 δις δρχ.
Περαιτέρω εκπονήθηκε η σχετική Μελέτη Περιβαλλοντικών για την αξιολόγηση των περιβαλλοντικών Επιπτώσεων από τα προβλεπόμενα έργα της αναδιαμόρφωσης και ρύθμισης του οδικού συστήματος πρόσβασης και περιβάλλοντος χώρου, επέκτασης της πίστας στάθμευσης αεροσκαφών, ανάπτυξης απαιτούμενων βοηθητικών εγκαταστάσεων και δραστηριοτήτων, για την υλοποίηση των οποίων απαιτούντες παράλληλα ανάλογες απαλλοτριώσεις.
Στα πλαίσια συνεργασίας με την Τοπική αυτοδιοίκηση και τους τοπικούς παράγοντες, η ΥΠΑ απέστειλε το σχέδιο ανάπτυξης του αερολιμένα για διατύπωση απόψεων. Η τελική πρόταση διαμορφώθηκε μετά από συνεννοήσεις και επιτόπια σύσκεψη παρουσία του κ. Υ/ΥΠΑ, και θεωρήθηκε ότι αποτελεί και λύση κοινής αποδοχής.
Η μελέτη Περιβαλλοντικών Επιπτώσεων είναι στη φάση εκπόνησης και στα πλαίσια αυτής θα αξιολογηθούν οι πιθανές περιβαλλοντικές επιπτώσεις (προστασία αρχαιολογικών χώρων και βυζαντινών μνημείων κλπ.).
Στη συνέχεια, η μελέτη αυτή θα σταλεί για έγκριση στο ΥΠΕΧΩΔΕ.
Οι προβλεπόμενες απαλλοτριώσεις δεν θα προχωρήσουν, εφόσον δεν εγκριθούν από το ΥΠΕΧΩΔΕ και εφόσον δεν εκδοθούν από το ΥΠΕΧΩΔΕ οι περιβαλλοντικοί 'Οροι, όπου απαραίτητη προϋπόθεση αποτελεί σύμφωνα με την κείμενη νομοθεσία και τη σύμφωνη γνώμη των τοπικών παραγόντων.
Η ολοκλήρωση των υπόψη έργων θα εξασφαλίσει υψηλό επίπεδο εξυπηρέτησης και την ανάπτυξη και ορθή λειτουργία του αερολιμένα.
Ο Υπουργός
ΧΡΙΣΤΟΣ ΒΕΡΕΛΗΣ"
24. Στην με αριθμό 2475/19-9-00 ερώτηση δόθηκε με το υπ' αριθμ. 31831/19-10-00 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση της ερώτησης 2475/19-9-2000 που κατέθεσε στη Βουλή των Ελλήνων ο Βουλευτής κ. Σ. Χατζηγάκης, σας γνωρίζουμε τα εξής:
Η συνεχιζόμενη αναταραχή στις διεθνείς τιμές του πετρελαίου είναι φαινόμενο που βρίσκεται ακόμα σε εξέλιξη, με διαφαινόμενη τη σταθεροποίηση της τιμής του πετρελαίου στα 30 δολάρια, και προοπτική μείωσής του στα 25 δολάρια το βαρέλι, που εκτιμάται ότι είναι η μακροχρόνια τιμή ισορροπίας.
Από την πετρελαϊκή κρίση υπήρξε μία μικρή, σχετικά επιβάρυνση του πληθωρισμού ενώ δεν φαίνεται να υπάρχει καμία επίπτωση στο ρυθμό ανάπτυξης, καθώς οι επιδράσεις έχουν αντισταθμιστεί από την ισχρυρή δυναμική που έχει αναπτύξει και το επίπεδο μακροοικονομικής ισορροπίας που έχει επιτύχει η ελληνική οικονομία.
Οι επιπτώσεις στο διαθέσιμο εισόδημα των εργαζομένων και στο επίπεδο διαβίωσης των ασθενέστερων εισοδηματικά τάξεων (ιδιαίτερα των αγροτών), θα αντιμετωπισθούν στην έκταση που είναι απαραίτητο, από την υπό κατάρτιση προϋπολογισμό του κράτους, ο οποίος μπαίνει στο τελικό στάδιο οριστικοποίησης των μεγεθών του, με την κατάλληλη εισοδηματική και κοινωνική πολιτική.
Σε ό,τι αφορά το θέμα του πληθωρισμού, εκτιμάται ότι η επιβάρυνση από την αυξημένη τιμή του πετρελαίου δεν θα υπερβαίνει τον μέσο όρο της αντίστοιχης επιβάρυνσης στις άλλες ευρωπαϊκές χώρες. Δεν πρόκειται συνεπώς να ληφθούν ειδικά μέτρα, αλλά θα πρέπει με ιδιαίτερη προσοχή από τους κοινωνικούς εταίρους, να μην υπάρξουν ανατιμήσεις σε άλλα είδη, προϊόντα και υπηρεσίες.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
25. Στην με αριθμό 2493/20-9-00 ερώτηση δόθηκε με το υπ' αριθμ. 953/20-10-00 έγγραφο από τον Υπουργό Εθνικής Παιδείας και Θρησκευμάτων, η ακόλουθη απάντηση:
"Απαντώντας στην ερώτηση με αριθμό 2493/20-9-00 την οποία κατέθεσε ο Βουλευτής κ. Β. Πολύδωρας, σχετικά με την ίδρυση "έδρας Κυταρρολογίας" στην Ιατρική Σχολή του Πανεπιστημίου Αθηνών με το όνομα "Γεώργιος Παπανικολάου", σας πληροφορούμε ότι έχουν ενημερωθεί τα Ανώτατα Εκπαιδευτικά Ιδρύματα τα οποία, στο πλαίσιο της αυτοδιοίκησης, έχουν την αρμοδιότητα να αποφασίζουν αν θα προκηρύξουν θέση με επιστημονικό αντικείμενο την προβολή και τη συνέχιση του έργου του Γεωργίου Παπανικολάου.
Τέλος σας γνωρίζουμε ότι ο θεσμός της έδρας έχει καταργηθεί με το ν. 1268/82.
Ο Υπουργός
ΠΕΤΡΟΣ ΕΥΘΥΜΙΟΥ")
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Δευτέρας 21 Μαΐου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
1.- Η με αριθμό 930/16-5-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τους Υπουργούς Δημόσιας Τάξης, Μεταφορών και Επικοινωνιών, σχετικώς με τη λήψη μέτρων για ενημέρωση και υποστήριξη της κυκλοφορίας των δικύκλων κλπ.
2.- Η με αριθμό 925/16-5-2001 επίκαιρη ερώτηση του Βουλευτή της Νέας Δημοκρατίας κ. Βύρωνα Πολύδωρα προς την Υπουργό Εσωτερικών, Δημόσιας Διοίκησης και Αποκέντρωσης, σχετικώς με καταγγελίες που αφορούν νόθευση των αποτελεσμάτων του διαγωνισμού, για πρόσληψη εκπαιδευτικών στο Δημόσιο κλπ.
3.- Η με αριθμό 916/16-5-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Υγείας-Πρόνοιας, σχετικώς με την επίλυση λειτουργικών προβλημάτων του Ιδρύματος Κοινωνικών Ασφαλίσεων στη Λάρισα.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
1.- Η με αριθμό 929/16-5-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστάσιου Μαντέλη προς τους Υπουργούς Περιβάλλοντος, Χωροταξίας και Δημοσίων Έργων, Υγείας-Πρόνοιας, σχετικώς με την κατεδάφιση του Νοσοκομείου "ΠΑΠΑΔΗΜΗΤΡΙΟΥ" και την καταστροφή του περιβάλλοντος δάσους.
2.- Η με αριθμό 924/16-5-2001 επίκαιρη ερώτηση του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Εξωτερικών, σχετικώς με τις προθέσεις του Υπουργείου να φέρει στην προσεχή Σύνοδο των Υπουργών Εξωτερικών της Ευρωπαϊκής Ένωσης, το θέμα της καταδίκης της Τουρκίας από το Ευρωπαϊκό Δικαστήριο Ανθρωπίνων Δικαιωμάτων για την Κύπρο κλπ.
3.- Η με αριθμό 917/16-5-2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τον Υπουργό Εργασίας και Κοινωνικών Ασφαλίσεων, σχετικώς με τα προβλήματα στην επιχείρηση οινοποιίας "ΓΕΩΡΓΙΑΔΗ" στη Θεσσαλονίκη κλπ.
ΠΡΟΕΔΡΕΥΩΝ (Κωνσταντίνος Γείτονας): Kυρίες και κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 926/16-5-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Εργασίας και Κοινωνικών Ασφαλίσεων, σχετικώς με τη δημιουργία γραφείων του Ταμείου Εμπόρων Βιοτεχνών Ελλάδας (ΤΕΒΕ) στους Μολάους και το Γύθειο κλπ.
Η επίκαιρη ερώτηση του κ. Γρηγοράκου έχει ως εξής:
"Η ασφάλιση είναι ένα θέμα στο οποίο, χωρίς αμφιβολία, κάθε εργαζόμενος εστιάζει το ενδιαφέρον του. Στις μέρες μας, όμως, τα προβλήματα στη λειτουργία των ασφαλιστικών ταμείων έχουν λάβει ανησυχητικές διαστάσεις, καθώς όλο και περισσότερες ελλείψεις ανακύπτουν.
Πιο συγκεκριμένα αποτελεί θλιβερή διαπίστωση το γεγονός ότι, μολονότι στη Λακωνία οι τομείς ασφάλισης είναι εννέα, οι υπάλληλοι που έχουν επωμιστεί την είσπραξη των εισφορών των ασφαλισμένων στο ΤΕΒΕ Λακωνίας είναι μόνο έξι. Κατ' επέκταση, όπως είναι αναμενόμενο άλλωστε, αδυνατούν να φέρουν εις πέρας το έργο που τους έχει ανατεθεί.
Επιπλέον, λόγω της απουσίας προγραμματισμού των επισκέψεων του εισπράκτορα, παρατηρείται συχνά το φαινόμενο να απουσιάζει ο ασφαλισμένος όταν ο εισπράκτορας τον επισκέπτεται, με επακόλουθο ο ενδιαφερόμενος όχι μόνο να καταβάλει το πρόστιμο που του επιβάλλεται αδικαιολόγητα, αλλά και να μεταβαίνει ο ίδιος στη Σπάρτη, αφού δεν υπάρχει αρμόδιο γραφείο σ' άλλη περιοχή της Λακωνίας. Η ύπαρξη ενός γραφείου στους Μολάους και ενός στο Γύθειο θα διευκόλυνε τον ελεγκτή στο έργο του, θα συνέβαλε στον καλύτερο καταμερισμό της εργασίας και στην ταχύτερη εξυπηρέτηση του ασφαλισμένου. Όπως γίνεται εύκολα κατανοητό, η χρονοβόρα μετακίνησή του στη Σπάρτη τον ταλανίζει και τον επιβαρύνει οικονομικά.
Στο σημείο αυτό πρέπει να προστεθεί ότι το προβληματικό οδικό δίκτυο της Λακωνίας καθιστά δύσκολη την πρόσβαση του ελεγκτή σε απομακρυσμένες περιοχές του Νομού, συνεπώς ενίοτε την αποφεύγει.
Ερωτάται ο αρμόδιος Υπουργός. 
Προτίθεται να αυξήσει τις προσφερόμενες θέσεις εργασίας;
Έχει προγραμματιστεί η δημιουργία γραφείων σε άλλες περιοχές της νότιας Λακωνίας;
Προβλέπονται συχνότερες επισκέψεις των εισπρακτόρων σε συγκεκριμένες μέρες της εβδομάδας;"
Ο Υφυπουργός Εργασίας και Κοινωνικών Ασφαλίσεων κ. Φαρμάκης έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι, γνωρίζετε ότι με πρόσφατο νόμο η συντριπτική πλειοψηφία των επιμελητών εισπράξεων του ΤΕΒΕ έχει καταταγεί σε οργανικές θέσεις με σύμβαση ιδιωτικού δικαίου αορίστου χρόνου. Ένας πολύ μικρός αριθμός των επιμελητών αυτών, εβδομήντα πέντε τον αριθμό σε σύνολο οκτακοσίων τριάντα περίπου υπηρετούντων, δεν πληρούσε τις προϋποθέσεις του νόμου και συνεπώς δεν τακτοποιήθηκε. Έτσι υπάρχουν ελάχιστα κενά σε μερικούς νομούς της χώρας, μεταξύ των οποίων και στο Νομό Λακωνίας όπου αντί των εννέα που έπρεπε να υπηρετούν στους αντίστοιχους τομείς επιμελητές εισπράξεων υπηρετούν πλέον έξι. Και αυτό δημιουργεί βεβαίως κάποια προβλήματα στους ασφαλισμένους από την αργοπορία τους να προσέλθουν για να εισπράξουν τις εισφορές με όλα τα παρεπόμενα στα οποία αναφέρεται ο συνάδελφος κ. Γρηγοράκος στην επίκαιρη ερώτησή του.
Έχει ζητηθεί από το Υπουργείο μας η έγκριση άλλων εβδομήντα πέντε προσλήψεων, για να καλύψουν αυτά τα κενά και αν αυτό ολοκληρωθεί, θα ενισχύσουμε εκείνους τους νομούς που έχουν προβλήματα, μεταξύ των οποίων και το Νομό της Λακωνίας.
Σε ό,τι αφορά την ίδρυση γραφείων του ΤΕΒΕ στους Μολάους και στο Γύθειο που είναι ένα αίτημα που θέτει ο αγαπητός συνάδελφος, πρέπει να πω ότι καταρτίζεται τώρα ο Οργανισμός του Ενιαίου Ταμείου, του Ταμείου δηλαδή, που προήλθε από τη συγχώνευση του ΤΕΒΕ, του ΤΑΕ και του ΤΣΑ. Στην πρόταση του Οργανισμού που έχουμε υπόψη μας, αλλά έχουμε ακόμα αρκετό δρόμο να διανύσουμε για την επεξεργασία του, προβλέπεται η ίδρυση γραφείου στο Γύθειο, δεν προβλέπεται στην πρόταση στους Μολάους. Επαναλαμβάνω όμως ότι θα δούμε τις ανάγκες καλύτερα στην επεξεργασία αυτής της νέας πρότασης Οργανισμού.
Θέλω να σημειώσω κλείνοντας, ότι το ΤΕΒΕ μηχανογραφείται πλέον, έχει στο μισό περίπου της ελληνικής επικράτειας μηχανογραφηθεί και έχει καταργηθεί αυτός ο τρόπος είσπραξης των εσόδων του, που είναι πράγματι ένας πρωτόγονος τρόπος. Θα επεκταθεί η μηχανοργάνωσή του, μέχρι το τέλος του χρόνου ελπίζουμε ότι θα έχει ολοκληρωθεί σε ολόκληρη τη χώρα, και τότε βεβαίως δεν θα υπάρχει ανάγκη να υπάρχουν επιμελητές εισπράξεων, αλλά και δεν θα υπάρχουν και τα προβλήματα που υπάρχουν σήμερα και σε άλλους νομούς της χώρας και ίσως έντονα στο Νομό της Λακωνίας, όπως σημειώνει ο αγαπητός συνάδελφος. Με τη μηχανογράφηση αντικαθίσταται αυτό το πρωτόγονο σύστημα, για το οποίο σας μίλησα, με τη δυνατότητα κατάθεσης σε ένα λογαριασμό ταχυδρομικού ταμιευτηρίου ή μιας τράπεζας των εισφορών. Έτσι θα απαλλαγούν οι ασφαλισμένοι και το ίδιο το Ταμείο από τα προβλήματα που υπάρχουν μέχρι σήμερα. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Γρηγοράκος.
ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ πάρα πολύ τον κύριο Υπουργό, ήταν κατατοπιστικότατος. Πιστεύω ότι θα γίνουν γρήγορα πραγματικότητα αυτά που μας είπε, γιατί πραγματικά στη Λακωνία παρουσιάζεται έντονα το πρόβλημα στις δυο περιοχές που έχω αναφέρει στην ερώτησή μου, στους Μολάους και στο Γύθειο. 
Ξέρετε, κύριε Πρόεδρε -έχετε επισκεφθεί πολλές φορές το Νομό Λακωνίας- το να πάει κανείς, κύριε Υπουργέ από τη Σπάρτη στη Νεάπολη είναι εκατόν πενήντα χιλιόμετρα και κάνει δυόμισι με τρεις ώρες. Αυτό βέβαια οφείλεται και στην κακή κατασκευή του οδικού δικτύου. Είναι δίπλα σας ο Υφυπουργός Δημοσίων Έργων και ακούει. Πρέπει να γίνει κάτι και σ' αυτό.
Επί της ουσίας τώρα. Πραγματικά υπάρχουν ελλείψεις στο ΤΕΒΕ. Πιστεύω ότι με αυτά τα μέτρα που εξαγγείλατε θα τακτοποιηθεί το θέμα, θα εκσυγχρονιστεί το σύστημα, αλλά θα πρέπει να λάβουμε και εμείς υπόψη αυτούς τους ανθρώπους οι οποίοι κάνουν δυόμισι με τρεις ώρες να πάνε στη Σπάρτη για να καταβάλουν την εισφορά τους και να χάσουν ένα μεροκάματο, το οποίο αυτήν τη στιγμή τουλάχιστον είναι αναγκαίο γι' αυτούς τους ανθρώπους που οι περισσότεροι εργάζονται στα χωράφια, είναι αγρότες, και πραγματικά στους δύσκολους οικονομικά καιρούς οι άνθρωποι αυτοί επιβαρύνονται πολύ περισσότερο. 
Θα παρακαλούσα, λοιπόν, τον Υπουργό να επιταχύνει αυτές τις διαδικασίες που είπε, ούτως ώστε να εξυπηρετήσουμε αυτούς τους ανθρώπους αλλά και εμείς οι ίδιοι να αισθανθούμε υπερήφανοι ότι κάτι γίνεται για τους ανθρώπους της περιφέρειας που έχουν μείνει πάρα πολύ πίσω από πλευράς εξυπηρέτησης των ταμείων. Ευχαριστώ πάρα πολύ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" Θράκη 2000 - 80 χρόνια ενσωμάτωσης στην Ελλάδα", πενήντα τέσσερις μαθητές και τρεις δάσκαλοι από το 4ο Δημοτικό Σχολείο Μελισσίων. 
Τους καλωσορίζουμε στο Κοινοβούλιο.
(Χειροκροτήματα από όλες τις πτέρυγες)
Ο κ. Φαρμάκης έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Δεν έχω να προσθέσω τίποτε άλλο, κύριε Πρόεδρε, σε όσα ανέφερα στην πρωτολογία μου.
ΠΡΟΕΔΡΕΥΩΝ (Κωνσταντίνος Γείτονας): Ικανοποιήθηκε φαίνεται ο κύριος συνάδελφος και επομένως κι εσείς είσθε "λακωνικότατος" σοφός άλλωστε, μιας και μιλάμε για τη Λακωνία. 
Ακολουθεί η με αριθμό 927/16.5.2001 δεύτερη επίκαιρη ερώτηση του Βουλευτή της Νέας Δημοκρατίας κ. Νικολάου Γκελεστάθη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ανάκληση της απόφασης, που απαγορεύει την κυκλοφορία στην εθνική οδό 'Αμφισσας-Λιδορικίου στο τμήμα από 'Αμφισσα έως Αγία Ευθυμία λόγω των έργων βελτίωσης.
Η επίκαιρη ερώτηση του κ. Γκελεστάθη έχει ως εξής: 
"Με τη με αριθμό πρωτοκόλλου 2143/253Κ/5 Απριλίου 2001 απόφαση του Γενικού Γραμματέα Περιφέρειας Στερεάς Ελλάδας -Διεύθυνση Δημοσίων Έργων- απαγορεύτηκε η κυκλοφορία παντός οχήματος, πεζών, ποιμνίων κλπ. από 2 Μαΐου 2001 μέχρι 2 Ιουλίου 2001 στο τμήμα από Άμφισσα έως Αγία Ευθυμία, της εθνικής οδού Άμφισσας-Λιδορικίου, λόγω κατασκευής του έργου της βελτίωσής της από την εργολήπτρια εταιρία.
Η απαγόρευση αυτή δημιούργησε "τεράστια και ανυπέρβλητα προβλήματα" σε όλες τις δραστηριότητες των κατοίκων της ευρύτερης περιοχής, τα οποία περιγράφονται λεπτομερώς στην από 3 Μαΐου 2001 "ΑΝΑΚΟΙΝΩΣΗ-ΔΙΑΜΑΡΤΥΡΙΑ-ΑΙΤΗΣΗ" των: 1. Δήμου Άμφισσας, 2. Δήμου Γαλαξειδίου, 3. Δήμου Βαρδουσίων, 4. Δήμου Λιδορικίου και των θιγόμενων δημοτικών διαμερισμάτων αυτών και των άλλων συλλογικών φορέων, αντίγραφο της οποίας προσαρτάται στην παρούσα μου.
Επειδή η παραπάνω "ΑΝΑΚΟΙΝΩΣΗ-ΔΙΑΜΑΡΤΥΡΙΑ-ΑΙΤΗΣΗ" υπεβλήθη στον κύριο Υπουργό ΠΕΧΩΔΕ και στον κύριο Γενικό Γραμματέα Περιφέρειας Στερεάς Ελλάδας, χωρίς μέχρι σήμερα να υπάρξει καμία σχετική ενέργεια και δεν εδόθη απάντηση στη σχετική αναφορά μου Πρωτόκολλο Αναφορών Βουλής 4352/3.5.2001, που κατέθεσα στη Βουλή.
Επειδή στις προτεινόμενες εναλλακτικές διαδρομές, σε δρόμους που δεν έχουν κανέναν κανόνα ασφαλείας μπορεί να προκληθούν τροχαία ατυχήματα (όπως επισημαίνεται στο σχετικό με αριθμό πρωτοκόλλου 654/20.2.2001 έγγραφο της Διεύθυνσης Τεχνικών Υπηρεσιών Νομού Φωκίδας).
Ερωτάται ο κύριος Υπουργός ΠΕΧΩΔΕ και καλείται να πληροφορήσει τη Βουλή:
1. Γιατί δεν ρωτήθηκαν οι εκπρόσωποι της Τοπικής Αυτοδιοίκησης για τη λήψη της απόφασης αυτής και δεν εφαρμόστηκε η αρχική υπογραφείσα σύμβαση με την εργολήπτρια εταιρία, που προέβλεπε, βάσει της μελέτης "την ολοκλήρωση του έργου με την υπάρχουσα οδό ευρισκομένη σε κυκλοφορία";
2. Γιατί δεν ανακαλείται η απόφαση αυτή και να συνεχιστούν οπωσδήποτε οι εργασίες και να αποπερατωθεί το έργο με άλλη τεχνική λύση, η οποία υπάρχει, χωρίς τη διακοπή της κυκλοφορίας και την αναστάτωση των κατοίκων"; 
Ο Υφυπουργός Περιβάλλοντος, Χωροταξίας και Δημοσίων Έργων κ. Αλευράς έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, το έργο το εκτελεί η Περιφέρεια της Στερεάς Ελλάδας, η οποία και είναι αρμόδια με τις υπηρεσίες της για την επίβλεψη των εργασιών εκτέλεσης.
Με βάση την ενημέρωση την οποία είχαμε από την Περιφέρεια της Στερεάς Ελλάδος, θα ήθελα να ενημερώσω τον κύριο συνάδελφο και το Σώμα, ότι το συγκεκριμένο έργο πράγματι παρουσίασε μία καθυστέρηση στην έναρξη της εκτέλεσης των εργασιών, λόγω της καθυστέρησης κήρυξης των απαλλοτριώσεων, η διαδικασία των οποίων ολοκληρώθηκε στις 10 Μαρτίου 2001.
Όσον αφορά την απόφαση της προσωρινής διακοπής της κυκλοφορίας, πράγματι ο κύριος συνάδελφος θέτει ένα θέμα, το οποίο προβληματίζει με έντονο τρόπο τους κατοίκους της περιοχής, γιατί έχει δημιουργηθεί μια συνολική αύξηση της διαδρομής για τη μετακίνησή τους από το ένα σημείο στο άλλο, η οποία φτάνει τα δεκαπέντε χιλιόμετρα.
Η απόφαση όμως της προσωρινής διακοπής της κυκλοφορίας ήταν επιβεβλημένη, δεδομένου ότι δεν υπήρχε άλλος τρόπος για να προχωρήσει η κατασκευή του συγκεκριμένου έργου στο τμήμα αυτό.
Έτσι, λοιπόν, η κυκλοφορία θα διεξάγεται προσωρινά μέσα από τους άλλους δρόμους, που όπως μας ενημερώνουν, είναι ασφαλτοστρωμένοι και ήταν μέχρι σήμερα σε διαρκή κυκλοφορία.
Μέχρι σήμερα, από τις πληροφορίες της υπηρεσίας, οι εργασίες προχωρούσαν επιτρέποντας την παράλληλη διεξαγωγή της κυκλοφορίας και η ΔΕΚΕ της Στερεάς Ελλάδος απέρριψε αίτημα του αναδόχου στο παρελθόν για τη διακοπή της κυκλοφορίας στην περιοχή κοντά στην Αγία Ευθυμία και τον υποχρέωσε να εξασφαλίσει με δικές του δαπάνες άλλες τεχνικές λύσεις. Στο συγκεκριμένο όμως τμήμα, λόγω των εξαιρετικών δυσκολιών του εδάφους και της έκτασης των εκσκαφών οι οποίες απαιτούντο, δεν υπήρχε άλλος τρόπος ασφαλούς διεξαγωγής της κυκλοφορίας παράλληλα με την πρόοδο των εργασιών.
Η κατασκευή παρακαμπτηρίων οδών ήταν αδύνατη, τόσο διότι δεν υπάρχουν απαλλοτριώσεις στα μέρη μέσα από τα οποία θα μπορούσε να περάσει η παρακαμπτήρια οδός, όσο και διότι θα απαιτούσε νέα περιβαλλοντική μελέτη και έγκριση περιβαλλοντικών όρων αφού θα προέκυπτε αύξηση των ορυγμάτων εντός του Δελφικού τοπίου. Αλλά και αν ακόμη όλα αυτά ήταν εφικτά, λόγω των έντονων κλίσεων του εδάφους θα υπήρχε πρόβλημα ασφάλειας στην κατασκευή. 
Λύση με τμηματική εκσκαφή του υπάρχοντος δρόμου και παραχωρώντας στην κυκλοφορία το ήμισυ αυτού πάλι θα αντιμετώπιζε σοβαρά προβλήματα ασφάλειας σύμφωνα με τις απόψεις της υπηρεσίας. 
Από τα παραπάνω προκύπτει ότι η διακοπή της κυκλοφορίας είναι υποχρεωτική, διαφορετικά είναι αδύνατη η ολοκλήρωση του έργου σύμφωνα με τις απόψεις της ΔΕΚΕ. Θα ήθελα τέλος να ενημερώσω τον κύριο συνάδελφο ότι την ερχόμενη βδομάδα, επειδή πράγματι το κοινωνικό πρόβλημα είναι σοβαρό, όπως και ο ίδιος επισημαίνει ορθά στην ερώτησή του, θα παρακαλέσουμε και εμείς τις υπηρεσίες μας σε συνεννόηση με τους τεχνικούς της ΔΕΚΕ να κάνουν μια νέα εξέταση των δεδομένων για να διερευνηθεί αν πράγματι υπάρχει ή δεν υπάρχει εναλλακτική λύση.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γκελεστάθης έχει το λόγο.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, μέσα στα δύο λεπτά που δικαιούμαι να μιλήσω, θέλω να μεταφέρω στον κύριο Υφυπουργό την αγανάκτηση όλων των κατοίκων της ευρύτατης περιοχής από τη διακοπή της κυκλοφορίας στο δρόμο αυτό, που για πρώτη φορά γίνεται διακοπή κυκλοφορίας σε εθνικό δρόμο για εργασίες βελτίωσής του.
Επομένως, κύριε Υφυπουργέ, αυτά με τα οποία οι υπηρεσίες σας ενημέρωσαν δεν ανταποκρίνονται στην πραγματικότητα για το λόγο απλούστατα ότι η σύμβαση προέβλεπε την κατασκευή της βελτίωσης του δρόμου "με το δρόμο σε κυκλοφορία". Η σύμβαση αυτή υπεγράφη βάσει της μελέτης που είχε καταρτιστεί και ασφαλώς ήταν δυνατή η τεχνική λύση του θέματος, ώστε οι εργασίες να πραγματοποιούνται και η κυκλοφορία να γίνεται κανονικά. 
Τώρα απαγορεύθηκε η κυκλοφορία για δύο μήνες και ποιος μας βεβαιώνει ότι μετά τους δύο μήνες δεν θα παραταθεί η απαγόρευση της κυκλοφορίας με όλα τα γνωστά θέματα που δημιουργούνται σε βάρος των κατοίκων.
Διχοτομείται ο Νομός Φωκίδας και αποκόπτεται η περιοχή Λιδορικίου και ολόκληρη της ορεινής Δωρίδας από τη πρωτεύουσα του νομού την ΄Αμφισσα. Οι εναλλακτικές διαδρομές κυκλοφορίας δεν παρέχουν κανένα κανόνα ασφαλείας με σοβαρούς κινδύνους τροχαίων ατυχημάτων. Η διακοπή της κυκλοφορίας επιβαρύνει με πολλά επιπλέον χιλιόμετρα, αλλά και χρονικά και οικονομικά τους μετακινούμενους από και προς το κέντρο του νομού. Ιδιαίτερα αυτή η απαράδεκτη διακοπή της κυκλοφορίας θα στοιχίζει ακριβά σε εκείνους που θέλουν να πάνε στην Άμφισσα για σοβαρούς λόγους, όπως οι ασθενείς στο νοσοκομείο, οι μαθητές στα σχολεία και μάλιστα την περίοδο αυτή με τις εξετάσεις, στις δημόσιες υπηρεσίες, στα εμπορικά καταστήματα κ.ο.κ. Η επέμβαση της Πυροσβεστικής Υπηρεσίας και μάλιστα τώρα την περίοδο αυτή με τον καύσωνα, καταλαβαίνετε ότι θα έχει μεγάλη καθυστέρηση με τους γνωστούς κινδύνους.
Το έργο θέλουμε και πρέπει οπωσδήποτε να γίνει σύντομα και σωστά. Αλλά, να σταματήσει η ταλαιπωρία των χιλιάδων συμπατριωτών μου.
Για τους λόγους αυτούς απευθύνομαι σε σας, κύριε Υφυπουργέ, που διακρίνεστε για την πολιτική σας τακτική στην αντιμετώπιση των υπηρεσιακών προβλημάτων και παρακαλώ να δώσετε αυστηρές εντολές να αντιμετωπιστεί αμέσως το πρόβλημα αυτό και να γίνεται η κυκλοφορία παράλληλα προς τις εργασίες, όπως ρητά προβλέπει η σύμβαση κατασκευής του έργου.
Κύριε Πρόεδρε, καταθέτω αντίγραφο της ΑΝΑΚΟΙΝΩΣΗΣ-ΔΙΑΜΑΡΤΥΡΙΑΣ-ΑΙΤΗΣΗΣ από 3 Μαΐου 2001 των τοπικών εκπροσώπων της Τοπικής Αυτοδιοίκησης και των άλλων φορέων, η οποία προσαρτάται στην επίκαιρη ερώτησή μου για τα συμπεριληφθεί στα Πρακτικά.
(Στο σημείο αυτό ο Βουλευτής κ. Ν. Γκελεστάθης καταθέτει για τα Πρακτικά την προαναφερθείσα ανακοίνωση-διαμαρτυρία-αίτηση η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υφυπουργός ΠΕΧΩΔΕ κ. Αλευράς.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, πολλές φορές -το γνωρίζετε εσείς άλλωστε λόγω και της επαγγελματικής σας εμπειρίας- οι μελέτες έχουν αστοχίες ή ατέλειες ή αδυναμίες οι οποίες προκύπτουν και στα στάδια εκτέλεσης του έργου. Τώρα, η συγκεκριμένη πρόταση της μελέτης, ότι θα ήταν δυνατή η κατασκευή του δρόμου με παράλληλη κυκλοφορία, ελέγχθηκε από την αρμόδια ΔΕΚΕ, η οποία και κατέληξε στα δικά της συμπεράσματα. Επειδή όμως το πρόβλημα είναι πράγματι οξύ και σοβαρό και απασχολεί πάρα πολλούς κατοίκους της περιοχής και αυτά τα οποία είπε ο συνάδελφος κ. Γκελεστάθης είναι μια πραγματικότητα, θα πάνε οι αρμόδιες υπηρεσίες του Υπουργείου μας σε συνεργασία με τη ΔΕΚΕ να κάνουν ένα έλεγχο επί τόπου της κατάστασης προκειμένου να δούμε αν είναι εφικτή οποιαδήποτε άλλη λύση στην οποία μπορούμε να υποχρεώσουμε τον ανάδοχο έτσι ώστε να υπάρξει αυτή η παράλληλη κυκλοφορία. 
Εντός της εβδομάδας θα γίνει αυτό και θα ενημερώσω τον κύριο συνάδελφο προσωπικά.
ΠΡΟΕΔΡΕΥΩΝ (Κωνσταντίνος Γείτονας): Οι τεχνικοί θα το λύσουν πιο πολύ αυτό το θέμα, έτσι, κύριε Γκελεστάθη;
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, εσείς ...
ΠΡΟΕΔΡΕΥΩΝ (Κωνσταντίνος Γείτονας): Όπως λέει ο κύριος Υπουργός, οι τεχνικοί θα το λύσουν πιο πολύ αυτό το θέμα. Ασφαλώς σωστά μεταφέρεται το πρόβλημα, δεν μπορεί να κοπεί εύκολα μια εθνική οδός έτσι όπως είναι. Αλλά από την άλλη μεριά, πρέπει να γίνει και ο καινούριος δρόμος. Συμβιβασμός λοιπόν επί τεχνικής λύσεως. 
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, εσείς ως πολιτικός μηχανικός γνωρίζετε ότι σε όλα τα τεχνικά έργα υπάρχουν λύσεις. Αρκεί οι υπηρεσίες με τους εργολάβους να λειτουργήσουν σωστά. 
ΠΡΟΕΔΡΕΥΩΝ (Κωνσταντίνος Γείτονας): Καλώς. Γι' αυτό είπα, οι τεχνικοί. Και ο κύριος Υπουργός δεν σας είπε τίποτε διαφορετικό.
Τρίτη είναι η με αριθμό 919/16-5-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Δημόσιας Τάξης, σχετικώς με καταγγελίες της Ένωσης Προσωπικού Ημερησίων Εφημερίδων Αθηνών για ανάρμοστη συμπεριφορά αστυνομικών σε εργαζόμενους του συγκροτήματος του Δημοσιογραφικού Οργανισμού Λαμπράκη κλπ.
Η επίκαιρη ερώτηση του κ. Σκυλλάκου έχει ως εξής:
"Μέσα στο γενικό κλίμα έντασης και αστυνομοκρατίας με τους αυθαίρετους ελέγχους σε βάρος ανυποψίαστων πολιτών, με τις επιχειρήσεις "σκούπα", τις παρακολουθήσεις και τον ξυλοδαρμό διαδηλωτών και πολλών άλλων απαράδεκτων ενεργειών αστυνομικών σε βάρος πολιτών, το τελευταίο διάστημα παρατηρείται και ένα νέο επικίνδυνο φαινόμενο.
Συγκεκριμένα, όπως κατήγγειλε η Ένωση Προσωπικού Ημερησίων Εφημερίδων Αθηνών, την Παρασκευή 11 Μάη αστυνομικοί, αφού γύμνωσαν δημόσια, συνέλαβαν, ξυλοκόπησαν και απείλησαν να ενοχοποιήσουν με ναρκωτικά δύο εργαζόμενους στο συγκρότημα του ΔΟΛ που γύριζαν σπίτι τους.
Παρόμοιο κρούσμα εξευτελισμού και διαπόμπευσης πολίτη από αστυνομικούς υπήρξε, σύμφωνα με καταγγελίες, και στις 9 Μάη στο κέντρο της Αθήνας στην Πλατεία Ομονοίας.
Ερωτάται ο κύριος Υπουργός, αν υπάρχει σχετική εντολή από το Υπουργείο και τους ανώτερους για τέτοιες απαράδεκτες συμπεριφορές των αστυνομικών που εξευτελίζουν κάθε ανθρώπινη αξιοπρέπεια. Αν όχι, τι συγκεκριμένα μέτρα πήρε ή πρόκειται να πάρει, για την πάταξη τέτοιων φαινομένων;"
Ο Υπουργός Δημόσιας Τάξης κ. Χρυσοχοΐδης έχει το λόγο.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ, κύριε Πρόεδρε.
Είναι αυτονόητο ότι σε μια δημοκρατική χώρα η δημοκρατική συμπεριφορά των αστυνομικών αποτελεί συστατικό στοιχείο και ποιότητα, θα έλεγα, της δημοκρατίας.
Κατ' αυτήν την έννοια, όλα αυτά τα χρόνια μετά τη μεταπολίτευση, όπως είναι γνωστό, η Ελληνική Αστυνομία διαπαιδαγωγήθηκε προς αυτήν την κατεύθυνση και μπορώ να πω ότι από τη δική μας την πλευρά αυτήν την εποχή υπάρχουν συνεχείς και αυστηρές συστάσεις και κατευθύνσεις για σεβασμό της προσωπικότητας του πολίτη , των δικαιωμάτων του πολίτη, σύμφωνα με το Σύνταγμα και τους νόμους του κράτους. Από την άλλη πλευρά, όπως ξέρετε, η Ελληνική Αστυνομία είναι υποχρεωμένη από το Σύνταγμα και τους νόμους να προασπίσει τα έννομα αγαθά, τη δημόσια και την ιδιωτική περιουσία και να προστατεύσει την ανθρώπινη ζωή. 
Πράγματι, όπως αναφέρει στην ερώτησή του ο κ. Σκυλλάκος, έγινε ένα περιστατικό πριν από λίγες μέρες σε βάρος των καταγγελλόντων. Ήδη για το περιστατικό αυτό έχουν ληφθεί μέτρα. Ο επικεφαλής της περιπολίας αυτής, έχει τεθεί σε διαθεσιμότητα, διεξάγεται ένορκη εξέταση-έρευνα από την Αστυνομία και σε λίγες μέρες θα υπάρχει αποτέλεσμα. Και η τιμωρία εφόσον τα καταγγελόμενα αποδεικνύονται αληθή, θα είναι πολύ αυστηρή. Γιατί πρέπει να είναι αυστηρή σε όλους εκείνους οι οποίοι δεν σέβονται την προσωπικότητα και την αξιοπρέπεια του πολίτη.
Από εκεί και πέρα, κύριε Πρόεδρε, σε σχέση με τα υπόλοιπα που αναφέρει ο κ. Σκυλλάκος στην ερώτησή του και σε ό,τι αφορά στον έλεγχο της νομιμότητας των αλλοδαπών και όχι μόνο, και όλων των πολιτών, νομίζω ότι είναι υποχρέωση της Αστυνομίας να προβαίνει σε ελέγχους νομιμότητας μέσα στα πλαίσια πάντοτε των διατάξεων του Συντάγματος και των νόμων, του σεβασμού της προσωπικότητας και των ατομικών δικαιωμάτων. Και νομίζω ότι είναι υποχρέωση της Αστυνομίας να προβαίνει στους ελέγχους νομιμότητας αφ' ενός μεν για να ασκεί ένα προληπτικό έργο, από την άλλη πλευρά για τον έλεγχο νομιμότητας όσων ζουν στη χώρα. Διότι δεν είναι δυνατόν να θεωρεί ο καθένας ότι μπορεί να μπαίνει ή να μένει σ' αυτήν τη χώρα χωρίς τα αναγκαία νομιμοποιητικά ταξιδιωτικά έγγραφα. 
Βεβαίως το θέμα της παραμονής και της νομιμοποίησης των αλλοδαπών λύνεται πια σε λίγες μέρες, όπως γνωρίζετε, με την εφαρμογή του νόμου για τη μετανάστευση, όπου θα κληθούν χιλιάδες μετανάστες να προβούν στη νομιμοποίησή τους μέσα από τις διαδικασίες που προβλέπει ο νόμος, να ενσωματωθούν στην ελληνική κοινωνία, να κατοχυρωθούν τα ατομικά, τα εργατικά και όποια άλλα δικαιώματα προβλέπει το Σύνταγμα στα πλαίσια της ισοπολιτείας και της ισονομίας σε μία δημοκρατική χώρα, όπως είναι η χώρα μας. 
Σχετικά με τις διαδηλώσεις: Πράγματι αυτήν την εποχή, όπως ξέρετε, έχουμε μία μεγάλη ένταση λόγω των πολλών λαϊκών κινητοποιήσεων που γίνονται και μαζικών μάλιστα, όπως ήταν και η χθεσινή. Πρέπει να τονίσω το εξής, κύριε Πρόεδρε: Ότι δεν είναι σε καθόλου ευχάριστη θέση η Αστυνομία. Διότι η Αστυνομία, όπως είπαμε, είναι υποχρεωμένη να λάβει όλα τα αναγκαία μέτρα προκειμένου να προστατεύσει την τάξη, την ασφάλεια και τις περιουσίες των πολιτών.
Οι αστυνομικοί που συμμετέχουν στις διαδηλώσεις αυτές για τη λήψη μέτρων είναι άοπλοι. Δεν έχουν όπλα, όπως ξέρετε, και προσπαθούν με κάθε τρόπο χωρίς βία να αντιμετωπίσουν όλα αυτά τα προβλήματα. Χθες μάλιστα είχαμε πέντε αστυνομικούς τραυματίες, οι οποίοι διακομίστηκαν στα νοσοκομεία με ελαφρά τραύματα ευτυχώς χωρίς κανένα περαιτέρω πρόβλημα. 
Θα έλεγα, λοιπόν, ότι για να αντιμετωπίσουμε τις ειρηνικές διαδηλώσεις κατά τρόπο αποτελεσματικό χωρίς να δημιουργούνται προβλήματα θα έλεγα ότι απαιτείται αυτοσυγκράτηση. Υπάρχει το διακηρυγμένο δικαίωμα της διαδήλωσης, της διαμαρτυρίας μέσα στα πλαίσια του Συντάγματος. Στην Ελλάδα τουλάχιστον αυτό το δικαίωμα ασκείται με τρόπο που ο καθένας μπορεί ανά πάσα στιγμή να εκδηλώνει τη βούλησή του. 
Θα συνεχίσω μετά όμως, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, τα κρούσματα σε βάρος ανυποψίαστων πολιτών και μάλιστα με προκλητικό τρόπο από την πλευρά ορισμένων αστυνομικών οργάνων έχουν πυκνώσει το τελευταίο διάστημα. 
Τις δέκα τελευταίες ημέρες έγιναν τα δύο γεγονότα που αναφέρουμε στην επίκαιρη ερώτηση, όπου γύμνωσαν δημόσια και ξυλοκόπησαν τους εργαζόμενους στο συγκρότημα Λαμπράκη και για το οποίο κάνατε ένορκη διοικητική εξέταση. Δύο ημέρες νωρίτερα πάλι στο κέντρο της Αθήνας, στην Ομόνοια, με καταγγελία της Γιάννας Κούρτουβικ, μέλος της συντονιστικής επιτροπής της Δημοκρατικής Συσπείρωσης για τα δικαιώματα -υπάρχει και έχει γραφτεί καταγγελία στον Τύπο- εφάρμοσαν την ίδια μέθοδο: Τρεις μοτοσικλετιστές τους γύμνωσαν μπροστά σ' όλον τον κόσμο. 
Στις 9 Μαΐου όταν γινόταν η μεγάλη διαδήλωση των φοιτητών εν όψει του νομοσχεδίου για τα ΤΕΙ μπροστά στη Μεγάλη Βρετάνια χωρίς να υπάρχει λόγος συνελήφθησαν, χτυπήθηκαν, υβρίστηκαν και πέρασαν χειροπέδες σε δύο μέλη της ΚΝΕ, ενώ είχε τελειώσει η διαδήλωση. Και έγινε παρέμβαση απ' έξω από τον κόσμο και υπάρχει καταγγελία της Κομμουνιστικής Νεολαίας. 
Στις 8 Μαΐου έχουμε καταγγελία του Συλλόγου των Βιβλιοπωλών και του Συλλόγου των Εκδοτών που είχαν έκθεση Βιβλίου στο Πεδίον του Άρεως. Μπήκε η Αστυνομία και άρχισε εκεί που ήταν τα βιβλία να κάνει ελέγχους -ήταν ο κατάλληλος χρόνος; και σε πελάτες και σε περιπατητές και σε εργαζόμενους στο χώρο.
Επίσης, έχω μία καταγγελία -τώρα την πήρα στα χέρια μου- από την Πανελλήνια Ομοσπονδία Ένωσης Συντακτών. Τώρα εκλέχτηκαν. Είναι το καινούριο όργανο, το οποίο μετά το τέλος της διαδήλωσης πήγε στα γραφεία του στην Ε.Σ.Η.Ε.Α. και ηρνείτο ο αστυνομικός διευθυντής να τους το επιτρέψει, ακόμα και να επικοινωνήσει με τον προϊστάμενό του. Και αναγκάστηκαν να σπάσουν τον κλοιό. Με πίεση δηλαδή! Θα μπορούσαν να είχαν γίνει και εκεί συλλήψεις σε βάρος της Ένωσης Συντακτών.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Το πρόβλημα ποιο είναι; Δεν επαρκούν οι διαβεβαιώσεις σας, ότι είναι προσανατολισμός η δημοκρατική λειτουργία και της Αστυνομίας. Φαίνεται ότι έχετε εμπλακεί στη λογική της επιθετικής αστυνόμευσης. Είπατε λίγο-πολύ, θα αφήσουμε τους αλλοδαπούς έτσι; Η λογική της επιθετικής αστυνόμευσης οδηγεί σε τέτοια παρατράγουδα. Και μπορεί να δημιουργεί ένα αίσθημα ότι υπάρχει Αστυνομία, ότι κάνει ελέγχους, που να δικαιολογεί και το λόγο ύπαρξής της και να εμπεδώνει ένα αίσθημα ασφάλειας. Μπορεί να σας ικανοποιεί για επικοινωνιακούς λόγους, αλλά θίγει τα ατομικά και δημοκρατικά δικαιώματα. Και υπάρχει και ο μακροπρόθεσμος στόχος -γι' αυτό ετοιμάζετε και νόμους, τρομονόμους για τις διαδηλώσεις- να είμαστε πειθαρχικοί όσοι θέλουμε να κινητοποιηθούμε -ένα μεγάλο τμήμα του λαού- στην εξουσία και να μην αντιδρούμε σε ότι το αντιλαϊκό υπάρχει.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε.
ΑΝΤΩΝΗΣ ΣΚΥΛΛΑΚΟΣ: Τελειώνω, κύριε Πρόεδρε.
Γι' αυτό, λοιπόν, πρέπει να δείτε και τις υπόλοιπες καταγγελίες. Κατά τη γνώμη μου, πρέπει να εξετάσετε και αυτά που αναφέρθηκαν εδώ. Καταθέτω την καταγγελία της Ένωσης Συντακτών. Και πρέπει να γίνει ΕΔΕ για όλες τις καταγγελίες. Μ' αυτόν τον τρόπο θα μπορούσατε να δείξετε έμπρακτα ότι πάτε να βάλετε ένα φρένο σ αυτές τις περιπτώσεις.
(Στο σημείο αυτό ο Βουλευτής κ. Αντώνης Σκυλλάκος καταθέτει για τα Πρακτικά την προαναφερθείσα καταγγελία, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κ. Χρυσοχοΐδης έχει το λόγο.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Όπως έλεγα, κύριε Πρόεδρε, πρέπει να επιδείξουμε αυτοσυγκράτηση στις διαδηλώσεις και στις λαϊκές κινητοποιήσεις που γίνονται, έτσι ώστε να μη γίνονται βίαια επεισόδια. 
Η Αστυνομία είναι υποχρεωμένη, όπως ξέρετε, να προστατεύσει περιουσίες.
ΑΝΤΩΝΗΣ ΣΚΥΛΛΑΚΟΣ: Όχι από τους δημοσιογράφους.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): θα φθάσω και εκεί, κύριε Σκυλλάκο.
ΠΡΟΕΔΡΕΥΩΝ (Κωνσταντίνος Γείτονας): Κύριε Σκυλλάκο, νομίζω ότι είχατε άνεση να εκφράσετε το λόγο σας. Αφήστε και τον κύριο Υπουργό να ολοκληρώσει.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Επαναλαμβάνω, λοιπόν, ότι η Αστυνομία είναι υποχρεωμένη να προστατεύσει και δημόσιες περιουσίες, αλλά και περιουσίες ιδιωτών, καταστηματάρχες, απλούς πολίτες. Διότι μέσα στις διαδηλώσεις πολλές φορές, όπως ξέρετε, κύριε Σκυλλάκο, παρεισφρέουν και άτομα τα οποία έχουν άλλους στόχους από αυτούς που έχουν οι διαδηλωτές και τα συνδικάτα. Και πολλές φορές ασκούνται βιαιοπραγίες σε βάρος των αστυνομικών.
Θα έλεγα, λοιπόν, ότι, ναι, σε κάθε περίπτωση η συμπεριφορά της Αστυνομίας πρέπει να είναι -και είναι- δημοκρατική. Όπου υπάρχουν μεμονωμένα φαινόμενα σαν και αυτά που καταγγείλατε προηγουμένως ή όπου αλλού η υπηρεσία η ίδια και εγώ προσωπικά εντοπίζουμε αυτά τα φαινόμενα, ασκείται αυστηρός έλεγχος και επιβάλλονται βαριές τιμωρίες. Δεν πρόκειται να υπάρξει ανοχή σε αυτά τα φαινόμενα.
'Όσο για το θέμα το οποίο δημιουργήθηκε χθες, επικοινώνησα με τους υπευθύνους της Ένωσης και έλαβα γνώση. 
Σε κάθε περίπτωση, επειδή ζούμε μία δύσκολη εποχή, από τη μια πλευρά έχουμε την εγκληματικότητα, η οποία ταλαιπωρεί τους πολίτες και την κοινωνία, από την άλλη πλευρά είμαστε υποχρεωμένοι και πρέπει από τη φύση της χώρας μας και το χαρακτήρα του ελληνικού λαού, τη φιλοσοφία και τη νοοτροπία που τον διέπει, να είμαστε ακραία δημοκρατικοί, αλλά και ακραία νόμιμοι με την έννοια ότι πρέπει να τηρούμε τους νόμους, έτσι ώστε να μπορούμε να διατηρήσουμε σ' αυτήν τη χώρα την κοινωνική ειρήνη.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου:
Πρώτη είναι η με αριθμό 921/16.5.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τη λήψη μέτρων για τη διευθέτηση των προβλημάτων που προκύπτουν από την άτακτη εμφάνιση των διαφημιστικών πινακίδων στο οδικό δίκτυο κλπ.
Η επίκαιρη ερώτηση του κ. Πιπεργιά έχει ως εξής:
"Έχει παρατηρηθεί ότι κατά μήκος των εθνικών οδών, αλλά και κατά μήκος των μεγάλων οδικών δικτύων τόσο της Αθήνας όσο και της επαρχίας, βρίσκονται σε μεγάλο αριθμό και ατάκτως ερριμμένες διαφημιστικές πινακίδες μεγάλων Super Market, καταστημάτων παιχνιδιών, αλυσίδων εστιατορίων κι άλλες.
Οι πινακίδες αυτές είναι πολύ περισσότερες σε αριθμό από εκείνες της σηματοδότησης που στόχο έχουν να ενημερώσουν τους οδηγούς για τις εξόδους της Εθνικής Οδού, τους προορισμούς, τις χιλιομετρικές αποστάσεις, την κατάσταση του οδικού δικτύου και τους κινδύνους που πιθανώς να προκύψουν και επομένως για την οδηγική τους συμπεριφορά. Παρατηρείται δε το φαινόμενο οι διαφημιστικές πινακίδες να πλαισιώνουν και πολλές φορές να κρύβουν κυριολεκτικά σημαντικές σηματοδοτήσεις των οδών.
Eπίσης ο βομβαρδισμός αυτός των οδηγών με διαφημιστικά μηνύματα στην άκρη του δρόμου μπορεί να οδηγήσει ανά πάσα στιγμή σε λάθη και ατύχημα, αφού αποκρύπτεται η αναγκαία ενημερωτική πινακίδα και αποσπάται η προσοχή τους από τα χρώματα, τα σχέδια και τα σχόλια των δεκάδων πινακίδων. 
Ερωτάται ο αρμόδιος Υπουργός:
Τι μέτρα προτίθεται να πάρει για τη διευθέτηση των προβλημάτων που προκύπτουν από την άτακτη εμφάνιση των διαφημιστικών πινακίδων κατά μήκος των οδών έτσι ώστε να μην κρύβουν τη σηματοδότηση και να έχουν κανόνες τοποθέτησης ώστε να μη δημιουργούν προβλήματα στους οδηγούς;"
O Υφυπουργός Περιβάλλοντος, Χωροταξίας και Δημοσίων Έργων, κ. Αλευράς, έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, πράγματι υπάρχουν προβλήματα με τη διαφήμιση. Θα πρέπει, βεβαίως, να επισημάνει κανένας, ότι η διαφήμιση δεν αποτελεί μια δραστηριότητα η οποία είναι υπό διωγμόν. Είναι μία νόμιμη δραστηριότητα η οποία αποφέρει και σημαντικές προσόδους στους Οργανισμούς Τοπικής Αυτοδιοίκησης.
Ο κύριος συνάδελφος όμως έχει απόλυτο δίκιο όταν λέει ότι η κατάσταση του εθνικού οδικού δικτύου, αλλά και του αστικού οδικού δικτύου σε αρκετές περιοχές είναι απαράδεκτη και υπάρχει σειρά παρανομιών. Θέλω να τονίσω ότι με βάση την υφιστάμενη νομοθεσία η διαφήμιση γίνεται με άδεια του δημάρχου ή του προέδρου της κοινότητας, ύστερα από αίτηση του διαφημιζομένου και ειδικά για τις τεχνικές οδούς η άδεια αυτή του δημάρχου, του Οργανισμού της Τοπικής Αυτοδιοίκησης, χορηγείται με τη σύμφωνη γνώμη της αρμόδιας υπηρεσίας του ΥΠΕΧΩΔΕ και της περιφέρειας.
Υπάρχουν δύο ειδών προβλήματα: Πρώτον, είναι τα προβλήματα που αφορούν την παράνομη τοποθέτηση διαφημιστικών πινακίδων στο εθνικό οδικό δίκτυο το οποίο είναι εντός κατοικημένων περιοχών, δυστυχώς με τη συνδρομή της Τοπικής Αυτοδιοίκησης. Οι αρμόδιες υπηρεσίες μας έχουν κάνει επανειλημμένες επιστολές στα αρμόδια όργανα της Τοπικής Αυτοδιοίκησης για την υποχρέωσή τους να σεβαστούν τους νόμους και να αποκαθηλώσουν τις παράνομες διαφημιστικές πινακίδες. Υπόχρεος για τον έλεγχο και την επιβολή προστίμων γι΄αυτές τις παραβάσεις είναι ο δήμος, ο Οργανισμός Τοπικής Αυτοδιοίκησης και το Υπουργείο με τα δικά του όργανα δυστυχώς πολλές φορές αναγκάζεται να έλθει και να επισημάνει ότι δεν τηρήθηκαν οι εκ του νόμου προβλεπόμενες διαδικασίες που απαιτούν την έγκριση του ΥΠΕΧΩΔΕ ή τη σύμφωνη γνώμη των αρμοδίων υπηρεσιών του.
Δεύτερον, όσον αφορά τις εθνικές οδούς, πρέπει να τον ενημερώσω ότι πράγματι υπάρχουν προβλήματα. Μιλάω για τις εθνικές οδούς εκτός κατοικημένων περιοχών. Υπάρχουν παράνομες τοποθετήσεις πινακίδων. Κατά περιόδους το Υπουργείο αναθέτει με ειδικές εργολαβίες την αποξήλωση των παράνομων διαφημιστικών πινακίδων, όμως, επειδή και το κόστος πολλές φορές είναι σημαντικό και οι διαφημιζόμενοι ή οι διαφημιστές γρήγορα επανατοποθετούν παράνομα πλαίσια, συνεχίζεται αυτή η κατάσταση.
Πρέπει να πω όμως ότι επειδή επίκειται μία νέα νομοθετική πρωτοβουλία της Κυβέρνησης πάνω σ΄αυτό το θέμα, πιστεύουμε ότι θα πρέπει να υπάρξουν αυστηροί κανόνες. Έχουμε θέσει αυστηρούς κανόνες στην πρωτεύουσα και σε σχέση με τους Ολυμπιακούς Αγώνες και ζητάμε διαρκώς και επιμόνως από τους αρμοδίους Ο.Τ.Α. τη λήψη των αυστηρών μέτρων που απαιτεί ο νόμος.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, πριν από λίγο καιρό είχαν τοποθετηθεί οι αναγκαίες πινακίδες κατεύθυνσης προς το αεροδρόμιο "Ελευθέριος Βενιζέλος". Σε πολλές περιπτώσεις αυτές οι αναγκαίες πινακίδες έχουν καλυφθεί κυριολεκτικά από διαφημιστικές πινακίδες κάθε είδους.
ΠΡΟΕΔΡΕΥΩΝ (Κωνσταντίνος Γείτονας): Όλοι παροικούμε στην Ιερουσαλήμ και βλέπουμε τι γίνεται...
ΔΗΜΗΤΡΙΟΣ ΠΙΠΕΡΓΙΑΣ: Επίσης στο εθνικό δίκτυο, πηγαίνοντας εγώ στη Χαλκίδα και γυρνώντας, βλέπω ότι πολλές πινακίδες που δείχνουν την έξοδο, δηλαδή τους κόμβους, έχουν καλυφθεί πάλι από διαφημιστικές πινακίδες.
Έχω στο μυαλό μου κύριε Υπουργέ, ότι στον κόμβο της Μαλακάσας μπροστά από την πινακίδα της εξόδου υπάρχει μια πολύ μεγάλη πινακίδα που σχεδόν καλύπτει την πινακίδα της εξόδου, που δείχνει κατεύθυνση Ιεράς Μονής. 
Στον κόμβο της Βαρυμπόμπης εάν θα ανέβετε επάνω, όλες οι πινακίδες είναι κατειλημμένες. Παιχνίδια από εδώ σούπερ μάρκετ από εκεί, ο καθένας όπου θέλει πηγαίνει και πασσαλώνει μία διαφημιστική πινακίδα.
Αλλού δεν υπάρχει αυτή η κατάσταση, κύριε Υπουργέ. Υπάρχουν συγκεκριμένοι χώροι στον κόμβο όπου μπαίνουν όλες μαζί με μια τάξη. Αυτό το χάλι μόνο σε τριτοκοσμικές χώρες μπορεί να παρουσιαστεί. Αυτό είναι απαράδεκτο πράγμα. 
Στο εθνικό δίκτυο της Εύβοιας, στην παράκαμψη της Χαλκίδας η οποία είναι αρκετά δύσκολη και με πολλά προβλήματα υπάρχουν τοποθετημένες ειδικές εγκαταστάσεις για φωτεινές γιγαντοαφίσες όπου υπάρχουν πολλές φορές προκλητικές αισθησιακές διαφημίσεις. Υπάρχει, δηλαδή, στα σίγουρα ο κίνδυνος να υπάρχει απόσπαση της προσοχής των οδηγών και να έχουμε ατυχήματα. 
Επιτέλους, κύριε Υπουργέ, θα πρέπει να παρθούν μέτρα αυστηρά. Δεν αρκεί μόνο να βγαίνει το ΥΠΕΧΩΔΕ κατά διαστήματα να αναθέτει εργολαβία και να ξηλώνει τις παράνομες πινακίδες. Θα πρέπει να υπάρχουν και κυρώσεις απέναντι σε αυτούς που παραβαίνουν τους νόμους, όπως πρέπει να μπει και στο θέμα αυτό μια τάξη εάν θέλουμε να είμαστε μία χώρα πολιτισμένη που να σέβεται τους κανόνες και της οδικής κυκλοφορίας, αλλά και την αισθητική του χώρου.
Είναι θετικό που είπατε ότι στη νομοθετική πρωτοβουλία που πρόκειται να πάρετε θα τεθούν τέτοιοι κανόνες και τους αναμένω.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, νομίζω ότι πολλές από τις παρατηρήσεις του κυρίου συναδέλφου είναι ορθές. Όμως θέλω να τονίσω ότι το νομοθετικό πλαίσιο υπάρχει με τα όποια κενά ή αδυναμίες του. 
Εκείνο το οποίο είναι επίσης απαραίτητο να γνωρίζει το Σώμα είναι ότι υπάρχουν δυστυχώς περιπτώσεις πολλών δήμων οι οποίοι ενώ μέσα από τα όριά τους διέρχεται το εθνικό οδικό δίκτυο, είναι χαρακτηρισμένοι οδοί του εθνικού δικτύου, δεν έχουν τηρήσει τις νόμιμες προϋποθέσεις και έχουν τοποθετήσει μεγάλες διαφημιστικές πινακίδες φωτιζόμενες ή μη. Εκεί έχουν την αρμοδιότητα, αλλά και την ευθύνη γι' αυτήν την παρανομία. Δεν είναι αρμόδιο το ΥΠΕΧΩΔΕ να αναλάβει αυτήν την ευθύνη. Έχουμε κάνει πολλές προειδοποιήσεις. Είναι κατανοητό, ότι για τους δήμους μπορεί να είναι ένα έσοδο, αλλά δεν είναι δυνατόν να παραβιάζονται οι νόμοι στο όνομα των προσόδων των δήμων. 
Αυτό ζητάμε από τους δήμους, να σεβαστούν με πολύ μεγάλη προσοχή τη νομοθεσία και να μη δίνουν άδειες για τοποθέτηση διαφημιστικών πινακίδων χωρίς να συντρέχουν οι προϋποθέσεις του νόμου μέσα στις οποίες είναι και η έγκριση του ΥΠΕΧΩΔΕ.
Τώρα όσον αφορά την εθνική οδό, πράγματι έχει πολύ δίκιο ο συνάδελφος. Μπορεί να τοποθετηθούν παράνομα μικρές πινακίδες πολλές φορές. Και η δική μας παρατήρηση προς τις αρμόδιες υπηρεσίες του ΥΠΕΧΩΔΕ για το οδικό δίκτυο, που επαναλαμβάνω δεν αφορά κατοικημένες περιοχές γιατί εκεί μόνο έχει αρμοδιότητα το ΥΠΕΧΩΔΕ , είναι ότι θα πρέπει να υπάρχει ένας συνεχής και επιστάμενος έλεγχος από τις υπηρεσίες προκειμένου να διαπιστώνονται κατά καιρούς αυτά τα προβλήματα. Είναι πολλά τα προβλήματα μικρά και μεγαλύτερα. Γίνονται αυτές οι εργολαβίες και οι κυρώσεις επιβάλλονται. 
Εμείς θέλουμε να κάνουμε πιο ευέλικτο το νομοθετικό πλαίσιο και ενδεχόμενα πιο αυστηρές τις κυρώσεις για τις περιπτώσεις εκείνες που αφορούν ιδιαίτερα την ασφάλεια των οδηγών.
Δεν γνωρίζω την περίπτωση της παράκαμψης της Χαλκίδας που είπε ο κύριος συνάδελφος. Δεν είναι λύση να βάλουμε ασφαλώς τις γυναίκες μας να οδηγούν, αλλά η λύση είναι και οι αρμόδιες υπηρεσίες των Οργανισμών Τοπικής Αυτοδιοίκησης να λαμβάνουν πρόνοια.
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η με αριθμό 931/16-5-2001 δεύτερη επίκαιρη ερώτηση του Βουλευτή της Νέας Δημοκρατίας κ. Μάριου Σαλμά προς τον Υπουργό Υγείας και Πρόνοιας, σχετικώς με τη λήψη μέτρων, προκειμένου να απαγορευθεί η χρησιμοποίηση ραμμάτων CATGUT σε δημόσια νοσοκομεία κλινικές κλπ. 
Η επίκαιρη ερώτηση του κ. Σαλμά έχει ως εξής:
"Με βάση το άρθρο 8 της οδηγίας 93/42/ΕΟΚ του Συμβουλίου των Ευρωπαϊκών Κοινοτήτων, η Γερμανία, αλλά και με βάση το άρθρο 13 της ίδιας οδηγίας η Ισπανία, η Γαλλία και η Αγγλία μέσω των αρμόδιων οργανισμών, απαγόρευσαν την παραγωγή, διάθεση και χρήση των απορροφήσιμων ραμμάτων CatGut, που παράγονται από έντερα βοοειδών, διότι έχουν θεωρηθεί ότι ανήκουν στα υλικά που συνδέονται με τη μετάδοση σπογγώδους εγκεφαλοπάθειας στον άνθρωπο. Παρόμοια απόφαση πήρε και ο Εθνικός Οργανισμός Φαρμάκων της χώρας μας στις 27.2.2001. Επίσης, η ίδια απόφαση παρακαλούσε για την απόσυρση των ήδη υπαρχόντων στην κυκλοφορία ραμμάτων.
Από πληροφορίες και έρευνα συνεργατών μου φαίνεται ότι τέτοια ράμματα υπάρχουν σήμερα προς χρήση σε πολλά νοσοκομεία της χώρας, αλλά και σε ιδιωτικές κλινικές με χρήση τους σε χειρουργικές επεμβάσεις. 
Επειδή στην Ισπανία για παράδειγμα έγινε επιστροφή των ραμμάτων από τα νοσοκομεία στις εταιρείες, γεγονός που δεν έχει συμβεί στη χώρα μας και επειδή εκτιμούμε ότι το Υπουργείο Υγείας δεν έχει λάβει κανένα μέτρο ελέγχου για την εφαρμογή της επιστροφής των ραμμάτων που βρίσκονται ήδη στις χειρουργικές αίθουσες με κίνδυνο να χρησιμοποιούνται σε χειρουργημένους ασθενείς, ερωτάται ο Υπουργός Υγείας και Πρόνοιας:
Ποια μέτρα και ελέγχους έχετε εφαρμόσει για την τήρηση της απόφασης του ΕΟΦ;
Υπάρχουν και χρηματοδοτούνται μέχρι σήμερα τέτοια ράμματα σε δημόσια και ιδιωτικά νοσηλευτικά ιδρύματα ή έχουν επιστραφεί όσα υπήρχαν στα χειρουργεία;"
Η Υφυπουργός Υγείας και Πρόνοιας, κα Σπυράκη έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Οι μισές περίπου χώρες-μέλη έχουν απαγορεύσει την κυκλοφορία του προϊόντος CatGut που είναι ράμματα τα οποία κατασκευάζονται με ιστούς βόιας προέλευσης, διότι υπάρχουν και CatGut τα οποία κατασκευάζονται από ιστούς μη βόιας προέλευσης, δηλαδή από άλλα ζώα. Μεταξύ των χωρών που πήραν μέτρα κατά της κυκλοφορίας αυτού του προϊόντος περιλαμβάνονται η Γερμανία, η Ισπανία, η Αυστρία, η Γαλλία και η Ελλάδα. Η απαγόρευση βασίστηκε στην επικινδυνότητα λόγω της πιθανής μετάδοσης στους χρήστες της βόιας σπογγώδους εγκεφαλοπάθειας, καθώς και γιατί υπάρχουν εναλλακτικά συνθετικά προϊόντα, τα οποία τουλάχιστον προς το παρόν φαίνεται να είναι εντελώς ακίνδυνα.
Οι υπόλοιπες χώρες μεταξύ των οποίων η Αγγλία, η Ολλανδία, η Ιρλανδία και η Σουηδία δήλωσαν ότι αντιμετώπισαν και θα αντιμετωπίσουν το θέμα με έκδοση προς τα νοσοκομεία ή προς τους χρήστες συμβουλευτικής εγκυκλίου που θα τονίζει την επικινδυνότητα του προϊόντος. Στις χώρες αυτές περιλαμβάνονται επίσης και οι δύο προς ένταξη χώρες, η Ελβετία και η Κύπρος. Η Πορτογαλία επίσης ανέφερε ότι πρόκειται να προβεί στην απαγόρευση της κυκλοφορίας του προϊόντος. 
Σε ανακοίνωση των Άγγλων κατασκευαστών δηλώνεται ότι οι κατασκευαστές του προϊόντος CatGut στην Αγγλία θα πάψουν μόνοι τους την κυκλοφορία αυτού του προϊόντος. Επικαλούνται μελέτες οι οποίες έχουν πραγματοποιηθεί και οι οποίες υποστηρίζουν την ασφάλεια άλλων συνθετικών προϊόντων. Με την απόφαση αυτή συμφώνησε η Ιρλανδία και η εκπρόσωπός της δήλωσε ότι εάν έχουν μικρή παραγωγή θα πιέσει τους κατασκευαστές να πάρουν πρωτοβουλία μη εφοδιασμού της αγοράς.
Επιπλέον η Γερμανία, η Ισπανία και η Ελλάδα υποστήριξαν την αναγκαιότητα απαγόρευσης αυτού του προϊόντος λόγω της μη ύπαρξης μέχρι σήμερα αποτελεσματικής μεθόδου ανίχνευσης της πρωτεΐνης "Prion" , που προκαλεί τη σπογγώδη εγκεφαλοπάθεια.
Η Ευρωπαϊκή Επιτροπή αρνήθηκε να υιοθετήσει μέτρα για το προϊόν αυτό και θα θέσει το θέμα εκ νέου προς συζήτηση σε επόμενη συνεδρίαση των κοινοποιημένων οργανισμών. 
Ο ΕΟΦ, όπως είναι γνωστό και όπως ανέφερε και ο κ. Σαλμάς, πήρε απόφαση και απαγόρευσε τη διακίνηση και διάθεση των χειρουργικών ραμμάτων που έχουν κατασκευαστεί από έντερα βοoειδών. Οι εταιρείες που διαθέτουν τέτοια προϊόντα πρέπει να τα αποσύρουν αμέσως από την αγορά και να ενημερώσουν με τα σχετικά παραστατικά τα τμήματα ελέγχου κυκλοφορίας του ΕΟΦ. Η απόφαση αυτή αποτελεί προληπτικό έλεγχο για τη δημόσια υγεία. 
Από τον πίνακα των αποδεκτών προκύπτει ότι μεταξύ άλλων οι εταιρείες διακίνησης, οι ιατρικοί σύλλογοι και τα νοσοκομεία έχουν παραλάβει την εγκύκλιο και έχουν προβεί στα ανάλογα μέτρα.
Καταθέτω και για τα Πρακτικά της Βουλής ενδεικτική αλληλογραφία με τα νοσοκομεία Αθήνας, Θεσσαλονίκης ακόμα και με ιδιωτικές κλινικές, όπου φαίνεται ότι τα ράμματα αυτά δεν χρησιμοποιούνται.
(Στο σημείο αυτό η Υφυπουργός Υγείας και Πρόνοιας κ. Χριστίνα Σπυράκη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κ. Σαλμάς έχει το λόγο.
ΜΑΡΙΟΣ ΣΑΛΜΑΣ: Εάν αυτό είναι απάντηση στην ερώτησή μου, πραγματικά, κυρία Υπουργέ, απογοητεύομαι, αλλά αυτήν τη φορά δεν με εκπλήσσετε. Την πρώτη φορά όταν δηλώνατε ότι το απεμπλουτισμένο ουράνιο δεν είναι επικίνδυνο και τη δεύτερη φορά όταν αγνοούσατε την υπόθεση του άτυχου παιδιού από τη Μυτιλήνη, εντυπωσιάσατε και είχατε εκτεθεί στην κοινή γνώμη.
Σήμερα όμως ολισθήσατε σε ένα μείζον ατόπημα. Αντί να ζητήσετε συγγνώμη από την Εθνική Αντιπροσωπεία για την εγκληματική παράλειψή σας πάνω στη φροντίδα εφαρμογής της απαγορευτικής απόφασης του Εθνικού Οργανισμού Φαρμάκων για τη διακίνηση και χρήση των ραμμάτων cat-gut, προσπαθείτε να υποβαθμίσετε το θέμα και να μας μεταφέρετε την εικόνα ότι όλα είναι καλά, ότι δεν υπάρχει καμία ευθύνη.
Εύχομαι στο ίδιο συμπέρασμα να καταλήξει και η προκαταρκτική έρευνα την οποία διεξάγει αυτήν τη στιγμή ο προϊστάμενος της Εισαγγελίας Πλημμελειοδικών Αθηνών. Επειδή φαντάζομαι πως ούτε αυτό το γνωρίζετε, σας το δημοσιοποιώ προκειμένου στη δευτερολογία σας να είστε πιο προσεκτική και πιο ουσιαστική στην απάντησή σας. 
Τα ράμματα αυτά θεωρήθηκαν ότι συνδέονται με τη μετάδοση σπογγώδους εγκεφαλοπάθειας στον άνθρωπο με απόφαση του Εθνικού Οργανισμού Φαρμάκων πριν από τρεις μήνες. Εχρησιμοποιούντο μέχρι την ημέρα που κατέθεσα την ερώτηση εγώ στη Βουλή. Σας το απέδειξαν με δηλώσεις τους στα Μέσα Μαζικής Ενημέρωσης διευθυντές χειρουργικών κλινικών και σας το εδήλωσαν πρόεδροι νοσοκομείων, όπως ο πρόεδρος του "ΕΛΠΙΣ". Δικοί σας κομματικοί πρόεδροι νοσοκομείων σας εδήλωσαν ότι ποτέ δεν έφτασε αυτή η απόφαση στα νοσοκομεία.
Κυρία Υπουργέ, όχι μόνο δεν πάτε καλά το γράμμα, αλλά δεν το πάτε καθόλου. Χρήση απαγορευμένου υλικού σε Έλληνες...
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, σας παρακαλώ. Μπορείτε να κάνετε οποιαδήποτε πολιτική κριτική, αλλά τέτοιες εκφράσεις όπως για το "αν πάει η Υπουργός το γράμμα" δεν συνηθίζονται στη Βουλή.
Να ανακαλέσετε. Είστε νέος συνάδελφος. 
ΜΑΡΙΟΣ ΣΑΛΜΑΣ: Κύριε Πρόεδρε, μη με διακόπτετε.
ΠΡΟΕΔΡΕΥΩΝ (Κωνσταντίνος Γείτονας): Έχω δικαίωμα από τον Κανονισμό να σας διακόπτω όταν χρησιμοποιείτε τέτοιες εκφράσεις. 
ΜΑΡΙΟΣ ΣΑΛΜΑΣ: Στο τέλος θα σας εξηγήσω και αν χρειαστεί θα την ανακαλέσω.
ΠΡΟΕΔΡΕΥΩΝ (Κωνσταντίνος Γείτονας): Να την αλλάξετε, να την ανακαλέσετε και να συνεχίσουμε ομαλά. 
ΜΑΡΙΟΣ ΣΑΛΜΑΣ: Επειδή δεν εξυπηρετεί και τόσο την ουσία επί της οποίας δεν μου απάντησε η κυρία Υπουργός την ανακαλώ.
ΠΡΟΕΔΡΕΥΩΝ (Κωνσταντίνος Γείτονας): Ωραία.
ΜΑΡΙΟΣ ΣΑΛΜΑΣ: Χρήση απαγορευμένου υλικού σε ασθενείς συνιστά ποινικό αδίκημα, κυρία Υπουργέ. Και αν σκεφθεί κανείς την έκταση της εγκληματικής και πρωτοφανούς χρήσης εν δυνάμει θανατηφόρων ραμμάτων έχουμε να κάνουμε με σωρεία εξ αμελείας ποινικών αδικημάτων. Και εσείς έχετε έλλειψη ευαισθησίας και αυτοσεβασμού όταν προσπαθείτε να αποποιηθείτε τις ευθύνες σας.
Τη Δευτέρα όταν δημιουργήθηκε ο θόρυβος, ουδείς στο Υπουργείο εγνώριζε το έγγραφο του ΕΟΦ. Πώς λοιπόν γνωρίζετε την έκταση εφαρμογής αυτής της απόφασης στα νοσηλευτικά ιδρύματα της χώρας; Την ίδια ώρα που στους Έλληνες ασθενείς εχρησιμοποιούντο τα επικίνδυνα ράμματα, εσείς στο Υπουργείο Υγείας εμιμείσθο την ωραία κοιμωμένη.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, να μου δώσετε το χρόνο που μου φάγατε.
ΠΡΟΕΔΡΕΥΩΝ (Κωνσταντίνος Γείτονας): Έχετε υπερβεί το χρόνο σας.
ΜΑΡΙΟΣ ΣΑΛΜΑΣ: Μπορεί να είμαι νεότερος Βουλευτής αλλά δεν είμαι ενός κατώτερου Θεού. Οι προλαλήσαντες συνάδελφοί μου μίλησαν ενάμισι λεπτό παραπάνω.
ΠΡΟΕΔΡΕΥΩΝ (Κωνσταντίνος Γείτονας): Ακούστε. Το Προεδρείο είναι δίκαιο απέναντι των συναδέλφων. Το γνωρίζετε. Ολοκληρώστε λοιπόν σε μισό λεπτό, διότι έχετε υπερβεί το χρόνο σας κατά πολύ.
ΜΑΡΙΟΣ ΣΑΛΜΑΣ: Στον κ. Σκυλλάκο δώσατε ενάμισι λεπτό παραπάνω. Εγώ δεν το έχω συμπληρώσει, παρά το ότι μου έχετε φάει το ένα λεπτό. Αν είναι κοινοβουλευτική διαδικασία αυτή, λυπάμαι πραγματικά.
ΠΡΟΕΔΡΕΥΩΝ (Κωνσταντίνος Γείτονας): Κύριε Σαλμά, διαμαρτύρεστε άδικα. Υποτιμάτε τον εαυτόν σας. 
ΜΑΡΙΟΣ ΣΑΛΜΑΣ : Τότε σας παρακαλώ να συνεχίσω την ομιλία μου. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, ολοκληρώστε σε λίγα δευτερόλεπτα.
ΜΑΡΙΟΣ ΣΑΛΜΑΣ : Και επειδή οι Έλληνες ασθενείς είναι ευγενείς και ανεκτικοί, αφού σας επιτρέπουν να διαχειρίζεσθε τόσο σοβαρά θέματα όπως τα θέματα της υγείας και της ασφάλειάς τους, θεωρώ και σας το λέω με πολλή σοβαρότητα ότι το σημαντικότερο που θα είχε να προσφέρει στους Έλληνες πολίτες η χαρούμενη και όλο λόγια ηγεσία του Υπουργείου είναι να τους απαλλάξετε τώρα από εσάς δίνοντας τις παραιτήσεις σας στον Πρωθυπουργό όχι για τίποτα άλλο -μη γελάτε- αλλά για να διασώσετε το κύρος των υπολοίπων πολιτικών της χώρας. 
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
Και για να μη μείνετε με την εντύπωση ότι όλα τελείωσαν μετά από αυτή τη συζήτηση σας λέω ότι θα επανέλθω παράλληλα με τη δικαστική έρευνα που διεξάγεται με αίτηση κατάθεσης εγγράφων και θα μελετήσω ένα προς ένα τα Πρακτικά για τα τελευταία ύποπτα χοιριδία ...;
ΠΡΟΕΔΡΕΥΩΝ (Κωνσταντίνος Γείτονας): Σας ευχαριστώ, κύριε Σαλμά. Να ασκήσετε τα δικαιώματά σας. Τελειώσατε δεν έχετε άλλο χρόνο. 
ΜΑΡΙΟΣ ΣΑΛΜΑΣ: Το σύστημα υγείας έχει πολλές πτυχές και ενώ προσπαθούμε να το ράψουμε, εσείς με την αδιαφορία σας το κάνετε να αιμορραγεί. 
ΠΡΟΕΔΡΕΥΩΝ (Κωνσταντίνος Γείτονας): Η κυρία Υφυπουργός έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κύριε Πρόεδρε, η αίσθησή μου...
ΜΑΡΙΟΣ ΣΑΛΜΑΣ : Να μας δώσει όμως απάντηση, κύριε Πρόεδρε.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): ...είναι ότι η Βουλή απαιτεί από νέους συναδέλφους στους οποίους ανήκω...
ΜΑΡΙΟΣ ΣΑΛΜΑΣ : Κύριε Πρόεδρε...
ΠΡΟΕΔΡΕΥΩΝ (Κωνσταντίνος Γείτονας): Να μη γράφεται τίποτα από όσα λέει ο κ. Σαλμάς. 
ΜΑΡΙΟΣ ΣΑΛΜΑΣ :...
ΠΡΟΕΔΡΕΥΩΝ (Κωνσταντίνος Γείτονας): Κύριε Σαλμά, καθίστε κάτω. 
Μη με αναγκάζετε να σηκώνω τον τόνο της φωνής μου. Σας παρακαλώ! Μπορούμε να συνεννοηθούμε. Μη διακόπτετε την κυρία Υπουργό. 'Εχει δικαίωμα να ομιλήσει.
ΜΑΡΙΟΣ ΣΑΛΜΑΣ: ...
ΠΡΟΕΔΡΕΥΩΝ (Κωνσταντίνος Γείτονας): Ορίστε, κυρία Υπουργέ, συνεχίστε.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Θα έλεγα ότι θα απαντούσα στην ερώτηση αν ο κύριος Βουλευτής δεν είχε προκαλέσει με θέματα τα οποία δεν αφορούν την ερώτηση, όπως το απεμπλουτισμένο ουράνιο και το παιδάκι. Και θα σας έλεγα ότι διολισθαίνετε εσείς και διολισθαίνετε πάρα πολύ, διότι θα έπρεπε πρώτα να διαβάζετε πολύ καλά τι συμβαίνει και μετά να δίνετε πληροφορίες στον κόσμο. Και εγώ ως Υφυπουργός Υγείας αλλά και ως γιατρός κυρίως διαβάζω και ενημερώνω τον κόσμο για το τι συμβαίνει και δεν προκαλώ πανικό. Θα έπρεπε να δείτε και τα τελευταία δεδομένα ως προς το απεμπλουτισμένο ουράνιο και ακριβώς τι έχει συμβεί με το παιδάκι!
Επί της ερωτήσεως τώρα. Θα ξεκινήσω με το θέμα των τηλεοράσεων, γιατί νομίσατε ότι ήμουν απούσα από τις τηλεοράσεις. Δεν ήμουν εδώ τη Δευτέρα, ήμουν στην Παγκόσμια Οργάνωση Υγείας στη Γενεύη και ήμουν πλήρως ενημερωμένη για το έγγραφο του ΕΟΦ. 'Ηξερα πάρα πολύ καλά όλες τις διαδικασίες και το τι είχε γίνει και ο ΕΟΦ ως όφειλε είχε ενημερώσει αυτούς που είχε ενημερώσει και στη συνέχεια τα νοσοκομεία είχαν ενημερωθεί. Δεν είναι ο ρόλος ούτε του γιατρού ούτε του Υπουργείου να μπαίνει μέσα στα χειρουργεία για να βλέπει αν υπάρχουν ράμματα. Και σας κατέθεσα πάρα πολλά νοσοκομεία απ' όπου έχουν αποσυρθεί τα ράμματα αυτά. 
Επίσης όσον αφορά το συντοπίτη σας γιατρό που δήλωσε ότι δεν απαγόρευσε κανείς τη χρήση, παρ' ότι θα'πρεπε να γνώριζε την απόφαση του ΕΟΦ -σας λέω ότι για τον ίδιο συνάδελφο ισχύει ό,τι ισχύει για όλους τους γιατρούς που έχουν ευθύνη χρήσης αυτών των ραμμάτων- δεν λειτούργησε σωστά στην ενημέρωση ως όφειλε. Παρά ταύτα στο νοσοκομείο αυτό -και υπάρχει έγγραφο- έχουν αντικατασταθεί τα ράμματα με έγγραφο του προέδρου και βάσει της εγκυκλίου την οποία είχε λάβει. Αν ο γιατρός αυτός χρησιμοποιούσε εξ ιδίων ράμματα, κύριε συνάδελφε, τότε βέβαια θα δούμε πού θα αποδοθούν οι ευθύνες. 
ΜΑΡΙΟΣ ΣΑΛΜΑΣ: ...
ΠΡΟΕΔΡΕΥΩΝ (Κωνσταντίνος Γείτονας): Επόμενη επίκαιρη ερώτηση είναι η τρίτη με αριθμό 918/16-5-2001 του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Περιβάλλοντος, Χωροταξίας και Δημοσίων ΄Εργων, σχετικά με την αξιοποίηση του χώρου του αεροδρομίου Ελληνικού.
Η επίκαιρη ερώτηση του κ. Σκυλλάκου σε περίληψη έχει ως εξής:
"Ο χώρος του αεροδρομίου του Ελληνικού αποτελεί έναν από τους τελευταίους ελεύθερους χώρους της Αθήνας και το ζητούμενο είναι να αξιοποιηθεί ως περιβαλλοντική αναβάθμιση της Αθήνας.
Το Σεπτέμβριο του 1995 το ΥΠΕΧΩΔΕ διά του Οργανισμού Ρυθμιστικού Σχεδίου Αθήνας ανέθεσε στο Εργαστήριο Χωροταξίας και Οικιστικής Ανάπτυξης του Ε.Μ.Π. ερευνητικό πρόγραμμα για την "Ανάπτυξη του χώρου του Αεροδρομίου του Ελληνικού". Η Α' φάση του ερευνητικού προγράμματος το 1997 υπεβλήθη στις παρατηρήσεις και υποδείξεις της Τοπικής και Νομαρχιακής Αυτοδιοίκησης.
Έκτοτε η ενημέρωση για την πορεία του ερευνητικού προγράμματος συντελείται διά της γνωστής μεθόδου των διά του Τύπου διαρροών.
Την Τετάρτη 11 Απριλίου 2001 κατόπιν κυβερνητικής απόφασης ο ΕΟΤ δημοσίευσε πρόσκληση εκδήλωσης επενδυτικού ενδιαφέροντος για την ανέγερση και εκμετάλλευση του νέου συνεδριακού κέντρου της Αθήνας στο κτιριακό συγκρότημα του Ανατολικού Αεροσταθμού του Αεροδρομίου Ελληνικού με συνολική ωφέλιμη επιφάνεια 36.500 τ.μ έως 46.500 τ.μ.
Ερωτάται η Κυβέρνηση:
Σε ποια φάση βρίσκεται το ερευνητικό πρόγραμμα του Εργαστηρίου Χωροταξίας και Οικιστικής Ανάπτυξης του Ε.Μ.Π.; Ολοκληρώθηκε, διεκόπη, γιατί δεν δημοσιοποιήθηκε η Β' φάση του, γιατί δεν ζητήθηκε η γνωμοδότηση της Τοπικής και Νομαρχιακής Αυτοδιοίκησης;
Ποια τακτική σκοπεύει να ακολουθήσει για το θέμα η Κυβέρνηση; Θα αντιμετωπίζει τους χώρους του αεροδρομίου ως περιοχή η οποία θα χωροθετηθεί πότε ολυμπιακές εγκαταστάσεις, πότε συνεδριακά κέντρα, πότε χωριά ή οτιδήποτε άλλο προκύπτει χωρίς ποτέ να παρουσιάζει ένα ολοκληρωμένο σχέδιο;"
Ο Υφυπουργός Περιβάλλοντος, Χωροταξίας και Δημοσίων 'Εργων κ. Αλευράς έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, με βάση και πρόσφατη απόφαση της κυβερνητικής επιτροπής στο χώρο του Ελληνικού θα δημιουργηθεί μία μεγάλη μητροπολιτική ζώνη πρασίνου. Θα είναι ένα από τα σημαντικότερα και μεγαλύτερα ίσως περιβαλλοντικά έργα που έχουν γίνει τις τελευταίες δεκαετίες σε μία Αθήνα η οποία στην κυριολεξία υπέφερε και υποφέρει από την άναρχη ανάπτυξη που ακολουθήθηκε τις προηγούμενες δεκαετίες.
Είμαστε περήφανοι σε αυτήν την Κυβέρνηση γι' αυτήν την απόφαση, μία απόφαση η οποία θα αναβαθμίσει συνολικά τις συνθήκες ζωής, την ποιότητα ζωής των κατοίκων, όχι μόνο της ευρύτερης περιοχής του Ελληνικού και των όμορων δήμων, αλλά και την ποιότητα ζωής των κατοίκων όλης της Αττικής.
Με βάση αυτές τις αποφάσεις και με το ν. 2338/1995 και με το νόμο του 2000 ο χώρος της περιοχής χαρακτηρίστηκε μετά την έναρξη λειτουργίας του διεθνούς αεροδρομίου ως χώρος δημιουργίας μητροπολιτικής ζώνης πρασίνου.
Το έργο της μελέτης για την υλοποίηση αυτού του χώρου πρασίνου ανετέθη από τον Οργανισμό της Αθήνας στο Εθνικό Μετσόβιο Πολυτεχνείο ως ερευνητικό πρόγραμμα. Οι στόχοι αυτού του ερευνητικού προγράμματος είναι η δημιουργία του μεγάλου μητροπολιτικού πάρκου με ποικιλία βλάστησης και οικολογική αυτονομία. Ταυτόχρονα στους επί μέρους στόχους είναι η δημιουργία χώρων αναψυχής, άθλησης, πολιτισμού, αλλά και η βελτίωση του κοινωνικού εξοπλισμού.
Οι παρεμβάσεις αυτές έχουν το στόχο να εξασφαλίσουν μία σημαντική όαση πρασίνου, η οποία δεν αφορά μόνο την περιοχή, αλλά και ολόκληρη την Αττική. Η πρώτη φάση του ερευνητικού αυτού προγράμματος ολοκληρώθηκε, όπως και η δεύτερη φάση του που ολοκληρώθηκε από τους μελετητές το 1999. Λόγω των εξελίξεων, όμως, στο θέμα της χωροθέτησης των ολυμπιακών εγκαταστάσεων, η δεύτερη φάση δεν δημοσιοποιήθηκε, αφού ανετέθη η επί μέρους μελέτη του ολυμπιακού πόλου, η οποία ως άμεσα συνδεδεμένη με το συνολικό σχέδιο με την περιοχή θα φέρει αλλαγές και στην μετά τους Ολυμπιακούς χρήση του χώρου.
Έτσι με την ολοκλήρωση της μελέτης για τη διερεύνηση δυνατοτήτων ανάπλασης και ανάπτυξης των ολυμπιακών εγκαταστάσεων στο δυτικό τμήμα του αεροδρομίου του Ελληνικού και στην παράκτια έκταση του Αγίου Κοσμά και της παραλιακής ζώνης μέχρι το Φλοίσβο του Παλαιού Φαλήρου, θα δοθεί και αυτή και το συνολικό σχέδιο στους αρμόδιους φορείς και το Υπουργείο θα έχει διάλογο με τους Οργανισμούς Τοπικής Αυτοδιοίκησης, προκειμένου να διαπιστωθούν κοινά αποδεκτές λύσεις σε σχέση με το μέλλον της περιοχής.
Θέλω να ολοκληρώσω, κύριε Πρόεδρε, λέγοντας ότι όσον αφορά το συνεδριακό κέντρο, για το οποίο υπάρχει η πρόσκληση του Υπουργείου Ανάπτυξης, το σκεπτικό είναι ότι υπάρχουν οι κτιριακές εγκαταστάσεις του Δυτικού Αερολιμένα, οι οποίες θα μπορούσαν να προσφέρουν μία λύση χαμηλότερου κόστους για τη δημιουργία εκεί ενός συνεδριακού κέντρου, το οποίο ζητεί η Ένωση Διοργανωτών Συνεδρίων. Και είμαστε δυστυχώς από τις λίγες πρωτεύουσες η οποία δεν έχει αξιόλογο και υψηλών προδιαγραφών συνεδριακό κέντρο, γι' αυτό ακριβώς γίνεται και η διερεύνηση για τη δυνατότητα εγκατάστασης του συνεδριακού κέντρου εκεί.
Θα ολοκληρώσω στη δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Ούτως ή άλλως, κύριε Υπουργέ, σας περιμένουν οι δήμαρχοι της περιοχής και ιδιαίτερα το Ελληνικό για να λυθεί και το θέμα του κτιρίου του δημαρχείου του. Πιστεύω ότι γρήγορα θα έχετε αποτελέσματα.
Το λόγο έχει ο κ. Σκυλλάκος.
ΑΝΤΩΝΗΣ ΣΚΥΛΛΑΚΟΣ: Η απάντηση που δόθηκε από το Υπουργείο είναι και πάλι γενική. Οι δήμαρχοι και οι τοπικοί φορείς περιμένουν τέσσερα χρόνια να δουν τι γίνεται με τη μελέτη, τουλάχιστον με τη δεύτερη φάση της. Και ενώ στην πρώτη φάση κλήθηκαν και έκαναν παρατηρήσεις -άλλες πάρθηκαν υπόψη και άλλες όχι- για τη δεύτερη φάση δεν επιτρέπεται ούτε να δοθούν κάποια στοιχεία και γίνεται ερήμην τους.
Επικαλείσθε ότι έπρεπε να υπάρξουν παρεμβάσεις για τα ολυμπιακά έργα. Έχει, όμως, αποφασισθεί τι έργα θα γίνουν εκεί; Δεν έχουμε αλλαγές το τελευταίο διάστημα. Μιλάω για το χώρο του αεροδρομίου. Άρα δεν δικαιολογείται αυτή η συγκράτηση, να μην ενημερώνετε τους κατοίκους της περιοχής, οι οποίοι ανησυχούν και δικαιολογημένα.
Ο πρώτος λόγος ανησυχίας τους είναι ότι ενώ θα έπρεπε να είναι ενημερωμένοι και να δουν τι γίνεται με τη δεύτερη φάση, προκηρύσσεται πρόσκληση ενδιαφέροντος μέσω του Ε.Ο.Τ. Πού είναι η ειλικρίνειά σας, θα αναρωτηθούν οι ενδιαφερόμενοι φορείς και οι κάτοικοι. Από πού και ως πού πάτε σε μία σοβαρότατη παρέμβαση που θα αφορά το 10% του παλιού αεροδρομίου; Διότι δεν είναι μόνο τα κτίσματα. Τα συνεδριακά κέντρα συνδέονται και με άλλες χρήσεις και με εμπορικές χρήσεις και με εκθέσεις για να βγάζουν τα έξοδά τους. Και τα ξέρετε αυτά τα πράγματα.
Θέλουν πάρκινγκ, θέλουν δρόμους. Οι υπολογισμοί είναι ότι είναι το 10% και μένουμε μόνο με τις διαβεβαιώσεις ότι θα γίνει μητροπολιτικό πάρκο. Αυτά τα έχουμε ακούσει πολλές φορές. Δώστε τη μελέτη επιτέλους.
Το συνεδριακό κέντρο από πού και ως πού αποφασίστηκε; Αποσπασματικά θα λύνονται αυτά τα ζητήματα ή στα πλαίσια μιας συνολικής μελέτης; Δεν επιτρέπεται, είναι και αντιδημοκρατική η συμπεριφορά σας. Κινδυνεύει το πράσινο και η προοπτική αυτού του χώρου. Περιμένω πιο συγκεκριμένες απαντήσεις, πότε δεσμεύεστε να δώσετε τη μελέτη στους δημάρχους. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, ο συνάδελφος κ. Σκυλλάκος εκφράζει έναν προβληματισμό ή μια ανησυχία που δεν είναι δικαιολογημένη. Νομίζω ότι με απόλυτη σαφήνεια και μετά από πρόταση του ΥΠΕΧΩΔΕ η Κυβέρνηση αποφάσισε οριστικά πριν από λίγο χρονικό διάστημα την αξιοποίηση του χώρου και τη δημιουργία ενός μεγάλου χώρου πρασίνου στην περιοχή. 
ΑΝΤΩΝΗΣ ΣΚΥΛΛΑΚΟΣ: Το συνεδριακό κέντρο πού κολλάει; 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Μέσα σ' αυτά τα πλαίσια θα πρέπει να γνωρίζουμε βεβαίως ότι είναι δυνατή η αξιοποίηση υφιστάμενων εγκαταστάσεων για άλλες χρήσεις οι οποίες κάπου επιτέλους πρέπει να χωροθετηθούν στην Αττική. 
ΑΝΤΩΝΗΣ ΣΚΥΛΛΑΚΟΣ: Όχι αποσπασματικά όμως. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Όχι, αποσπασματικά. 
Θέλω να σας ενημερώσω, επειδή αναφερθήκατε ιδιαίτερα στη δεύτερη φάση και στην ενημέρωση των ενδιαφερομένων ότι όπως σας είπα και στην πρωτολογία μου προέκυψε ένα θέμα, το οποίο αντιμετωπίζεται μελετητικά αυτήν τη στιγμή με τη χωροθέτηση των ολυμπιακών εγκαταστάσεων στην περιοχή και τη μεταολυμπιακή τους χρήση. Η ολοκλήρωση αυτού του επί μέρους ερευνητικού προγράμματος, της επί μέρους μελέτης επηρεάζει και συναρτάται άμεσα με τη δεύτερη φάση της αρχικής και συνολικότερης μελέτης. Αυτήν τη στιγμή, λοιπόν, είμαστε στη φάση της ολοκλήρωσης της συζήτησης και της λήψης απόφασης σε σχέση με το επί μέρους πρόγραμμα, έτσι ώστε να ενταχθεί αυτό επιστημονικά ορθά και με την απαραίτητη τεχνοκρατική αρτιότητα στη δεύτερη φάση της μελέτης. Να έχουμε λοιπόν αυτήν τη δεύτερη φάση και να μπορέσουμε να κάνουμε το σωστό διάλογο με τους ενδιαφερομένους. 
ΑΝΤΩΝΗΣ ΣΚΥΛΛΑΚΟΣ: Το συνεδριακό κέντρο είναι εκτός της μελέτης; 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριοι συνάδελφοι, για το συνεδριακό κέντρο ξεκίνησε μια διαδικασία πρόσκλησης εκδήλωσης ενδιαφέροντος. Το αν αυτό θα υλοποιηθεί είναι κάτι το οποίο θα συναρτηθεί με τη δεύτερη φάση της μελέτης, αν η δεύτερη φάση της μελέτης και η συνολική μελέτη τελικά μας πει ότι είναι δυνατή και εφικτή η χωροθέτηση εκεί μιας τέτοιας χρήσης. 
Αυτό το οποίο έχει σημασία και θέλω να το τονίσω, κύριε Πρόεδρε, και να το ξεκαθαρίσω, είναι ότι από τη μεριά του Υπουργείου δεν υπάρχει κανενός είδους πολιτική σκέψη ή πολιτικός χειρισμός σε σχέση με τη μη δημοσιοποίηση της μελέτης. Περιμένουμε τους αρμόδιους επιστήμονες οι οποίοι έχουν αναλάβει τα ερευνητικά προγράμματα να τα ολοκληρώσουν έτσι ώστε μια συνολική πρόταση να μπει στο τραπέζι του διαλόγου με τους όμορους δήμους και να ληφθούν αποφάσεις οι οποίες θα είναι για το καλό όλης της περιοχής. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Βουλευτής Επικρατείας κ. Αγγελική Λαΐου ζητά ολιγοήμερη άδεια απουσίας στο εξωτερικό. 
Εγκρίνει η Βουλή; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε τη ζητηθείσα άδεια. 
Η τέταρτη με αριθμό 920/16-5-2001 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Μεταφορών και Επικοινωνιών, σχετικώς με τη καταβολή των αποζημιώσεων στους πρώην λεωφορειούχους κλπ., λόγω κωλύματος του κυρίου Υπουργού δεν θα συζητηθεί και διαγράφεται. 
Ολοκληρώθηκε η συζήτηση των επίκαιρων ερωτήσεων. 
Πριν εισέλθουμε στην ημερήσια διάταξη των επερωτήσεων, έχω την τιμή να ανακοινώσω στο Σώμα ότι: "Εργαζόμενοι, άνεργοι, συνταξιούχοι και άλλες επαγγελματικές κατηγορίες που έλαβαν μέρος στην πανελλαδική απεργία της Γενικής Συνομοσπονδίας Εργατών Ελλάδος (ΓΣΕΕ) και της Ανώτατης Διοικούσας Επιτροπής Δημοσίων Υπαλλήλων (ΑΔΕΔΥ) με ψήφισμά τους το οποίο παρέδωσαν στον κύριο Πρόεδρο της Βουλής των Ελλήνων ζητούν τη διατήρηση του δημόσιου κοινωνικού και καθολικού χαρακτήρα της κοινωνικής ασφάλισης, την οικονομική υποστήριξή της και την οργανωτική και λειτουργική ανασυγκρότηση του ασφαλιστικού συστήματος."
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 47/6-2-2001 επερώτηση των Βουλευτών της Νέας Δημοκρατίας κυρίων Σπήλιου Σπηλιωτόπουλου, Αθηναίου Φλωρίνη, Ευγένιου Χαϊτίδη, Γεωργίου Καλαντζή, Ιορδάνη Τζαμτζή, Αχιλλέα Καραμανλή, Παναγιώτη Σκανδαλάκη, Αθανασίου Βαρίνου, Σοφίας Καλαντζάκου, Ηλία Καλλιώρα και Νικόλαου Κορτσάρη προς τον Υπουργό Εθνικής Άμυνας, σχετικά με τη Σύμβαση 4/97 μεταξύ του Υ.ΕΘ.Α. και της EADS, που προβλέπει τον ηλεκτρονικό εκσυγχρονισμό αεροσκαφών της Πολεμικής Αεροπορίας.
Από τη Νέα Δημοκρατία ορίζεται για τη συζήτηση της επερώτησης ως Κοινοβουλευτικός Εκπρόσωπος η Βουλευτής Α' Αθηνών κα Ντόρα Μπακογιάννη.
Το λόγο έχει ο πρώτος επί των επερωτώντων κ. Σπήλιος Σπηλιωτόπουλος .
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κυρία και κύριοι συνάδελφοι, δράττομαι της ευκαιρίας σήμερα με τη συζήτηση της επερώτησης να αναφερθώ στην προχειρότητα και την επιπολαιότητα με την οποία η Κυβέρνηση αντιμετωπίζει το θέμα των αμυντικών εξοπλισμών, κάτι που δεν έχει προηγούμενο.
Προγράμματα αποφασισμένα και εγκεκριμένα σε επανειλημμένες συνεδριάσεις, ακόμα και του ίδιου του ΚΥΣΕΑ (παραδείγματος χάρη, πέντε συνεδριάσεις για το Eurofighter), πάνω στα οποία προγραμματίζονται και βασίζονται ο αμυντικός σχεδιασμός, η επιχειρησιακή ετοιμότητα και η αποτελεσματικότητα της αποτροπής των Ενόπλων μας Δυνάμεων, θυσιάζονται αιφνίδια και επιπόλαια στο βωμό των ενδοκυβερνητικών σκοπιμοτήτων και εντάσσονται στην απατηλή πολιτική του ψευδοδιλήμματος: "κανόνια ή βούτυρο". 
Για άλλη μια φορά ο Πρωθυπουργός δεν διστάζει, προκειμένου να διατηρηθεί στην εξουσία, να προτάξει ιδιοτελείς μικροπολιτικές επιδιώξεις έναντι των σοβαρότατων εθνικών συμφερόντων της άμυνας και ασφάλειας της χώρας. 
Η δε επιστροφή του στη διχαστική εμφυλιοπολεμική τακτική παρελθόντων ετών, υπονομεύει το εσωτερικό μέτωπο ενότητας, που δύσκολα ανοικοδομείται, εύκολα όμως καταρρέει.
Επιπλέον αποδεικνύεται και η παραπλάνηση του ελληνικού λαού μέσω της μεγαλόστομης θεωρίας της "ισχυρής Ελλάδας", πίσω από την οποία τα υποκρυπτόμενα ελλείμματα και η συστηματική κακοδιαχείριση υποσκάπτουν τα θεμέλια της κοινωνίας και θέτουν σε κίνδυνο τη μελλοντική μας πορεία. 
Η εκ των υστέρων προσπάθεια να παρουσιαστεί η μείωση των αμυντικών δαπανών ως θεαματική πρωτοβουλία για τη βελτίωση των ελληνοτουρκικών σχέσεων -που θα μπορούσε να ήταν κι έτσι αν θέλαμε να ασκήσουμε σοβαρή πολιτική- εξέθεσε και την εξωτερική μας πολιτική, αφού οι εντυπώσεις είχαν ήδη διαμορφωθεί και οι πολιτικές σκοπιμότητες εσωτερικής κατανάλωσης είχαν ήδη αποκαλυφθεί. 
Επανειλημμένα ο Πρόεδρος της Νέας Δημοκρατίας κ. Κώστας Καραμανλής έχει καλέσει την Κυβέρνηση να συνειδητοποιήσει επιτέλους, ότι πάνω και πέρα από οποιαδήποτε ιδιοτέλεια υποχρεούται και ευθύνεται να σεβαστεί, να στηρίξει και να αναβαθμίσει τους παράγοντες εθνικής ισχύος, όπως, μεταξύ άλλων, οικονομία, παιδεία, άμυνα, που διασφαλίζουν την εσωτερική μας συνοχή και την ιστορική μας συνέχεια. 
Στο θέμα των αμυντικών δαπανών πρέπει η Κυβέρνηση να προχωρήσει στις άκρως απαραίτητες για την άμυνα οικονομικές θυσίες, με σεβασμό στον ιδρώτα του βαρέως φορολογούμενου ελληνικού λαού. 
Το ύψος των αμυντικών δαπανών είναι δυσβάσταχτο και υπερβολικές δαπάνες υπερκαλύπτουν ακόμα και το επόμενο πενταετές εξοπλιστικό πρόγραμμα 2005-2010, υποθηκεύοντας το οικονομικό μας μέλλον. Γι' αυτό απαιτείται μεγάλη σύνεση, προσοχή και ευελιξία στις διαπραγματεύσεις, μέσα στα αυστηρά πλαίσια της διαφάνειας και της νομιμότητας, που κατοχυρώνουν και τα εθνικά μας συμφέροντα και όσους με οποιονδήποτε τρόπο εμπλέκονται στο σύστημα προμηθειών των Ενόπλων μας Δυνάμεων.
Σήμερα, μετά από επανειλημμένες διαμαρτυρίες μας, συζητείται επιτέλους η επερώτησή μας για τη συγκεκριμένη σύμβαση, που εκκρεμεί από τις αρχές του Φεβρουαρίου. Ελπίζουμε, κύριε Υπουργέ, να μη συμβεί το ίδιο και με τις επόμενες συμβάσεις που θα φέρουμε στη Βουλή.
Η σύμβαση περί της οποίας σήμερα ομιλούμε, η με αριθμό 497, αφορά, ως γνωστό, στην υπόθεση της ηλεκτρονικής αναβάθμισης τριάντα έξι αεροσκαφών F4 PHANTOM της Πολεμικής μας Αεροπορίας, η οποία έχει καθυστερήσει απαράδεκτα. Σύμφωνα με τη σύμβαση, τον Οκτώβριο του '97 προσγειώθηκε στη Γερμανία το ελληνικό PHANTOM, το οποίο, αφού θα ετροποποιείτο στο λογισμικό και στα συστήματά του, θα επέστρεφε στο τέλος του Οκτωβρίου, σύμφωνα με τη σύμβαση πάντα, το '99 στην Ελλάδα, στην ΕΑΒ, προκειμένου να περάσει η τροποποίηση αυτή και στα υπόλοιπα αεροσκάφη, που ένα μέρος αυτών έχει προετοιμαστεί στην ΕΑΒ, ώστε στο τέλος Νοεμβρίου του 2000 τριάντα έξι αεροσκάφη PHANTOM εκσυγχρονισμένα να είχαν παραδοθεί στην Πολεμική Αεροπορία. 
Σήμερα το πρωτότυπο αεροσκάφος βρίσκεται ακόμη στις εγκαταστάσεις της εταιρείας στη Γερμανία με πολλά προβλήματα που αναμένουν επίλυση, κυρίως στο λογισμικό τους. Τούτο σημαίνει ότι υπάρχει μια καθυστέρηση είκοσι μηνών στη φάση ανάπτυξης σ' ένα πρόγραμμα που προέβλεπε ολοκλήρωση της μαζικής παραγωγής μέσα σε τριάντα έξι μήνες. 
Αν δε συνυπολογιστεί και η δεύτερη φάση που θα γίνει στην Ελλάδα, ακόμη και αν σήμερα ερχόταν το αεροσκάφος, πρέπει να μιλάμε για καθυστέρηση τουλάχιστον είκοσι τριών μηνών, δηλαδή υπέρβαση κατά 60% του προβλεπόμενου χρόνου κατ' ελάχιστον.
Εν τω μεταξύ, η Πολεμική Αεροπορία από το Μάιο του 1998 έχει στερηθεί σταδιακά δεκαπέντε επιχειρησιακά αεροσκάφη, τα οποία σήμερα είναι στην ΕΑΒ, τροποποιημένα σε τέτοιο στάδιο, που κι αν ακόμη ήθελε η Αεροπορία να τερματίσει το πρόγραμμα, τα αεροσκάφη αυτά δεν είναι δυνατόν να επανέλθουν στην προτέρα τους μορφή, δηλαδή σε μια τέτοια περίπτωση η Πολεμική Αεροπορία θα χάσει οριστικά δεκαέξι επιχειρησιακά πολεμικά αεροσκάφη, με ό,τι αυτό συνεπάγεται για την εθνική μας άμυνα.
Εδώ, κύριε Υπουργέ, ανακύπτουν οι βαρύτατες ευθύνες των υπηρεσιών του Υπουργείου σας, διότι αν η σύμβαση 4/97που υπογράφτηκε με την ανάδοχο εταιρεία, ήταν σωστή, δηλαδή διασφάλιζε τα συμφέροντα της Πολεμικής Αεροπορίας, δεν θα υπήρχαν σήμερα τέτοια επιχειρησιακά προβλήματα. 
Τα στοιχεία που θα κατατεθούν, ενδεικτικά μόνο λόγω περιορισμού του χρόνου, αποδεικνύουν ότι η σύμβαση αυτή είναι διάτρητη και ότι υπηρετεί συμφέροντα πρωτίστως άλλα και δευτερευόντως τα αμυντικά, γεγονός από το οποίο ανακύπτουν οι σχετικές ευθύνες.
Σημειωτέον ότι τα στοιχεία αυτά δεν αποτελούν αντικειμενικές κρίσεις ή ερμηνείες δικές μας, αλλά προέρχονται από τον πλέον αρμόδιο επιτελικό φορέα, την ομάδα διαχείρισης του συγκεκριμένου προγράμματος, οι έγκυρες προειδοποιήσεις, εισηγήσεις και συμπεράσματα της οποίας, φαίνεται ότι σκόπιμα αγνοήθηκαν.
Επιπλέον η κριτική μας δεν στρέφεται κατά οιασδήποτε εταιρείας. Οι προμηθευτές διαπραγματευόμενοι επιδιώκουν το μεγαλύτερο όφελος. Στρέφεται κατά των υποχρέων του Υπουργείου που όφειλαν να διασφαλίσουν το υπηρεσιακό συμφέρον και δεν το έπραξαν. Θα σας παραθέσω αμέσως τώρα ορισμένες μεθοδεύσεις, για να αποδειχθεί ότι η εταιρεία χαριστικά αναδείχθηκε σε μειοδότρια και έτσι πήρε το διαγωνισμό. 
Το ανάλογο παράρτημα της Σύμβασης δεν προβλέπει ανταλλακτικά για δεύτερο βαθμό συντήρησης, δηλαδή αν υποστεί βλάβη κάποιο από τα συστήματα του αεροσκάφους, δεν μπορεί να επισκευαστεί από το συνεργείο της μονάδας ελλείψει ανταλλακτικών. 
Πέραν τούτου δεν προβλέπονται ανταλλακτικά ούτε για πρώτου βαθμού συντήρηση για ορισμένα άλλα συστήματα, δηλαδή κάθε βλάβη θα οδηγούσε σε καθηλωμένο αεροσκάφος.
Το Μάιο του 1998 σε μια προγραμματισμένη ανασκόπηση του προγράμματος, αποδείχθηκε ότι η εταιρεία, για να μειώσει το κόστος της προσφοράς, είχε περιλάβει στη σύμβαση ανεπαρκέστατη ποσότητα ανταλλακτικών. Η ποσότητα οδηγούσε σε μια διαθεσιμότητα της τάξεως του 39%, όταν οι διαταγές της Πολεμικής Αεροπορίας και οι όροι της σύμβασης προέβλεπαν διαθεσιμότητα 85%.
Η Πολεμική Αεροπορία αναγκάστηκε να παραγγείλει κι άλλα ανταλλακτικά εκ των υστέρων, αυξάνοντας το κόστος με την παραγγελία αυτή, η οποία δεν είναι προαίρεση, option δηλαδή, όπως ισχυρίζεται το Υπουργείο, αλλά είναι επιπλέον ανταλλακτικά που αναγκάστηκε να παραγγείλει.
Καταθέτω το Ενημερωτικό προς την Ηγεσία της Ομάδας Διαχείρισης του Προγράμματος, όπου σαφέστατα αναφέρονται τα μόλις προ ολίγου αναφερθέντα. Η ίδια η εταιρεία, αφού είχε προτείνει τα λιγότερα ανταλλακτικά, δήλωσε ότι αν η Πολεμική Αεροπορία παραμείνει μ' αυτά θα οδηγηθεί σε χαμηλή διαθεσιμότητα στα εκσυγχρονισμένα αεροσκάφη και καταλήγει το ενημερωτικό, ότι τα ανταλλακτικά υποστήριξης ανέρχονται στο ποσό των 51.000.000 γερμανικών μάρκων.
Καταθέτω αυτήν την Ενημέρωση της Ομάδας Διαχείρισης.
(Στο σημείο αυτό ο Βουλευτής κ. Σπήλιος Σπηλιωτόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Όσον αφορά την προσπάθεια που έγινε για να καλυφθεί η υπόθεση αυτή, η εταιρεία σε διάφορες συσκέψεις σταδιακά παρείχε διάφορα αντικρουόμενα στοιχεία αξιοπιστίας των υπό εγκατάσταση συστημάτων, ώστε να δημιουργηθεί σύγχυση και να δεχθεί η Πολεμική Αεροπορία ότι τα προβλεπόμενα από τη σύμβαση ανταλλακτικά ήσαν σωστά.
Δηλαδή, όταν αρχικά, το Μάιο του '98, ήθελε η εταιρεία να δείξει ότι είχε επιτύχει την αξιοπιστία που προβλέπεται από τη σύμβαση, παρουσίαζε υψηλά στοιχεία αξιοπιστίας, για τα οποία βαθμολογήθηκε συγκριτικά με τις υπόλοιπες εταιρείες. Όταν όμως ήρθε η ώρα να συζητηθεί η επάρκεια των από τη σύμβαση προβλεπόμενων ανταλλακτικών, τον Ιούλιο του '98, στην Ομάδα Διαχείρισης Προγράμματος, τότε αποκαλύφθηκαν τα πραγματικά, πολύ μικρότερης τιμής, στοιχεία, μια μεθόδευση η οποία αποδεικνύει ότι επρόκειτο για μια χαριστική σύμβαση.
Θα προχωρήσουμε όμως και παρακάτω. Στο ανάλογο παράρτημα της Σύμβασης, δεν προβλέπεται μια βασική δοκιμαστική συσκευή για το αεροσκάφος, που αποτελεί ένα από τα κύρια συστήματα για τις δοκιμές που γίνονται στο έδαφος. Στη Σύμβαση όμως των Αντισταθμιστικών Ωφελημάτων, η συσκευή αυτή παρέχεται ως Αντισταθμιστικό Ωφέλημα κατά παράβαση της νομοθεσίας. Έτσι και το κόστος της κυρίας σύμβασης φαινομενικά μειώθηκε και καλύφθηκαν οι υποχρεώσεις, σε Αντισταθμιστικά Ωφελήματα πρώτης κατηγορίας, χωρίς επιπλέον κόστος για την εταιρεία.
Να σας αναφέρω και άλλη μεθόδευση, κύριε Υπουργέ. Δεχθήκατε να υπογράψετε όρο στη Σύμβαση που προέβλεπε την παροχή εντολής, εκ μέρους της Πολεμικής Αεροπορίας προς την εταιρεία, να ενσωματώσει κάποια οπλικά συστήματα και αυτή η εντολή θα εδίδετο μέχρι ένα μήνα μετά την υπογραφή της Σύβασης, γνωρίζοντας ότι πολλά από αυτά τα όπλα δεν μπορούν να αναρτηθούν αφού δεν τα είχε η Πολεμική Αεροπορία, ή ότι οι κατασκευαστές δεν θα έδιναν τις σχετικές πληροφορίες ή τη σχετική αποδέσμευση έγκαιρα. Γνωρίζατε, δηλαδή, εκ των προτέρων ότι η Πολεμική Αεροπορία δεν μπορούσε να συμμορφωθεί με τον όρο αυτόν της σύμβασης, αφού οι συμβάσεις προμήθειας των συστημάτων αυτών υπεγράφησαν με πλέον του έτους καθυστέρηση, και παρ' όλα αυτά οι αρμόδιοι έδωσαν τη δυνατότητα υποκοστολόγησης των εργασιών για τα όπλα αυτά, έτσι ώστε να καταβληθούν τα χρήματα που θα απαιτηθούν αργότερα, πολύ μετά τον ένα μήνα, υπό μορφή δικαιολογημένης υπέρβασης που προκλήθηκε από τον πελάτη.
Επιπλέον, αυτή η τακτική θα επέτρεπε αργότερα στην εταιρεία -δικαίως από την πλευρά της- να χρεώσει τις καθυστερήσεις, που πιθανώς να προέκυπταν, στην Πολεμική Αεροπορία, λόγω της καθυστέρησης παροχής εντολής για την ενσωμάτωση των όπλων αυτών, όπως και τελικά τώρα συμβαίνει. 
Καταθέτω στα Πρακτικά έγγραφο της Ομάδας Διαχείρισης Προγράμματος, στο οποίο φαίνεται ότι όταν για πρώτη φορά κατέθεσε η εταιρεία στοιχεία αξιοπιστίας π.χ. για το χρόνο που μεσολαβεί στο ραντάρ, μεταξύ βλαβών, είχε δώσει τετρακόσιες τέσσερις ώρες, για να φανεί ότι το ραντάρ έχει υψηλή αξιοπιστία. Όταν έγινε η ανάλυση της συντηρησιμότητας του συστήματος, αποδείχθηκε ότι το ραντάρ δεν έχει συχνότητα βλαβών κάθε τετρακόσιες τέσσερις ώρες, αλλά κάθε ογδόντα μία ώρες. Και όταν ήρθε η ώρα απάντησαν οι κατασκευαστές, διαπιστώθηκε ότι ούτε ογδόντα μία ώρες ήταν ο μέσος χρόνος βλαβών. Ήταν εξήντα πέντε ώρες. Επομένως, η εταιρεία έδωσε υψηλότερα στοιχεία αξιοπιστίας, τα οποία αποδέχθηκαν οι αρμόδιοι του Υπουργείου, για να αποδειχθεί αργότερα ότι τα στοιχεία αυτά ήσαν ψευδή.
(Στο σημείο αυτό ο Βουλευτής κ. Σπήλιος Σπηλιωτόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Από τα όπλα που προβλέπει η Σύμβαση, υπάρχει αριθμός από αυτά, τα οποία δεν υπάρχουν ακόμη στο οπλοστάσιο της Πολεμικής Αεροπορίας και ως εκ τούτου δεν θα ενσωματωθούν στο αεροσκάφος. Όπως όμως προκύπτει από τη Σύμβαση, η ενσωμάτωση όλων των όπλων έχει κοστολογηθεί ως ενιαίο πακέτο και όχι για καθένα όπλο χωριστά, έτσι ώστε να μην υπάρχει στη συνέχεια δικαίωμα απαίτησης εκ μέρους της Πολεμικής Αεροπορίας περί μη καταβολής του αντιστοίχου ποσού για κάθε όπλο που τελικά δεν θα ενσωματωθεί. 
Να έρθουμε τώρα στις ποινικές ρήτρες: Πριν δύο χρόνια μάς είχατε απαντήσει σε μια Ερώτησή μας. Με την απάντηση της 27ης Δεκεμβρίου του 1999, ότι θα επιβληθούν οι προβλεπόμενες ποινικές ρήτρες για τις καθυστερήσεις. Σύμφωνα όμως με τη σύμβαση οι ποινικές ρήτρες σε καμία περίπτωση δεν μπορούν να υπερβούν το 5% της αξίας των συσκευών που καθυστέρησαν να εγκατασταθούν και που αντιστοιχεί σε ποσό λιγότερο από το ήμισυ της αξίας της σύμβασης.
Επιπλέον, το ποσό αυτό συμπληρώνεται μετά παρέλευση εκατό ημερών από τις προβλεπόμενες ημερομηνίες παράδοσης -έχει σημειωθεί καθυστέρηση σήμερα είκοσι μηνών- που σημαίνει ότι η εταιρεία από έτους και πλέον εργάζεται ανεπηρέαστα, αφού ό,τι είχε να πληρώσει για ποινικές ρήτρες το πλήρωσε ήδη ή θα το πληρώσει. Αυτά απ' ό,τι γνωρίζω έχουν συμφωνηθεί. Εξάλλου το ποσό είναι τόσο μικρό, που πιστεύω ότι κάθε εταιρεία αυτά θα τα προϋπολογίζει από την αρχή που καταθέτει τις προσφορές της.
Η Σύμβαση προβλέπει ότι ο πελάτης μπορεί να τερματίσει εν όλω ή εν μέρει τη σύμβαση, αν αποδειχθεί ότι ο ανάδοχος αδυνατεί να παραδώσει το προϊόν, για το οποίο έχει συμβληθεί.
Το ερώτημα όμως είναι, πόσο χρονικό διάστημα πρέπει να καθυστερήσει η υλοποίηση της σύμβασης, για να θεωρηθεί ως αδυναμία παράδοσης;
Η κοινή λογική μας οδηγεί στο συμπέρασμα ότι κάτι τέτοιο συμβαίνει από τη χρονική στιγμή συμπλήρωσης του μέγιστου ποσού της ποινικής ρήτρας. Δηλαδή στην περίπτωση του προγράμματος αυτού, από το Φεβρουάριο του 2000 και μετά. Άλλωστε αυτό προβλέπεται και από τη σύμβαση για κάθε παραδοτέο προϊόν της.
Είναι σαφές όμως ότι η Πολεμική Αεροπορία με αυτές τις μεθοδεύσεις έχει παγιδευτεί σε αδιέξοδο και αυτό γιατί, αν θα τερματίσει τη σύμβαση, θα ήταν σαν να προσυπέγραφε την απώλεια δεκαέξι αεροσκαφών για τους λόγους που προαναφέραμε. Αλλά και μία προσφυγή στα διεθνή δικαστήρια, διεκδικώντας αποζημιώσεις, θα είναι μάταιη, γιατί πόσο μπορεί να αποτιμηθεί η ζημιά μιας Πολεμικής Αεροπορίας, όταν επιχειρησιακά έχει προϋπολογίσει ότι σε κάποιο δεδομένο χρόνο η δύναμή της θα έχει αυξηθεί κατά τριάντα έξι σύγχρονα αεροσκάφη και αντί γι' αυτό κινδυνεύει να χάσει τον ίδιο χρόνο δεκαέξι. 
Ενδεικτικά θα αναφέρω ζημιές σε περίπτωση λύσης της σύμβασης, η οποία βεβαίως δεν συμφέρει και δεν μπορεί πλέον να την κάνει η Πολεμική Αεροπορία και γι' αυτό έχει παγιδευτεί με αυτές τις μεθοδεύσεις. 
Κατ' αρχάς, όλα τα εμπλεκόμενα μέρη θα υποστούν σημαντικές ζημιές και οι ελάχιστες ζημιές που θα υποστεί η Πολεμική Αεροπορία είναι να χάσει τα δεκαέξι αυτά αεροσκάφη, που είναι ήδη στην ΕΑΒ, έχουν τροποποιηθεί και δεν μπορούν να επανέλθουν στην προτέρα τους κατάσταση. Το μόνο που μπορούν να κάνουν είναι να πετούν απλώς και μόνο μία πτήση απογείωση-προσγείωση, χωρίς να μπορούν να κάνουν αποστολές.
Μια άλλη ζημιά είναι ότι χάνει και τα υπόλοιπα είκοσι αεροσκάφη, τα οποία μένουν χωρίς να γίνουν όλες αυτές οι τροποποιήσεις, γιατί σήμερα οι επιχειρησιακές δυνατότητες των αεροσκαφών αυτών είναι ελάχιστες.
Θα χάσει τουλάχιστον την προκαταβολή, που είναι είκοσι τέσσερα και πλέον δισεκατομμύρια δραχμές, συν πρόσθετες απώλειες λόγω δικαστικών διεκδικήσεων της εταιρείας, θα έχει σημαντικές απώλειες λόγω ματαίωσης εν εξελίξει συμβάσεων, που σχετίζονται με το πρόγραμμα αναβάθμισης και επιπλέον η ΕΑΒ θα χάσει άλλα έξι περίπου δισεκατομμύρια δραχμές από το υποκατασκευαστικό της έργο. 
Εκεί οδηγήθηκε η Πολεμική Αεροπορία με τη σύμβαση αυτή και σήμερα, ούτε τα αεροσκάφη της έχει, όπως θα έπρεπε να τα έχει από το Νοέμβριο του 2000, αλλά ούτε και η ίδια μπορεί να ζητήσει τη διακοπή της συμβάσεως, γιατί η ζημιά θα είναι πολύ μεγαλύτερη από αυτήν, την οποία έχει μέχρι σήμερα υποστεί.
Γι' αυτό, κύριε Υπουργέ, επερωτάσθε σήμερα, γιατί υπεγράφη μια τόσο επισφαλής Σύμβαση σε βάρος του εκσυγχρονισμού και του ετοιμοπόλεμου της Πολεμικής Αεροπορίας και καλείσθε να λάβετε τα κατάλληλα μέτρα για την έστω και καθυστερημένη, ορθή όμως και ταχεία εκπλήρωση των συμβατικών υποχρεώσεων της εταιρείας, προστατεύοντας τα συμφέροντα της Πολεμικής Αεροπορίας και της εθνικής μας οικονομίας.
Επιπλέον έχετε υποχρέωση να λάβετε μέτρα για τον καταλογισμό ευθυνών κατά των υπευθύνων εκείνων, που συμφώνησαν την απαράδεκτη αυτήν κατάσταση που επικρατεί στη συγκεκριμένη σύμβαση, κάτι που το παρατηρούμε σε πολλές συμβάσεις του Υπουργείου, όπως θα σας το αποδείξουμε και στις επόμενες συμβάσεις, που θα φέρουμε στη Βουλή προς συζήτηση. 
Τέλος, κύριε Υπουργέ, εντύπωση προκαλεί το ότι στο πρακτικό της Ομάδας Διαχείρισης Προγράμματος με ημερομηνία 19 Οκτωβρίου 1999, στο οποίο σας προειδοποιούσαν για όλη την κατάσταση, στην οποία έχει έρθει η Σύμβαση και οι υποχρεώσεις των εκατέρωθεν μελών, δεν δώσατε τη σημασία που έπρεπε, με αποτέλεσμα να φτάσουμε σήμερα εδώ που φτάσαμε και βεβαίως, μετά από ένα χρονικό διάστημα, ο Πρόεδρος της Ομάδας Διαχείρισης Προγράμματος να παραιτηθεί.
Ασχοληθήκατε ποτέ να δείτε, γιατί παραιτήθηκε αυτός ο αξιωματικός και ποιο είναι το περιεχόμενο του πρακτικού της Ομάδας Διαχείρισης Προγράμματος με ημερομηνία 19 Οκτωβρίου 1999;
Θα σας το καταθέσω μετά τη δευτερολογία μου, προκειμένου να χρησιμοποιήσω κάποια σχετικά στοιχεία. Σας ευχαριστώ πολύ. 
(Στο σημείο αυτό ο Βουλευτής κ. Σπήλιος Σπηλιωτόπουλος καταθέτει για τα Πρακτικά προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω τη τιμή να ανακοινώσω στο Σώμα ότι τη συνεδριασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" Θράκη 2000- "80 χρόνια από την Ενσωμάτωση στην Ελλάδα", εξήντα οκτώ μαθητές και πέντε δάσκαλοι από το 5ο και 9ο Δημοτικά Σχολεία Ιλίου Αθηνών και σαράντα μαθητές και δύο δάσκαλοι από το Δημοτικό Σχολείο Κίτσι Κορωπίου Αττικής.
Η Βουλή τους καλωσορίζει.
(Χειροκροτήματα απ' όλες τις πτέρυγες)
Το λόγο έχει ο κ. Ιορδάνης Τζαμτζής.
ΓΕΩΡΓΙΟΣ ΚΑΛΑΝΤΖΗΣ: Κύριε Πρόεδρε, προηγούμαι.
ΠΡΟΕΔΡΕΥΩΝ (Κωνσταντίνος Γείτονας): Κύριε Καλαντζή, η σειρά των ομιλητών στις επερωτήσεις, όπως γνωρίζετε, ορίζεται από το κόμμα σας. Μου έχουν δώσει ως δεύτερο τον κ. Τζαμτζή. Αν θα είσθε και εσείς ομιλητής, παρακαλώ την Κοινοβουλευτική Εκπρόσωπο της Νέας Δημοκρατίας να συνεννοηθούμε επ' αυτού.
Τώρα ο κ. Τζαμτζής έχει πάρει το λόγο.
ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, η σύμβαση 497 που υπέγραψε το ΥΕΘΑ στις 11 Αυγούστου 1997 ύψους ενενήντα πέντε δισεκατομμυρίων με την EADS στα πλαίσια του προγράμματος PEACE ICARUS 2000 είναι αμαρτωλή. Το αντικείμενο της σύμβασης αναφέρθηκε από τον εισηγητή κ. Σπηλιοτόπουλο. Αυτό που πρέπει να δούμε είναι γιατί υπογράφηκε αυτή η σύμβαση. Το έλλειμμα της Πολεμικής Αεροπορίας σε σύγχρονα μαχητικά αεροσκάφη κατά την περίοδο πριν από την έναρξη του προγράμματος Peace Xenia II οδήγησε στη σκέψη στις αρχές της δεκαετίας του 1990 αναβάθμισης των τριάντα εννέα στην αρχή F 4E. 
Το ΕΜΠΑΕ 1996-2000, εντός από το πρόγραμμα νέου μαχητικού αεροσκάφους (ΝΜΑ) ανέφερε για άλλη μια φορά την πρόθεση της Πολεμικής Αεροπορίας για εκσυγχρονισμό των F 4E, o oποίος όμως εκσυγχρονισμός, επειδή είχε καθυστερήσει αισθητά, δημιούργησε ερωτηματικά γιατί γίνεται.
Η εξέλιξη αυτής της συμφωνίας από το 1997 που υπεγράφη έως σήμερα δημιουργεί πολλά ερωτηματικά και φυσικά ρίχνει βαριά σκιά στο Υπουργείο Εθνικής Άμυνας και στη Γενική Διεύθυνση Εξοπλισμού για τις ενέργειές τους.
Δημιουργεί ερωτηματικά το γεγονός ότι το πρόγραμμα PEACE ICARUS 2000 έχει καθυστερήσει δεκαπέντε μήνες δίχως να υπάρξει ουσιαστική αντίδραση ούτε φυσικά διακοπή της σύμβασης και έκπτωση της εταιρείας.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Είκοσι μήνες.
ΙΟΡΔΑΝΗΣ ΤΖΑΜΤΖΗΣ: Η σύμβαση προβλέπει ποινικές ρήτρες πολύ μικρές, οι οποίες δεν μπορούν να ξεπεράσουν το 5% της αξίας των υπό εγκατάσταση συσκευών στο αεροσκάφος, ποσό δηλαδή λιγότερο από το μισό της αξίας της σύμβασης, και το ποσό αυτό συμπληρώνεται μετά την παρέλευση εκατό ημερών από τις προβλεπόμενες ημερομηνίες παράδοσης των εγκαταστημένων συσκευών πάνω στα εκσυγχρονισμένα αεροσκάφη.
Σήμερα λοιπόν η εταιρεία δεν κινδυνεύει από άλλη ποινή. Το ποσό της ποινικής ρήτρας, που της έχει καταλογισθεί, φυσικά είναι μικρό και η εταιρεία κάνει τη δουλειά της. Το ερώτημα είναι: εσείς γιατί επιτρέψατε μια τέτοια εξέλιξη; Εσείς γιατί δεν προβλέψατε ώστε να αποφευχθούν τέτοιες κακές εξελίξεις και καθυστερήσεις στο πρόγραμμα;
Το πρωτότυπο αεροσκάφος του προγράμματος βρίσκεται ακόμα στο Manching της Γερμανίας, στα υπόστεγα της EACS από τον Οκτώβριο του 1997. Συμπληρώθηκαν δύο χρόνια από την παρθενική του πτήση στις 28 Απριλίου 1999 και ακόμη δεν έχει παραδοθεί στην Πολεμική Αεροπορία πλήρες επιχειρησιακό από της 31.10.99 ως όφειλε η εταιρεία να πράξει, δίχως φυσικά να κηρυχθεί έκπτωτη, όπως ορίζει η σύμβαση. Όμως η Πολεμική Αεροπορία στερείται ήδη δεκατριών αεροσκαφών, τα οποία στάλθηκαν στην ΕΑΒ για να εκσυγχρονιστούν, αφού έχουν υποστεί αλλαγές συστημάτων και περιμένουμε τώρα το πρωτότυπο αεροσκάφος από τη Γερμανία για να γίνουν οι συμπληρωματικές εργασίες που προβλέπει η σύμβαση. Όμως, το πρωτότυπο αεροσκάφος δεν θα έρθει γρήγορα στην Ελλάδα. 
Το πρόγραμμα δοκιμών της φάσης Ι (πτήσεις στη Γερμανία) έχει ολοκληρωθεί. Πρέπει όμως το πρωτότυπο αεροσκάφος να μείνει στη Γερμανία για δοκιμές και αφέσεις όπλων αέρος-εδάφους και φυσικά τις ανάλογες μετρήσεις τόσο του φορέα όσο και του οπλικού συστήματος.
Από τις πληροφορίες που υπάρχουν η Πολεμική Αεροπορία έκανε δεκτή την πρόταση να γίνουν οι δοκιμές στη Γερμανία. Αυτό σημαίνει και άλλη καθυστέρηση. Γιατί δεν τα προβλέψατε όλα αυτά;
Σήμερα η Πολεμική Αεροπορία βρίσκεται σε κατάσταση πολύ δύσκολη. Το ρητό "μπρος γκρεμός και πίσω ρέμα" δίνει παραστατικά τη θέση της Πολεμικής Αεροπορίας και της χώρας μας.
Εάν κηρυχθεί έκπτωτη η εταιρεία, τα δεκαέξι αεροσκάφη θα χαθούν για την Πολεμική Αεροπορία και τη χώρα μας, διότι έχουν υποστεί τροποποιήσεις και δεν μπορούν να επανέλθουν στην προηγούμενη κατάστασή τους. 
Δεν είναι, όμως, μόνο αυτά. 
Η εταιρεία, προκειμένου να κερδίσει το διαγωνισμό, παραπλάνησε την Πολεμική Αεροπορία. Παρουσίασε κατά την αξιολόγηση της προσφοράς υψηλά στοιχεία αξιοπιστίας και κέρδισε το διαγωνισμό, ενώ αυτά τα στοιχεία δεν αντιστοιχούν στην πραγματικότητα.
Η Ομάδα Διαχείρισης του Προγράμματος το γεγονός αυτό το ανακάλυψε αργότερα. 
Ακόμη ένα μέρος του προβλεπόμενου από τη σύμβαση κύριου εξοπλισμού του αεροσκάφους, όπως το σύστημα Air Data Computer, δόθηκε σκόπιμα ως αντισταθμιστικό όφελος, προκειμένου να φαίνεται χαμηλή η τιμή της κύριας σύμβασης και αφ'ετέρου υψηλό το ποσοστό των αντισταθμιστικών ωφελημάτων χωρίς επιπλέον κόστος για την εταιρεία. Αυτά δεν τα είδατε;
Τέλος, η εταιρεία, για να ελαττώσει το κόστος της προσφοράς της, περιέλαβε στην προσφορά της ανεπαρκέστατη ποσότητα ανταλλακτικών. Ούτε αυτό το είδατε;
Κύριε Υπουργέ, η σύμβαση για τον εκσυγχρονισμό των F4 E αποδεικνύεται, με τα στοιχεία που αναφέρθηκαν, ότι είναι επιζήμια οικονομικά για το κράτος, διότι ήδη έχει αυξηθεί το ποσό κατά δεκατέσσερα δισεκατομμύρια (14.000.000.000) δραχμές. Σίγουρα, όμως, είναι "αμαρτωλή".
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, κλείνω. Παίρνω ένα λεπτό.
Τα ερωτήματα είναι πολλά:
Η Ομάδα Διαχείρισης Προγράμματος δεν είδε τις ελλείψεις που υπήρχαν σε ανταλλακτικά; Δεν είδε ότι τα στοιχεία αξιοπιστίας που έδινε η εταιρεία ήταν παραπλανητικά και δεν ανταποκρίνονταν στην πραγματικότητα;
Δεν είδατε ότι οι ποινικές ρήτρες ήταν πολύ μικρές;
Με τρομακτικές παραλείψεις και ανεξήγητη αφέλεια οδηγήσατε με τη σύμβαση αυτή τα πράγματα στο απροχώρητο. Δεν μπορείτε να κάνετε σήμερα πίσω.
Το ερώτημα που τίθεται είναι: εάν ήταν ανικανότητα του Υπουργείου Εθνικής Άμυνας και των υπηρεσιών του να διασφαλίσει τα συμφέροντα της Πολεμικής Αεροπορίας και του κράτους ή εάν ήταν εσκεμμένες αυτές οι παραλείψεις.
Μιλώ δε για εσκεμμένες παραλείψεις, διότι ανώτερος αξιωματικός της επιτροπής αξιολόγησης των προσφορών προσελήφθη ως υπάλληλος της πρώην DASA, σημερινής EADS, αμέσως μετά την αποστράτευσή του. Ακόμη δε, ο πρόεδρος της Ομάδας Διαχείρισης Προγράμματος παραιτήθηκε. Ποιοι λόγοι τον οδήγησαν σε παραίτηση; Το εξετάσατε;
Και στη μια και στην άλλη περίπτωση υπεύθυνος και υπόλογος είστε εσείς, που προΐστασθε στο Υπουργείο Εθνικής Άμυνας.
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Κωνσταντίνος Γείτονας): Ο κ. Αθανάσιος Βαρίνος έχει το λόγο.
ΑΘΑΝΑΣΙΟΣ ΒΑΡΙΝΟΣ: Κύριε Πρόεδρε, ήθελα να επισημάνω ορισμένα γεγονότα που αποδεικνύουν το μέγεθος της ζημιάς που έχει γίνει με ευθύνη της Κυβέρνησης και ιδιαίτερα του Υπουργείου Εθνικής Άμυνας.
Πρώτα απ' όλα, η σύμβαση, κύριε Υπουργέ, που υπεγράφη στις 11 Αυγούστου 1997 μεταξύ του Υπουργείου Εθνικής Άμυνας και της DASA, της σημερινής EADS, για τον ηλεκτρονικό εκσυγχρονισμό τριάντα εννέα αεροσκαφών F4 E ήταν επισφαλής. Το είπαν και οι προηγούμενοι ομιλητές. Πράγματι ήταν επισφαλής. 
Το αποτέλεσμα αυτής της λαθεμένης σύμβασης, κύριε Υπουργέ, είναι ότι από το Μάρτιο του 1998 μέχρι σήμερα, η Πολεμική μας Αεροπορία έχει στερηθεί σταδιακά δεκαέξι πολεμικά αεροσκάφη. Όμως τα δεκαέξι πολεμικά αεροσκάφη είναι σήμερα σε τέτοιο βαθμό τροποποιημένα, που εάν η Πολεμική Αεροπορία ήθελε να ματαιώσει το πρόγραμμα, αυτά τα αεροσκάφη δεν είναι δυνατόν να επανέλθουν στην αρχική τους μορφή. Αυτή είναι μια πραγματικότητα.
Παρ' ότι δεν έχουμε παραλάβει κανένα -και αυτή είναι μια άλλη πραγματικότητα- από τα εκσυγχρονισμένα αεροσκάφη μέχρι τώρα, η σύμβαση με τη DASA ύψους ενενήντα πέντε δισεκατομμυρίων (95.000.000.000) δραχμών, έχει φουσκωθεί κατά δεκατέσσερα δισεκατομμύρια (14.000.000.000) δραχμές, σύμφωνα με την απάντηση που έχετε δώσει εδώ στη Βουλή σε ερώτηση που είχαν καταθέσει οι Βουλευτές της Νέας Δημοκρατίας.
Τρίτον, η σύμβαση προβλέπει ότι οι ποινικές ρήτρες δεν μπορούν να υπερβούν το 5% της αξίας των υπό εγκατάσταση συσκευών στο αεροσκάφος. Το ποσό αυτό συμπληρώνεται βέβαια σταδιακά μετά από παρέλευση εκατό ημερών -προσέξτε, εκατό ημερών!- από τις προβλεπόμενες ημερομηνίες παράδοσης και μετά δεν υπάρχει άλλη ποινική ρήτρα. Και τώρα που, όπως είπε ο κύριος Υπουργός προηγουμένως, έχουν καθυστερήσει είκοσι μήνες, δεν πληρώνουν τίποτα. Δηλαδή σήμερα, που η εταιρεία έχει καθυστερήσει πάνω από είκοσι μήνες, δεν μπορεί να της επιβληθεί άλλη ποινή.
Επίσης, εάν η εταιρεία δεν ολοκληρώσει -που είναι η χειρότερη εξέλιξη- τη συμβατική της υποχρέωση, τότε η Πολεμική μας Αεροπορία χάνει δεκαέξι πολεμικά αεροσκάφη, με τις όποιες επιπτώσεις έχει αυτό στην εθνική μας άμυνα. 
(Στο σημείο αυτό την Προεδρική Έδρα καταλαμβάνει ο Γ΄Αντιπρόεδρος τη Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
Τέταρτον, η εταιρεία με τη μέχρι τώρα συμπεριφορά της έχει φέρει την Πολεμική μας Αεροπορία και το Υπουργείο Εθνικής ΄Αμυνας σε ένα αδιέξοδο. Αν θέλει να τερματίσει τη σύμβαση το Υπουργείο Εθνικής Άμυνας θα χάσει την προκαταβολή -που ανέφερε και ο κ. Σπηλιωτόπουλος ότι είναι είκοσι τέσσερα δισεκατομμύρια (24.000.000.000) δραχμές- και τα δεκαέξι αεροσκάφη. Αν δεν αντιδράσει και αφήσει την εταιρεία να δουλεύει έτσι όπως δουλεύει -που δεν θα τελειώσει ποτέ- ποτέ δεν θα ολοκληρωθεί ο εκσυγχρονισμός των αεροσκαφών.
Έτσι η εταιρεία DASA ή όπως αλλιώς λέγεται σήμερα, γνωρίζει αυτήν την πραγματικότητα, γι' αυτό φέρεται αυταρχικά. Είναι γεγονός ότι σας φέρετε αυταρχικά. Εξάλλου η συμπεριφορά της εταιρείας προς τους αξιωματικούς της Πολεμικής Αεροπορίας, υπευθύνους για το πρόγραμμα, ήταν αυταρχική, προσβλητική και απαράδεκτη. 
Μετά την υποβολή του πρακτικού της Ομάδας Διαχείρισης του Προγράμματος, επικεφαλής της, κύριε Υπουργέ -σας το είπε και ο κ. Σπηλιωτόπουλος- ανώτερος αξιωματικός, παραιτήθηκε από την Πολεμική Αεροπορία, ενώ ένας άλλος -σας το είπε και ο κ. Τζαμτζής προηγουμένως- ανώτερος αξιωματικός, μέλος της επιτροπής αξιολόγησης των προσφορών, προσελήφθη στην "DASA" μόλις αποστρατεύτηκε. Αυτά είναι γεγονότα και πρέπει να τα ερευνήσετε.
Παρ' ότι αυτή η εταιρεία με τη μέχρι τώρα συμπεριφορά της έχει ζημιώσει -αποδεδειγμένα έχει ζημιώσει- την Ελλάδα και το ελληνικό δημόσιο και την Εθνική μας Άμυνα, εντούτοις τα ίδια πρόσωπα -προσέξτε αυτό που σας λέω- που για λογαριασμό της είχαν διαπραγματευθεί αυτήν τη ζημιογόνα σύμβαση, τα ίδια άτομα αυτά διαπραγματεύονται τώρα μια άλλη σύμβαση δύο τρισεκατομμυρίων (2.000.000.000.000) δραχμών.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Ποιος τα λέει αυτά;
ΑΘΑΝΑΣΙΟΣ ΒΑΡΙΝΟΣ: Να σας λέμε και ονόματα; Έτσι είναι. Αυτήν την πληροφορία έχουμε, κύριε Υπουργέ.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Έχετε κακή πληροφόρηση.
ΑΘΑΝΑΣΙΟΣ ΒΑΡΙΝΟΣ: Κύριε Υπουργέ, εμείς δεν χαιρόμαστε αυτή τη στιγμή διότι η "DASA" έκανε αυτά τα πράγματα στο ελληνικό δημόσιο. Αλλά έχετε έρθει σε αδιέξοδο και αυτή είναι η πραγματικότητα. 
Γι' αυτό, λοιπόν, τα ερωτήματα που μπαίνουν αυτήν τη στιγμή είναι τα εξής: Πώς είναι δυνατόν να εμπιστεύεστε αυτούς τους ανθρώπους της "DASA" που αποδεδειγμένα είναι αναξιόπιστοι; Σκοπεύετε να καταλογίσετε ευθύνες για τη μεγάλη ζημιά που προκλήθηκε στο δημόσιο και την Πολεμική Αεροπορία απ' αυτήν τη σύμβαση; Αυτά είναι τα ερωτήματα και γι' αυτό σας είπαμε να έρθετε εδώ να συζητήσουμε.
Ευχαριστώ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Κορτσάρης έχει το λόγο.
ΝΙΚΟΛΑΟΣ ΚΟΡΤΣΑΡΗΣ: Κύριε Πρόεδρε, παρακαλώ να μου δώσετε και τη δευτερολογία μου μαζί.
ΠΡΟΕΔΡΕΥΩΝ (Κωνσταντίνος Βρεττός): Μάλιστα.
ΝΙΚΟΛΑΟΣ ΚΟΡΤΣΑΡΗΣ: Η Πολεμική Αεροπορία και η πολιτική ηγεσία του Υπουργείου Εθνικής Άμυνας βρίσκεται σήμερα επερωτώμενη σχετικά με την υπογραφή σύμβασης με την εταιρεία "DASA" που κρίνεται επισφαλής και σε βάρος του εκσυγχρονισμού και του ετοιμοπόλεμου της Πολεμικής Αεροπορίας.
Η σύμβαση αφορά στον εκσυγχρονισμό των F-4 Αεροσκαφών, έτους αγοράς 1974, που το 1994 εκρίθησαν ότι καίτοι παλαιάς πλέον τεχνολογίας θα μπορούσαν να εκσυγχρονισθούν ηλεκτρονικά, και υπεγράφη μετά από διεθνή διαγωνισμό μεταξύ του ΥΕΘΑ και της προαναφερθείσης εταιρείας, το 1997, σχετική σύμβαση που προέβλεπε τον ηλεκτρονικό εκσυγχρονισμό των τριάντα εννιά αεροσκαφών, που δυστυχώς, ο αριθμός τους μειώθηκε κατά τη διάρκεια που υποτίθεται ότι θα γινόταν οι κατάλληλες ρυθμίσεις σε τριάντα έξι, λόγω της απώλειας τριών αεροσκαφών σε αντίστοιχα αεροπορικά ατυχήματα.
Βρίσκεται σήμερα επερωτώμενη η πολιτική ηγεσία για τον αν εξασφαλίζει αφ' ενός το αξιόμαχον της Πολεμικής Αεροπορίας, αλλά και αν προασπίζει τα συμφέροντα του ελληνικού δημοσίου. 
Μετά πάροδο ετών από της κατακυρώσεως των εργασιών στην ξένη εταιρεία, βρισκόμαστε εμπρός σε υπέρογκες και πρόσθετες απαιτήσεις της εταιρείας που κατά την Πολεμική Αεροπορία, οφείλονται σε δικές της απαιτήσεις, σε νέα υλικά και υπηρεσίες, πέραν όσων είχαν προδιαγραφή κατά το διαγωνισμό και περιέχονται στη σύμβαση, που προέκυψαν κατά τη διάρκεια της υλοποίησης του προγράμματος για την καλύτερη αξιοποίηση των υποτίθεται αναβαθμισμένων F-4.
Εκτός, λοιπόν, από την υπέρογκη ενδιάμεση αύξηση των απαιτήσεων της εταιρείας, ακόμη δεν έχει βρεθεί λύση σχετικά με το πρόβλημα της μειώσεως των αεροσκαφών κατά τρία λόγω της προαναφερθείσης απώλειάς τους και κανείς δεν μπορεί να μας απαντήσει αν αυτό θα γίνει με χειρισμούς καλής θέλησης από την εταιρεία ή θα χρειασθεί να προσφύγουμε σε διεθνή διαιτησία.
Από την άλλη μεριά υπάρχει μεγάλη καθυστέρηση σχετικά με την ολοκλήρωση της ανάπτυξης του πρωτότυπου αεροσκάφους που δημιουργεί τεράστια προβλήματα και στη ροή εργασιών της Ε.Α.Β. και στις παραδόσεις των αεροσκαφών.
Έτσι καθυστερεί δραματικά η σχεδίαση, η μελέτη και η ανάπτυξη ύστερα από πολλαπλές δοκιμές για συμβατότητα και λειτουργικότητα όλων των νέων σύγχρονων ηλεκτρονικών συστημάτων και το υποχρεωτικό ξεπέρασμα όλων των δυσκολιών που ενδεχομένως θα παρουσιασθούν μετά την παράδοση των αεροσκαφών.
Όσον αφορά την καθυστέρηση και την επιβολή της προβλεπομένης από τη σύμβαση ποινικής ρήτρας, κάθε τόσο η Πολεμική Αεροπορία ανακοινώνει άλλοτε την πρόθεση συγκρότησης ειδικής επιτροπής συστηματικής παρακολούθησης και αυστηρού ελέγχου της πορείας του προγράμματος και άλλοτε ότι την έχει ήδη συγκροτήσει.
Σήμερα, λοιπόν, σας επερωτώμε σχετικά με τη σύμβαση που υπογράψατε και σας λέμε ότι αυτή είναι:
Πρώτον, πρόχειρη, δεύτερον αντιοικονομική, τρίτον κατά της επιχειρησιακής ικανότητας και ετοιμότητας της Πολεμικής Αεροπορίας, τέταρτον χαριστική και πέμπτον αδιαφανής.
Ας τα πάρουμε με τη σειρά.
Είναι πρόχειρη πρώτον διότι τα περισσότερα που προεβλέποντο στη σύμβαση κατέστησαν μη υλοποιήσιμα και έχει ανατραπεί σε ανησυχητικό βαθμό το χρονοδιάγραμμα του προγράμματος εκσυγχρονισμού των αεροσκαφών F-4.
Δεύτερον υπεγράφη σύμβαση για τριάντα εννέα αεροσκάφη χωρίς να ληφθεί υπόψη και ο δείκτης απωλειών που ενδεχομένως θα προέκυπταν ενδιαμέσως. Αυτό βεβαίως είναι πάγια διεθνής αεροπορική τακτική που δυστυχώς δεν προεβλέφθη από εμάς και κινδυνεύουμε έτσι σε απώλειες πλέον των δέκα δισεκατομμυρίων.
Τρίτον, όλες οι προβλεπόμενες ποινικές ρήτρες έτσι όπως έχουν τεθεί, ότι αυτές περιλαμβάνουν και που ακόμη δεν έχουν τεθεί εν ισχύι, είναι όλες υπέρ της εταιρείας. Δεν θα τις αποκαλέσω "Λεόντειες Συμβάσεις" αλλά πάντως ατυχείς και επικίνδυνες για την ελληνική οικονομία.
Και τέταρτον δεν έχει γίνει καμία πρόβλεψη για τα ανταλλακτικά που θα χρειαστούν μετά τον περίφημο εκσυγχρονισμό των αεροσκαφών, όποτε αυτός γίνει.
Είπαμε ότι είναι πρόχειρη. Δεύτερον είναι αντιοικονομική. Πέραν από τα δέκα δισεκατομμύρια που χάνουμε εξ αιτίας της απώλειας των τριών αεροσκαφών και του μη εκσυγχρονισμού των, υπάρχει και υπέρβαση κατά δεκατέσσερα δισεκατομμύρια, όπως παραδέχθηκε σε σχετική απάντησή του ο κύριος Υφυπουργός Εθνικής Άμυνας, ύστερα από ερώτηση Βουλευτών της Νέας Δημοκρατίας.
Από δημοσιεύματα εξ άλλου που δεν έχουν διαψευσθεί κατηγορηματικά, ο εκσυγχρονισμός θα στοιχίσει πολλές φορές περισσότερο στην Ε.Α.Β. από ό,τι θα στοίχιζε στο ΚΕΑ (Κρατικό Εργοστάσιο Αεροσκαφών).
Τρίτον, είναι κατά της επιχειρησιακής ετοιμότητας και ικανότητας της Πολεμικής Αεροπορίας. Διότι της στερεί πολύτιμο αμυντικό και επιθετικό όπλο επειδή δεκαπέντε αεροσκάφη F-4 χάνονται για πολλά χρόνια, περιμένοντας στην Ε.Α.Β. για τον εκσυγχρονισμό τους. 
Και τέταρτον, χαριστική και αδιαφανής, γιατί ποτέ δεν έχουν δοθεί πειστικές απαντήσεις σχετικά με το συνολικό κόστος, την πραγματική δαπάνη του εγχειρήματος, τις ενδιάμεσες υπερκοστολογήσεις που προέκυψαν, τη μη χορήγηση αναγκαίου αριθμού ανταλλακτικών, όπως προεβλέπετο, και τη μη επιβολή εισέτι της ποινικής ρήτρας για την υπέρμετρη καθυστέρηση παραδόσεως των αεροσκαφών. 
Για όλα αυτά και άλλα πολλά που σας καταμαρτυρά η επερώτηση, καλείσθε σήμερα να δώσετε πειστικές απαντήσεις.
Και σαν τελευταίο φαντάζομαι ότι ο απομακρυνθής αξιωματικός που προσελήφθη από την "DASA" δεν θα είναι μεταξύ εκείνων που θα διαπραγματευτούν στο μέλλον και την αγορά των EUROFIGHTER .
ΠΡΟΕΔΡΕΥΩΝ (Κωνσταντίνος Βρεττός): Ο κ. Καλλιώρας έχει το λόγο.
ΗΛΙΑΣ ΚΑΛΛΙΩΡΑΣ: Κύριε Πρόεδρε, από όσα έχουν λεχθεί μέχρι τώρα διαφαίνονται τρία πράγματα ξεκάθαρα: 
Πρώτον -κι αυτό δεν τιμά τον τόπο μας- το γεγονός ότι το Υπουργείο Εθνικής Άμυνας υπέγραψε μία κάκιστη σύμβαση εξ αρχής. 
Δεύτερον, είναι πλέον προφανές και κανείς δεν μπορεί να το αμφισβητήσει ότι η εν λόγω σύμβαση δεν έχει υλοποιηθεί παρ' ότι έχει περάσει ένα τόσο μεγάλο χρονικό διάστημα, το οποίο είναι πολύ μεγάλο ποσοστό του χρόνου από την ημέρα που θα έπρεπε να έχει ήδη υλοποιηθεί το σχετικό πρόγραμμα.
Και το τρίτο πάλι προφανές είναι το γεγονός ότι ο κύριος Υπουργός και το Υπουργείο γενικότερα δίνουν την αίσθηση σε μας που ακούμε και διαβάζουμε και έχουμε τα σχετικά στοιχεία ότι μάλλον δεν γνωρίζουν την κατάσταση ή αν τη γνωρίζουν κάνουν πολύ λιγότερα από όσα θα ανέμενε ο κοινός νους. 
Τι έχουμε, δηλαδή, μέχρι σήμερα; Καθυστέρηση μηνών, στερείται το κράτος αυτήν τη στιγμή -και όταν μιλάμε για κράτος μιλάμε για την επιχειρησιακή ετοιμότητα της Πολεμικής Αεροπορίας- δεκαέξι συνολικά αεροσκάφη και έχουμε δώσει -και προχωράμε- δεκατέσσερα δισεκατομμύρια (14.000.000.000) δραχμές σε υπερβάσεις, χρήματα του ελληνικού λαού. 
Αυτά όμως δεν είναι αρκετά. Και θα μου επιτρέψετε μιας και δεν είμαι ειδικός να πω ορισμένα γραπτά λόγια, γραπτές λέξεις από πρακτικό της ομάδας διαχείρισης του προγράμματος που έχω στα χέρια μου με ημερομηνία 19 Οκτωβρίου 1999 και θέμα: "Πρόοδος υλοποίησης του προγράμματος εκσυγχρονισμού ΑΒΙΟΝΙΞ αεροσκαφών F4 της Πολεμικής Αεροπορίας" που αναφέρεται στη σύμβαση 4/97. 
Τι λένε, λοιπόν, οι ειδικοί, μιας κι εγώ δεν είμαι, και οι υπόλοιποι χρησιμοποιούν απλά τον κοινό νου. Στα συμπεράσματα στη σελίδα 28 λέει: "Από όλα τα παραπάνω αναφερθέντα η ομάδα διαχείρισης προγράμματος οδηγείται στο συμπέρασμα ότι το πρόγραμμα βρίσκεται σε φάση που απαιτείται άμεσα η επαναδιαπραγμάτευση της σύμβασης καθ' όσον κάθε αποσπασματική διαπραγμάτευση, συμφωνία, κυρίως επί του χρονοδιαγράμματος -του οποίου προφανέστατα έχετε πλέον χάσει τον έλεγχο- δημιουργεί αλυσίδα παρενεργειών με απρόβλεπτα αποτελέσματα".
Ένα άλλο σημείο της συγκεκριμένης ομάδας αναφέρει: "Πιστεύει ότι η Πολεμική Αεροπορία πρέπει να πιέσει ώστε η εταιρεία να προβεί σε πρόταση τροποποίησης της σύμβασης με την οποία να ζητά την τροποποίηση των επιμέρους χρονικών ορόσημων ώστε κατά τη διαπραγμάτευση να επιτευχθούν ανταλλάγματα που να εξισορροπούν τη ζημιά -προσέξτε τις λέξεις- που υφίσταται η Πολεμική Αεροπορία από τις καθυστερήσεις".
Κι ένα τελευταίο, γιατί δεν μπορούμε να κουράζουμε το Προεδρείο και τους Υπουργούς που θεωρητικά τα γνωρίζουν αυτά τα θέματα. Λέει η σχετική ομάδα πάλι: "Να επιβληθούν ποινικές ρήτρες για κάθε καθυστερημένη παράδοση υλικού και υπηρεσίας σύμφωνα με τις προβλέψεις της σύμβασης". Δηλαδή τρία σοβαρά παραπτώματα από πλευράς της πολιτικής ηγεσίας.
Βεβαίως πριν από λίγες ημέρες, λίγες εβδομάδες, βάλατε στον ελληνικό λαό ως Κυβέρνηση πλέον ένα μεγάλο δίλημμα, το γνωστό δίλημμα του κυρίου Πρωθυπουργού, του κ. Σημίτη: Ή το ένα ή το άλλο. Αυτήν τη φορά βέβαια το πήγατε στα κανόνια και στο βούτυρο. Σε ό,τι αφορά στο βούτυρο δεν υπάρχει γιατί δυόμισι εκατομμύρια Έλληνες ζουν κάτω από τα όρια της φτώχειας. Σε ό,τι αφορά στα κανόνια προφανώς με τα στοιχεία, τα οποία εσείς με το Υπουργείο σας δίνετε έξω σε μας, δείχνει ότι υπάρχει κάποια σχετική έλλειψη, για να μη χρησιμοποιήσω άλλη ορολογία. 
Τι σημαίνουν όλα αυτά; Σημαίνουν, κύριε Υπουργέ, ότι κάπου τα πράγματα εδώ έχουν ξεφύγει και κατ' ανάγκη το μυαλό μας πάντα προχωρά σε μία λέξη, την οποία δεν πρέπει να αναφέρουμε τόσο συχνά γιατί χαλάμε την έννοιά της, αλλά εκ των πραγμάτων φτάνουμε να τη λέμε ξανά και ξανά. Αναφέρομαι στην περίφημη "διαπλοκή". Βέβαια δεν είναι διαπλοκή το γεγονός ότι ο κ. Πατεράκης και η ίδια συγκεκριμένη αυτή εταιρεία είναι κάποιες ώρες μακριά κατά μερικούς ή κάποιους μήνες κατά κάποιους άλλους από την υπογραφή νέας σύμβασης για τα EUROFIGHTER.
Δηλαδή πάνω από δύο ή τρεις δραχμές θα δοθούν πιθανόν πάλι σ΄αυτήν την εταιρεία. Δεν είμαι κατά ή υπέρ ή ότι θέλω να ενισχύσω το "RAFAL", δεν με ενδιαφέρει, δεν είμαι ειδικός, αλλά όμως ως πολιτικός θεωρώ υποχρέωσή μου να πω ότι με αυτήν την εικόνα που παρουσιάζει η συγκεκριμένη εταιρεία θα πρέπει το Υπουργείο και η πολιτική ηγεσία ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, μου επιτρέπετε να πάρω το χρόνο της δευτερολογίας μου για να τελειώσω;
ΠΡΟΕΔΡΕΥΩΝ (Κωνσταντίνος Βρεττός): Αυτό γίνεται κατά παρέκκλιση. Δεν μπορεί να γίνεται κατ' εξακολούθηση. 
ΗΛΙΑΣ ΚΑΛΛΙΩΡΑΣ: Ζητάω την άδειά σας.
ΠΡΟΕΔΡΕΥΩΝ (Κωνσταντίνος Βρεττός): Τέλος πάντων, εντάξει.
ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε.
Στην προκειμένη περίπτωση, λοιπόν, βλέπουμε ότι η ίδια εταιρεία, η EADS η οποία εν τω μεταξύ έχει αλλάξει και όνομα, φτάνει να είναι πάρα πολύ κοντά στο "EUROFIGHTER". Μπαίνει, λοιπόν, η ανησυχία ότι, αν δεν μπορούν να φτιάξουν και να υλοποιήσουν μία σύμβαση των εκατό δισεκατομμυρίων περίπου, που αφορά κάποια πρόσθετα στοιχεία τα οποία θα έκαναν τα F-4 πιο μάχιμα και πιο επιχειρησιακά, αναρωτιέμαι τι θα γίνει με την τεράστια αυτή αγορά του αιώνα τον οποίο διανύουμε.
Επαναλαμβάνω ότι δεν είμαι υπέρ του κ. Πατεράκη, επειδή συμβαίνει να μοιράζονταν την ίδια πισίνα με τον κ. Παπαντωνίου παλαιότερα, ούτε ότι ο κ. Σημίτης βρέθηκε σε ιδιωτικό ταξίδι στη Γερμανία με τον αδελφό του -τα γνωρίζει βέβαια ο Τύπος- τον κ. Σημίτη το Σπύρο να συντρώγουν με τον πρόεδρο της "DASA" ή "EADS" σήμερα. Αυτά απλά τα λέω στοιχεία τα οποία μας βάζουν να σκεφτόμαστε ως πολιτικοί υπεύθυνοι ότι τα πράγματα θα πρέπει να τα δούμε από τη διπλή σκοπιά. Ένα είναι ότι η συγκεκριμένη εταιρεία δεν έχει κατοχυρώσει το Υπουργείο, τον τόπο μας σε ό,τι αφορά την υλοποίηση του προγράμματος και εσείς από την άλλη μεριά κάνετε τα αδύνατα δυνατά και ευτυχώς υπήρξε η απεργία χθες και απήργησε ο κύριος Υπουργός, δεν έγινε το ΚΥΣΕΑ και δεν έχουμε το πρόβλημα σήμερα στις εφημερίδες. Αυτό όμως δεν λέει τίποτα. 
Παρακαλώ να το δούμε σφαιρικά, κύριε Πρόεδρε, πριν οδηγηθούμε σε ένα μεγαλύτερο λάθος.
Ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Πριν δώσω το λόγο στον κύριο Υπουργό, θέλω να σας παρακαλέσω, κύριε Καλλιώρα, για το εξής: Όταν λέμε κάτι, πρέπει να το ζυγίζουμε. Δεν πετάμε μία κουβέντα, όπως μας έρθει. Ο τρόπος με τον οποίο αναφερθήκατε...
ΗΛΙΑΣ ΚΑΛΛΙΩΡΑΣ: Κύριε Πρόεδρε, εγώ ανέφερα ό,τι λέει ο Τύπος. Αν θέλετε, μπορώ να σας δώσω μετά τα δημοσιεύματα. 
ΠΡΟΕΔΡΕΥΩΝ (Κωνσταντίνος Βρεττός): Αν μεταφέρουμε εδώ ό,τι λέει ο Τύπος, θα γίνει ζούγκλα. 
Ο Υπουργός Εθνικής Άμυνας, κ. Τσοχατζόπουλος, έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Κύριε Πρόεδρε, κυρίες και κύριοι συνάδελφοι, η επερώτηση την οποία συζητούμε, εάν λάβω υπόψη μου τα όσα γραπτώς περιέχει, αναμφισβήτητα αποτελεί μία υπεύθυνη πράξη από την πλευρά της Αξιωματικής Αντιπολίτευσης, του Κόμματος της Νέας Δημοκρατίας, που επιχειρηματολογώντας σε μία σειρά από στοιχεία καθυστέρησης υλοποίησης ενός προγράμματος και μιας σύμβασης αναβάθμισης αεροπλάνων της Πολεμικής Αεροπορίας τύπου F4 τόσο στο ηλεκτρονικό τμήμα όσο και στο τεχνικό τμήμα -αφορά την αναβάθμιση του ίδιου του αεροπλάνου- διερωτάται με ποιον τρόπο, όπως διατυπώνεται υπευθύνως, θα μπορέσει αυτή η σύμβαση η οποία έχει μία καθυστέρηση να πραγματοποιηθεί το γρηγορότερο δυνατό και να εξυπηρετήσει τα συμφέροντα της Πολεμικής Αεροπορίας με ευθύνη του Υπουργείου Εθνικής Αμύνης. Επιπλέον μας ρωτάτε και τι μέτρα σκοπεύετε να καταλογίσετε εναντίον παντός υπευθύνου, γιατί υπάρχει αυτή η καθυστέρηση.
Μέχρι εδώ όλα είναι πάρα πολύ ωραία κι εμείς είμαστε πράγματι έτοιμοι, όπως έχω πει επανειλημμένως, να απαντήσουμε, να δώσουμε όλες τις πληροφορίες, να αποκαταστήσουμε την πραγματικότητα, να αποφύγουμε τις παραποιήσεις, να μπορέσει πράγματι ο ελληνικός λαός να πληροφορηθεί, όπως και οι συνάδελφοι τι πραγματικά συμβαίνει σε μία σημαντική επιλογή του Υπουργείου Εθνικής Αμύνης και της Πολεμικής Αεροπορίας για να πραγματοποιήσει αυτήν τη σύμβαση.
Δεν ξέρω ποιον εννοείτε και λυπούμε και γιατί το κάνετε αυτό, πάντως αυτό δεν το δέχομαι και θα υποστηρίξω τα στελέχη της Πολεμικής Αεροπορίας έναντι οιασδήποτε μομφής.
ΝΙΚΟΛΑΟΣ ΚΟΡΤΣΑΡΗΣ: Δεν είπα εγώ τίποτα.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Παρακαλώ, κύριε συνάδελφε.
Κύριοι συνάδελφοι, ξεκινώντας ο κ. Σπηλιωτόπουλος, ο εισηγητής σας, προτού πάμε στη σύμβαση -το καταλαβαίνω, για λόγους αντιπολιτευτικούς- άφησε κάποια γενικότερα υπονοούμενα και, έκανε κριτική για τις συμβάσεις τις οποίες προωθεί το Υπουργείο Εθνικής Άμυνας και η Γενική Διεύθυνση Εξοπλισμών και η Πολεμική Αεροπορία.
Κύριοι συνάδελφοι, θα ήθελα να είμαι πάρα πολύ σαφής σε αυτό. Εάν έχετε να πείτε, οτιδήποτε, να το καταθέσετε. Αλλά με γενικόλογες κριτικές δεν τα πάμε καλά, διότι εμείς είμαστε εδώ συνέχεια σε επιτροπές, σας ενημερώνουμε, σας λέμε ότι οποιοδήποτε φάκελο θέλετε, μπορείτε να έρθετε στο Υπουργείο να τον δείτε. Η διαρκής κοινοβουλευτική επιτροπή επανειλημμένως συνεδριάζει και ενημερώνουμε για όλα τα θέματα. Γνωρίζετε για το κάθε πρόγραμμα σε ποιο στάδιο εξέλιξης βρίσκεται.
Και αυτό έχει μεγάλη σημασία, διότι το να κατατίθενται επιχειρήματα εδώ τα οποία στηρίζονται στο τι λέει ο ένας, τι λέει ο άλλος, τι έγραψε μια εφημερίδα ή τι δεν έγραψε ή τι φημολογείται, δεν νομίζω ότι προάγει το ενδιαφέρον, είτε της κοινής γνώμης και του ελληνικού λαού, πολύ δε περισσότερο των κομμάτων και των εκπροσώπων του λαού στη Βουλή, να μάθουν περί τίνος πρόκειται.
Έχει μεγάλη σημασία αυτό να είναι αντικειμενικό και πραγματικό, διότι η σύμβαση αυτή, αγαπητοί συνάδελφοι, πραγματοποιήθηκε από την ίδια την Πολεμική Αεροπορία το 1997. Είναι η τελευταία σύμβαση που πραγματοποιήθηκε ακόμη με βάση τις υφιστάμενες συνθήκες υλοποίησης των εξοπλιστικών προγραμμάτων, απ' όλους τους κλάδους και όλες τις κατηγορίες και πραγματικά αξιόπιστες και αντικειμενικές, όπως είναι όλες οι διαδικασίες της Πολεμικής Αεροπορίας.
Θα έλεγα όμως, αγαπητοί συνάδελφοι -επιτρέψτε μου να κάνω παρατήρηση εδώ και επιμένω σε αυτό το σημείο- ότι η Πολεμική Αεροπορία εφαρμόζοντας μια σειρά διαδικασιών μέσω εξειδικευμένων αξιωματικών σε όλα τα επίπεδα, εξάντλησε όλες τις διαδικασίες και τις διαπραγματεύσεις, έτσι ώστε η ανάθεση έγινε μετά από ομόφωνη εισήγηση όλων των επιτροπών και των αρμοδίων οργάνων του Γενικού Επιτελείου Αεροπορίας. Οκτώ ομόφωνες αποφάσεις του Ανωτάτου Αεροπορικού Συμβουλίου ακολούθησαν, εν συνεχεία τέσσερις ομόφωνες αποφάσεις της Κεντρικής Γνωμοδοτικής Επιτροπής του ΓΕΑ, του Γενικού Επιτελείου Αεροπορίας και εν συνεχεία, απόφαση του ΚΥΣΕΑ.
Αγαπητοί συνάδελφοι, όταν υπάρχουν αυτές οι διαδικασίες, κάνω παράκληση να είμαστε λίγο προσεκτικοί με τις αξιολογήσεις μας και με τις κριτικές μας, πολύ δε περισσότερο, παρακαλώ όχι υπονοούμενα σε αξιωματικούς. Δεν το δέχομαι εκτός εάν έχει να πει κανείς οτιδήποτε. Διότι το να υπονοείτε ότι κάποιος αξιωματικός που συμμετείχε σε μια επιτροπή όταν αποστρατεύθηκε, εν συνεχεία εντάχθηκε σε κάποια εταιρεία, αυτό ούτε μπορείτε να το χρησιμοποιήσετε ως επιχείρημα αμφισβήτησης της σύμβασης ούτε μπορείτε να κατηγορήσετε τον ίδιο. Εκτός εάν φαντάζεστε ότι τα στελέχη της Πολεμικής Αεροπορίας μετά την αποστράτευσή τους πρέπει να παίρνουν άδεια από οποιοδήποτε, από οπουδήποτε έχουν συνέχεια της επαγγελματικής τους δραστηριότητας.
Επομένως εδώ πέρα, ούτε προχειρότητα στην υλοποίηση των προγραμμάτων μας υπάρχει ούτε αδιαφάνεια. Απεναντίας υποστηρίζω ότι υπάρχει η μεγαλύτερη δυνατή διαφάνεια και ενημέρωση της κοινής γνώμης και του Κοινοβουλίου.
Ο κ. Σπηλιωτόπουλος χρησιμοποίησε ένα επιχείρημα. Λέει ότι θυσιάζουμε στο όνομα εσωκομματικών αντιθέσεων την επιλογή για το νέο τύπο αεροπλάνου τέταρτης γενιάς, το EUROFIGHTER, που σχεδιάζει να προμηθευτεί η Πολεμική Αεροπορίας.
Στηρίξατε την κριτική σας στο γεγονός ότι δεν κάνουμε ΚΥΣΕΑ. Σας ενημερώνω ότι την προσεχή Πέμπτη, όπως αποφασίστηκε και ανακοινώθηκε, θα πραγματοποιηθεί το σχεδιασμένο ΚΥΣΕΑ για να συζητήσει τα θέματα τα οποία προέκυψαν. Θα συζητήσει την προσαρμογή του πενταετούς εξοπλιστικού προγράμματος της χώρας 2001-2005, και τούτο για να αντιμετωπίσει τις επιπρόσθετες δημοσιονομικές ανάγκες της Κυβέρνησης, χωρίς όμως να ακυρώσουμε κανένα πρόγραμμα. Αξιοποιώντας την επιμήκυνση υλοποίησης θα υλοποιήσουμε τα προγράμματα, έτσι ώστε να εγγυηθούμε την αποτρεπτική δύναμη και ασφάλεια της χώρας.
Κυρίες και κύριοι συνάδελφοι, πρέπει να αντιληφθείτε ότι αυτά τα οποία εγκρίθηκαν ήδη από τον περασμένο Απρίλιο μετά τις εκλογές για το πενταετές εξοπλιστικό πρόγραμμα της χώρας είναι αποφάσεις των συμβουλίων των γενικών κλάδων του Υπουργείου Εθνικής Αμύνης, δηλαδή, των επιτελείων που έχουν προγραμματίσει τα επόμενα δεκαπέντε χρόνια, τη δομή δυνάμεων και τις αντίστοιχες απαιτήσεις, ώστε να μπορέσουν να υλοποιήσουν την πολιτική εθνικής άμυνας και να εγγυηθούν την ακεραιότητα της χώρας και την ασφάλειά της.
Άρα, λοιπόν, όπως καταλαβαίνετε, εδώ έχουμε να συζητήσουμε και θα συζητήσουμε και στη Βουλή και στη διαρκή κοινοβουλευτική επιτροπή πώς εμείς τα επόμενα δέκα χρόνια θα εγγυηθούμε την υλοποίηση αυτής της αποτρεπτικής δύναμης των Ενόπλων Δυνάμεων. 
Κύριοι συνάδελφοι, άκουσα κάποια κριτική, την οποία δεν κατάλαβα. Διαφωνείτε με τα πενταετή εξοπλιστικά προγράμματα; Τα πενταετή εξοπλιστικά προγράμματα είναι κυλιόμενα. Έχουν βάθος χρόνου δέκα με δεκαπέντε χρόνια πάντα, γιατί μας είπατε προηγουμένως ότι το ύψος αυτών θα επιβαρύνει τις επόμενες γενιές.
Μα, δεν κατάλαβα. Τα εξοπλιστικά προγράμματα ή τα όποια προγράμματα δημοσίων επενδύσεων δεν επιβαρύνουν τα επόμενα χρόνια; Δεν πληρώνονται όλα την ίδια στιγμή. Μοιράζονται σε μια σειρά ετών για να μπορέσουν να καλυφθούν. Η υλοποίηση του προγράμματος εξοπλισμών δεν είναι τίποτα άλλο από το πρόγραμμα δημοσίων επενδύσεων του οποιουδήποτε υπουργείου, είτε είναι το ΥΠΕΧΩΔΕ είτε είναι το Υγείας είτε είναι το Παιδείας είτε είναι οποιοδήποτε άλλο. Δεν μοιράζονται οι κατανομές και οι αποπληρωμές των δαπανών των επενδυτικών προσπαθειών σε βάθος χρόνου; 
Ποιο πρόβλημα έχετε, λοιπόν, με τις δαπάνες; Αυτό δεν το αντιλαμβάνομαι και παρακαλώ στο μέλλον όποιος έχει πρόβλημα να το εξηγεί, να μας το πει, εκτός αν λέτε ότι δεν θέλετε ισχυρή άμυνα ότι δεν μας χρειάζεται, διότι λύθηκαν τα θέματα. Εάν το θεωρείτε αυτό, σας παρακαλώ να έλθετε να μας το πείτε για να ξέρουμε πού βρισκόμαστε. Όχι, όμως, τώρα αμφισβήτηση του πενταετούς εξοπλιστικού προγράμματος της χώρας και του όποιου επακολουθήσει.
Αγαπητοί κύριοι συνάδελφοι, επιτρέψτε μου να πω κάτι τελευταίο ως γενική παρατήρηση προτού μπω αναλυτικά στην παρουσίαση της απάντησης των ερωτημάτων σας. Λέτε ότι η Σύμβαση υπηρετεί άλλα συμφέροντα. Δεν κατονομάσατε ποια άλλα συμφέροντα εξυπηρετεί. θα μου επιτρέψετε, όμως, να πω ότι αυτή η Σύμβαση εξυπηρετεί αποκλειστικά, κύρια τις ανάγκες της πολεμικής αεροπορίας, η οποία μετά από μία τετραετή προσπάθεια προσέγγισης του θέματος μεταξύ '94 και '97, όπως γνωρίζετε πολύ καλά, κύριε Σπηλιωτόπουλε, κατέληξε με τους καλύτερους δυνατούς όρους στην πραγμάτωση ενός διεθνούς διαγωνισμού για να αναδειχθεί μία εταιρεία, η οποία θα κάνει τον εκσυγχρονισμό τόσο του μηχανικού μέρους των αεροπλάνων, όσο και του ηλεκτρονικού συστήματος των F4, αεροπλάνων παλαιών, τιμημένων, κατάλληλων στην Πολεμική Αεροπορία, με δεδομένη την αξιολόγηση ότι συμφέρει την Πολεμική Αεροπορία, όχι μόνο να εκσυγχρονίσουμε, επειδή έχουμε τριάντα εννέα αεροπλάνα. Αυτά εν συνεχεία έγιναν τριάντα έξι λόγω απωλειών. Δεν υπάρχει κανένα πρόβλημα επειδή δεν είναι τριάντα εννέα Εάν θα κάνουμε τριάντα έξι θα πληρώσουμε για τριάντα έξι , δεν θα πληρώσουμε για τριάντα εννέα. Αυτά όλα θα ρυθμιστούν, μην ανησυχείτε ιδιαίτερα γι' αυτό.
Εν πάση περιπτώσει, όμως, δεν είναι αυτό το κρίσιμο θέμα. Το κρίσιμο θέμα είναι ότι διαθέτουμε επαρκή υποδομή, γνώση, εμπειρία των πιλότων, οπλικά συστήματα και μέσα, τα οποία είναι επενδεδυμένα στα F-4. Επομένως ο εκσυγχρονισμός τους πολλαπλά πλέον για τα επόμενα 15 χρόνια δίνει τη δυνατότητα να αποκτήσουμε ένα τρίτης γενιάς αεροπλάνο, ολοκληρωμένο, το οποίο θα μπορέσει να σταθεί στη μελλοντική μας δομή δυνάμεων. 
Κυρίες και κύριοι συνάδελφοι, όπως ξέρετε πολύ καλά, υστερούμε στο συσχετισμό δυνάμεων με την Τουρκία σε αυτό το επίπεδο σημαντικά.
Σήμερα στα αεροπλάνα τρίτης γενιάς υστερούμε, διότι έχουμε αναλογία 0,4 προς 1 . Το γεγονός ότι έχουμε αεροπλάνα είκοσι ή είκοσι πέντε ετών, δεν εγγυάται το αξιόπιστο της μαχητικής μας ικανότητας. Το γεγονός αυτό μας δημιουργεί πρόσθετες ευθύνες και δεσμεύσεις για να αντιμετωπίσουμε το πρόβλημα. Πολλές φορές σας έχω πει με ποιο τρόπο προωθούμε το συνολικό πρόγραμμα ενδυνάμωσης της Πολεμικής Αεροπορίας και της αντιαεροπορικής ικανότητας της χώρας. 
Μια από τις επιλογές μας, λοιπόν, είναι ο εκσυγχρονισμός των F-4 που για τα επόμενα δεκαπέντε χρόνια θα μας δώσουν τη δυνατότητα να συμπληρώσουμε το στόλο μας και να μειώσουμε το δυσμενή συσχετισμό δυνάμεων. 
Κύριοι συνάδελφοι, είπατε στα βιαστικά ορισμένα πράγματα τα οποία εμένα τουλάχιστον με ενόχλησαν, επειδή έχετε τη δυνατότητα να τα ελέγχετε αυτά. Γι' αυτό δεν πρέπει να καταφεύγετε σε τέτοιου είδους κριτική που εσάς αδικεί περισσότερο. Αναφέρεσθε στη σύμβαση και μιλάτε για αύξηση ανταλλακτικών και λέτε ότι δεν προβλέψαμε τα ανταλλακτικά. Προσέξτε λοιπόν. Δεν υπάρχει καμία αύξηση στη σύμβαση και θα το αποδείξουμε στη συνέχεια. Ανταλλακτικά υπάρχουν σε όλες τις συμβάσεις. Βέβαια κάποιοι κάποτε στο παρελθόν προέβλεπαν συμβάσεις χωρίς ανταλλακτικά χωρίς μηχανές και χωρίς όπλα. Αυτό όμως εμάς δεν μας αφορά. Ανήκει στο παρελθόν. Δεν πρόκειται να επανέλθουμε εμείς σ΄αυτές τις καταστάσεις. Γνωρίζετε πολύ καλά ότι συμβάσεις οι οποίες υπεγράφησαν το 1992 για την προμήθεια αεροπλάνων, ανεξάρτητα από το αν τα αεροπλάνα ήρθαν το 1997 και το 1998 , χρειάστηκε να περάσουν τέσσερα και πέντε χρόνια για να μπορέσουν να βρουν την απαραίτητη συμπλήρωση σε επίπεδο συστημάτων αυτοπροστασίας -είναι το περίφημο σύστημα ΑΣΠΙΣ- χωρίς να έχουμε εμείς την ευθύνη γι' αυτήν την ιστορία. Καθυστέρηση υπήρξε επίσης και στην προμήθεια όπλων.
Εμείς προσπαθούμε να τα αποφύγουμε αυτά. Έτσι με την παραγγελία πέρυσι των F-16 και των MIRAGE προωθήσαμε παράλληλα τόσο τους κινητήρες όσο και τα εξοπλιστικά συστήματα. Όλα αυτά παραγγέλθηκαν ώστε να έχουμε αεροπλάνα πλήρη εκσυγχρονισμένα με σύστημα αυτοπροστασίας και με τα απαραίτητα όπλα. 
Τώρα όσον αφορά αυτό που είπατε για επαναφορά εμφυλιοπολεμικών καταστάσεων, ματαιοπονείτε. Μην το περιμένετε. Θα παραμείνει ως ιστορικό προνόμιο της Δεξιάς. Δεν ανήκει στη δικιά μας πολιτική παράταξη και όσο και να το περιμένετε δεν πρόκειται να το βρείτε. 
ΣΠΗΛΙΟΣ ΣΠΗΛΙΩΤΟΠΟΥΛΟΣ : Ο Πρωθυπουργός το είπε.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Δεν είπε τίποτε απ' όλα αυτά. Και πρέπει να προσέχετε όταν αναφέρεσθε στον Πρωθυπουργό. Τουλάχιστον πρέπει να παραμένετε σε πραγματικά στοιχεία, διότι δεν νομίζω ότι σε μια επερώτηση αξίζει τον κόπο να αναφερόμαστε , όπως έκανε ο συνάδελφος προηγουμένως σε φανταστικά στοιχεία που αφορούν τον Πρωθυπουργό. Πιστεύω ότι συμφωνείτε πως σαν θεσμική προσωπικότητα πρέπει να μείνει απ΄ έξω από τη συζήτηση μιας επερώτησης η οποία έχει άλλο σκοπό.
Επανέρχομαι στο θέμα των ανταλλακτικών. Ορισμένοι από εσάς, κύριοι συνάδελφοι, προέρχεστε από το χώρο των Ενόπλων Δυνάμεων. Δεν αντιλαμβάνεστε ότι η Πολεμική Αεροπορία ζήτησε εκ των υστέρων να αυξηθεί ο όγκος των ανταλλακτικών; Αυτό το έκανε διότι πληροφορήθηκε ότι θα σταματήσει πλέον η παραγωγή αυτού του συστήματος. Επομένως, πέραν των κανονικά προβλεπομένων ανταλλακτικών, παρήγγειλε και για όλη τη διάρκεια ζωής και όχι μόνο για κάποιο διάστημα, όπως κάνουμε συνήθως στις παραγγελίες.
Κύριοι συνάδελφοι, μιλήσατε για αναξιόπιστη εταιρεία. Πρέπει να σας πω, ότι η εταιρεία δεν κρίθηκε ως αξιόπιστη μέσα από την αξιολόγηση της προσφοράς της, αλλά κρίθηκε και από το γεγονός ότι την ίδια ακριβώς διαδικασία εκσυγχρονισμού F-4 είχε πραγματοποιήσει προηγουμένως και για τη γερμανική αεροπορία και για το ίδιο σύστημα ραντάρ. 
Βέβαια άκουσα προηγουμένως ότι δεν τα βάζετε με την εταιρεία και δεν θέλετε να της καταλογίσετε. 'Όμως επιτρέψτε μου να πω ότι εμείς τα βάζουμε με την εταιρεία. Εμείς με την εταιρεία έχουμε πρόβλημα και γι' αυτό την κυνηγάμε και γι' αυτό δεν της πληρώσαμε εδώ και δύο χρόνια ούτε μία δραχμή. Γι' αυτό την έχουμε καταστήσει υπόλογη ότι θα κηρυχθεί έκπτωτη. Γι' αυτό της έχουμε επιβάλει, βάζοντας τα δύο πόδια σε ένα παπούτσι ότι σκληρά θα υλοποιηθεί η σύμβαση και μόνο και καμία παραλλαγή και επιμένουμε σε αυτήν την υλοποίηση με τον πλέον αποτελεσματικό τρόπο. Και γι'αυτό επανέρχονται κατά τρίμηνο συνεχώς διάφορες εκπροσωπήσεις και ζητούν με την Πολεμική Αεροπορία συνεργασίες και προσπαθούν να καλύψουν τα θέματα. 'Όμως εμείς ενδιαφερόμαστε βέβαια να ολοκληρωθεί το έργο, να εκσυγχρονιστούν τα αεροπλάνα, για να μπορέσουμε να έχουμε το γρηγορότερο δυνατό ολοκληρωμένη τη σύμβαση. 'Όμως με βάση τους όρους της σύμβασης καμία αλλαγή, καμία τροποποίηση, καμία αποδοχή της καθυστέρησης. Για όλα θα υπολογιστεί το κόστος. Εκείνο που έχει σημασία είναι ότι προβλέπεται από τη σύμβαση η διεκδίκηση απαιτήσεων για θετικές και αποδοτικές ζημίες. Και αυτό έχει γίνει γραπτώς γνωστό στην εταιρεία, ότι θα διεκδικηθούν από την υπηρεσία έτσι ώστε να έχουμε πλήρη κάλυψη σε όλα τα θέματα. 
Επιτρέψτε μου τώρα πολύ σύντομα να έλθω σε συγκεκριμένα ερωτήματα που θέσατε, κυρίες και κύριοι συνάδελφοι. 
Κατ'αρχήν θα ήθελα να πω ότι δεν υπήρξε καμία υπέρβαση σημαντικού ύψους της σύμβασης. Καμία! Το τονίζω για να ξεκαθαριστεί. Απαντήσαμε και γραπτώς σε εφημερίδα, η οποία επιχείρησε πρόσφατα να μας δώσει αυτήν την εντύπωση. 
Οι νέες εκ των υστέρων επιπρόσθετες απαιτήσεις της Πολεμικής Αεροπορίας με βάση αυτά που σας είπα προηγουμένως σε υλικά και σε υπηρεσίες δεν είναι 20,5 δισεκατομμύρια, που γράφετε, αλλά είναι 8,5 δισεκατομμύρια, αλλά είναι επιπρόσθετες. Και σας εξήγησα το λόγο γιατί, τι θέλαμε να καλύψουμε. Αυτό είναι αναπτυξιακό πρόγραμμα, κύριοι συνάδελφοι. Λάβετέ το υπόψη σας. 
Ξέρετε τι θα πει αναπτυξιακό πρόγραμμα στην Πολεμική Αεροπορία; Σημαίνει ότι συμφωνείς η ανάδοχος εταιρεία θα αναλάβει, αφαιρώντας όλον τον τεχνολογικό εξοπλισμό, ηλεκτρονικό, οπτικό, πολεμικό από το αεροπλάνο, να αναπτύξει σε πρότυπο νέα επιμέρους συστήματα και ηλεκτρονικά και οπτικά και τεχνικά, ώστε όλα μαζί να αποτελέσουν ένα νέο σύστημα εκσυγχρονισμού του παλιού αεροπλάνου. Αυτό σημαίνει δουλειά σε πρότυπο και στο πρότυπο αυτό η δουλειά γίνεται με βάση την ολοκλήρωση ενός hardware απαραίτητο, που πρέπει να μπει και εν συνεχεία δοκιμής αέρος-αέρος και αέρος-εδάφους προγραμμάτων λογισμικού, τα οποία πρέπει να δοκιμαστούν σε εξακόσιες περιπτώσεις. Και όταν σας ανακοινώνουμε εδώ πέρα ότι από τα εξακόσια δυνατά προβλήματα σήμερα λύθηκαν τα πεντακόσια δώδεκα, τότε, κύριοι, καταλαβαίνετε ότι έγινε συστηματική δουλειά, προχωρήσαμε, το πρότυπο βρίσκεται λίγο πριν την ολοκλήρωση. 'Ηδη μας ανακοινώθηκε ότι τον επόμενο μήνα το πρότυπο θα είναι τελειωμένο, έτσι ώστε να μπορέσει να αρχίσει από τώρα η αξιοποίηση των δεκαπέντε αεροπλάνων, τα οποία βρίσκονται στην ΕΑΒ και τα οποία μην ανησυχείτε, δεν πρόκειται να επανέλθουν στην προτέρα κατάσταση. Διότι άκουσα συνάδελφο να ανησυχεί. Μα δεν πρόκειται να έλθουν γιατί δεν θέλουμε. Θα εκσυγχρονιστούν, να ολοκληρωθούν και θα είναι τα νέα τρίτης γενιάς σύγχρονα αεροπλάνα τα οποία χρειάζεται η Πολεμική Αεροπορία για να σταθεί στο ύψος της. Αυτό θα υλοποιηθεί από εδώ και πέρα πλέον με την ολοκλήρωση όλων των απαραίτητων προϋποθέσεων σε εγκεκριμένο πρότυπο αεροπλάνο, όπου δοκιμάστηκαν όλα τα software και όλα τα hardware και είναι σίγουρα και θα μπορέσει να υλοποιηθεί. 
'Εχει ρίσκο όταν πας σε μία σύμβαση που περιλαμβάνει και ανάθεση προτύπου. Το πρωτότυπο για να αναπτυχθεί θέλει κάποιο χρόνο κι έχει ρίσκα. Επιπλέον πήραμε κάποια ρίσκα όταν αναθέσαμε στην ΕΑΒ. Διότι στο διαγωνισμό κρίθηκε ως μειοδότης η ΕΑΒ για το μηχανικό μέρος ανανέωσης. Μόνο τα ηλεκτρονικά κάνει η εταιρεία και το άλλο το κάνει η ΕΑΒ, η οποία στα έξι δισεκατομμύρια που έχει αναλάβει, προχωρεί πάρα πολύ καλά στη δουλειά της κι έχει προετοιμάσει ήδη αυτά τα δεκαπέντε. Βεβαιωθήκαμε και οι ίδιοι για την επιτυχή πραγματοποίηση αυτής της δουλειάς. Άρα, λοιπόν, το πρόγραμμα θα προχωρήσει κάτω από τις δεδομένες συνθήκες καθυστέρησης, έτσι ώστε να μπορέσουμε να κάνουμε αυτό που πρέπει να κάνουμε. 
Κυρίες και κύριοι συνάδελφοι, η απόφαση για τη σκοπιμότητα και την αναγκαιότητα επέκτασης του όρου ζωής του αεροπλάνου, για να μπορέσει άλλα δεκαπέντε χρόνια να είναι εντάξει το ίδιο αυτό αεροπλάνο, αλλά και ο εκσυγχρονισμός των ηλεκτρονικών λήφθηκαν μετά από μελέτη και απόφαση του ανώτατου συμβουλίου, όπως προβλέπεται με τις κείμενες διατάξεις.
Καθώς επίσης αποφασίστηκε και προβλέφθηκε και ο τρόπος και η διαδικασία του διαγωνισμού με επιχειρησιακές απαιτήσεις, προδιαγραφές και εισηγήσεις που εγκρίθηκαν απ' όλα τα θεσμικά όργανα των συμβουλίων της Πολεμικής Αεροπορίας. 
Η διαδικασία προκήρυξης έγινε με βάση την ισχύουσα νομοθεσία, προσήλθε σε αυτή η γερμανική εταιρεία "DASA" και η αμερικανική "ROCKWELL". Λόγω αδυναμιών και αποκλίσεων από τη διακήρυξη, η επιτροπή ύστερα από σύμφωνη γνωμοδότηση του συμβουλίου του ΓΕΑ, αποφάσισε την επανάληψη του διαγωνισμού, στον οποίο προσήλθαν με νέες ολοκληρωμένες και βελτιωμένες προσφορές η "DASA" και η "BOEING" για τον εκσυγχρονισμό αεροσκαφών.
Άρα, περάσαμε μια διαδικασία η οποία μας έδωσε τη δυνατότητα να αναπτυχθεί σκληρά αυτός ο ανταγωνισμός. Να σκεφθείτε ότι το αποτέλεσμα ξεκίνησε πάνω από εκατόν είκοσι δισεκατομμύρια δραχμές στις προσφορές και τελικά κατεβήκαμε στα ενενήντα δισεκατομμύρια περίπου για το τελικό κόστος της σύμβασης. Σας θυμίζω, λοιπόν, ότι οι δύο εταιρείες -εσείς τα ξέρετε καλά, κύριε συνάδελφε- χτυπήθηκαν σε τρεις γύρους, τόσο η "DASA" όσο και η αμερικανική "ROCKWELL", η οποία στην ουσία είναι η "RAYTHEON" ως εταιρεία που την παρέλαβε.
Άρα, είχαμε πράγματι μια σκληρή διαπραγμάτευση, η οποία ωφέλησε διότι είχαμε χαμηλό κόστος και πλήρως εγγυημένη την απόδοση. Τη σύμβαση την κάναμε έτσι, ώστε να είναι εξασφαλισμένα τα συμφέροντα της Αεροπορίας και γι' αυτό επιμένουμε στη σύμβαση. Δεν πρόκειται να φύγουμε από αυτή -αυτό προς κάθε κατεύθυνση.
Αφού ελήφθησαν αυτά υπόψη από την Επιτροπή Διαπραγματεύσεων και Αξιολόγησης του ΓΕΑ, στις 20/7/97 αποφασίστηκε να γίνει ο εκσυγχρονισμός των δομικών μερών των SLEP, όπως είπα, εβδομήντα αεροσκαφών F4 από την ΕΑΒ ύψους 5,2 δισεκατομμυρίων δραχμών και δεύτερον ο εκσυγχρονισμός των ηλεκτρονικών μερών AVIONICS τριάντα εννέα αεροσκαφών F4 από τη μειοδότρια γερμανική εταιρεία ύψους ογδόντα επτά δισεκατομμυρίων δραχμών.
Τα αποτελέσματα της αξιολόγησης έγιναν ομόφωνα αποδεκτά απ' όλους τους φορείς του Γενικού Επιτελείου, τους κλάδους και την Κεντρική Γνωμοδοτική Επιτροπή του Γενικού Επιτελείου με την υπ' αριθμόν 725/7/97 γνωμοδότησή της. Τέλος, αυτές οι ομόφωνες εισηγήσεις της επιτροπής και όλων των αρμόδιων φορέων, εγκρίθηκαν από το ΚΥΣΕΑ με την απόφαση 6/30/7/97.
Η σύμβαση με τη "DASA" ενεργοποιήθηκε στις 21/11/97 και προβλεπόταν η ολοκλήρωση στις 21 Νοεμβρίου του 2000 με τις ακόλουθες φάσεις: Πρώτον, ανάπτυξη του προτύπου με μελέτη, σχεδίαση, εγκατάσταση, όλων των συστημάτων με δοκιμές εδάφους-αέρος στη Γερμανία αλλά και εν συνεχεία στην Ελλάδα με το πρωτότυπο αεροσκάφος ,όπου και θα επιβεβαιώνονταν οι προδιαγραφές που ζητήσαμε. Δεύτερον, παραγωγή με τροποποίηση και εγκατάσταση στην ΕΑΒ του hardware και του software σε όλα τα υπόλοιπα αεροσκάφη F4.
Το ύψος της σύμβασης με τη μειοδότρια εταιρεία "DASA" είναι 522,3 εκατομμύρια μάρκα και 4,9 και κάτι δισεκατομμύρια δραχμές, συνολικά δηλαδή τα ογδόντα επτά δισεκατομμύρια δραχμές χωρισμένα σε δραχμικό και συναλλαγματικό μέρος. Οι τιμές είναι καθ' όλη τη διάρκεια της σύμβασης σταθερές και αμετάβλητες.
Κατά τη διάρκεια υλοποίησης του προγράμματος η Πολεμική Αεροπορία, όπως σας είπα πριν, προέβαλε εκ των υστέρων -δεν υπήρχε στην προκήρυξη ούτε στη σύμβαση- νέες επιπρόσθετες απαιτήσεις υλικών και υπηρεσιών ύψους 8,5 δισεκατομμυρίων.
Και εδώ, θέλουμε να διευκρινίσουμε ότι το νέο επιπρόσθετο πακέτο ανταλλακτικών, πέρα απ' αυτό που προέβλεπε η προκήρυξη, ζητήθηκε για την κάλυψη της εν συνεχεία εφ' όρου ζωής κάλυψης και υποστήριξης του αεροπλάνου. Διότι αν μελλοντικά ζητούσαμε κάποια ανταλλακτικά, όταν θα είχαν κλείσει οι γραμμές παραγωγής τους, καταλαβαίνετε ότι και το κόστος θα ήταν πολύ υψηλό αλλά και ο χρόνος ικανοποίησης των παραγγελιών θα ήταν πάρα πολύ μεγάλος.
Έτσι από αυτό το επιπρόσθετο κόστος των 48,6 εκατομμυρίων, τα 32,5 εκατομμύρια οφείλονται στο ότι ζητήσαμε να καλυφθούμε με επιπρόσθετα ανταλλακτικά για όλο τον κύκλο ζωής των αεροπλάνων για δεκαπέντε χρόνια. Και έτσι απαντάται η ερώτηση αυτή.
Επίσης, θέλω να πω ότι η Πολεμική Αεροπορία εξετάζει για την καλύτερη επιχειρησιακή αξιολόγηση την προμήθεια επιπλέον εκτοξευτών βλημάτων AMRAM , τα οποία θα πάρουμε από τη γερμανική εταιρεία.
Δεν τα προμηθευόμαστε από τη "DASA", υπάρχει διακρατική συμφωνία. Τα εξασφαλίσαμε διότι, κυρίες και κύριοι συνάδελφοι, πρέπει να σας πω κάτι εδώ πέρα, το οποίο γνωρίζετε εσείς που συμμετέχετε στην επιτροπή: Στις συμφωνίες μας με τις Ηνωμένες Πολιτείες της Αμερικής, υπάρχει πάντοτε μια αβεβαιότητα όσον αφορά τα οπλικά συστήματα. Και επειδή σε διαπραγμάτευση πριν από δύο χρόνια ήταν πάλι η ίδια ιστορία, μας δίνουν ένα λογισμικό πρόγραμμα, δεν μας το δίνουν, θα μας δώσουν αυτό το όπλο, δεν μας δίνουν το άλλο, αναγκαστήκαμε να ψάξουμε να βρούμε και διαφορετικές πηγές έγκρισης αυτών των οπλικών συστημάτων. Έτσι για τα μεν ΠΟΠΑΥ, τα οποία χρειάζεται η Πολεμική Αεροπορία, κάναμε σύμβαση με την ισραηλινή αεροπορία και το Ισραήλ, έτσι ώστε να έχουμε όλα τα βλήματα, τα οποία χρειάζεται η αεροπορία, για τα ΑΜΡΑΜ, όμως, που είναι συνήθης διαδικασία και δεν έπρεπε να δημιουργήσουν προβλήματα, όταν ήταν η υλοποίηση αυτής της σύμβασης είχαμε προβλήματα. Κάναμε, λοιπόν, μια σύμβαση με το γερμανικό κράτος, το οποίο επίσης προμηθεύεται επαρκή ποσότητα ΑΜΡΑΜ για τα δικά του αεροπλάνα, έχει και εκείνο αντίστοιχα αεροπλάνα F 4 και έτσι, λοιπόν, προμήθεια εκτοξευτών για τα ΑΜΡΑΜ που δε βρίσκαμε από άλλη πλευρά, τους εξασφαλίσαμε απ' αυτήν τη πλευρά για να είναι πιστοποιημένα όλα τα όπλα, τα οποία διαθέτει η Πολεμική Αεροπορία. 
Θέλω να πω το εξής: Στο πρωτότυπο αεροσκάφος, έχουν γίνει όλες οι δοκιμές εδάφους. Έχουν αρχίσει οι πτητικές δοκιμές με τη νέα του διαμόρφωση από τον Απρίλιο του 1999. Άρα, λοιπόν, όλα τα hardware συστήματα είναι μέσα. Έγινε η τμηματική κατ' αρχήν ανάπτυξη και δοκιμής και του λογισμικού από τον Απρίλιο του 2000 και τώρα βρισκόμαστε στην τελική φάση πραγματοποίησης δοκιμών τελειοποίησης και διορθώνονται τα τυχόν προβλήματα. Εδώ υπάρχει μια συνεχής μάχη μεταξύ Πολεμικής Αεροπορίας και εταιρείας, διότι, όπως είπα, είναι πεντακόσιες εξήντα παρατηρήσεις που πρέπει να υλοποιηθούν. Φθάσαμε αυτήν τη στιγμή, απ΄ ό,τι μου λένε να έχουν λυθεί οι πεντακόσιες δώδεκα, δηλαδή το 90%. Το πρωτότυπο αεροσκάφος συνεχίζει δοκιμαστικές πτήσεις που πέρασαν τις εκατόν έντεκα ώρες. Απ' αυτό, λοιπόν, και μόνο καταλαβαίνετε, κύριοι συνάδελφοι, ότι είναι μια επίπονη διαρκής διαδικασία τώρα δυόμισι ετών, η οποία έχει σκοπό να ολοκληρώσει το αεροπλάνο και να επιβάλει στην εταιρεία, τη "DASA", να εφαρμοσθούν αυτές οι προδιαγραφές που ζητήσαμε. 
Τώρα, όσον αφορά το ραντάρ που αναφέρθηκαν κάποιοι συνάδελφοι, και από εδώ μέσα, το ίδιο ραντάρ έχουν βάλει και στη γερμανική αεροπορία. Είναι το APG 65, όπως ξέρετε. Άρα, δεν υπάρχει τέτοιο θέμα. Ήταν το ίδιο ραντάρ που προσέφεραν, όμως και όλες οι άλλες εταιρείες, όχι μόνο οι Γερμανοί. Και οι άλλες εταιρείες που έλαβαν μέρος στο διαγωνισμό και οι Αμερικάνοι και οι Γερμανοί και οι Εβραίοι, γιατί αρχικά ήταν και εβραϊκή εταιρεία, πρότειναν το ίδιο ραντάρ. 
Είπατε για το πρακτικό διαχείρισης που αναφέρεται σε στοιχεία του 1999. Μα, με στοιχεία του 1999 είναι γραμμένο. Σήμερα έχουν αλλάξει όλα τα στοιχεία. Εάν ενημερωθείτε, εφόσον το επιθυμείτε, θα καταλάβετε ότι τα στοιχεία του 1999 σαφέστατα επισημαίνουν μια σειρά από αδυναμίες που υπήρχαν. Σήμερα, όμως, προχωρήσαμε, βρισκόμαστε σ' ένα άλλο στάδιο. Παρακαλώ λάβετέ το αυτό υπόψη σας. Στη διάθεσή σας να πάρετε ο,τιδήποτε χρειαστείτε. 
Στα δεκαπέντε αεροσκάφη που βρίσκονται στην ΕΑΒ, έχει εγκατασταθεί πλήρως το hardware, δηλαδή μπορούν να πετάξουν αυτά τα αεροπλάνα. Έχουν το software σε ενδιάμεση έκδοση, δηλαδή το 80% των λειτουργιών μπορεί και τώρα να γίνει, μπορεί να πετάξει το αεροπλάνο. Περιμένουμε, όμως, την τελική επιβεβαίωση από την BBB, το final operation clear, μια βεβαίωση, ώστε να μπορούν πράγματι να βεβαιώσουν ότι έχουν γίνει όλες οι ενδιάμεσες λειτουργίες, δηλαδή έχουμε πάρει από την BBB το imitial operation clear, το οποίο καθορίζει την αξιοπιστία του τροποποιημένου αεροσκάφους από πλευράς ασφάλειας πτήσεων, όπως και το fire and release clear για τελικές δοκιμές του πρωτοτύπου αεροσκάφους σε αέρος-εδάφους αποστολές. Τα δεκαπέντε αεροσκάφη δηλαδή μπορούν τώρα να εκτελέσουν, μόλις λάβουν και αυτήν την τελική διαβεβαίωση, εκπαιδευτικές πτήσεις για εξοικείωση στα νέα συστήματα, όπως επίσης πραγματικές αποστολές αέρος-αέρος στη βάση των όποιων περιορισμών τεθούν μέσα απ' αυτήν τη διαβεβαίωση, η οποία επίκειται για να μπορέσει να προχωρήσει η ολοκλήρωση του αεροπλάνου. 
Όσον αφορά τις πληρωμές, κυρίες και κύριοι συνάδελφοι, εδώ και δύο χρόνια οι πληρωμές προς την εταιρεία δεν διενεργούνται λόγω της καθυστέρησης που υπάρχει. Δηλαδή, ουσιαστικά, πέραν της προκαταβολής δεν έχουν πληρώσει σχεδόν τίποτα. 
Το Υπουργείο Εθνικής Άμυνας δεν έχει αποδεχθεί καμία παράταση του χρόνου υλοποίησης του προγράμματος. Η εταιρεία έχει ενημερωθεί εγγράφως ότι θα τις επιβληθούν οι προβλεπόμενες από τη σύμβαση ποινικές ρήτρες για καθυστερήσεις και παραδόσεις. Η παρακράτηση των ποινικών ρητρών θα γίνει είτε σε μελλοντικές πληρωμές -μην ανησυχείτε, έχουμε ακόμη το άλλο 68% του συμβασιοποιημένου ποσού να πληρώσουμε- είτε και από τις εγγυητικές επιστολές καλής εκτέλεσης, που είναι στη διάθεσή μας. Μην ανησυχείτε, λοιπόν, εξασφαλίσαμε πλήρως τα δικαιώματα του δημοσίου.
Πέραν, όμως, των ποινικών ρητρών, έχουμε ήδη συγκροτήσει επιτροπή αξιολόγησης των θετικών και αποθετικών ζημιών που υφίσταται η Πολεμική Αεροπορία λόγω της καθυστέρησης της σύμβασης. Καταλαβαίνετε ότι και αυτό θα διεκδικηθεί. Βέβαια είναι σαφές ότι έξι μήνες μετά το συμβατικό χρόνο παράδοσης του τελευταίου αεροπλάνου είμαστε υποχρεωμένοι να κηρύξουμε την εταιρεία έκπτωτη. Και με βάση αυτήν την κατάσταση θα προχωρήσουμε πλέον στην τελική διαμόρφωση της προσαρμογής της συμφωνίας, για να μπορέσει να ολοκληρωθεί το έργο και να πληρωθεί και εκείνη.
Τέλος, κυρίες και κύριοι συνάδελφοι, νομίζω ότι με αυτά που σας είπα έκανα σαφές ότι σε μία σύμβαση αναγκαία για το Υπουργείο Εθνικής 'Αμυνας, απαραίτητη για την Πολεμική Αεροπορία, ώστε να επιτύχει την αξιοποίηση, μετατρέποντας σε αεροπλάνα τρίτης γενιάς τα παλιά αεροπλάνα F4 -και παρ' όλο που υπάρχουν προβλήματα υλοποίησης και μία καθυστέρηση είκοσι μηνών, όπως σας είπα προηγουμένως- εξασφαλίστηκαν οι καλύτερες προϋποθέσεις και τελικά η σύμβαση αυτή να πραγματοποιηθεί με όρους που είναι συμφέροντες για την Πολεμική Αεροπορία. 'Εχουμε τη βεβαιότητα πλέον ότι παρ' όλη αυτήν την καθυστέρηση, η σύμβαση θα ολοκληρωθεί σε τακτό χρονικό διάστημα, σας ανέφερα το χρονοδιάγραμμα. 
Επιπλέον έχουμε τη σιγουριά ότι εξασφαλίσαμε να διεκδικήσουμε και τις αποζημιώσεις μας αλλά και το γεγονός ότι η εταιρεία θα ολοκληρώσει το έργο, ανεξάρτητα από ότι δεν πληρώσαμε, παρά μόνο ένα μικρό ποσοστό του συμβασιοποιηθέντος ποσού. Εκτιμούμε μέχρι τον Αύγουστο θα μας παραδοθεί το πρωτότυπο αεροπλάνο, έτσι ώστε, μπαίνοντας στην τελική φάση και με προτάσεις που υπάρχουν ήδη από την Πολεμική Αεροπορία και από την εταιρεία να συντμηθεί ο χρόνος εφαρμογής πλέον των αναπτυγμένων προγραμμάτων hardware και software, έτσι ώστε σε συνδυασμό με τις πρακτικές εξασκήσεις τόσο στον αέρα, όσο και στο έδαφος, να έχουμε την ολοκλήρωση της σύμβασης.
Λυπάμαι, γιατί η σύμβαση αυτή έχει αυτήν την καθυστέρηση. Όμως, κυρίες και κύριοι συνάδελφοι, δεν μπορεί να έχουμε εμείς ευθύνη, αν εκείνοι που συμβασιοποιούνται μαζί μας στην υλοποίηση κάποιων συμβάσεων παρουσιάζουν αδυναμίες, έχουν καθυστέρηση, έχουν κάποια προβλήματα. Η δική μας ευθύνη ως Υπουργείο, ως δημόσιο είναι να προστατέψουμε τα συμφέροντα του δημόσιου ή να εγγυηθούμε ότι η εταιρεία θα πληρώσει την όποια καθυστέρηση, το όποιο κόστος ή να εγγυηθούμε τελικά ότι η εταιρεία είναι σε θέση να ολοκληρώσει το έργο. 
Αυτό, λοιπόν, το εξασφαλίσαμε το πετύχαμε με πλήρη ευθύνη των στελεχών της Πολεμικής Αεροπορίας και των αρμοδίων υπηρεσιών του Υπουργείου Εθνικής 'Αμυνας. Γι' αυτό, κυρίες και κύριοι συνάδελφοι, θα ήθελα να σας παρακαλέσω να έρθετε, όποτε έχετε αμφιβολία, όποτε έχετε ερώτηση, να ενημερωθείτε, γιατί πιστεύω ότι την αποτελεσματικότητα, την ευθύνη, τις διαδικασίες, τη διαφάνεια με την οποία εργάζονται τα στελέχη των Ενόπλων Δυνάμεων, δεν πρέπει, χωρίς λόγο, σε καμία περίπτωση να υποτιμούμε ή να δημιουργούμε την εντύπωση ότι τους κριτικάρουμε άνευ ουσίας. 
Ελπίζω με αυτές τις απαντήσεις στα ερωτήματα που θέσατε, να έχουμε τη δυνατότητα να συζητήσουμε και στις άλλες ερωτήσεις, επερωτήσεις. Κύριε Πρόεδρε, κύριοι συνάδελφοι, δεν έχουμε εμείς ευθύνη. Βεβαίως καθυστερεί η επερώτηση για το Eurpfigther, την οποία περιμένω και εγώ. Υπάρχει επερώτηση για το Eurofighter από τον πρώην κοινοβουλευτικό σας εκπρόσωπο, κ. Σπηλιωτόπουλο. Είναι από την πλευρά της Νέας Δημοκρατίας, την είδα προχθές. 
ΣΠΗΛΙΟΣ ΣΠΗΛΙΩΤΟΠΟΥΛΟΣ: Αυτό είναι για το 41α.... 
ΠΡΟΕΔΡΕΥΩΝ (Κωνσταντίνος Βρεττός): Ας μην επεκταθούμε στην επερώτηση. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Και δεύτερον, υπάρχει επερώτηση δική σας, την υπογράφετε εσείς κύριε Σπηλιωτόπουλε για τα ηλεκτρονικά συστήματα.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Όχι, κύριε Υπουργέ. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Ερώτηση είναι; 
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Υπουργέ.....
ΠΡΟΕΔΡΕΥΩΝ (Κωνσταντίνος Βρεττός): Κύριε Σπηλιωτόπουλε, σας παρακαλώ, να μη γίνονται διακοπές, γιατί έχει περατώσει την ομιλία του ο κύριος Υπουργός.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Πάντως δεν είναι δική μας ευθύνη. Δεν μπορώ εγώ να ορίσω πότε θα συζητηθούν αυτά τα θέματα. Είναι θέματα του Προεδρείου και της Βουλής.
Ευχαριστώ, κύριε Πρόεδρε.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Τρεισήμισι μήνες ν' απαντηθεί η επερώτηση. 
ΠΡΟΕΔΡΕΥΩΝ (Κωνσταντίνος Βρεττός): Η κα Μπακογιάννη Κοινοβουλευτική Εκπρόσωπος της Νέας Δημοκρατίας έχει το λόγο.
ΘΕΟΔΩΡΑ ΜΠΑΚΟΓΙΑΝΝΗ: Κύριοι συνάδελφοι, ομολογώ ότι έκανα πάρα πολύ μεγάλη προσπάθεια να παρακολουθήσω τον κύριο Υπουργό Εθνικής Άμυνας. Και έκανα πολύ μεγάλη προσπάθεια, διότι έτσι όπως εμφανίστηκε ο κύριος Υπουργός ενώπιόν σας στο Βήμα, αυτό το οποίο σε τελική ανάλυση έκανε, ήταν να επιβεβαιώσει ότι υπάρχει τεράστιο πρόβλημα με τη σύμβαση για τα F4. Και το επιβεβαίωσε με πολλούς τρόπους.
Κύριε Υπουργέ, το πρώτο πράγμα το οποίο νομίζω ότι δεν χρειάζεται και δεν σηκώνει καμία αμφισβήτηση, είναι ότι βρισκόμαστε μπροστά σε μια σύμβαση η οποία παρουσιάζει πάρα πολύ μεγάλα προβλήματα. Παρουσιάζει προβλήματα καθυστερήσεων, τα οποία δεν τα αρνηθήκατε. Παρουσιάζει και προβλήματα υπερβάσεων οικονομικών, τα οποία επίσης δεν αρνηθήκατε. 
Μας είπατε ότι κάναμε λάθος στους αριθμούς, ότι δεν είναι δεκατέσσερα δισεκατομμύρια που σας είπαμε εμείς οι υπερβάσεις, που παρεμπιπτόντως δεν είναι και κανένα μικρό ποσό τα δεκατέσσερα δισεκατομμύρια. Βέβαια στο Υπουργείο Εθνικής Άμυνας έχει χαθεί ο λογαριασμός.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Είναι 8,5 δισεκατομμύρια. 
ΘΕΟΔΩΡΑ ΜΠΑΚΟΓΙΑΝΝΗ: Είπα ότι δεν είναι δεκατέσσερα και είπατε ότι είναι 8,5 δισεκατομμύρια. 
Εγώ, λοιπόν, θέλω να σας ρωτήσω το εξής: Το κόστος του προγράμματος αυξήθηκε κατά 8,5 δισεκατομμύρια περίπου για να καλύψει τις προκύψασες ανάγκες σε ανταλλακτικά, εκπαιδεύσεις, εκπαιδευτικές συσκευές και βιβλιογραφία, όπως λένε τα δικά μου στοιχεία.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Μελλοντικά.
ΘΕΟΔΩΡΑ ΜΠΑΚΟΓΙΑΝΝΗ:Περιμένετε, θα τα αρνηθείτε αργότερα.
Εγκρίθηκε ανάλωση ποσού επτακοσίων πενήντα εκατομμυρίων δραχμών για την πιστοποίηση του όπλου ΕFDS και του καταδείκτη λέιζερ λόγω καθυστέρησης υπογραφής των συμβάσεων προμήθειάς τους. Επίσης απαιτήθηκε ανάλωση 3,5 δισεκατομμυρίων δραχμών περίπου για την προμήθεια των εκτοξευτήριων βλημάτων καθώς και για την προμήθεια επιπλέον επιχειρησιακών συσκευών εδάφους εκτιμώμενου κόστους επτακοσίων εβδομήντα επτά εκατομμυρίων δραχμών. 
Από τα ανωτέρω, κύριε Υπουργέ, αν κάνετε την πρόσθεση, θα δείτε ότι βγαίνουν δεκατέσσερα δισεκατομμύρια, όπως ακριβώς σας τα είχα πει. Απλώς εσείς ή οι υπηρεσίες σας φροντίσατε να δείτε το πρώτο σκέλος των 8,5 δισεκατομμυρίων.
Κυρίες και κύριοι συνάδελφοι, αυτό σημαίνει μια υπέρβαση της τάξης του 15% περίπου. Δεν είναι δηλαδή μια υπέρβαση η οποία είναι αμελητέα, όπως θέλει να την εμφανίσει ο κύριος Υπουργός. Αναρωτιέμαι τώρα εγώ ως Έλλην πολίτης, αλλά και ως Βουλευτής της Αντιπολίτευσης, πως θα καλυφτεί τελικά το ελληνικό δημόσιο.
Εδώ, κύριε Υπουργέ, μας έχουν φέρει συγκεκριμένα στοιχεία οι συνάδελφοι -και σεις δεν απαντήσατε καθόλου- τα οποία λένε ότι οι ποινικές ρήτρες τις οποίες η σύμβαση προβλέπει ότι θα πληρώσει η εταιρεία, την οποία εδώ ήρθατε και κατακεραυνώσατε, είναι ελάχιστες. Οι ποινικές ρήτρες είναι για τις καθυστερήσεις των εκατό πρώτων ημερών. Δηλαδή σε απλά ελληνικά,ελάχιστα χρήματα θα υποχρεωθεί η εταιρεία να καταβάλει.
Εσείς βεβαίως την ευθύνη αυτή την ρίξατε μεγαλοπρεπώς στον κύριο Αντωνετσή και στους αρμοδίους του Υπουργείου Εθνικής Άμυνας. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Στο ΚΥΣΕΑ.
ΘΕΟΔΩΡΑ ΜΠΑΚΟΓΙΑΝΝΗ: Αφήστε το ΚΥΣΕΑ. Το ΚΥΣΕΑ είναι μια άλλη θλιβερή ιστορία, την οποία θα συζητήσουμε μετά.
ΠΡΟΕΔΡΕΥΩΝ (Κωνσταντίνος Βρεττός): Κυρία Μπακογιάννη, με συγχωρείτε για τη διακοπή, αλλά θα πρέπει να ανακοινώσω στο Σώμα, ότι την συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια ενσωμάτωσης της Θράκης στην Ελλάδας τριάντα επτά μαθητές και μαθήτριες και τρεις δάσκαλοι από το 1ο δημοτικό σχολείο Αλιβερίου Ευβοίας.
(Χειροκροτήματα από όλες τις πτέρυγες)
Συνεχίστε παρακαλώ, κυρία Μπακογιάννη
ΘΕΟΔΩΡΑ ΜΠΑΚΟΓΙΑΝΝΗ: Επί της ουσίας, αυτό το οποίο προκύπτει είναι ότι η σύμβαση αυτή είναι διάτρητη ως σύμβαση. Ο τρόπος υπεράσπισης των συμφερόντων της ελληνικής Αεροπορίας κρίνεται από την Αξιωματική Αντιπολίτευση, αλλά και γενικότερα, κύριε Υπουργέ, ως ανεπαρκής και από εκεί και πέρα τα προβλήματα τα οποία αντιμετωπίζετε σήμερα είναι τεράστια, διότι δεν μας είπατε κάτι πάρα πολύ απλό. Αυτήν τη στιγμή έχουμε δεκαπέντε αεροπλάνα στην ΕΑΒ. Μας είπατε ότι το hardware των δεκαπέντε αεροπλάνων είναι μέσα και δεν έχουμε κανένα πρόβλημα. Και το software; Δεν υπάρχει. Και θα έρθει το πρωτότυπο σε ένα μήνα από τη Γερμανία.
Αυτό το έρημο πρωτότυπο, για το οποίο τόσα πολλά σχέδια ήταν αναγκαίο να γίνουν και τόσες ώρες πτήσης και όλα αυτά, τα οποία μας είπατε πριν! Μας είπατε όμως ταυτόχρονα ότι επιλέξαμε αυτήν την εταιρία, διότι ακριβώς την ίδια δουλειά την είχε κάνει για τη γερμανική αεροπορία. Αν είχε κάνει για τη γερμανική αεροπορία ακριβώς την ίδια δουλειά και με αυτό το κριτήριο επιλέξαμε την εταιρία, δεν θα χρειαζόμασταν, κύριε Υπουργέ, τότε να περιμένουμε να ξαναγίνουν καινούρια τεστ, καινούρια πειράματα να ξαναπετάξει το πρωτότυπο. Θα το είχαμε φέρει και θα ήταν έτοιμο και θα είχε λήξει το θέμα. Αυτά λέει η δική μας λογική. Τώρα στη δική σας λογική φαντάζομαι ότι θα μας απαντήσετε και θα μας πείτε πού ακριβώς υπάρχουν οι διαφορές. 
Ουσία: Κύριοι συνάδελφοι, δεκαπέντε αεροπλάνα βρίσκονται κάτω, η ελληνική αεροπορία έχει στερηθεί την προσφορά αυτών των F-4 επί ένα χρονικό διάστημα, το οποίο αυτήν τη στιγμή που μιλάμε είναι ακριβώς διπλό από αυτό, το οποίο προβλεπόταν και το μέλλον είναι άδηλο.
Κύριε Υπουργέ, καλό θα ήταν όταν θα μας ενημερώσετε ή όταν θα απαντήσετε, να μας δώσετε ένα συγκεκριμένο χρονοδιάγραμμα, διότι συγκεκριμένο χρονοδιάγραμμα δεν ακούσαμε. Εγώ σας διαβεβαιώ ότι σας άκουσα με πολύ μεγάλη προσοχή, αλλά συγκεκριμένο χρονοδιάγραμμα το οποίο να λέει πότε τελικώς αυτά θα είναι επιχειρησιακά έτοιμα για να πετάξουν δεν έχω ακούσει σήμερα από την τοποθέτησή σας. Φοβούμαι δε ότι δεν είσθε καν σε θέση να μας δώσετε αυτό το χρονοδιάγραμμα σήμερα, γιατί δεν ξέρετε τι περαιτέρω προβλήματα θα σας βγάλει αυτή η ιστορία των F-4.
Κύριοι συνάδελφοι, το πρόβλημα, όμως, είναι πολύ ευρύτερο και το πρόβλημα με τα εξοπλιστικά προγράμματα είναι πλέον πολιτικό πρόβλημα της χώρας. Η Κυβέρνηση χειρίζεται τα εξοπλιστικά προγράμματα του Υπουργείου Εθνικής 'Αμυνας, ομολογώ, με μία απίστευτη προχειρότητα. Εξακολουθεί και βγαίνει και επιχειρεί να δώσει την αίσθηση ότι τα εξοπλιστικά προγράμματα της χώρας προχωρούν ικανοποιητικά, ότι υπάρχει ένας πλήρης προγραμματισμός, ότι τα ΕΜΠΑΕ δουλεύουν άψογα, ότι τα ΕΜΠΑΕ έχουν προβλέψει το σύνολο των αναγκών και στην αρχή ξεκινήσαμε με ένα ΕΜΠΑΕ της περιόδου '96-2000 και τώρα θεωρητικώς έχουμε μπει στο ΕΜΠΑΕ του 2001 και του 2006.
Η πραγματικότητα, κύριοι συνάδελφοι, είναι ότι το σύνολο των εξοπλιστικών αυτών προγραμμάτων παρουσιάζουν υπερβάσεις, οι οποίες είναι τεράστιες, υπερβάσεις σε κόστος, οι οποίες έχουν δημοσιευθεί στον Τύπο και δεν έχουν, κύριε Υπουργέ, διαψευστεί από το Υπουργείο Εθνικής Άμυνας. Η υπέρβαση για το πρώτο ΕΜΠΑΕ είναι της τάξεως του 4,3...
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Κυρία Μπακογιάννη...
ΘΕΟΔΩΡΑ ΜΠΑΚΟΓΙΑΝΝΗ: Κύριε Υπουργέ, θέλετε να με ακούσετε λιγάκι;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Απλώς ρώτησα αν δημοσιεύθηκε. Δημοσιεύθηκε επιστολή μου στην εφημερίδα που αναφέρεσθε.
ΘΕΟΔΩΡΑ ΜΠΑΚΟΓΙΑΝΝΗ: Δεν το ξέρω αν δημοσιεύθηκε επιστολή σας. Εγώ έχω τα στοιχεία από την "ΕΛΕΥΘΕΡΟΤΥΠΙΑ" και από το "ΒΗΜΑ ΤΗΣ ΚΥΡΙΑΚΗΣ" και διάψευση του Υπουργείου δεν είδα. Με ανάλυση των στοιχείων δείχνουν ότι υπήρχε ένας προγραμματισμός τεσσάρων τρισεκατομμυρίων δραχμών για την πενταετία '96-2000. Οι συμβάσεις που ήδη έχουν υπογραφεί, υπερβαίνουν αυτό το ύψος και φθάνουν στο 4,3 τρισεκατομμύρια δραχμές. Σε αυτήν την υπέρβαση προστίθενται και οι προς κατάρτιση συμβάσεις, που αφορούν ήδη αποφασισθέντα προγράμματα και οδηγούν σε μία επιπλέον επιβάρυνση δύο τρισεκατομμυρίων δραχμών. Αν προστεθούν σε αυτά τα τρισεκατομμύρια και τα προγράμματα, που έχουν μία αρχική έγκριση, φθάνουμε στα 8,5 τρισεκατομμύρια δραχμές. 
Ταυτόχρονα, όλα σχεδόν τα επιμέρους προγράμματα του ΕΜΠΑΕ εμφανίζουν σημαντικές υπερβάσεις στις δαπάνες. Το συνολικό ποσοστό των υπερβάσεων, κύριοι συνάδελφοι, ξεπερνά το 70%, ενώ σημαντικά προγράμματα προμηθειών εμφανίζουν ασύλληπτα ποσοστά υπερβάσεων. Χαρακτηριστικά αναφέρω: Το πρόγραμμα των υποβρυχίων, που φέρεται να έχει υπέρβαση της τάξης του 90%, το αντίστοιχο των πυραυλακάτων που υπερβαίνει τον προϋπολογισμό του κατά 86,7%, ενώ στο πρόγραμμα του συστήματος πολλαπλών εκτοξευτών πυραύλων MLRS η υπέρβαση φτάνει το 154%. Αυτά δε δεν αποτελούν ακραίες περιπτώσεις ή μεμονωμένες υπερβολές. Είναι η συνήθης κατάσταση, που αποδεικνύει ότι το καθεστώς αδιαφάνειας της Γενικής Διεύθυνσης Εξοπλισμών δημιουργεί στρεβλώσεις και νοσηρά φαινόμενα.
( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Το σύστημα διαχείρισης των εξοπλισμών που καθιερώθηκε από τις κυβερνήσεις του ΠΑΣΟΚ με τη γενική διεύθυνση εξοπλισμού, η οποία απομονώθηκε από τα επιτελεία και τους στρατιωτικούς και λειτουργεί με πολιτικοκομματικά κριτήρια έχει κάνει τεράστια ζημιά.
Κύριε Υπουργέ, δεν ξέρω ποια είναι η αιτία, αν έχετε χάσει το μέτρο ή αν έχετε χάσει τον έλεγχο. Θέλω να ελπίζω ότι έχετε καλές προθέσεις. Αλλά θα σας θυμίσω ότι, όπως έλεγε ο Νίτσε, "ο δρόμος για την κόλαση είναι στρωμένος με καλές προθέσεις".
Το αποτέλεσμα της πολιτικής σας στις προμήθειες και τους εξοπλισμούς είναι, ότι επιβαρύνετε υπέρμετρα τη δημοσιονομική θέση της Ελλάδος για την επόμενη δεκαετία και δεν λογοδοτείτε σε κανέναν. Χωρίς να γνωρίζει η Εθνική Αντιπροσωπεία, χωρίς να έχετε έγκριση της Βουλής δημιουργείτε μια μαύρη τρύπα, την οποία θα κληθούν να πληρώσουν οι Έλληνες πολίτες τα επόμενα χρόνια. Τέτοια εντολή δεν έχετε. 
Δεν μπορεί σήμερα αυτή η Κυβέρνηση να αποφασίζει έτσι πρόχειρα και με ανευθυνότητα κρίσιμα θέματα και να υποθηκεύει τη μελλοντική θέση των Ενόπλων Δυνάμεων.
Κυρίες και κύριοι συνάδελφοι, αδιάψευστη απόδειξη της κακής τροπής που έχουν πάρει τα πράγματα είναι η εξέλιξη του χρέους των Ενόπλων Δυνάμεων. Το 2000 το χρέος των Ενόπλων Δυνάμεων αποτελούσε το 4,8% του ΑΕΠ, ενώ μόνο οι δαπάνες εξυπηρέτησής του κάλυπταν το 1,3% του ΑΕΠ. Την περασμένη χρονιά οι δαπάνες εξυπηρέτησης του χρέους αυτού κάλυπταν μερίδιο 7% των αντίστοιχων συνολικών δαπανών της χώρας, έναντι 4,1% του 1999 και 3,8% του 1998. 
Πίσω από τα ποσοστά αυτά κρύβεται μια εξαιρετικά δυσμενής εξέλιξη. Μέσα σε μια δεκαετία το ύψος του χρέους των Ενόπλων Δυνάμεων υπερδιπλασιάστηκε. Από εννιακόσια τράντα οκτώ δισεκατομμύρια δραχμές που ήταν το 1998, το 2000 θα φθάσει το ύψος των χιλίων εννιακοσίων εξήντα οκτώ δισεκατομμυρίων δραχμών. 
Για την εξυπηρέτηση του χρέους αυτού καταβλήθηκαν το 2000, πεντακόσια σαράντα δισεκατομμύρια δραχμές για τόκους και τοκοχρεολύσια. Το ποσό αυτό αναμένεται να αυξηθεί ακόμα περισσότερο, αφού το 2001 προγραμματίζεται νέος δανεισμός ύψους επτακοσίων δισεκατομμυρίων δραχμών.
Η Κυβέρνηση έχει πει, ότι η αποπληρωμή των σχετικών υποχρεώσεων θα επεκταθεί σε μια περίοδο δέκα ετών. Αυτό όμως ουσιαστικά σημαίνει ότι είναι μεθόδευση μετάθεσης βαρών οικονομικών υποχρεώσεων στο μέλλον και αυτό δεν μπορεί να γίνει αποδεκτό και δεν μπορεί να γίνει ερήμην της Βουλής.
Δεν έχετε, κύριε Υπουργέ, το δικαίωμα αυτό. Οφείλετε να ενημερώσετε σε βάθος -και όταν λέω σε βάθος εννοώ με νούμερα- τη Βουλή των Ελλήνων για το ύψος των υποχρεώσεων που έχετε αναλάβει, για το μέγεθος των επιβαρύνσεων, για τη χρονική κατανομή τους μέσα στα επόμενα χρόνια, για τη σύνθεση του χρέους, τις επιπτώσεις που θα έχει μελλοντικώς στη δημοσιονομική μας σταθερότητα και ειδικά στη δυνατότητα να εξασφαλίζονται τα απαιτούμενα πλεονάσματα, για τα οποία έχουμε δεσμευθεί από το σύμφωνο σταθερότητας στην ΟΝΕ.
Επιβάλλεται, κύριοι συνάδελφοι, η Κυβέρνηση να ζητήσει την έγκριση της Βουλής και αν δεν το πράξει, θέλω να γνωρίζετε ότι δεν μπορείτε να δεσμεύσετε τις επόμενες κυβερνήσεις.
Δεν μπορεί δηλαδή, κύριοι συνάδελφοι, για να το πω σε απλά ελληνικά, η Κυβέρνηση να πάρει αποφάσεις σήμερα για εξοπλιστικά προγράμματα, -όπως αυτά τα οποία ακούγεται ότι θέλει να πάρει απόφαση το ΚΥΣΕΑ- χωρίς να έχει την έγκριση της Βουλής και χωρίς να γνωρίζουμε τη δημοσιονομική επιβάρυνση της χώρας.
Το δηλώνω σαφώς, κύριε Υπουργέ, διότι η μεγαλύτερη υποκρισία η οποία ακούστηκε τον τελευταίο καιρό από την Κυβέρνησή σας ήταν το περίφημο δίλημμα "κανόνια ή βούτυρο", όταν γνωρίζετε πολύ καλά ότι το μόνο το οποίο αποδείξατε με την πολιτική σας ήταν την επιπολαιότητα και την προχειρότητα των αποφάσεών σας. Διότι όταν έξι μήνες πριν εμφανίζεται το ΚΥΣΕΑ και δηλώνει ότι θα λειτουργήσει με τον άλφα τρόπο το εξοπλιστικό πρόγραμμα και ότι θα προχωρήσουμε σε αγορές, όταν γνωρίζετε ότι έχετε υπερβεί ήδη όλο το εξοπλιστικό πρόγραμμα, όλο το ΕΜΠΑΕ, όταν γνωρίζετε ότι μιλάτε για δάνεια, αποτελεί τουλάχιστον υποκρισία να έρχεστε και να λέτε ότι απλώς θα μεταφέρουμε τις δαπάνες και θα τις πληρώσει η επόμενη κυβέρνηση, δηλαδή η κυβέρνηση της Νέας Δημοκρατίας.
'Όταν λοιπόν αναλαμβάνετε ευθύνες για την κυβέρνηση της Νέας Δημοκρατίας, κύριε Υπουργέ, θα έχετε τη σύμφωνη γνώμη της Νέας Δημοκρατίας. 'Αλλως πώς τέτοια ευθύνη δεν έχετε δικαίωμα να αναλάβετε.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Κυρία Πρόεδρε, μπορώ να έχω το λόγο;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θέλετε να παρέμβετε, κύριε Υπουργέ;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Ναι, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μία παρέμβαση μόνο, κύριε Υπουργέ.
Ορίστε, έχετε το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Θα έλεγα συμβουλευτικά προς την Κοινοβουλευτική Εκπρόσωπο της Νέας Δημοκρατίας να μην βιάζεται. Θα περιμένουμε πρώτα αν και πότε θα μπορέσει η Νέα Δημοκρατία να γίνει κυβέρνηση και τότε να αναλαμβάνει δεσμεύσεις.
(Θόρυβος από την πτέρυγα της Νέας Δημοκρατίας)
Σήμερα όμως συλλαμβάνεστε παντελώς ανενημέρωτη, κυρία Μπακογιάννη, διότι δεν είναι δυνατόν να μας λέτε τέτοια πράγματα εδώ, μέσα στη Βουλή. Ότι δηλαδή η Κυβέρνηση που επέλεξε ο ελληνικός λαός δεν έχει δικαίωμα να προγραμματίσει και να εγγυηθεί την εξασφάλιση της αμυντικής επάρκειας και ικανότητας των Ενόπλων Δυνάμεων με εκείνες τις πιστώσεις, τα μέσα, τις αποφάσεις που νόμιμα προβλέπονται και οι θεσμικά προβλεπόμενες διαδικασίες εγγυώνται. 
Θα ενημερωθείτε ότι το ΕΜΠΑΕ είναι νόμος. Διεξάγεται βάσει νομοθετικής ρύθμισης. Υλοποιείται, εγκρίνεται από όλα τα θεσμικά όργανα του Υπουργείου Εθνικής 'Αμυνας, της Κυβέρνησης και βάσει αυτού δεσμεύεται η χώρα να υλοποιήσει τα πενταετή εξοπλιστικά της προγράμματα.
Δεν είναι τυχαίο που τα είπα προηγουμένως. Φανταζόμουνα ότι κάτι τέτοια θα επιχειρούσατε να πείτε, αλλά δεν φαντάστηκα ότι τόσο αβασάνιστα θα έρχεστε εδώ να αμφισβητήσετε το δικαίωμα στην Κυβέρνηση να εγκρίνει οποιοδήποτε επενδυτικό πρόγραμμα. Δηλαδή τα επενδυτικά προγράμματα στην παιδεία, στην υγεία ή σε οποιονδήποτε άλλο τομέα, τα οποία εκτελούνται όλα σε βάθος χρόνου -δεν υπάρχει κανένα πρόγραμμα που να γίνεται μέσα σ' ένα χρόνο- εσείς αμφισβητείτε ότι είναι αποκλειστικό δικαίωμα της Κυβέρνησης; 
Και όσον αφορά στην ενημέρωση: Σε λάθος πόρτα χτυπάτε. Εσείς μπορεί να μην έρχεστε στη Διαρκή Επιτροπή, αλλά η Διαρκής Επιτροπή ενημερώνεται πλήρως για όλα τα προγράμματα με διεξοδική συζήτηση. Ο κ. Μητσοτάκης συμμετέχει πάρα πολύ. Ρωτήστε τον για να ενημερωθείτε. Είχαμε ενδιαφέρουσες συζητήσεις για το αν θα πάρουμε F 16 ή F15 στη Διαρκή Επιτροπή, στις οποίες εσείς δεν συμμετείχατε βεβαίως. 
Και συζητούνται θέματα όχι μόνο από πολιτικής, οικονομικής, αλλά και από τεχνικής πλευράς. Και έχω συναδέλφους, οι οποίοι παρουσιάζονται και γνωμοδοτούν ως τεχνικοί για το είδος και τον τύπο του μέσου, το οποίο πιθανώς να ενδιαφέρει την Πολεμική Αεροπορία. Βεβαίως εμείς αναγκαζόμαστε να τους πούμε: Κύριοι, για κοιτάξτε. Το τι τύπο θα αγοράσει τελικά η Πολεμική Αεροπορία είναι αποκλειστική αρμοδιότητα της Πολεμικής Αεροπορίας και δεν μπορεί εδώ εμείς, οι Βουλευτές, να προσδιορίσουμε το τι θα πάρουμε. 
Εμείς όμως έχουμε υποχρέωση να πάρουμε θέση: Στηρίζετε, κυρίες και κύριοι συνάδελφοι, την ικανότητα της χώρας να διαθέσει πιστώσεις για την άμυνα και την ασφάλεια; Ναι, ή όχι; Επειδή δεν θέλετε πείτε το: "Εμείς θέλουμε να τις κόψετε τις αμυντικές δαπάνες διότι δεν χρειάζονται". Πείτε το επιτέλους για να ξεκαθαρίσει το πράγμα. Αλλά δεν μπορείτε να επιχειρείτε και να φαντάζεστε ότι δαπανούμε.
Και για να τελειώσω: Κυρίες και κύριοι συνάδελφοι, κυρία Πρόεδρε, δεν μπορεί να μένουν ασχολίαστες αυτές οι εντυπώσεις: Το κόστος λειτουργίας των Ενόπλων Δυνάμεων είναι 2% επί πέντε χρόνια. Μεταξύ 1,2 και 1,25 τρισεκατομμύρια δραχμές σταθερά είναι το λειτουργικό κόστος των Ενόπλων Δυνάμεων.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Τελειώνω, κυρία Πρόεδρε, αν μου επιτρέψετε να τελειώσω τη φράση μου.
Και ο μέσος όρος του επενδυτικού επιπρόσθετου προγράμματος των λεγομένων πενταετών μεταξύ 1997 και 2000 ανεβαίνει στο 1,98%. Σύνολο δηλαδή 2% και 2% μάξιμουμ ίσον 4% του ΑΕΠ. Αυτή είναι η πραγματικότητα. Σταματήστε λοιπόν να παίζετε με τους αριθμούς για να ξέρουμε πού βρισκόμαστε.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Εμείς είμαστε αντίθετοι συνολικά με την αμυντική πολιτική που ακολουθεί η Κυβέρνηση. Θα πω επιγραμματικά για ποιους λόγους γιατί μπήκαμε σε όλα τα ζητήματα:
Πρώτον, γιατί είμαστε χώρα με τις περισσότερες δαπάνες από τις χώρες της Ευρωπαϊκής 'Ενωσης και του ΝΑΤΟ.
Δεύτερον, διότι πολλά από τα χρήματα που ξοδεύουμε είναι για τις ΝΑΤΟικές ανάγκες και όχι για την αμυντική θωράκιση της χώρας. Και αυτό επιβεβαιώνεται και από αξιωματικούς, οι οποίοι έχουν γνώση ποια αεροπλάνα χρειαζόμαστε για αμυντικό πόλεμο και ποια είναι για τις ανάγκες ανθρωπιστικών και άλλου τύπου επεμβάσεων, σαν αυτές που γνωρίσαμε στη Γιουγκοσλαβία και αλλού.
Το τρίτο και μεγάλο ζήτημα που προκύπτει είναι εάν υπάρχει διαφάνεια. Δεν υπάρχει διαφάνεια συνολικά για τα έξοδα. Να υπάρχει σαφής εικόνα στην Ελλάδα, στην ελληνική κοινωνία, στη Βουλή, ότι τόσο θα κοστίσει αυτό το επενδυτικό πρόγραμμα, τόσα ξοδεύουμε κάθε χρόνο για επενδύσεις αμυντικές, για έξοδα αμυντικά στον κρατικό προϋπολογισμό. Και δεν είναι μόνο αυτά που κρύβονται και δεν φαίνονται καθαρά στον κρατικό προϋπολογισμό, αλλά σταθερά μεγάλα κονδύλια δεν εμφανίζονται στον προϋπολογισμό και εμφανίζεται εκ των υστέρων μέρος των εξόδων αυτών. Διότι δανείζεστε, διότι τα δάνεια δεν φαίνονται. Δεν υπάρχει σαφής εικόνα στο Κοινοβούλιο και στο δικό μας το κόμμα, πόσα ξοδεύουμε γι' αυτά τα προγράμματα και για τις αμυντικές δαπάνες.
Υπάρχουν, λοιπόν, τέτοια σοβαρά ζητήματα. 
Όσον αφορά τώρα τη συγκεκριμένη σύμβαση, εμείς δεν είμαστε γνώστες από τα μέσα για να ξέρουμε, ούτε όμως έχουμε διαβάσει τη σύμβαση και δεν ξέρουμε και τον τρόπο υλοποίησης. 
Ακούσαμε τις αιτιάσεις της Νέας Δημοκρατίας και ακούσαμε και τις απαντήσεις του κυρίου Υπουργού. 
Ποια είναι η εικόνα που μας δημιουργήθηκε:
Δεν απαντάει σε όλα τα ζητήματα ο κύριος Υπουργός ή δεν είναι πειστικός. Απαντάει σε ορισμένα. Υπάρχουν, όμως, πολλά κενά. 
Λαμβάνοντας υπόψη όμως και την πείρα μας για το πώς γίνονται αυτές οι συμβάσεις, αλλά και άλλες συμβάσεις ειδικά στις Ένοπλες Δυνάμεις, λεόντειες συμφωνίες σε βάρος της χώρας μας και σε άλλες κατηγορίες συμβάσεων, έχουν δημιουργηθεί και σε εμάς πολλά ερωτηματικά. Και επειδή υπήρχαν αυτά τα ερωτηματικά και για το περιεχόμενο της σύμβασης και ειδικότερα για την καθυστέρηση, γι' αυτό είχαμε υποβάλει μία ερώτηση εγώ και η κα Κανέλλη το περασμένο Φθινόπωρο. Και είχαμε και τότε, πριν από αρκετούς μήνες, τις διαβεβαιώσεις ότι θα δοθεί το πρωτότυπο -είναι έτοιμο- και θα καλύψουμε το χαμένο χρόνο γιατί η ΕΑΒ έχει κάνει κάποια προετοιμασία. 
Η απάντηση του Υπουργείου Εθνικής Άμυνας δόθηκε στις 20 Νοεμβρίου. Έχουν περάσει έξι μήνες και το πρωτότυπο ακόμη δεν έχει δοθεί. Δεν βλέπω ότι θα καλυφθεί ο χαμένος χρόνος και θα δούμε και σε ποιο ύψος θα φτάσει το τελικό κόστος αυτής της σύμβασης. 
Πού οφείλεται τώρα αυτή η λογική; Οφείλεται στο ότι οι υπηρεσίες ή οι προτάσεις δεν λειτουργούν σωστά, δεν υπάρχει η απαραίτητη διαφάνεια; Δεν ξέρω εάν υπάρχουν τέτοια ζητήματα. Δεν πρέπει, όμως, κύριε Υπουργέ, να είστε ευχαριστημένος και ικανοποιημένος εάν είναι αλήθεια τα όσα έχουν λεχθεί σχετικά με το πού πήγε ένα στέλεχος των Ενόπλων Δυνάμεων μόλις πήρε σύνταξη. Δεν είναι δικαίωμά του απλώς. Δικαίωμά του είναι να πάει όπου θέλει. Εμείς, όμως, μπορούμε να το κρίνουμε. Και πρώτος εσείς πρέπει να το κρίνετε. 
Ανάλογο πρόβλημα υπήρξε στο κόμμα σας και με τον ΟΠΑΠ.
ΑΛΕΞΑΝΔΡΟΣ ΑΚΡΙΒΑΚΗΣ: Τι να κάνει ο κύριος Υπουργός;
ΑΝΤΩΝΗΣ ΣΚΥΛΛΑΚΟΣ: Και καταδικάστηκαν από το κόμμα σας κάποιες μεταγραφές που έγιναν από το δημόσιο τομέα σε υπεύθυνες θέσεις, που πήγαν σε ιδιώτες οι οποίοι συναλλάσσονται με το δημόσιο. Δεν πρέπει από αυτήν την Αίθουσα να "βγαίνουν λάδι" αυτές οι συμπεριφορές. Παρεπιμπτόντως το λέω αυτό. Δεν είναι το κύριο ζήτημα.
ΝΙΚΟΛΑΟΣ ΚΟΡΤΣΑΡΗΣ: Πάνω σε αυτό μας επετέθη ο κύριος Υπουργός. 
ΑΝΤΩΝΗΣ ΣΚΥΛΛΑΚΟΣ: Κύριε Ακριβάκη, δεν ήσασταν προηγουμένως εδώ μέσα. Είπε ότι δικαίωμα του καθενός είναι να πηγαίνει σε αυτούς με τους οποίους συναλλάσσονταν μέχρι προχθές. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Δεν είπα τέτοιο πράγμα. 
ΑΝΤΩΝΗΣ ΣΚΥΛΛΑΚΟΣ: Δεν το είπατε έτσι. Συμφωνώ. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Για ποιον μιλάμε; Υπάρχει; Έχουμε κάτι συγκεκριμένο; Δεν λέει κανείς τίποτε. 
ΑΝΤΩΝΗΣ ΣΚΥΛΛΑΚΟΣ: Κύριε Υπουργέ, ακούστε τι θέλω να πω. Εάν υπάρχει λέω εγώ...
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Α, εάν υπάρχει.
ΑΛΕΞΑΝΔΡΟΣ ΑΚΡΙΒΑΚΗΣ: Ούτε όνομα δεν έχετε, κύριε Σκυλλάκο. Έτσι αόριστα. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Ακριβάκη. Δεν είναι δικό σας το θέμα. Μεταξύ του κυρίου Υπουργού και του κ. Σκυλλάκου είναι.
ΑΝΤΩΝΗΣ ΣΚΥΛΛΑΚΟΣ: Το ένα θέμα είναι αν είναι υπαρκτό αυτό το πρόβλημα. 
Το δεύτερο θέμα, όμως, είναι το εξής: Νομίζω ότι η τοποθέτηση του κυρίου Υπουργού ήταν λάθος, να λέει δηλαδή πως δεν τρέχει τίποτε και ότι δικαιούνται οι συνταξιούχοι να πηγαίνουν να πιάνουν δουλειά σε αυτούς που συναλλάσσονται με το δημόσιο και με τους οποίους είχαν από τη θέση τους πάρε-δώσε το προηγούμενο διάστημα.
Για να μη μακρηγορώ οδηγούμαστε σε τέτοιου είδους συμβάσεις με όλα τα μειονεκτήματα. Αυτές οι συμβάσεις υπογράφονται από το Υπουργείο Εθνικής 'Αμυνας, μέσα σε μία λογική, να ικανοποιούνται οι ισχυροί σύμμαχοι και οι ισχυρές εταιρείες. Αυτή είναι η ουσία του ζητήματος. 'Όπως δεν έχουμε πει όχι σε τίποτα στην εξωτερική και αμυντική μας πολιτική, λέτε "ναι" σε όλα, πολύ περισσοτερο που κυκλοφορούσαν και φήμες -και εσείς έπρεπε να ήσασταν ιδιαίτερα προσεκτικός- και μας απαντήσατε στην ερώτηση ότι δεν έχετε πληροφορίες, ότι η καθυστέρηση να δοθεί το πρωτότυπο ήταν εκβιασμός εκ μέρους της εταιρείας για να αγοράσει την ΕΑΒ. Υπάρχουν τέτοια συμφέροντα;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Απαντήσαμε εμείς τέτοιο πράγμα;
ΑΝΤΩΝΗΣ ΣΚΥΛΛΑΚΟΣ: Απαντήσατε. 'Εχω την απάντησή σας. Να σας τη διαβάσω: "'Οσον αφορά την τρίτη και τέταρτη ερώτηση, το Υπουργείο Εθνικής 'Αμυνας δεν έχει καμία συγκεκριμένη πληροφορία σχετικά με τυχόν σκόπιμη καθυστέρηση από πλευράς της εταιρείας "DASA" καθώς επίσης στα πλαίσια του προγράμματος AUP ότι ενεργεί με αυτό τον τρόπο γιατί θέλει να πιέσει για την αγορά της ΕΑΒ." 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): 'Αρα δεν έχουμε τίποτα. 
ΑΝΤΩΝΗΣ ΣΚΥΛΛΑΚΟΣ: Ακόμη και να υπάρχουν οι πιέσεις αυτές, τι θα λέγατε; 'Ετσι γίνεται. Το κατανοώ αυτό. Αλλά ότι υπάρχουν πιέσεις να πάρουν τις δουλειές, να τις πάρει ο ένας ή να τις πάρει ο άλλος, αυτά συμβαίνουν και είμαστε όλοι γνώστες αυτών των πιέσεων. Δεν πρέπει, όμως, εμείς να υποτασσόμαστε στο τι θέλουν οι εκπρόσωποι των κυβερνήσεων που παίζουν το ρόλο του μεσάζοντα πολλές φορές όταν μας επισκέπτονται ή όταν τους επισκεπτόμαστε και συνομιλούμε και πολύ περισσότερο για να ικανοποιούνται οι εταιρείες.
Υπάρχει όμως και ένα άλλο ζήτημα που συνδέεται με αυτό. Τι γίνεται μ ε την πολεμική μας βιομηχανία; Υπάρχει προοπτική ιδιωτικοποίησης, μετοχοποίησης κατά 49% κατ' αρχήν και δεν ξέρω σε τι ποσοστό παραπέρα. Εδώ δεν βλέπω να διαφωνεί η Νέα Δημοκρατία. Δεν ξέρω αν έχει διαφορετική άποψη η Νέα Δημοκρατία. Και μπαίνει ένα ερώτημα: Θα δοθούν σε ξένα συμφέροντα οι πολεμικές μας βιομηχανίες; Και πού είναι η ασφάλεια της χώρας; Πώς εξασφαλίζεται η ασφάλεια της χώρας;
Δεύτερο ζήτημα. Στην προοπτική των ιδιωτικοποιήσεων έχουμε μεγάλη υποβάθμιση των εργοστασίων της Αεροπορίας στην Ανδραβίδα και στον 'Αραξο. Η ΕΑΒ έχει μείνει χωρίς δουλειά ουσιαστικά, υπολειτουργεί, την ίδια στιγμή προσέξτε που η Τουρκία και το Ισραήλ αναπτύσσουν την πολεμική κρατική τους βιομηχανία και πουλάνε μάλιστα τεχνογνωσία και τεχνολογία. Εμείς σύρρικνώνουμε και είμαστε έτοιμοι να τα πουλήσουμε. Εκείνοι τα κρατάνε, τα αναπτύσσουν και θα μας πουλάνε και τεχνογνωσία. Εμείς δεν μπορούμε να συμφωνήσουμε. Αυτή η λογική είναι που οδηγεί σε τέτοιου είδους συμβάσεις.
Εμείς δεν μπορούμε να συμφωνήσουμε και ειδικά με το θέμα που συζητάμε και με τη γενικότερη πολιτική του Υπουργείου. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του ΠΑΣΟΚ κ. Ακριβάκης έχει το λόγο.
ΑΛΕΞΑΝΔΡΟΣ ΑΚΡΙΒΑΚΗΣ: Κυρία Πρόεδρε, η Κοινοβουλευτική Εκπρόσωπος της Νέας Δημοκρατίας, η κα Μπακογιάννη, με τη γνωστή της ευφυία έκανε τον αναγκαίο ελιγμό. Ησχολήθη με την επερώτηση στο 3.36' και όλο το υπόλοιπο της ομιλίας της ήταν για τα ΕΜΠΑΕ, ήταν για τα υποβρύχια, για το εάν έχει ή δεν έχει η Κυβέρνηση το δικαίωμα να καταρτίσει εξοπλιστικά προγράμματα, αν πρέπει να τα φέρει στη Βουλή ή δεν πρέπει κλπ. Και μάλιστα αυτά τα 3.36' ήταν εκτός κειμένου. 'Ετσι διέγνωσα. Γι' αυτό είπα ότι με τη γνωστή της ευφυία έκανε αυτήν την ευφυή στροφή γιατί και μετά την τοποθέτηση του κυρίου Υπουργού αυτή η επερώτηση θα έλεγα ότι είναι άνευ αντικειμένου και αξίας από άποψη κοινοβουλευτικού ελέγχου. 
Εξηγούμαι τι θέλω να πω. Υπάρχει καθυστέρηση υπαιτιότητι της εταιρείας. Δεν το αρνήθηκε ο κύριος Υπουργός αυτό. Η καθυστέρηση είναι είκοσι μήνες, αν δεν κάνω λάθος. Συμφωνούμε απόλυτα. Σε τι ευθύνεται η Κυβέρνηση; Σε τι ελέγχεται η Κυβέρνηση γι' αυτήν την καθυστέρηση; Η Κυβέρνηση θα ελέγχετο εάν παρέλειπε να πάρει κάποια μέτρα εν όψει αυτής της καθυστέρησης. 
Ποια είναι λοιπόν τα μέτρα, αξιότιμοι κύριοι συνάδελφοι της Νέας Δημοκρατίας,που παρέλειψε η Κυβέρνηση να πάρει από τη στιγμή που άρχισε η καθυστέρηση μέχρι σήμερα;
Εγώ δεν άκουσα από σας κανένα μέτρο να αναφέρετε. Αλλά, τι είπατε; Επισφαλής η τότε υπογραφείσα σύμβαση το 1997. Πώς είναι επισφαλής; Ατυχώς ή ευτυχώς χρειάζονται πάντα οι νομικοί. 
Μια σύμβαση δεν γίνεται επισφαλής από το αποτέλεσμα, από το αν κατέστη υπερήμερος ο ανάδοχος για την εκτέλεσή της. Επισφαλής είναι κατά τη σύνταξή της ή δεν είναι. Διότι, αν δεχθείτε κάποια άλλη άποψη, τότε θα έλεγα ότι θα έπρεπε να γίνονται εδώ μέσα επερωτήσεις τίποτε άλλο παρά μόνο για καθυστερήσεις των αναδόχων. 
ΑΡΙΣΤΟΤΕΛΗΣ ΠΑΥΛΙΔΗΣ: Τα μπερδεύετε μου φαίνεται.
ΑΛΕΞΑΝΔΡΟΣ ΑΚΡΙΒΑΚΗΣ: Παρακαλώ. Δεν σας διέκοψα. Πάρτε το λόγο, για να απαντήσετε.
Εκατοντάδες έργα ή αναθέσεις προμηθειών ή οτιδήποτε άλλο, καθυστερούν με υπαιτιότητα των αναδόχων. Σ' αυτό μπορεί να ελεγχθεί αυτός που ανέθεσε το έργο; Επισφαλής γιατί είναι μία σύμβαση; Προβλέπει ποινική ρήτρα. Σας είπε ο κύριος Υπουργός ότι υπάρχει πρόβλεψη. Να μιλήσουμε και λίγο νομικά δηλαδή. Δεν απεκδύθη το Υπουργείο Εθνικής Άμυνας από τη διεκδίκηση της οποιασδήποτε θετικής ή αποθετικής ζημίας. Αυτό είναι το όπλο, νομικά, το οποίο προστατεύει τον αναθέτοντα έναντι του κακοπίστου αναδόχου. Σας είπε επίσης ο κύριος Υπουργός ότι αυτό θα το ζητήσουμε μέχρι κεραίας και τη θετική και την αποθετική ζημία, το λεγόμενο ενδιαφέρον, κατά τη νομική έκφραση. 
Επίσης, υπήρχαν και ποινικές ρήτρες που ήταν 5%. Δηλαδή τι πιστεύετε, κύριοι συνάδελφοι; Εάν ήταν 10% η ποινική ρήτρα, τότε η εταιρεία θα ήταν ενήμερη και δεν θα ήταν υπερήμερη στην εκτέλεση της σύμβασης;
ΑΡΙΣΤΟΤΕΛΗΣ ΠΑΥΛΙΔΗΣ: Όχι.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Παυλίδη.
ΑΛΕΞΑΝΔΡΟΣ ΑΚΡΙΒΑΚΗΣ: Kύριε Παυλίδη, τώρα ήλθατε και δεν έχετε παρακολουθήσει το θέμα. 
Εν πάση περιπτώσει, το θέμα της κατάρτισης μιας σύμβασης, της όποιας σύμβασης, η οποία έγινε κατόπιν διαγωνισμού -διεθνούς απ' ό,τι άκουσα κλπ.- είναι θέμα διαπραγμάτευσης. Κι αυτή η σύμβαση επετεύχθη. 
Από κει και πέρα, γιατί ελέγχεται η Κυβέρνηση εγώ δεν μπορώ να καταλάβω. Ήταν ευτυχής ο Υπουργός όταν είπε ότι υπάρχει καθυστέρηση; Βεβαίως και δεν ήταν. Πιστεύω ότι κι εσείς δεν είστε ευτυχής, όπως δηλώσατε, απ' αυτήν την καθυστέρηση και την κακοπιστία, θα έλεγα, του αναδόχου. Κανείς δεν είναι ευχαριστημένος. Αλλά σε τι ελέγχεται η Κυβέρνηση πολιτικά; Πέστε μου ένα μέτρο που παρέλειψε, από τότε που άρχισε η καθυστέρηση και δε το έλαβε η Κυβέρνηση, για να συμφωνήσω μαζί σας. Απολύτως τίποτε τέτοιο δεν αναφέρατε. Δεν είπατε ότι παρέλειψε η Κυβέρνηση να πάρει κάποιο μέτρο. 
Γι' αυτό είπα από την αρχή ότι αυτή η επερώτηση από άποψη χαρακτήρα κοινοβουλευτικού ελέγχου δεν έχει κανένα νόημα. Γι΄αυτό και η κα
Μπακογιάννη ασχολήθηκε με άλλα θέματα και καλά έκανε και σωστά τα ανέπτυξε. Δεν ασχολήθηκε, όμως, με αυτό το θέμα. Τι να πούμε δηλαδή εδώ; Φταίει η Κυβέρνηση, επειδή η ανάδοχος, η "DASA", δεν εξετέλεσε τη σύμβαση; 
Τέλος, αυτό το οποίο είναι πολύ σημαντικό, που εγώ δεν το ήξερα, γιατί πρώτη φορά ήρθα σε επαφή με το θέμα, είναι ότι δεν έχει δοθεί ούτε δραχμή, εκτός της προκαταβολής, σ' αυτήν την εταιρεία. Κι ερωτώ τώρα: Αυτή η εταιρεία, που έχει πάρει μόνο την προκαταβολή μέχρι σήμερα κι έχει όλη αυτήν την καθυστέρηση, δεν θα ήθελε να εκτελέσει τη σύμβαση, να πάρει τα χρήματα; Πρέπει να το δούμε και από την άλλη μεριά το θέμα. Κάτι άλλο συμβαίνει, εσωτερικό της ή οτιδήποτε άλλο. Ο κ. Σπηλιωτόπουλος μπορεί να ξέρει.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Θα τα πούμε τώρα και πάλι.
ΑΛΕΞΑΝΔΡΟΣ ΑΚΡΙΒΑΚΗΣ: Αυτά, λοιπόν, τα εσωτερικά της εταιρείας που την εμποδίζουν να εκτελέσει τη σύμβαση -τώρα τα ακούω αυτά και γι' αυτό μην πάρετε σαν δεδομένο αυτό που λέω- θα τα χρεώσετε σε πολιτική ευθύνη της Κυβέρνησης και του Υπουργού, που δεν εκτελέστηκε η σύμβαση; Ε, τα θεωρώ αστεία πράγματα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμαστε στο στάδιο των δευτερολογιών. 
Η κα Μπακογιάννη έχει το λόγο. 
ΘΕΟΔΩΡΑ ΜΠΑΚΟΓΙΑΝΝΗ: Δεν θα καθυστερήσω, αλλά δεν θέλω να αφήσω αναπάντητα δύο σχόλια του κυρίου Υπουργού. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): 'Εχετε χρόνο δέκα λεπτών για τη δευτερολογία σας. 
ΘΕΟΔΩΡΑ ΜΠΑΚΟΓΙΑΝΝΗ: Κύριε Υπουργέ, πρώτον, μου φαίνεται ότι σας έχει διαφύγει πως μετά τις εκλογές η σύνθεση της Eπιτροπής Εξωτερικών και 'Αμυνας έχει αλλάξει. Επειδή, όμως, η δική σας παρουσία είναι ελλιπέστατη, δεν έχετε αντιληφθεί ότι ο κ. Μητσοτάκης ανήκε στην προηγούμενη σύνθεση και σε αυτήν ανήκω εγώ. Αυτό σημαίνει απλούστατα ότι θα έπρεπε ίσως να είχατε αντιληφθεί ότι είναι ελάχιστες oi φορές που έχει συνέλθει η Επιτροπή Εξωτερικών και 'Αμυνας για να ενημερώσει επί των προγραμμάτων. 
Επειδή έχω παρακολουθήσει όλες τις συνεδριάσεις της επιτροπής, καλό θα ήταν τώρα που σας έχουμε καλέσει με το 41Α να έλθετε επιτέλους μαζί με τον Υπουργό Εθνικής Οικονομίας στη Βουλή να μας πείτε και οι δύο παρόντες ποια ήταν τα οικονομικά ...
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Την προηγούμενη εβδομάδα δεν ήμασταν μαζί; 
ΘΕΟΔΩΡΑ ΜΠΑΚΟΓΙΑΝΝΗ: Την περασμένη εβδομάδα δεν ξέρω εάν ήσασταν μαζί, αλλά για το 41Α δεν έχετε έλθει. Περιμένουμε να έλθετε για να εξηγήσετε για τα εξοπλιστικά προγράμματα και για να μας πείτε για όλες αυτές τις λεπτομέρειες, τις οποίες θεωρητικώς δεν γνωρίζουμε. 
Δεύτερον, για να μην υπάρξουν παρερμηνείες, κύριε Υπουργέ, η Βουλή ψηφίζει τις δαπάνες και εγκρίνει τις δαπάνες του Υπουργείου Εθνικής 'Αμυνας, όπως και όλων των Υπουργείων και τις δαπάνες των δημοσίων επενδύσεων, όπως και όλων των Υπουργείων. Όμως γνωρίζετε πάρα πολύ καλά. ότι η Βουλή δεν εγκρίνει τα εξοπλιστικά προγράμματα, τα οποία αλλάζετε εσείς με απόφαση του ΚΥΣΕΑ.
Άρα, μην μπερδεύουμε τα πράγματα. Νόμος είναι αυτός που ψηφίζει η Βουλή και έχει τη δημοκρατική νομιμοποίηση αυτή. Τα υπόλοιπα εξοπλιστικά προγράμματα τα αποφασίζετε εσείς και τα αλλάζετε κατά το δοκούν ή όπως εν πάση περιπτώσει σας υποχρεώνουν κάθε φορά οι δικές σας κομματικές ισορροπίες, όπως απεδείχθη τελευταία. Δεν είμαι εγώ αυτή η οποία αποκάλεσα το συνάδελφό μου Υπουργό ψεύτη. Νομίζω ότι δικός σας χαρακτηρισμός ήταν αυτός για το συνάδελφό σας. Εμείς απλούστατα διαβάζουμε τις εφημερίδες και βλέπουμε τον εσωτερικό καυγά, ο οποίος υπάρχει. Αυτός ο καυγάς δεν μπορεί να είναι εις βάρος των εξοπλιστικών προγραμμάτων. 
Επειδή ακούστηκαν διάφορες κορώνες εδώ, κυρία Πρόεδρε, εγώ θέλω να ξεκαθαρίσω τη θέση της Νέας Δημοκρατίας. Η Νέα Δημοκρατία βεβαίως και επιθυμεί μια ισχυρή άμυνα και βεβαίως είναι διατεθειμένη και θα δώσει τα σχετικά κονδύλια για τα εξοπλιστικά προγράμματα, τα οποία πρέπει να υπάρξουν για να υπάρξει μια σχετική ισορροπία δυνάμεων. Πόσο απόλυτη είναι αυτή η ισορροπία δυνάμεων στο Αιγαίο είναι ένα θέμα άλλο μιας άλλης συζήτησης. 
Η Νέα Δημοκρατία δεν μπορεί να δεχθεί τον αδιαφανή τρόπο με τον οποίο σήμερα λαμβάνονται οι διάφορες αποφάσεις για τα εξοπλιστικά αυτά προγράμματα. Επίσης, δεν μπορεί να μην ζητήσει το σύνολο των στοιχείων των υπερβάσεων αυτών των προγραμμάτων, υπερβάσεις οι οποίες έχουν επιβαρύνει δημοσιονομικά κατά πολύ μεγαλύτερο ποσοστό το ΑΕΠ απ' ό,τι επισήμως δηλώνεται σήμερα από την Κυβέρνηση. 
Αυτή είναι η θέση της Νέας Δημοκρατίας. Από εκεί και πέρα περιμένουμε από τον κύριο Υπουργό τις λεπτομέρειες -όχι τους αφορισμούς, κύριε Υπουργέ- και την ουσιαστική ενημέρωση. Αυτό το οποίο σας είπα είναι ότι για τις υπόλοιπες αποφάσεις τις οποίες θα πάρετε την Πέμπτη στο ΚΥΣΕΑ θέλω να γνωρίζετε και επαναλαμβάνω, ότι η Νέα Δημοκρατία δεν είναι διατεθειμένη να αναλάβει τέτοιου είδους υποχρεώσεις ως κυβέρνηση, εάν δεν έχει δώσει την έγκρισή της.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Κυρία Πρόεδρε, μου επιτρέπετε;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, είναι τρεις συνάδελφοι για να δευτερολογήσουν. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Να δευτερολογήσουν και θα μιλήσω μετά, στο τέλος. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Καλύτερο δεν είναι να τους ακούσετε;
Το λόγο έχει ο κ. Σπηλιωτόπουλος. 
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κυρία Πρόεδρε, να επανέλθω στην ουσία του θέματος , στην οποία δεν απάντησε ο κύριος Υπουργός και για την ενημέρωση του συναδέλφου κ. Ακριβάκη. 
Κύριε Υπουργέ, η ουσία του θέματος και αυτά για τα οποία επερωτάσθε είναι ότι συνομολογήθηκε μία σύμβαση από τις υπηρεσίες σας που έφθασε μάλιστα και μέχρι το ΚΥΣΕΑ το '97.
Αυτή η σύμβαση περιλαμβάνει τέτοιους όρους χαριστικούς προς την εταιρεία, προκειμένου αυτή η εταιρεία με κάθε τρόπο να αναδειχθεί μειοδότρια στο διαγωνισμό. Αυτά που συνέβησαν τότε είναι η αιτία του σημερινού κακού. Πιστεύω, κύριε Υπουργέ, από αυτά που είπατε στην απάντησή σας, ότι δεν φθάνει σε σας η σωστή ενημέρωση. Το λέω αυτό διότι και αυτό που είπατε για τα ανταλλακτικά δεν είναι σωστό. Στην ενημέρωση ηγεσίας που έγινε το Σεπτέμβριο του 1998 αναφέρθηκε ότι η σύμβαση προβλέπει ποσότητα ανταλλακτικών προοριζόμενη για ικανοποίηση αναγκών διετίας και όχι ζωής. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Διετίας. Το προβλέπει σαφώς. Γι'αυτό εμείς ζητήσαμε και για το υπόλοιπο.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Σας παρακαλώ, αφήστε με να τελειώσω. Προβλέπει για διετία. Σε αυτήν την πρόβλεψη δεν υπάρχουν ανταλλακτικά βήτα βαθμού συντήρησης ούτε άλφα βαθμού για κάποια συστήματα. Εδώ αναγκάστηκε η αεροπορία να κάνει την υπέρβαση της 
Σύμβασης. Όσον αφορά τα Αντισταθμιστικά ωφελήματα δεν είπατε κουβέντα. Εδώ αποδεικνύεται μεθόδευση στημένη για να φανεί αυτή η εταιρεία ως μειοδότρια, εξετάζόμενη συγκριτικά με τις άλλες. 

Όταν, λοιπόν, παίρνει κύριο υλικό από την κύρια Σύμβαση και το περνάει στα Αντισταθμιστικά, αυτομάτως ελαττώνει το ποσό της κύριας Σύμβασης και ανεβάζει το ποσό των Αντισταθμιστικών. Έτσι μιλάει πλέον από δεσπόζουσα θέση σε σχέση με τις άλλες εταιρείες. Αυτό έγινε τότε, κύριε Υπουργέ. Γι'αυτό έχετε προβλήματα σήμερα.
Ένα τρίτο θέμα είναι οι ποινικές ρήτρες. Είναι δυνατόν σ' ένα τέτοιο μείζον πρόγραμμα να υπάρχει ρήτρα 5%; Αναρωτήθηκε ο κ. Ακριβάκης τι άλλο θα μπορούσε να γινόταν. Στη χειρότερη περίπτωση αν η εταιρεία παρά τις μεγάλες ποινικές ρήτρες δεν υλοποιούσε τη σύμβαση θα είχε μεγαλύτερο όφελος η Πολεμική Αεροπορία από τις καταβληθείσες πολύ μεγαλύτερες ρήτρες.
Μας είπατε ακόμη να μην κάνουμε γενικόλογες τοποθετήσεις χωρίς στοιχεία. Τα στοιχεία τα οποία σας κατέθεσα είναι από το πρακτικό της Ομάδας Διαχείρισης του Προγράμματος των F4. Εάν υποβληθείτε στον κόπο να το διαβάσετε θα δείτε ότι οι πηγές του σημερινού κακού είναι εδώ μέσα. Δεν θεραπεύθηκαν τα προβλήματα και γι΄αυτό φθάσαμε εδώ που φθάσαμε σήμερα. 
Δεν σας ενημερώνουν επί της ουσίας του θέματος, κύριε Υπουργέ, και γι'αυτό μας είπατε όλα αυτά που μας είπατε. Το αποτέλεσμα ήταν τα υψηλότερα στοιχεία αξιοπιστίας που έδωσε η εταιρεία, προκειμένου να πάρει το διαγωνισμό όταν ήλθε η ώρα της αλήθειας να είναι πολύ κατώτερα σε αριθμούς, όπως σας κατέθεσα. Αυτά δημιούργησαν τα προβλήματα. Αν διαβάσετε αυτά που από τότε αναφέρει το πρακτικό διαχείρισης, θα δείτε κάποιες εισηγήσεις που κάνει προς την υπηρεσία. Ελάχιστες από αυτές υιοθετήθηκαν.
Πιστεύω, κύριε, Υπουργέ, ότι στο Υπουργείο συμβαίνει αυτό που παρατηρείται συνήθως, ότι δηλαδή τα ανώτατα κλιμάκια δεν γνωρίζουν τι συμβαίνει στα κατώτερα, τα οποία κάνουν τις συμβάσεις και συνομολογούν τους όρους. Όμως σε ένα τέτοιο σοβαρό θέμα έχετε υποχρέωση να υιοθετήσετε ένα σύστημα με το οποίο να γνωρίζετε τι συμβαίνει μέχρι το τελευταίο κλιμάκιο από εκεί που ξεκινάνε συνήθως αυτά τα πράγματα. Εδώ φαίνεται ότι παγιδεύτηκε η Πολεμική Αεροπορία μέσα σε μία σύμβαση από την οποία δεν μπορεί να κάνει πίσω, αλλά ούτε και μπροστά πηγαίνει γιατί αυτοί που συνέταξαν τους όρους της σύμβασης -εδώ είναι η ουσία του θέματος- επέτρεψαν με αυτούς τους όρους στην εταιρεία να περιέλθει σε αυτήν την αδυναμία καθυστέρησης στην οποία έχει περιέλθει. 
Δεν μας την απαντήσατε γιατί δεν σας ενημέρωσαν επί του θέματος. Και σας διαβεβαιώ ότι δεν θα υπήρχε καθυστέρηση τέτοια τη στιγμή μάλιστα που και εσείς παραδέχεσθε ότι η εταιρεία έχει την εμπειρία. Εκατόν πενήντα τόσα αεροσκάφη έχει αναβαθμίσει η Γερμανία. Είναι δυνατόν, λοιπόν, να έχει κάνει αυτήν τη δουλειά προηγουμένως αυτό, να είναι προσόν το οποίο έπαιξε μεγάλο ρόλο στην επιλογή της και ξαφνικά να είναι σε τόσο μεγάλη καθυστέρηση;
Προσέξτε και το εξής. Τώρα που πάμε για αναβάθμιση τα C 130, ξέρετε τι λένε κάτι που δεν είπαν για τα F 4; Λένε ότι την αναβάθμιση αυτή θα την κάνει η κατασκευάστρια εταιρεία και κάνεις άλλος. 
Ποιοι είναι αυτοί που επιβάλλουν αυτές τις απόψεις, κύριε Υπουργέ και πώς τις περνούν έτσι; 
Μας είπατε προηγουμένως, ότι μπορεί η Νέα Δημοκρατία να μην έχει τίποτε με την εταιρεία, εσείς όμως έχετε. Το ερώτημα ποια είναι η σχέση η δική σας, του Υπουργείου δηλαδή, με τις υποχρεώσεις της εταιρείας, απαντάται ως εξής: Προβλέπονται όλα μέσα στη σύμβαση. Σας διέφυγε επίσης ένα γεγονός, ότι μέσα στη σύμβαση δεν προβλέπονται αποζημιώσεις για άμεσες και έμμεσες ζημίες. Απλώς η ηγεσία της Πολεμικής Αεροπορίας αποφάσισε -και καλά έκανε παρ'ότι δεν προβλέπεται- να εγείρει το θέμα άμεσων και έμμεσων ζημιών. Δεν προβλέπεται μέσα στη σύμβαση μια τέτοια υπόθεση. Και να δούμε πώς θα το επιβάλετε αυτό. Τουλάχιστον το αρνείται συστηματικά αυτό η εταιρεία όσον αφορά τη σχέση με την Πολεμική Αεροπορία. Είναι μία λεπτομέρεια που θα πρέπει να τη δούμε. Αλλά δεν είναι μέσα στη σύμβαση αυτή, κύριε Υπουργέ. 
Τέλος, θα ήθελα να σας επισημάνω το θέμα που εσείς θέσατε ότι σας κατηγορούμε, δήθεν, για προχειρότητα κλπ. Μα, εάν τόσες αποφάσεις του ΚΥΣΕΑ για ένα συγκεκριμένο πρόγραμμα ξαφνικά άλλαξαν από τη μία στιγμή στην άλλη, επειδή έχετε εσωτερικά προβλήματα μέσα στην Κυβέρνηση, πώς λοιπόν μετά να πάρουμε στα σοβαρά την οποιαδήποτε απόφαση του ΚΥΣΕΑ και να είμαστε σίγουροι ότι αφού το ΚΥΣΕΑ αποφάσισε κατ'αυτόν τον τρόπο, δεν πρόκειται πάλι να αλλάξει απόφαση; Και όπως πολύ καλά γνωρίζετε με την εμπειρία που έχετε πλέον αποκτήσει στις 'Ενοπλες Δυνάμεις, δεν μπορούμε τη μία πενταετία να μιλάμε για τόσους εξοπλισμούς και την άλλη να την αλλάζουμε, ή από τον ένα χρόνο στον άλλον από τη στιγμή κατά την οποία οι 'Ενοπλες Δυνάμεις προγραμματίζουν και βασίζονται στα πενταετή προγράμματα τα οποία εγκρίνονται και τα οποία υλοποιούν και μάλιστα κυλιόμενα. Εάν λοιπόν το κάθε ΚΥΣΕΑ αποφασίζει για τους εξοπλισμούς με γνώμονα απλώς και μόνο το τι προβλήματα υπάρχουν μέσα στην Κυβέρνηση και τι προβλήματα υπάρχουν μεταξύ των Υπουργών, τότε με συγχωρείτε αλλά δεν μπορούμε να κάνουμε πολιτική εξοπλιστικών προγραμμάτων.
Τέλος, μας είπατε εάν θέλουμε ή δεν θέλουμε την ενδυνάμωση της Εθνικής 'Αμυνας. Βεβαίως τη θέλουμε την ενδυνάμωση της Εθνικής 'Αμυνας, -το αποδείξαμε και όταν ήμασταν στην εξουσία- αλλά προσέξτε, υπάρχει ένα όριο στους εξοπλισμούς, υπάρχει το όριο της αντοχής της εθνικής οικονομίας και από εκεί και πέρα υπάρχει η πολιτική και η διπλωματική ισχύς της χώρας να ενισχύσει με αυτόν τον τρόπο την αποτροπή.
Από εκεί και πέρα, κύριε Υπουργέ, νομίζω ότι η συζήτηση για τη συγκεκριμένη επερώτηση έχει βάθος, αρκεί να θελήσετε να το δείτε κι εκεί θα ανακαλύψετε ότι το ίδιο βάθος έχουν και άλλες συμβάσεις τις οποίες θα φέρουμε στη Βουλή. Και θα το δείτε αυτό. Και να ζητήσετε σας παρακαλώ από τους συμβούλους σας να είναι, ευγενέστεροι όταν απευθύνονται εγγράφως κυρίως σε Βουλευτές, γιατί είδαμε προχθές την ανακοίνωση του υπευθύνου Τύπου του γραφείου σας, που αναφέρει ότι, "ο κ. Σπηλιωτόπουλος είναι εκτός πραγματικότητας" με αυτά που λέει. Δεν είμαι καθόλου εκτός πραγματικότητας. Η πραγματικότητα είναι αυτή που σας κατέθεσα. Παρακαλώ να το δείτε. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Από εφημερίδα θα είναι. 'Όχι εμείς. Αποκλείεται!
ΣΠΗΛΙΟΣ ΣΠΗΛΙΟΤΟΠΟΥΛΟΣ: Αφού υπογράφει ο συμβουλός σας από κάτω. Ο ίδιος επωνύμως υπογράφει! Το έχω εδώ να σας το δώσω! Ο κ. Ρογκάρης εκπρόσωπος Τύπου του ΥΠΕΘΑ.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Και απαντά στους Βουλευτές εκπρόσωπος Τύπου;
ΣΠΗΛΙΟΣ ΣΠΗΛΙΟΤΟΠΟΥΛΟΣ: Αυτό είναι άλλη ιστορία. 
Κλείνω λέγοντας ότι θα πρέπει ο κύριος Υπουργός να είναι πλήρως ενήμερος για το τι συμβαίνει όσον αφορά τα θέματα των προμηθειών. Είναι κάτι που εύχομαι σε κανέναν Υπουργό να μην συμβαίνει, να μη γνωρίζει δηλαδή το τι μεθοδεύουν οι από κάτω. Και αυτό είναι το μεγαλύτερο πρόβλημα που υπάρχει. 
Καταθέτω το πρακτικό το οποίο αναφέρω στην πρωτολογία μου.
Ευχαριστώ πολύ.
(Στο σημείο αυτό ο Βουλευτής Σπ. Σπηλιωτόπουλος καταθέτει για τα Πρακτικά το προαναφερθέν πρακτικό, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Βαρίνος έχει το λόγο.
ΑΘΑΝΑΣΙΟΣ ΒΑΡΙΝΟΣ: Θα είμαι πολύ σύντομος κυρία, Πρόεδρε.
Κύριε Υπουργέ, θα ήθελα να επισημάνω δύο σημεία. 
Η ζημιά, κύριε Υπουργέ, είναι αποδεδειγμένη -την παραδεχτήκατε και σεις- για το ελληνικό δημόσιο και την Πολεμική Αεροπορία. Επομένως, δεν καταλαβαίνω, κύριε Υπουργέ, γιατί αποκλείετε να παραγγείλετε έλεγχο, προκειμένου να καταλογιστούν ευθύνες. Υπάρχουν ευθύνες, κύριε Υπουργέ, πώς να το κάνουμε; Γιατί ερχόσαστε εσείς εδώ και λέτε ότι όλα είναι καλά; Δεν το καταλαβαίνω αυτό το πράγμα.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Είπα εγώ τέτοιο πράγμα; 
ΑΘΑΝΑΣΙΟΣ ΒΑΡΙΝΟΣ: Βεβαίως. Για τους αξιωματικούς είπατε ότι εμείς δεν μπορούμε να τους ελέγχουμε. Γιατί, κύριε Υπουργέ; 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Ελέγξτε τους όσο θέλετε.
ΑΘΑΝΑΣΙΟΣ ΒΑΡΙΝΟΣ: Σεβόμαστε και αναγνωρίζουμε την προσφορά των Ελλήνων αξιωματικών, αλλά όταν χρειάζεται πρέπει να τους ελέγξουμε. 
Και δεύτερον, σας είπα ότι η εταιρεία DASA , η σημερινή EADS, που έχει υπογράψει τη σύμβαση, είναι η ίδια εταιρεία, κύριε Υπουργέ, που διαπραγματεύεται τώρα τα Eurofighters. Εγώ δεν το είπα αυτό για να σας μέμψω. Το είπα σαν όπλο που μπορείτε να το χρησιμοποιήσετε ώστε να πιέσετε αυτούς τους ανθρώπους που έρχονται και σας ζητούν να υπογράψετε μία σύμβαση, δύο, τριών τρισεκατομμυρίων δραχμών. Να τους πείτε "δεν είσαστε συνεπείς σε μία σύμβαση που υπογράψαμε πριν από τρία χρόνια και ερχόσαστε τώρα εδώ και μας ζητάτε άλλη σύμβαση; Είσαστε αξιόπιστοι; Είσαστε αναξιόπιστοι". Αυτό είναι μία άσκηση πίεσης που μπορείτε να εφαρμόσετε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, η συνάδελφος Βουλευτής κα Καλαντζάκου ζητεί ολιγοήμερη άδεια απουσίας της στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η Βουλή ενέκρινε.
Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια ενσωμάτωσης της Θράκης στην Ελλάδα, σαράντα έξι μαθητές και μαθήτριες και πέντε δάσκαλοι από το 11ο Δημοτικό Σχολείο Πατρών Αχαϊας. 
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Ακόμη, οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης, Οικονομικών και Δημόσιας Τάξης κατέθεσαν σχέδιο νόμου: "Τροποποίηση διατάξεων του Ποινικού Κώδικα και του Κώδικα Ποινικής Δικονομίας και άλλες διατάξεις για την προστασία του πολίτη από αξιόποινες πράξεις εγκληματικών οργανώσεων". 
Παραπέμπεται στην αρμόδια Διαρκή Επιτροπή.
Ο κύριος Υπουργός έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Θα ήθελα να πω το εξής: Πιθανόν από έλλειψη γνώσης η κα Μπακογιάννη ισχυρίστηκε ότι η Βουλή πρέπει να εγκρίνει τα εξοπλιστικά προγράμματα.
ΑΡΙΣΤΟΤΕΛΗΣ ΠΑΥΛΙΔΗΣ: Δεν είπε αυτό.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Αφήστε με να πω ό,τι θέλω εγώ. Και μάλιστα το παρουσίασε ως επίσημη θέση της Νέας Δημοκρατίας.
ΑΡΙΣΤΟΤΕΛΗΣ ΠΑΥΛΙΔΗΣ: Όχι, κύριε Υπουργέ. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Άμυνας): Να γίνει κατανοητό ότι από το ν. 2292/1995 προβλέφθηκε ότι το ΚΥΣΕΑ, το αρμόδιο κυβερνητικό όργανο για να εγκρίνει τα μεσοπρόθεσμα εξοπλιστικά προγράμματα, έχει την υποχρέωση για σημαντικά εξ αυτών να ενημερώνει τη Διαρκή Επιτροπή, γεγονός το οποίο αποτελεί πάγια πρακτική για όσους συναδέλφους συμμετέχουν σ' αυτήν την επιτροπή, και γίνεται με διεξοδικότερες συζητήσεις, έτσι ώστε να υπάρχει η δυνατότητα παρέμβασης, κριτικής, διαφάνειας, γνώσης. Όμως, η ευθύνη είναι αποκλειστικά και μόνο της Κυβέρνησης. Και αλίμονο αν θέταμε υπό αμφισβήτηση το δικαίωμα της Κυβέρνησης να αποφασίσει και να αναλάβει ευθύνες βέβαια, για ένα πενταετές, οκταετές, δεκαετές εξοπλιστικό πρόγραμμα, το οποίο έχει την ευθύνη να πράξει, ειδάλλως δεν θα εγγυηθεί ότι η χώρα έχει την ικανότητα να εξασφαλίσει την ασφάλεια και τη δύναμη της χώρας μας όχι μόνο σήμερα, όχι ένα χρόνο, αλλά για την επόμενη δεκαετία. Επομένως, αυτή η βασική διαφορά μεταξύ στρατηγικού σχεδιασμού, που απαιτείται για να εφαρμόσουμε μία πολιτική εθνικής άμυνας στη χώρα μας και να μπορέσουμε με αυτά να εγγυηθούμε τη σιγουριά και την ασφάλεια των πολιτών μας, είναι ένα θέμα, το οποίο βεβαίως είναι ευθύνη του Κοινοβουλίου να το ελέγξει, βεβαίως είναι ευθύνη του Κοινοβουλίου να πάρει τις αποφάσεις, αλλά είναι και ευθύνη της Κυβέρνησης, την οποία επέλεξε ο ελληνικός λαός, στη δεδομένη περίπτωση να σταθεί σ' αυτό το ύψος της ευθύνης.
Κύριοι συνάδελφοι, τώρα μόνο δύο απαντήσεις. Ευχαριστώ για τις παρατηρήσεις. Δεν είναι δυνατόν να ξέρει κανείς κάθε λεπτομέρεια τι γίνεται, πού γίνεται, σε οποιοδήποτε επίπεδο. Θα ήταν και πλεονασμός και μη σοβαρή τοποθέτηση να υποστήριζε κανείς ότι ο κάθε Υπουργός είναι σε θέση να ξέρει τι γίνεται σε κάθε επίπεδο. 'Όμως, επιτρέψτε μου να πω ότι γι' αυτά τουλάχιστον εγώ υπογράφω σ' ένα μεγάλο βαθμό γνωρίζω τι γίνεται.
'Αρα, και σ' αυτήν τη σύμβαση η οποία βεβαίως πραγματοποιήθηκε από την Πολεμική Αεροπορία αλλά εγκρίθηκε από την αρμόδια πολιτική ηγεσία εγκρίθηκε από μένα, πήγε στο ΚΥΣΕΑ εγκρίθηκε από το ΚΥΣΕΑ. Δεν επιμερίζουμε τις ευθύνες σε οποιοδήποτε επίπεδο. Οι ευθύνες είναι συλλογικές και συνολικές του Υπουργείου Εθνικής 'Αμυνας. Γι' αυτό, λοιπόν, σας λέω ότι τα ανταλλακτικά της σύμβασης τα οποία προβλέφθηκαν επειδή είπατε ότι ήταν λίγα, πολλά, κλπ. ήταν σύμφωνα απολύτως 100% με τους όρους της προκήρυξης. 'Ηταν ότι, ακριβώς προβλέφθηκε. Αν τώρα στους όρους της προκήρυξης δεν ήταν επαρκή ή όχι αυτό είναι άλλο θέμα. 'Όμως, προκηρύχθηκαν συγκεκριμένες ποσότητες ανταλλακτικών, αυτές και υλοποιήθηκαν. Και δεύτερον, σε καμία αντισταθμιστική δέσμευση δεν μπορεί να περιλαμβάνεται ανταλλακτικό για οποιαδήποτε άλλη υπηρεσία η οποία προβλέπεται στην κυρία σύμβαση. Αυτό όπως ξέρετε δεν μπορεί να υπάρξει και δεν υπήρξε ούτε εδώ. 'Αρα, λοιπόν, άλλης μορφής ρύθμιση έγινε εκ των υστέρων επιπρόσθετα της υπογραφής της συμβάσεως που σας είπα προηγουμένως και εξήγησα ποιος ήταν ο λόγος. Διότι θέλαμε να προβλέψουμε για το νέο κύκλο ζωής του αναβαθμισμένου πλέον αεροπλάνου επαρκείς εξοπλισμούς πέραν αυτής της διάρκειας που προβλέφθηκε από την αρχική σύμβαση. 
Με βάση αυτές τις παρατηρήσεις, κυρίες και κύριοι συνάδελφοι, επιτρέψτε μου να πω ότι για να ολοκληρώσουμε την επαρκή και αναγκαία και αδιάλειπτη ενημέρωση και διαφάνεια σε οποιοδήποτε πρόγραμμα πιστεύω ότι οι συζητήσεις στη διαρκή κοινοβουλευτική επιτροπή μας δίνουν κάθε δυνατότητα να το πετύχουμε και σ' αυτήν την κατεύθυνση θα επιμείνουμε εμείς να τηρήσουμε την υποχρέωσή μας σε διαρκή βάση. 
Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί της υπ' αριθμόν 47/6.2.2001 επερώτησης Βουλευτών της Νέας Δημοκρατίας προς τον Υπουργό Εθνικής 'Αμυνας. 
Κύριοι συνάδελφοι, δέχεστε σ' αυτό το σημείο να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.18', λύεται η συνεδρίαση για τη Δευτέρα 21 Μαϊου 2001 και ώρα 18.00', με αντικείμενο εργασιών του Σώματος, κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



