ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ Ξ΄

Παρασκευή 19 Ιανουαρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας του Βουλευτή Τζαννή. Τζαννετάκη, σελ.
2. Ανακοινώνεται ότι τη συνεδρίαση παρακολουθούν μαθητές από το Λύκειο Βάρης, το 4ο Επαγγελματικό Λύκειο Λαμίας και σπουδαστές από τη Σχολή Δημοσιογραφίας του ΑΝΤ1, σελ.
3. Ανακοινώνεται ότι η Ειδική Μόνιμη Επιτροπή Κοινοβουλευτικής Δεοντολογίας καταθέτει την Έκθεσή της στην αίτηση της Εισαγγελικής Αρχής για τη χορήγηση άδειας άσκησης ποινικής δίωξης κατά Βουλευτού, σελ.
4. Επί Διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Αγροτικής Ανάπτυξης και Τροφίμων:
i. σχετικά με την καθυστέρηση καταβολής της εννιαίας εισοδηματικής ενίσχυσης στους αγρότες της περιοχής του Δήμου Κηρέως Ευβοίας, σελ.
ii. σχετικά με την καθυστέρηση πληρωμής των δικαιούχων του Προγράμματος Μείωσης της νιτρορύπανσης κ.λπ., σελ.
β) Προς τον Υπουργό Ανάπτυξης σχετικά με τη διευθέτηση της εκκρεμότητας των αγωγών  που κοινοποίησε η Δ.Ε.Η. σε αγρότες της Χαλκιδικής για υπερκατανάλωση ρεύματος κ.λπ., σελ.
4. Συζήτηση Επερώτησης Βουλευτών του ΠΑ.ΣΟ.Κ. προς τον Υπουργό Αγροτικής Ανάπτυξης και Τροφίμων σχετικά με θέματα των Ελλήνων Αγροτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεως Διαρκούς Επιτροπής:
Η Διαρκής Επιτροπή Κοινωνικών Υποθέσεων καταθέτει την έκθεση της στο σχέδιο νόμου του Υπουργείου Μεταφορών και Επικοινωνιών: «Τροποποιήσεις διατάξεων του Κώδικα Οδικής Κυκλοφορίας», σελ.
2. Κατάθεση σχεδίων νόμων:
α) Οι Υπουργοί Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Δημοκρατίας της Αλβανίας για συνεργασία στον ενεργειακό τομέα», σελ.
β) Οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Ανάπτυξης, Εθνικής ‘Αμυνας, Περιβάλλοντος, Χωροταξίας και Δημοσίων ‘Εργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης Αγροτικής Ανάπτυξης και Τροφίμων, Δικαιοσύνης, Τουριστικής Ανάπτυξης και Δημόσιας Τάξης κατέθεσαν σχέδιο νόμου: «Ειδικές ρυθμίσεις θεμάτων μεταναστευτικής πολιτικής και λοιπών ζητημάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης», σελ.

ΟΜΙΛΗΤΕΣ
Α. Επί Διαδικαστικού θέματος:
ΤΡΑΓΑΚΗΣ Ι., σελ.

Β. Επί των επικαίρων ερωτήσεων:
ΕΞΑΡΧΟΣ Β., σελ.
ΚΟΝΤΟΣ Α., σελ.
ΝΕΡΑΝΤΖΗΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΓΕΩΡΓΙΟΥ Γ., σελ.

Γ. Επί της Επερώτησης:
ΑΡΓΥΡΗΣ Ε., σελ.
ΒΑΡΒΙΤΣΙΩΤΗΣ Μ., σελ.
ΚΑΤΣΙΦΑΡΑΣ Α., σελ.
ΚΟΝΤΟΣ Α., σελ.
ΚΟΥΤΣΟΥΚΟΣ Ι., σελ.
ΜΠΑΣΙΑΚΟΣ Ε., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΟΘΩΝΑΣ Ε., σελ.
ΣΚΟΠΕΛΙΤΗΣ Σ., σελ.
ΦΛΩΡΙΔΗΣ Γ., σελ.
ΧΑΤΖΗΜΙΧΑΛΗΣ Φ., σελ.


      
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  Ξ΄
      Παρασκευή 19 Ιανουαρίου 2007
      Αθήνα, σήμερα στις 19 Ιανουαρίου 2007, ημέρα Παρασκευή και ώρα 10.49΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β’ Αντιπροέδρου αυτής  κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
    (Ανακοινώνονται προς το Σώμα από τον κ. Βασίλειο Έξαρχο, Βουλευτή Λάρισας, τα ακόλουθα: 
    Α. ΚΑΤΑΘΕΣΗ ΑΝΑΦΟΡΩΝ
    1) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ένωση Ποδοσφαιρικών Σωματείων Φθιώτιδας ζητεί τη χρηματοδότηση των έργων ολοκλήρωσης του αθλητικού κέντρου Λαμίας.
    2) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Πανελλήνιο Σωματείο Εργαζομένων στα Ελληνικά Πετρέλαια διαμαρτύρεται για τη μετακίνηση εργαζομένων.
    3) Ο Βουλευτής Λέσβου κ. ΣΤΑΥΡΟΣ ΣΚΟΠΕΛΙΤΗΣ και η Βουλευτής Α΄ Πειραιώς κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία η Νομαρχιακή Αγωνιστική Συνεργασία Κυκλάδων καταγγέλλει διώξεις συνδικαλιστικών στελεχών.
    4) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην έλλειψη επαγγελματικής κατοχύρωσης των σπουδαστών του Προγράμματος Σπουδών Επιλογής του ΑΤΕΙ Πάτρας.
    5) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην κακή κατάσταση της πισίνας που βρίσκεται στο χώρο του Πανεπιστημίου της Πάτρας.
    6) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε εργατικό ατύχημα.
    7) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη δράση και το μέλλον της Δημοτικής Μουσικής του Δήμου Πατρέων.
    8) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε     δημοσίευμα εφημερίδας το οποίο αναφέρεται σε τηλεφωνικό γκάλοπ για την  πολιτιστική.
    9) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε     δημοσιεύματα  εφημερίδων  τα οποία αναφέρονται στις αντιδράσεις των κατοίκων της περιοχής Αράξου Αχαϊας για την απομάκρυνση των λατομείων.
    10) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε     δημοσιεύματα  εφημερίδων  τα οποία αναφέρονται σε βομβιστική επίθεση που έγινε κατά του καφενείου Βορειοηπειρώτη στην Πάτρα.
    11) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε     δημοσίευμα  εφημερίδας  το οποίο αναφέρεται στην ανάγκη προβολής πολιτιστικών δραστηριοτήτων.
    12) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε     δημοσίευμα  εφημερίδας  το οποίο αναφέρεται στην κατάσταση που επικρατεί στο σταθμό ΟΣΕ του Αγίου Διονυσίου Πατρών.
    13) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε     δημοσίευμα εφημερίδας το οποίο αναφέρεται στην πρόσληψη δημοσιογράφων στο Περιφερειακό Ταμείο. 
    14) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε     δημοσίευμα εφημερίδας το οποίο αναφέρεται στην τοποθέτηση εκκαθαριστή του φορέα «Πάτρα 2006’».
    15) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε     δημοσίευμα εφημερίδας το οποίο αναφέρεται στην έξαρση κλοπών που παρατηρείται στο Α.Τ.Ε.Ι. και το Πανεπιστήμιο Πατρών.
    16) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε     δημοσίευμα εφημερίδας το οποίο αναφέρεται στην αναγκαιότητα να γίνει άμεσα μελέτη για την αστική και προαστιακή συγκοινωνία στην ευρύτερη περιοχή των Πατρών. 
    17) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε     δημοσίευμα εφημερίδας το οποίο αναφέρεται στη διοργάνωση του Παγκοσμίου Πρωταθλήματος Ρυθμικής Γυμναστικής που θα γίνει στην Πάτρα.
    18) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε     δημοσίευμα εφημερίδας το οποίο αναφέρεται στην έλλειψη γιατρών σε Υποκαταστήματα του Ι.Κ.Α. Πατρών.
    19) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε     δημοσίευμα εφημερίδας το οποίο αναφέρεται στη δυσλειτουργία του συστήματος εξυπηρέτησης με ραντεβού στο Πανεπιστημιακό Νοσοκομείο Πατρών.
    20) Ο Βουλευτής Αχαϊας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία ο Δήμος Λευκασίου Αχαϊας ζητεί τη χρηματοδότηση της  ολοκλήρωσης του σχεδίου πόλεως Κλειτορίας.
    21) Ο Βουλευτής Έβρου κ. ΓΕΩΡΓΙΟΣ ΝΤΟΛΙΟΣ κατέθεσε αναφορά με την οποία ο Δήμαρχος Τριγώνου ζητεί τη διατήρηση και αξιοποίηση των υποδομών του Τελωνείου Ορμενίου.
    22) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία το Επιμελητήριο Ζακύνθου ζητεί τη χρηματοδότηση του προγράμματος που αφορά στον ποιοτικό εκσυγχρονισμό των μικρών καταλυμάτων.
    23) Ο Βουλευτής Ηλείας κ. ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ κατέθεσε αναφορά με την οποία ο Σύλλογος Σπουδαστών Παρ/τος Πύργου Τ.Ε.Ι. Πάτρας ζητεί τη μεταστέγαση των τμημάτων του Παρ/τος Πύργου του Τ.Ε.Ι. Πάτρας.
    24) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά με την οποία ο Σύλλογος Σπουδαστών Παρ/τος Πύργου ΤΕΙ Πάτρας ζητεί τη μεταστέγαση των τμημάτων του Παρ/τος Πύργου του Τ.Ε.Ι. Πάτρας.
    25) Η Βουλευτής Α΄ Θεσσαλονίκης κ. ΧΡΥΣΗ ΑΡΑΠΟΓΛΟΥ κατέθεσε αναφορά με την οποία ο Ραδιοφωνικός Σταθμός Θεσσαλονίκης… «Ράδιο Έκφραση 924»  ζητεί το Music Radio της Θεσσαλονίκης να αλλάξει συχνότητα εκπομπής λόγω του ότι επικαλύπτει το δικό του σήμα.    
    Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
	1. Στην με αριθμό 950/8-11-06 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 656/30-11-06 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 950/8-11-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Γ. Ντόλιου που κατατέθηκε στη Βουλή των Ελλήνων, σας γνωρίζουμε τα ακόλουθα:
   1. Mε βάση το υφιστάμενο θεσμικό πλαίσιο (ν. 2932/2001) όπως τροποποιήθηκε και ισχύει, οι πλοιοκτήτες δρομολογούν τα πλοία τους σε γραμμές της επιλογής τους σύμφωνα με την ελεύθερη επιχειρηματική τους πρωτοβουλία, ενώ το Κράτος ελέγχει ότι πληρούνται οι προβλεπόμενες προϋποθέσεις δρομολόγησης και παρεμβαίνει, τόσο για λόγους δημοσίου συμφέροντος, όσο και στις περιπτώσεις που οι δυνάμεις της αγοράς δεν μπορούν από μόνες τους να εξασφαλίσουν επαρκές επίπεδο εξυπηρέτησης, με τη δραστηριοποίηση όλων των πλοίων που είναι σε διαθεσιμότητα και με το μέγιστο αριθμό δρομολογίων.
   2. Μετά από σχετική γνωμοδότηση του Συμβουλίου Ακτοπλοϊκών Συγκοινωνιών (αριθ. απόφασης 05/10-08-2006) η οποία έγινε δεκτή από τον Υπουργό Εμπορικής Ναυτιλίας, με την αριθ. 3327.1/01/06/24-08-2006 απόφαση για την εξυπηρέτηση δρομολογιακών γραμμών με σύναψη Σύμβασης ή Συμβάσεων Δημόσιας Υπηρεσίας διάρκειας μέχρι δώδεκα (12) ετών, προκηρύχθηκε η δρομολογιακή γραμμή «Λαύριο - Άγιος Ευστράτιος - Λήμνος - Σαμοθράκη - Καβάλα», η οποία συνδέει το Λαύριο με την Σαμοθράκη και την Βόρεια Ελλάδα.
  3. Στην δρομολογιακή γραμμή «Σαμοθράκη - Αλεξανδρούπολη» δραστηριοποιείται το επιβατηγό-οχηματαγωγό «ΝΟΝΑ ΜΑΙΡΗ» και κατά το χρονικό διάστημα ακινησίας του εν λόγω πλοίου, η δρομολογιακή γραμμή εξυπηρετείται από το επιβατηγό - οχηματαγωγό «ΣΑΟΣ ΙΙ».
  Τo YEN εξετάζει θετικά κάθε επιχειρηματική πρωτοβουλία και πρόταση που στοχεύει στην αύξηση της προσφοράς και την αναβάθμιση των παρεχόμενων υπηρεσιών στην ακτοπλοϊα.
  Ο Υπουργός
  ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
  	2. Στην με αριθμό 964/8-11-06 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 657/30-11-06 έγγραφο από τον Υπουργό Εμπορικής Ναυτιλίας η ακόλουθη απάντηση:
    «Σε απάντηση του με αριθ. πρωτ. 964/08-11-2006 εγγράφου σας, με το οποίο μας διαβιβάσθηκε ερώτηση της Βουλευτού κ. Ε. Τσουρή που κατατέθηκε στη Βουλή των Ελλήνων, σας γνωρίζουμε τα ακόλουθα:
    1. Στις περιπτώσεις μη κάλυψης των θέσεων έκτακτου εκπαιδευτικού προσωπικού που προκηρύσσονται, για οποιονδήποτε λόγο (μη επάρκεια υποψηφίων, παραίτηση κ.λπ.), οι κενές θέσεις επαναπροκηρύσσονται, με συνοπτικές διαδικασίες.
    Στην ΑΕΝ/Οινουσσών και όσον αφορά στην ειδικότητα των ναυτικών μαθημάτων, για το -τρέχον διδακτικό έτος προσελήφθησαν ήδη ένας επιστημονικός και ένας εργαστηριακός συνεργάτης ειδικότητας Πλοιάρχου Α', για αντιμετώπιση εκπαιδευτικών αναγκών. Παράλληλα, το ΥΕΝ προγραμματίζει προσλήψεις τακτικού προσωπικού με τα προβλεπόμενα στον ν. 3450/2006 προσόντα και οι απαραίτητες διαδικασίες βρίσκονται σε εξέλιξη.
    2. Για περιφερειακές Σχολές όπως οι ΑΕΝ/Σύρου και Ύδρας, κατά πάγια τακτική από την εφαρμογή του ν. 2638/1998, στις πρώτες προκηρύξεις ωρομισθίων καθηγητών αγγλικής γλώσσας, προβλέπεται, ελλείψει προσέλευσης υποψηφίων πτυχιούχων Αγγλικής Φιλολογίας, η δυνατότητα πρόσληψης υποψηφίων που είναι κάτοχοι πτυχίου «Proficiency» με απαραίτητη την κατοχή άδειας διδασκαλίας και επάρκειας αγγλικής γλώσσας.
    3. Η αναπλήρωση ωρών διδασκαλίας γίνεται σύμφωνα με τις διατάξεις του Κανονισμού Σπουδών Μ 3615.3/03/00/27-10-2000 (Β' 1393) με παράταση εξαμήνου/εξαμήνων ή εναλλακτικά με τρόπο που θα προταθεί στην αρμόδια Υπηρεσία του ΥΕΝ από τις ενδιαφερόμενες ΑΕΝ.
     4. Οι προσπάθειες για παροχή ποιοτικότερης ναυτικής εκπαίδευσης συνεχίζονται με αμείωτη ένταση με την εκτέλεση δράσεων αναβάθμισης των Σχολών, εμπλουτισμού και επικαιροποίησης των Προγραμμάτων Σπουδών, ανανέωσης των εκπαιδευτικών κειμένων, επιμόρφωσης των διδασκόντων κ.λπ. δεσμεύοντας προς τούτο σημαντικούς εθνικούς και κοινοτικούς  πόρους.
Ο Υπουργός
ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     3. Στην με αριθμό 1545/22-11-06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε.88/11-12-06 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 1545/22.11.06 ερώτησης του Βουλευτή κ. Βασίλη Κεγκέρογλου, σας γνωρίζουμε τα εξής:
      Η πρόσληψη εποχικού προσωπικού στις Περιφερειακές και Ειδικές Περιφερειακές Υπηρεσίες του Υπουργείου Πολιτισμού, σύμφωνα με τις διατάξεις του άρθρου 21 του Ν. 2190/94 όπως ισχύει σήμερα, πραγματοποιείται, ύστερα από έγκριση της Τριμελούς Επιτροπής της παρ. 1 του άρθρου 2 της ΠΥΣ 55/98, η οποία αποτελείται από τον Υπουργό Εσωτερικών Δημόσιας Διοίκησης και Αποκέντρωσης, τον Υπουργό Οικονομίας και Οικονομικών και το Γενικό Γραμματέα της Κυβέρνησης αφού έχει προηγηθεί σχετικό αίτημα για τις υπηρεσιακές ανάγκες του ΥΠ.ΠΟ. από τον Υπουργό Πολιτισμού και μετά από εισήγηση του Γενικού Γραμματέα του ΥΠ.ΠΟ., στο ΥΠ.ΕΣ.Δ.Α.
      Με βάση τα ανωτέρω, και μετά την έκδοση της εγκριτικής απόφασης της ανωτέρω Επιτροπής, το Υπουργείο Πολιτισμού προβαίνει στην έκδοση απόφασης έγκρισης πρόσληψης και κατανομής των θέσεων του εποχικού προσωπικού στις Περιφερειακές και Ειδικές Περιφερειακές Υπηρεσίες του.
      Στη συνέχεια οι Προϊστάμενοι των ανωτέρω Υπηρεσιών του ΥΠ.ΠΟ. που είναι αρμόδιοι για την έκδοση ανακοίνωσης - προκήρυξης πρόσληψης του ως άνω εποχικού προσωπικού, σύμφωνα με το σχετικό επισυναπτόμενο υπόδειγμα ανακοίνωσης του ΑΣΕΠ, στο οποίο μεταξύ των λοιπών κριτηρίων, αναφέρεται η εμπειρία ως κριτήριο για βαθμολόγηση μόνο στην περίπτωση που απαιτείται ως προσόν από την ανακοίνωση, εκδίδουν τη σχετική απόφαση πρόσληψης φυλακτικού προσωπικού και προσωπικού καθαριότητας με σχέση εργασίας ιδιωτικού δικαίου ορισμένου χρόνου.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 2051/6-12-06 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./116/19-12-06 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 2051/6.12.06 ερώτησης της Βουλευτού κ. Ασημίνας Ξηροτύρη - Αικατερινάρη, σας πληροφορούμε ότι:
      Η Ανωτάτη Εκπαίδευση, τα πρώην ΤΕΙ, τα ΙΕΚ και όλα τα συναφή, εκπαιδευτικά ιδρύματα ανήκουν στην αποκλειστική ευθύνη και αρμοδιότητα του Υπουργείου Εθνικής Παιδείας και Θρησκευμάτων. Στο Υπουργείο Πολιτισμού ανήκει η αρμοδιότητα για τις Ανώτερες Σχολές Δραματικής Τέχνης και Χορού και τα Ωδεία.
      Η πρωτοβουλία του Υπουργείου Πολιτισμού για την δημιουργία Ακαδημίας Τεχνών, εξ αντικειμένου δεν μπορεί να σχεδιαστεί και να υλοποιηθεί μονομερώς και συνεπώς έχουν αρχίσει από μακρού χρόνου, συζητήσεις με το Υπουργείο Εθνικής Παιδείας και Θρησκευμάτων, σε τεχνοκρατικό επίπεδο ώστε η πολιτική απόφαση να βρει την καλύτερη δυνατή εφαρμογή της, σε ένα εκπαιδευτικό μοντέλο σύγχρονο και βιώσιμο. Η καθυστέρηση που επισημαίνεται και στην εν λόγω ερώτηση, οφείλεται στις διαβουλεύσεις και στο σχετικά πολύπλοκο και πολυεπίπεδο του όλου εγχειρήματος, που έχει πολιτικές, κοινωνικές, οικονομικές και κυρίως καλλιτεχνικές όψεις.
      Το θέμα της αναγνώρισης των πτυχίων των Ανωτέρω Σχολών Δραματικής Τέχνης, το θέμα των ΙΕΚ και των καλλιτεχνικών σπουδών, που γίνονται σε αυτά, αλλά και θεσμική κατοχύρωση για την αποτροπή ανεξέλεγκτων ενεργειών από ορισμένα ΙΕΚ, ευρίσκονται στην. ατζέντα των συζητήσεων μεταξύ των δύο Υπουργείων.
      Εξυπακούεται ότι εξειδικευμένα ερωτήματα για τα ΙΕΚ, θα πρέπει να απευθύνονται στο υπουργείο Εθνικής Παιδείας και Θρησκευμάτων, ως καθ' ύλην αρμόδιο Υπουργείο.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      5. Στην με αριθμό 1431/21-11-06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Δ5/ΗΛ./Α/Φ6/232/24643/11-12-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ' αριθ. 1431/21-11-06 ερώτησης που κατατέθηκε στη Βουλή από τον ως άνω Βουλευτή, σας στέλνουμε το ΓΔΝΣ/5420/05-12-06 έγγραφο της ΔΕΗ ΑΕ, το οποίο και καλύπτει το θέμα.
      Ο Υπουργός
      Δ. ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 1278/16-11-06 ερώτηση του  Βουλευτή κ. Φώτη Κουβέλη δόθηκε με το υπ’ αριθμ. 1302/4-12-06 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον κ. Βουλευτή για τα εξής:
      Ο Διευθυντής του Καταστήματος Κράτησης Τρικάλων πληροφορήθηκε τηλεφωνικά το βράδυ της 10ης Νοεμβρίου το θάνατο του υιού του κρατούμενου Χρήστου Εμίνογλου. Αμέσως ενημέρωσε τον κρατούμενο για το θλιβερό περιστατικό, καθώς και για την προβλεπόμενη διαδικασία (άρ. 57 παρ.2 «Ειδικές άδειες» του Ν. 2776/99 «Σωφρονιστικός Κώδικας») χορήγησης έκτακτης άδειας, ώστε να παραστεί στην κηδεία. Απαραίτητη προϋπόθεση για τη χορήγηση της άδειας αυτής είναι η βεβαίωση από τις οικείες δημοτικές αρχές για την άδεια ταφής και τον τόπο τέλεσης της κηδείας, την οποία ο Διευθυντής του Καταστήματος Κράτησης Τρικάλων είχε ήδη ζητήσει από τον Αντιδήμαρχο Κομοτηνής με τη γνωστοποίηση του συμβάντος.
      Ο κρατούμενος υπέβαλε το πρωί της επομένης (11-11-2006) τη σχετική αίτηση την οποία ο Διευθυντής διαβίβασε αμέσως με τα απαραίτητα δικαιολογητικά, ως όφειλε, στην Εισαγγελία Πρωτοδικών Τρικάλων. Η αίτηση εγκρίθηκε από τον αρμόδιο Εισαγγελέα, ο οποίος και κοινοποίησε τη σχετική διάταξή του στο Αστυνομικό Τμήμα Τρικάλων, αποκλειστικά αρμόδιο για την ασφαλή μεταγωγή του κρατουμένου. Ωστόσο, το Αστυνομικό Τμήμα Τρικάλων εξεδήλωσε αδυναμία να εκτελέσει τη διάταξη αυτή, καθώς δεν επαρκούσε πλέον ο χρόνος να μεταχθεί εγκαίρως ο κρατούμενος από τις Φυλακές Τρικάλων στην Κομοτηνή, ώστε να παραστεί στην κηδεία. Ως εκ τούτου, ο Εισαγγελέας Πρωτοδικών Τρικάλων ανακάλεσε την αρχική του απόφαση.
      Κατά συνέπεια, ο αποκλειστικός λόγος για τον οποίο δεν κατέστη δυνατή η παρουσία του κρατουμένου στην κηδεία του υιού του είναι ο εξαιρετικά περιορισμένος χρόνος από την έναρξη της απαιτούμενης διαδικασίας για την χορήγηση της σχετικής άδειας έως την προγραμματισμένη ώρα τέλεσης της κηδείας, και όχι η άρνηση χορήγησης άδειας, όπως εσφαλμένα διατυπώνεται στη συγκεκριμένη ερώτηση.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     7. Στην με αριθμό 1825/187/29.11.06 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. ΑΠΦ21/169/ΑΣ3463δις/22.12.06 έγγραφο από την Υπουργό Εξωτερικών η ακόλουθη απάντηση:
      «Το Υπουργείο Εξωτερικών καταβάλλει, στο μέτρο των αρμοδιοτήτων του, κάθε δυνατή προσπάθεια για την αντιμετώπιση των πλημμυρικών φαινομένων που σημειώνονται στο νομό Έβρου αλλά και για την εφαρμογή των διμερών Συμφωνιών που αφορούν σε θέματα υδροικονομίας.
      Ειδικότερα, επί των συγκεκριμένων ερωτημάτων που τίθενται στην ως άνω Ερώτηση και στο πλαίσιο πάντα της δικαιοδοσίας του Υπουργείου Εξωτερικών, σημειώνουμε τα ακόλουθα:
      Το πρώτο Ερώτημα, ανήκει στην αρμοδιότητα του Υπουργείου Περιβάλλοντος, Χωροταξίας και Δημοσίων Έργων το οποίο είναι και συνερωτώμενο Υπουργείο. Το ΥΠ.ΕΞ παρακολουθεί τα θέματα υδροοικονομίας και συμμετέχει μόνον με προτάσεις στην εκπόνηση σχεδίων μελλοντικής πολιτικής της Ε.Ε για τον Αξιό (με βάση τις αρμοδιότητες του Π.Δ. 25/10.02.2006) και σε καμία περίπτωση στην τρέχουσα διαχείριση των θεμάτων αυτών.
      Το δεύτερο Ερώτημα είναι επίσης αρμοδιότητας Υ.ΠΕ.ΧΩ.ΔΕ, ενώ για το τρίτο Ερώτημα που τίθεται, αρμόδια Υπουργεία να απαντήσουν είναι, το Υπουργείο Οικονομίας και Οικονομικών / Διαχειριστική Αρχή Interreg και το Υπουργείο Περιβάλλοντος Χωροταξίας και Δημοσίων Έργων.
      Όσον αφορά τα Ερωτήματα υπ' αριθμό τέσσερα και πέντε, αυτά ανήκουν στη σφαίρα των αρμοδιοτήτων του Υ.ΠΕ.ΧΩ.Δ.Ε, το οποίο και θα παράσχει κάθε επιπρόσθετη ενημέρωση.
      Τέλος, επισυνάπτουμε το Πρωτόκολλο της 1ης συνόδου της Μόνιμης Επιτροπής Υδροοικονομίας του Νέστου (Αθήνα, 27-28.01.1997) και τα τελευταία πρακτικά των Ομάδων αυτής (2η μεικτή συνάντηση Ομάδων Εργασίας για την Ποιότητα και την Ποσότητα των υδάτων του Νέστου Ποταμού, Αθήνα 29-30.04.1999). Εξάλλου, προσθέτουμε ότι της 11.10.2006 έλαβε χώρα στη Σόφια η 2η Σύνοδος της ανωτέρω Επιτροπής, της οποίας το κείμενο Πρωτοκόλλου είναι ακόμη αντικείμενο ΕλληνοΒουλγαρικών διαπραγματεύσεων.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 1810/29.11.06 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. Α.Π.Φ.21/168/ΑΣ3462δις/22.12.06 έγγραφο από την Υπουργό Εξωτερικών η ακόλουθη απάντηση:
     «Η Ελλάδα παρέσχε κάθε δυνατή συνδρομή στην προσωρινή Επιτροπή του Ευρωπαϊκού Κοινοβουλίου σχετικά με την εικαζόμενη χρησιμοποίηση Ευρωπαϊκών χωρών από τη CIA για τη μεταφορά και την παράνομη κράτηση υπόπτων.
      Τα στοιχεία που ζητήθηκαν από τη χώρα μας υπήρξαν ταυτόσημα για όλα τα κράτη μέλη και αφορούσαν στο νομικό πλαίσιο της προστασίας των ανθρωπίνων δικαιωμάτων και των πολιτικών ελευθεριών καθώς και στα πρακτικά συναφών συνεδριάσεων των εθνικών κοινοβουλίων, τα οποία και εδόθησαν στη Γραμματεία της Επιτροπής.
      Περαιτέρω, ας σημειωθεί ότι σε περιπτώσεις πολλών χωρών, στις οποίες δεν συγκαταλέγεται, όμως, η Ελλάδα, το Ευρωπαϊκό Κοινοβούλιο ζήτησε, λόγω ενδείξεων ικανών να θεμελιώσουν βάσιμες υπόνοιες, επιπλέον στοιχεία, και διοργάνωσε επί τόπου επισκέψεις αντιπροσωπειών ευρωβουλευτών για τη διερεύνηση των καταγγελιών.
      Σ’ αυτό το πλαίσιο, προσκλήθηκαν να καταθέσουν στην προσωρινή Επιτροπή, τόσο Υπουργοί Εξωτερικών κρατών μελών, όσο και άλλοι κρατικοί αξιωματούχοι (διοικητές μυστικών υπηρεσιών, πρώην Πρέσβεις κλπ). Προς την Ελλάδα το Ευρωπαϊκό Κοινοβούλιο δεν απηύθυνε καμία αντίστοιχη πρόσκληση.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
     9. Στην με αριθμό 1658/27.11.06 ερώτηση των Βουλευτών κυρίων Μάρκου Μπόλαρη, Δημητρίου Λιντζέρη, Σάββα Εμινίδη και Χρήστου Αηδόνη δόθηκε με το υπ’ αριθμ. 21/166/Α.Σ.3441δις/22.12.06 έγγραφο από την Υπουργό Εξωτερικών η ακόλουθη απάντηση:
      «Απαντώντας στην ερώτηση των κ.κ Βουλευτών, και στο πλαίσιο πάντα των αρμοδιοτήτων του Υπουργείου Εξωτερικών, σας ενημερώνουμε ότι:
      Το πρόγραμμα της Πολιτιστικής Ολυμπιάδας που εκπονήθηκε στο πλαίσιο των Ολυμπιακών Αγώνων του 2004, σχεδιάστηκε, χρηματοδοτήθηκε και εκτελέσθηκε, αποκλειστικά από το Υπουργείο Πολιτισμού.
      Το Υπουργείο Εξωτερικών, ενεπλάκη μόνον, με τις κατά τόπους πρεσβευτικές και προξενικές του Αρχές, στην υποστήριξη της ιδέας.
      Για την διαμόρφωση ενός διαδόχου θεσμού της Πολιτιστικής Ολυμπιάδας στο πλαίσιο των Ολυμπιακών αγώνων του Πεκίνου του 2008, αρμόδιες είναι οι οικείες αρχές της Κίνας, σε συνεννόηση και συνεργασία με τη Διεθνή Ολυμπιακή Επιτροπή.
      Σε ότι αφορά εξάλλου, την «ειδική επιτροπή» περί της οποίας γίνεται λόγος στην παρούσα Ερώτηση, οι ερωτώντες βουλευτές έχουν πιθανώς υπόψη την διυπουργική οργανωτική επιτροπή για το «πολιτιστικό έτος της Ελλάδας στην Κίνα» (Σεπτέμβριος 2007-2008) στην οποία το Υπουργείο Εξωτερικών εκπροσωπείται από αρμόδιο στέλεχος του Υπουργείου.
      Το ΥΠ.ΕΞ. έχει εγκαίρως υποβάλλει συγκεκριμένο πλαίσιο δράσεων προκειμένου να συμπεριληφθεί στον τελικό προγραμματισμό των εκδηλώσεων, για τις οποίες αρμόδιο έχει ορισθεί το Υπουργείο Πολιτισμού, το οποίο εποπτεύει και συντονίζει την εν λόγω επιτροπή.
      Πάρα ταύτα, υπάρχει ιδιαίτερη κινητικότητα και εκτός των συγκεκριμένων πλαισίων, με ανταλλαγές επισκέψεων αντιπροσωπειών από των χώρο των Γραμμάτων, της Εκπαίδευσης, της Κοινωνίας των Πολιτών καθώς και με ad hoc πολιτιστικές εκδηλώσεις, οι οποίες πρόκειται να αναπτυχθούν εν όψει των επικείμενων Ολυμπιακών Αγώνων του Πεκίνου του 2008.
      Περισσότερες πληροφορίες θα σας παράσχει το καθ’ ύλην αρμόδιο Υπουργείο Πολιτισμού το οποίο είναι και συνερωτώμενο Υπουργείο στην παρούσα Ερώτηση.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα θεωρεία της Βουλής σαράντα δύο σπουδαστές και σπουδάστριες και ένας συνοδός – καθηγητής από τη Σχολή Δημοσιογραφίας του ΑΝΤ1.
      Η Βουλή τους καλωσορίζει, τους εύχεται καλές σπουδές και συμβολή στην προσπάθεια του λειτουργήματός τους.
      (Χειροκροτήματα απ΄ όλες τις πτέρυγες της Βουλής)
      Θα ήθελα να τους ενημερώσω ότι παρακολουθούν συνεδρίαση κοινοβουλευτικού ελέγχου, όπου είναι οι ερωτώντες Βουλευτές και οι ερωτώμενοι Υπουργοί. Γι’ αυτό και υπάρχει μικρός αριθμός συναδέλφων.
      Μετά από μία ώρα περίπου θα εισέλθουμε στη συζήτηση επερώτησης.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 215/16.1.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Παπαγεωργίου προς τον Υπουργό Αγροτικής Ανάπτυξης και Τροφίμων, σχετικά με την καθυστέρηση καταβολής της ενιαίας εισοδηματικής ενίσχυσης στους αγρότες της περιοχής του Δήμου Κηρέως Ευβοίας.
      Αναλυτικότερα η επίκαιρη ερώτηση του κυρίου συναδέλφου έχει ως εξής:
      «Πολλές φορές το τελευταίο χρονικό διάστημα ο κύριος Υπουργός Αγροτικής Ανάπτυξης και Τροφίμων με δελτία Τύπου αλλά και προσωπική παρουσία στα Μέσα Μαζικής Ενημέρωσης, προσπάθησε να πείσει τον ελληνικό λαό και ειδικά τους Έλληνες αγρότες, ότι κατόπιν ενεργειών του επιλύθηκε γρήγορα και καθολικά το πρόβλημα της έγκαιρης καταβολής της ενιαίας αγροτικής εισοδηματικής ενίσχυσης. 
      Δυστυχώς, όμως, μία και μόνο ενδεικτική περίπτωση, αυτή της περιοχής του Δήμου Κηρέως στην Εύβοια, τον διαψεύδει πέραν πάσης αμφιβολίας και αμφισβήτησης.
      Περίπου σαράντα δικαιούχοι ενιαίας εισοδηματικής ενίσχυσης μόνο στο Δήμο Κηρέως δεν έχουν λάβει μέχρι σήμερα ούτε ένα (1) ευρώ εισοδηματική ενίσχυση, παρά το γεγονός ότι έγκαιρα και έγκυρα είχαν υποβάλλει τις απαιτούμενες δηλώσεις.
      Προφορικά από το Υπουργείο Αγροτικής Ανάπτυξης τους ενημερώνουν ότι εξαιτίας λαθών, που δεν οφείλονται βέβαια στους αγρότες, δεν μπορούν να τύχουν της εισοδηματικής ενίσχυσης. Όσες, όμως, δικαιολογίες κι αν επιστρατευτούν, κανείς λογικός άνθρωπος δεν αντιλαμβάνεται ούτε μπορεί να χωρέσει ο νους του σε τι φταίνε οι αγρότες του Δήμου Κηρέως, ώστε να πληρώνουν τα λάθη και τις παραλήψεις των Υπηρεσιών του Υπουργείου Αγροτικής Ανάπτυξης, με άμεσο αποτέλεσμα όχι μόνο να στερούνται εισοδήματος, αλλά να μην μπορούν ν’ αντιμετωπίσουν τις υποχρεώσεις τους προς τρίτους και για κάθε μέρα που περνά επιβαρύνονται με τους νόμιμους τόκους.
      Και βέβαια, ακόμα και σήμερα εκκρεμούν ενστάσεις για λάθη που έγιναν στα οριστικά δικαιώματα της ενιαίας εισοδηματικής ενίσχυσης, παρά το γεγονός ότι σε λίγο εισερχόμαστε στη νέα –δεύτερη κατά σειρά- καλλιεργητική περίοδο.
      Με αυτά τα δεδομένα, ερωτάται ο κύριος Υπουργός: 
      Πότε επιτέλους θ’ αποφασίσει να ασχοληθεί με τα γνωστά, προ πολλού χρόνου προβλήματα, στην ενιαία εισοδηματική ενίσχυση των αγροτών, όπως επί παραδείγματι αυτά που αφορούν το Δήμο Κηρέως; Προτίθεται να ασχοληθεί με την ουσιαστική επίλυση αυτών των προβλημάτων, δεδομένου ότι υπάρχουν σχετικές προθεσμίες από την Ευρωπαϊκή ’Ένωση ή θα συνεχίσει να ακολουθεί την μικροπολιτική οδό διά των Μ.Μ.Ε.; Τελικά, με ποιες συγκεκριμένες ενέργειες σκοπεύει να αποδείξει την ευαισθησία και τον σεβασμό στο μόχθο των αγροτών μας;»
      Στην επίκαιρη ερώτηση του κ. Παπαγεωργίου θ’ απαντήσει ο Υφυπουργός Αγροτικής Ανάπτυξης και Τροφίμων κ. Κοντός.
      Κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Κύριε Πρόεδρε, κυρίες και κύριοι συνάδελφοι, ένα πραγματικά πολύ μεγάλο έργο, αυτό του υπολογισμού της ενεργοποίησης και της καταβολής των επιδοτήσεων υπό μορφή ενιαίας ενίσχυσης, για πρώτη φορά στη χώρα ολοκληρώνεται και πρέπει να πούμε ότι ολοκληρώνεται με επιτυχία. Πολλοί είχαν προβλέψει ότι ουδέποτε θα εισπράξουν επιδοτήσεις οι Έλληνες αγρότες. Σε άλλες χώρες της Ευρωπαϊκής ‘Ενωσης, οι οποίες έχουν πολύ μικρότερο αριθμό ενεργών αγροτών, οι οποίες έχουν προηγμένο διοικητικό μηχανισμό δεν έχουν ενεργοποιηθεί δικαιώματα ενιαίας ενίσχυσης. 
      Κατεβλήθη μία σημαντικότατη προσπάθεια από τον Ο.Π.Ε.Κ.Ε.Π.Ε. σε συνεργασία με τις Νομαρχιακές Αυτοδιοικήσεις και με τις Ενώσεις Αγροτικών Συνεταιρισμών, έτσι ώστε να καταγραφούν κατ’ αρχάς οι επιδοτήσεις της τριετίας 2000-2002, όπου την ευθύνη του Ο.Π.Ε.Κ.Ε.Π.Ε. δεν είχαμε εμείς, να ενεργοποιηθούν τα δικαιώματα και να πληρωθούν οι αγρότες. Λάθη έχουν γίνει. Και τα λάθη οφείλονται σε πολλές περιπτώσεις στο γεγονός ότι οι ίδιοι οι αγρότες έχουν δηλώσει διπλά αγροτεμάχια, ή κάποιος αγρότης δήλωσε ένα αγροτεμάχιο το οποίο δήλωσε και κάποιος άλλος αγρότης, διότι απαραίτητη προϋπόθεση για την καταβολή των ενισχύσεων της ενιαίας ενίσχυσης είναι να αποδεικνύεται ότι υπάρχουν αγροτεμάχια. Στην ουσία, δηλαδή, μαζί με την καταβολή πραγματοποιείται και ένα τεράστιο έργο, δηλαδή, δημιουργείται για πρώτη φορά στη χώρα ένα αγροτικό κτηματολόγιο.
      Όλα αυτά τα λάθη, λοιπόν, που έγιναν είτε στις δηλώσεις είτε στις καταχωρήσεις, διορθώνονται.  Σε κάθε Ένωση Αγροτικών Συνεταιρισμών υπάρχει αναφορά λαθών και ο κάθε αγρότης που δεν πληρώθηκε, μπορεί να προσέλθει, να δει γιατί δεν πληρώθηκε και να γίνουν οι διορθώσεις. Οι Ενώσεις Αγροτικών Συνεταιρισμών αποστέλλουν τις διορθώσεις αυτές στον Ο.Π.Ε.Κ.Ε.Π.Ε., έτσι ώστε αφού γίνει η επεξεργασία, το ταχύτερο δυνατό να πληρωθούν οι δικαιούχοι αγρότες.
      Για το συγκεκριμένο νομό στον οποίο αναφέρεσθε, το Νομό Ευβοίας, πρέπει να πούμε ότι έχουν υποβάλλει αιτήσεις ενιαίας ενίσχυσης τριάντα δύο χιλιάδες οκτακόσιοι ενενήντα τέσσερις παραγωγοί, εκ των οποίων οι τριάντα μία χιλιάδες επτακόσιοι εξήντα πέντε κατέχουν τίτλους οριστικών δικαιωμάτων. Μέχρι τις 15 Δεκεμβρίου 2006 πληρώθηκαν είκοσι εννέα χιλιάδες τετρακόσιοι πενήντα ένας παραγωγοί είτε ως προκαταβολή είτε μέσω ταμειακής διευκόλυνσης. Η Ένωση Αγροτικών Συνεταιρισμών προχωρά σε διορθώσεις των λαθών που έχουν οι υπόλοιποι αγρότες. Τα λάθη αυτά δεν οφείλονται στις δικές μας υπηρεσίες, ούτε στις υπηρεσίες των Νομαρχιακών Αυτοδιοικήσεων, αλλά κατά βάση σε λάθος καταχωρήσεις που έγιναν από τις Ενώσεις Αγροτικών Συνεταιρισμών για να μπορέσουν να πληρωθούν και οι υπόλοιποι αγρότες.
      Οσον αφορά το Δήμο Κηρέως, έχουν υποβληθεί οκτακόσιες τριάντα δύο αιτήσεις, εκ των οποίων οι οκτακόσιες τρεις ενεργοποιούν δικαιώματα ενιαίας ενίσχυσης. Από το σύνολο αυτών των αιτήσεων έχουν ήδη πληρωθεί οι εξακόσιοι ενενήντα τέσσερις αγρότες. Οι υπόλοιποι προχωρούν σε διορθώσεις των λαθών που έχουν γίνει. Όπως σας είπα, οι διορθώσεις θα έρθουν στον Ο.Π.Ε.Κ.Ε.Π.Ε. για να μπορέσουν να πληρωθούν και οι υπόλοιποι.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών συνάδελφος κ. Παπαγεωργίου.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Εύβοιας): Κύριε Υπουργέ, δεν συνηθίζω να υποβάλω συχνά επίκαιρες ερωτήσεις, αλλά θέλω να αντιληφθείτε κι εσείς ότι η περιοχή στην οποία αναφέρομαι, έχει μία ιδιαίτερη ευαισθησία, διότι, όπως γνωρίζετε, εκεί ήταν τα μεταλλευτικά συγκροτήματα, το πρώην Σκαλιστήρι, τα οποία από ικανού χρόνου έχουν κλείσει, ύστερα και από την περιπέτεια που είχαν οι άνθρωποι εκεί με τη ΒΙΟΜΑΚ. 
      Και εν πάση περιπτώσει, δόθηκε μια κατεύθυνση οι άνθρωποι να ασχοληθούν με τη γεωργία είτε με οποιαδήποτε άλλη πηγή πορισμού εισοδήματος. Και ενώ αυτοί οι άνθρωποι εστράφησαν σε καλλιέργειες και ενώ υπέβαλλαν κανονικά τις δηλώσεις τους, ενώ δεν είχαν καμία ανειλικρίνεια, όπως αφήσατε να εννοηθεί για το χρονικό διάστημα 2000-2002, δηλαδή τη συγκεκριμένη τριετία από λάθη που δεν οφείλονται σε αυτούς, γιατί κρατούν τα σωστά αντίγραφα, μέχρι και σήμερα δεν έχουν πληρωθεί. 
      Κύριε Υφυπουργέ, δεν θα ερχόμασταν εδώ να απασχολήσουμε το Κοινοβούλιο αν καθημερινά δεν ακούγαμε τις απεγνωσμένες φωνές τους, γιατί πρόκειται για φτωχούς ανθρώπους, που δεν μπορούν ν’ ανταποκριθούν στις υποχρεώσεις τους. Δεν έχουν πάρει ούτε δραχμή. Δεν έχουν κανένα πρόβλημα, ούτε έχουν κανένα λάθος. Και θα ήθελα να ξέρω πώς θα σταματήσει αυτό το διαρκές πήγαινε-έλα ανάμεσα στις υπηρεσίες του Υπουργείου και ανάμεσα στις αγροτικές ενώσεις. Εξάλλου, τι φταίει ο παραγωγός, ο οποίος μοχθεί και αγωνίζεται να μην παίρνει στο τέλος και αυτήν την αποζημίωση. 
      Θα ήθελα να σας παρακαλέσω πάρα πολύ, γιατί αυτοί οι άνθρωποι δεν φταίνε σε τίποτα, μάλιστα έχουν χρέη και στην Αγροτική Τράπεζα, ήδη εισερχόμαστε στη δεύτερη καλλιεργητική περίοδο και δεν έχουν πάρει μια δραχμή, θέλω να σας παρακαλέσω, γιατί αυτός είναι ο σκοπός και η έννοια της ερώτησής μου, γιατί όλα αυτά τα γενικά και ο καθένας με τις απόψεις του, εσείς λέτε ότι παρήγατε ένα μεγάλο έργο, ενώ εμείς δικαιολογημένα πιστεύουμε το σύστημα αυτό έχει μεγάλες αβελτηρίες και δεν βοηθάει τους αγρότες, εγώ, όμως, θέλω να μου δώσετε ένα συγκεκριμένο χρονοδιάγραμμα γι’ αυτούς τους ανθρώπους, που πραγματικά στενάζουν. 
      Θα μπορούσα, κύριε Υφυπουργέ, να είχα υποβάλει μια απλή ερώτηση. Επαναλαμβάνω στενάζουν από το βάρος των υποχρεώσεων και θέλω να μου πείτε γι’ αυτούς τους ανθρώπους που είναι καθ’ όλα εντάξει πότε θα πληρωθούν σε αυτόν τον προβληματικό δήμο. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Παπαγεωργίου. 
      Κύριε Υφυπουργέ, έχετε το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, αντιλαμβάνομαι την προσπάθεια που καταβάλλει ο συνάδελφος για να βοηθήσει τους κατοίκους της περιοχής του. 
      Όμως, πρέπει να πούμε ότι επιτέλους στη χώρα μας θα πρέπει να ξεκαθαριστεί ποιοι αγρότες ασχολούνται με τη γεωργία και είναι δικαιούχοι, έτσι ώστε να λαμβάνουν επιδοτήσεις, και ποιοι επί σειρά ετών ελάμβαναν επιδοτήσεις είτε παρανομούντες είτε χωρίς να έχουν τις προϋποθέσεις, έτσι ώστε να σταματήσουν να πληρώνονται οι επιδοτήσεις και να μπορέσουμε να τις συγκεντρώσουμε και τις αναδιανείμουμε είτε σε νέους αγρότες, είτε σε ανθρώπους οι οποίοι επενδύουν στο αγροτικό επάγγελμα. 
      Θέλω να σας πω ότι από το ένα εκατομμύριο εκατό χιλιάδες αγρότες ή μη, οι οποίοι έπαιρναν επιδοτήσεις μέχρι την προηγούμενη χρονιά, αίτηση για να πάρουν επιδότηση αυτήν τη χρονιά, να ενεργοποιήσουν δικαιώματα και να εισπράξουν επιδοτήσεις, έκαναν μόνο οκτακόσιες σαράντα χιλιάδες. 
      Αντιλαμβάνεστε ότι ένας πολύ μεγάλος αριθμός αγροτών ή μη που εισέπρατταν επιδοτήσεις δεν θέλησαν οι ίδιοι να εισπράξουν. Γι’ αυτό γίνεται μια σημαντική προσπάθεια, έτσι ώστε να ξεκαθαρίσει ποιοι θα εισπράττουν μέχρι το 2013 επιδοτήσεις, εάν δικαιούνται, για να μην υπάρχουν πλέον άνθρωποι οι οποίοι παρανόμως επιδοτούνται. 
      Εγώ δεν μίλησα για ανειλικρίνεια ποτέ. Δεν είπα ότι λειτούργησαν ανειλικρινώς ή δήλωσαν στοιχεία που δεν ανταποκρίνονταν στην πραγματικότητα. Μίλησα, όμως, ότι έγιναν λάθοι στις καταχωρήσεις. 
      Σε τελική ανάλυση σας λέω ότι γίνονται οι διορθώσεις και εντός του Φεβρουαρίου όσοι νομοί ολοκληρώσουν τους ελέγχους που απαιτούνται από τον Κανονισμό της Ευρωπαϊκής Ένωσης θα εισπράξουν το σύνολο των επιδοτήσεων. Όσο για την περίπτωση που αναφέρατε, γίνονται προσπάθειες, ώστε ο Ο.Π.Ε.Κ.Ε.Π.Ε. να πάρει τα στοιχεία και η Νομαρχιακή Αυτοδιοίκηση για να μπορέσουμε να τους πληρώσουμε το ταχύτερο δυνατό. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Υφυπουργέ. 
      Η επίκαιρη ερώτηση με αριθμό 210/16-1-2007 του πρώτου κύκλου του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικά με τις ανάγκες κρεβατιών στις Μονάδες Εντατικής Θεραπείας κ.λπ., διαγράφεται κατόπιν κωλύματος του κυρίου Υπουργού. 
      Επίσης η επίκαιρη ερώτηση με αριθμό 217/16-1-2007 του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την καταβολή των δεδουλευμένων στους εργαζόμενους του Νοσοκομείου Ρεθύμνου κ.λπ., διαγράφεται κατόπιν κωλύματος του κυρίου Υπουργού. 
      Εισερχόμαστε στο δεύτερο κύκλο των επικαίρων ερωτήσεων. 
      Θα συζητηθεί η πρώτη επίκαιρη ερώτηση με αριθμό 214/16-1-2007 του Βουλευτή του Πανελληνίου Σοσιαλιστικού Κινήματος κ. Βασιλείου Έξαρχου προς τον Υπουργό Αγροτικής Ανάπτυξης και Τροφίμων, σχετικά με την καθυστέρηση πληρωμής των δικαιούχων του προγράμματος μείωσης της νιτρορύπανσης κ.λπ..
      Το περιεχόμενο της επίκαιρης ερώτησης του κ. Έξαρχου έχει ως εξής:
      «Το πρόγραμμα μείωσης της νιτρορύπανσης αποτελεί μια σημαντική ευκαιρία και δυνατότητα για την προστασία του περιβάλλοντος και την οικονομική ενίσχυση των δικαιούχων αγροτών. 
      Με δηλώσεις εκπροσώπων των αρμοδίων φορέων υλοποίησης του προγράμματος είχε ανακοινωθεί ότι η πληρωμή των αγροτών θα γινόταν πριν τις γιορτές των Χριστουγέννων.
      Σύμφωνα με δημοσιεύματα των τοπικών εφημερίδων η καθυστέρηση στην πληρωμή των αγροτών οφείλεται σε παρατυπίες ή παρανομίες που διαπιστώθηκε ότι έγιναν με την ένταξη στο πρόγραμμα αγροτών που δεν πληρούν τις νόμιμες προϋποθέσεις. 
      Με δεδομένο ότι λόγω των οικονομικών δυσκολιών οι αγρότες έχουν μεγάλη ανάγκη να εισπράξουν τις προβλεπόμενες ενισχύσεις, ερωτάται ο κύριος Υπουργός:
      1) Πότε θα γίνει η πληρωμή των αγροτών του Νομού Λάρισας που έχουν ενταχθεί στο πρόγραμμα μείωσης της νιτρορύπανσης; 
      2) Έχουν διαπιστωθεί παρατυπίες ή παρανομίες στην υλοποίηση του προγράμματος και αν ναι τι μέτρα έλαβε το Υπουργείο;».
      Στην επίκαιρη ερώτηση του κ. Έξαρχου θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός.
      Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, το πρόγραμμα απονιτρορύπανσης είναι ένα από τα πιο σημαντικά φιλοπεριβαλλοντικά προγράμματα, διότι δίνει τη δυνατότητα στους αγρότες να κάνουν χρήση λιγότερων λιπασμάτων, λιγότερων φυτοφαρμάκων, να προστατευτεί κατά πρώτο λόγο η υγεία των αγροτών, αλλά και το περιβάλλον και να παράγουμε πιο υγιεινά τρόφιμα.
      Θέλω να σας πω ότι κατορθώσαμε και αξιοποιήσαμε στο μέγιστο βαθμό τις δυνατότητες που μας παρέχει αυτό το πρόγραμμα. Ξέρει πολύ καλά ο κύριος συνάδελφος ότι οι αγρότες στο Νομό Λάρισας εισέπραξαν πέρυσι περίπου 10.000.000 ευρώ, που είναι ένα πολύ μεγάλο ποσό. Έχει επεκταθεί το πρόγραμμα σε όλη τη Θεσσαλία, αναπτύσσεται στην κεντρική Μακεδονία και γίνονται μελέτες, έτσι ώστε να δούμε εάν έχουν επιβαρυνθεί με νιτρικά και άλλες περιοχές, για να μπορέσει να επεκταθεί και στην υπόλοιπη Ελλάδα. 
      Για τα ερωτήματα που θέτει ο κύριος συνάδελφος, θέλω να σας πω ότι οι υπηρεσίες μας έχουν συνεχή επικοινωνία με τις υπηρεσίες της Νομαρχιακής Αυτοδιοίκησης στη Λάρισα. Ουσιαστικά το πρόγραμμα αυτό υλοποιείται μέσω των Νομαρχιακών Αυτοδιοικήσεων, οι οποίες είναι και υπεύθυνες, για να κάνουν τους σχετικούς ελέγχους. Παρατυπίες ή παρανομίες δεν μας έχουν αναφερθεί μέχρι στιγμής από τη Νομαρχιακή Αυτοδιοίκηση της Λάρισας. 
      Αναμένουμε, λοιπόν, να μας στείλουν τις καταστάσεις των δικαιούχων και σας λέω ότι εντός του Ιανουαρίου θα είναι σε θέση ο Ο.Π.Ε.Κ.Ε.Π.Ε. να πληρώσει τις σχετικές ενισχύσεις στους αγρότες του Νομού Λάρισας και άλλων περιοχών που θα πληρούν τις προϋποθέσεις, έτσι ώστε να εισπράξουν τις αποζημιώσεις του προγράμματος απονιτρορύπανσης.
      Πρέπει να σας πω ότι εκτός από το πρόγραμμα της απονιτρορύπανσης υπάρχουν και άλλα προγράμματα, όπως είναι το «NATURA», όπως είναι το πρόγραμμα της μακροχρόνιας παύσης, έτσι ώστε να στηρίξουμε προγράμματα τα οποία θα κάνουν τη γεωργία μας πολύ περισσότερο φιλική στο περιβάλλον. Η τάση που υπάρχει και στη χώρα μας, αλλά και στις άλλες χώρες της Ευρωπαϊκής Ένωσης είναι να παράγουμε προϊόντα υγιή, να προστατεύουμε με τον καλύτερο τρόπο την υγεία και την ασφάλεια των πολιτών, να δίνουμε βαρύτητα στην προστασία του περιβάλλοντος, το οποίο πρέπει να πούμε ότι έχει επιβαρυνθεί σε πολύ μεγάλο βαθμό. 
      Πρέπει, επίσης, να πούμε, βλέποντας και τις καιρικές συνθήκες που επικρατούν τη χρονιά αυτή, ότι το περιβάλλον άρχισε και μας εκδικείται και αυτό θα έχει δυσμενέστατες επιπτώσεις και στην υγεία των ανθρώπων, αλλά και στην αγροτική παραγωγή. Γίνεται, λοιπόν, μια σημαντική προσπάθεια να αξιοποιήσουμε ότι δυνατότητες μας παρέχει η Ευρωπαϊκή Ένωση, έτσι ώστε να παράγουμε προϊόντα φιλικά στο περιβάλλον, προϊόντα τα οποία συμβάλλουν στην υγεία και στην ασφάλεια και των αγροτών που τα παράγουν, αλλά και των καταναλωτών.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Έξαρχος έχει το λόγο.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
      Κύριε Υφυπουργέ, αναμφισβήτητα το πρόγραμμα μείωσης της νιτρορύπανσης αποτελεί μία ευκαιρία και δυνατότητα συγχρόνως και για την προστασία του περιβάλλοντος, ιδιαίτερα σε ορισμένες περιοχές, όπως είναι η Λάρισα και άλλες περιοχές της Θεσσαλίας που είναι πολύ επιβαρυμένες, αλλά συγχρόνως και για την ενίσχυση των αγροτών. Αυτό είναι σωστό.
      Βεβαίως, έχει πολύ μεγάλη σημασία να αξιοποιήσουμε τα συμπεράσματα από την εφαρμογή αυτών των προγραμμάτων σε όσες περιοχές εφαρμόστηκαν. Έχει, επίσης, πάρα πολύ μεγάλη σημασία να δούμε πώς θα βελτιωθεί το σύστημα διαχείρισης. 
      Προχώρησα στην κατάθεση της ερώτησης, διότι έχουμε διαβάσει στη Λάρισα, στον τοπικό Τύπο, πολλές δηλώσεις των εκπροσώπων-φορέων υλοποίησης του προγράμματος ότι θα πληρωθούν οι αγρότες πριν από τα Χριστούγεννα. Μετά μετατέθηκε η ημερομηνία για το Γενάρη και τώρα άκουσα από εσάς ότι θα γίνει το Γενάρη, χωρίς βεβαίως να δώσετε μία απάντηση στο ερώτημα αυτό, το οποίο πλανάται: Έχουν γίνει παρατυπίες;
      Λέτε ότι δεν τις ξέρετε εσείς. Ο Ο.Π.Ε.Κ.Ε.Π.Ε. τις γνωρίζει; Διότι και ο Ο.Π.Ε.Κ.Ε.Π.Ε. έχει την ευθύνη παρακολούθησης του προγράμματος. Δηλαδή μία υπεύθυνη εξήγηση υπάρχει από την πλευρά σας;
      Δεύτερον, υπάρχουν κάποιοι άλλοι λόγοι, αν δεν υπάρχουν παρατυπίες, που προκαλούν αυτήν την καθυστέρηση; Γιατί μετακυλύετε το χρονοδιάγραμμα;
      Πρέπει να σας πω και το εξής: Θα μπορούσατε, όσους δεν έχουν προβλήματα, να τους πληρώσετε. Γιατί θα πρέπει να σας θυμίσω ότι πολλοί από τους αγρότες που περιμένουν ενίσχυση από το πρόγραμμα μείωσης νιτρορύπανσης έχουν κάνει και ενστάσεις για τα δικαιώματα, και αυτό είναι άλλο ένα πρόβλημα. Και εδώ θα ήθελα, κύριε Υπουργέ, μία πολύ ξεκάθαρη κουβέντα. Υπάρχει πρόβλημα εάν κάποιες από τις ενστάσεις δεν εξεταστούν έγκαιρα; Υπάρχει κίνδυνος απώλειας των ενισχύσεων από ορισμένους αγρότες που έχουν κάνει ενστάσεις; Διότι θα πρέπει να σας πω ότι ορισμένα από τα λάθη που έχουν γίνει, είναι φοβερά. Δεν μπορεί επειδή έχει γίνει ένα λάθος στο Α.Φ.Μ. για παράδειγμα να καθυστερεί επί πολλούς μήνες η πληρωμή ή όταν κάποιος έχει κάνει αίτηση, ο γιος για παράδειγμα, να μεταφερθούν τα δικαιώματα του πατέρα σ’ αυτόν, να γίνεται το αντίστροφο και να περιμένει δεν ξέρω και εγώ πόσους μήνες και αυτός για να πάρει τα λεφτά. Νομίζω ότι χρειάζονται καθαρές κουβέντες και είναι μία ευκαιρία να ξεκαθαρίσετε αυτά τα θέματα. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Έξαρχε.
      Ο κύριος Υπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, για να πληρωθούν οι επιδοτήσεις του προγράμματος απονιτρορύπανσης υπάρχουν προϋποθέσεις, οι οποίες καθορίζονται από τους κανονισμούς της Ευρωπαϊκής Ένωσης. Τις προϋποθέσεις αυτές δεν μπορούμε και δεν πρέπει να τις παραβιάσουμε με κανένα τρόπο. Ξεκάθαρα πράγματα. Πρέπει να γίνουν οι έλεγχοι από τις Νομαρχιακές Αυτοδιοικήσεις και συγκεκριμένα από τη Νομαρχιακή Αυτοδιοίκηση της Λάρισας έτσι ώστε κανείς ο οποίος δεν δικαιούται να μην εισπράξει τις αποζημιώσεις που καταβάλλονται μέσα από αυτό το πρόγραμμα.
      Εκείνο, λοιπόν, που σας λέω είναι ότι εμείς αναμένουμε τις σχετικές καταστάσεις από τη Νομαρχιακή Αυτοδιοίκηση της Λάρισας και μόλις έρθουν στον Ο.Π.Ε.Κ.Ε.Π.Ε. θα πληρωθούν οι δικαιούχοι. 
      Για τις παρανομίες ή παρατυπίες, επαναλαμβάνω ότι σε επικοινωνία που είχαμε με τη Νομαρχιακή Αυτοδιοίκηση της Λάρισας, δεν μας αναφέρθη ότι υπήρξαν παρανομίες ή παρατυπίες. Χιλιάδες είναι οι δικαιούχοι αυτών των ενισχύσεων. Εάν κατά τον έλεγχο βρεθεί σε κάποιους ότι παρανόμησαν, να είστε βέβαιος ότι αυτοί δεν πρόκειται να εισπράξουν τις επιδοτήσεις και αποζημιώσεις του προγράμματος. Να είμαστε ξεκάθαροι. 
      Όσο για τα δικαιώματα, θέλω να σας πω αυτό που είπα και στον προηγούμενο συνάδελφο, ότι όπου υπάρχουν λάθη διορθώνονται, έτσι ώστε το ταχύτερο δυνατόν να μπορέσουν οι δικαιούχοι της ενιαίας ενίσχυσης να εισπράξουν τις επιδοτήσεις τους. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
      Η δεύτερη με αριθμό 211/16.1.2007 επίκαιρη ερώτηση της Βουλευτού του Κομμουνιστικού Κόμματος Ελλάδας, κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με την κρατική επιχορήγηση για την κάλυψη των ελλειμμάτων του Ν.Α.Τ. κ.λπ., διαγράφεται λόγω κωλύματος του κυρίου Υπουργού.
      Τρίτη είναι η με αριθμό 216/16.1.2007 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Ανάπτυξης και Αγροτικής Ανάπτυξης και Τροφίμων, σχετικά με τη διευθέτηση της εκκρεμότητας των αγωγών που κοινοποίησε η Δ.Ε.Η. σε αγρότες της Χαλκιδικής για υπερκατανάλωση ρεύματος κ.λπ..
      Το περιεχόμενο της επίκαιρης ερώτησης της κυρίας συναδέλφου έχει ως εξής:
      «Στην κοινοποίηση αγωγών σε διακόσιους πενήντα αγρότες της Χαλκιδικής προχώρησε τελικά μέσα στις γιορτές η Δ.Ε.Η., απαιτώντας την πληρωμή προστίμων που τους επέβαλε για υπερκατανάλωση ρεύματος. Για τον ίδιο λόγο η Δ.Ε.Η. διέκοψε πριν από περίπου ένα μήνα, την ηλεκτροδότηση σε περισσότερα από τριάντα αντλιοστάσια τα οποία χρησιμοποιούνται για την άρδευση των χωραφιών. Τα πρόστιμα που επέβαλε η Δ.Ε.Η. στους παραγωγούς της Χαλκιδικής κυμαίνονται, ανάλογα με την περίπτωση, από 7.000 έως 47.000 ευρώ.
      Οι αγρότες της περιοχής, που εδώ και ένα χρόνο έχουν αιφνιδιαστεί από τα αποτελέσματα των ελέγχων της Δ.Ε.Η. και την επιβολή των προστίμων, δηλώνουν ότι έχουν υποστεί μεγάλη αδικία, καθώς η Δ.Ε.Η. δεν τους είχε ειδοποιήσει, την περίοδο 1999-2003, ότι δηλαδή θα πρέπει να πληρώνουν το ρεύμα βάσει του κανονικού τιμολογίου και όχι με μειωμένο επαγγελματικό τιμολόγιο, ούτε φρόντισε να τους ενημερώνει κάθε χρόνο για τις οφειλές και τις υποχρεώσεις τους, με αποτέλεσμα να εμφανίζονται ότι χρωστούν σε αυτήν τεράστια ποσά και να αντιμετωπίζονται ως απατεώνες.
      Άλλωστε στη δυναμική περσινή κινητοποίησή τους και σε αντίστοιχη ερώτησή μας, το Υπουργείο είχε αποδεχθεί την ανάγκη εκπόνησης υδρολογεωλογικής μελέτης σε συνεργασία Νομαρχιακής Αυτοδιοίκησης Χαλκιδικής και Ι.Γ.Μ.Ε., τη δημιουργία ομαδικών αρδευτικών έργων κ.α., και έδινε τη διαβεβαίωση ότι θα καταβληθεί κάθε προσπάθεια για την επίλυση του θέματος με φιλικό διακανονισμό.
      Αντί αυτών των προσπαθειών οι αγρότες αντιμετωπίζουν σήμερα τα πιο ακραία μέτρα, δηλαδή τη διακοπή στην ηλεκτροδότηση και κοινοποίηση αγωγών.
      Ερωτώνται οι κύριοι Υπουργοί.
      Θα παρέμβουν άμεσα, ώστε να σταματήσει η δίωξη, να προχωρήσει η διαγραφή των προστίμων και η οριστική διευθέτηση της εκκρεμότητας;».
      Στην επίκαιρη ερώτηση της κυρίας συναδέλφου θ’ απαντήσει ο Υφυπουργός Ανάπτυξης, κ. Νεράντζης.
    ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ναι, κύριε Πρόεδρε. 
    Κυρία συνάδελφε, έτσι όπως έχετε διατυπώσει την ερώτηση, θα νόμιζε κανείς ότι η Δ.Ε.Η. παρεφρόνησε. Ξαφνικά, απροειδοποίητα, αδικαιολόγητα -ο ποιητής λέει κάπου «χωρίς αιδώ, χωρίς λύπη και χωρίς περίσκεψη»- απεφάσισε να κόψει των φτωχών αγροτών το ηλεκτρικό ρεύμα. Δεν είναι έτσι. Μου έχει δοθεί η ευκαιρία να απαντήσω ακριβώς σε ταυτόσημη ερώτηση συναδέλφου σας από το Κ.Κ.Ε. μόλις την περασμένη εβδομάδα. 
    Έτσι, λοιπόν, επαναλαμβάνω το εξής. Πρέπει να ξέρετε ότι με κοινή υπουργική απόφαση καθορίστηκε η τιμή της κιλοβατώρας για αγροτική χρήση. Η τιμή αυτή φθάνει μόλις στο 38% του κανονικού κόστους της. Άρα το υπόλοιπο κόστος της κιλοβατώρας για τους αγρότες διατίθεται από την ίδια τη Δ.Ε.Η.. Μετά να μη διαμαρτυρόμεθα, γιατί δεν έχει ιδιαίτερη κερδοφορία η Δ.Ε.Η.. 
    Τι έγινε, λοιπόν, εδώ; Απαραίτητη προϋπόθεση για να μπορούν να απολαμβάνουν αυτού του ευνοϊκού τιμολογίου οι αγρότες είναι να χρησιμοποιούν το ηλεκτρικό ρεύμα, το οποίο αγοράζουν -όπως είπα- φθηνότερα, αποκλειστικά προς άρδευση των δικών τους αγροκτημάτων. Τι έγινε εδώ; Από τους δύο χιλιάδες οκτακόσιους αγρότες-πελάτες της Δ.Ε.Η. στο Νομό Χαλκιδικής βρέθηκαν, κατόπιν αλλεπαλλήλων ελέγχων, διακόσιοι, οι οποίοι το νερό που αγόραζαν φθηνά από τη Δ.Ε.Η. το παροχέτευαν σε γειτονικά ή και λίγο πιο μακρυνά κτήματα. Η Δ.Ε.Η. ευθύς ως επεσήμανε αυτήν την παρατυπία δεν έκοψε το νερό, διότι ήταν έναρξη καινούργιας αρδευτικής περιόδου. Συνέχισαν τη χρήση, τους ειδοποίησε, τους έδωσε προθεσμία, έκανε ρύθμιση για να διευκολύνει τους αγρότες να πληρώσουν αυτό το ποσό, ουδείς απήντησε, ουδείς ανταποκρίθηκε, με αποτέλεσμα η Δ.Ε.Η., ως ανώνυμη εταιρεία, να εγείρει τις αγωγές και να κάνει αυτά τα οποία όντως περιγράφετε στο κομμάτι αυτό της ερωτήσεώς σας. 
    Επομένως αυτή η στάση, η δικονομική, της Δ.Ε.Η. είναι απότοκος της παραβάσεως και παραβιάσεως των κειμένων διατάξεων εκ μέρους των συγκεκριμένων, και μόνο, αγροτών και αυτή η παράβαση από πλέγμα ελέγχων αλλεπαλλήλων έχει διαπιστωθεί, έχει επισημανθεί. 
    ΠΡΟΕΔΡΕΥΩΝ (Γεώργιος Σούρλας): Το λόγο έχει η ερωτώσα συνάδελφος κ. Ξηροτύρη. 
    ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
    Κύριε Υπουργέ, την ίδια συζήτηση είχαμε κάνει και πριν ακριβώς ένα χρόνο -τότε με γραπτή ερώτησή μου- και μου απαντήσατε ακριβώς όπως μου απαντάτε σήμερα. 
    Έχουμε τη σύμπτωση σήμερα δίπλα σας να υπάρχουν και οι  Υπουργοί Αγροτικής Ανάπτυξης, στους οποίους απευθύνω και το ερώτημά μου, για να δούμε το εξής: Το πρόβλημα των προστίμων απέναντι στους αγρότες είναι ιδιαίτερα σοβαρό. Οι αγρότες, έχουν μία κοινή υπουργική απόφαση, η οποία φαίνεται ότι θέλει τροποποιήσεις. Είχαμε συζητήσει πέρυσι ότι πρέπει να τροποποιηθεί και με τη χρήση υδρορροϊκής μελέτης και με τη δυνατότητα να πάρουν και άλλες γεωτρήσεις που δεν τους δίνει η νομαρχία, επικαλούμενη το χαμηλό υδροφόρο ορίζοντα, και με πρόσθετα αρδευτικά μέτρα. Αυτά μου απαντούσατε, ότι πρέπει να επιλύσουμε το θέμα των πρόσθετων αναγκών που έχουν οι αγρότες για τις καλλιέργειές τους, για τις αρδεύσεις, για τις οποίες αναγκάζονται να κάνουν υπερκατανάλωση ρεύματος. 
    Γίνεται, λοιπόν, η υπερκατανάλωση ρεύματος για πρόσθετες ανάγκες και για παρακείμενα χωράφια, τα οποία δεν έχουν μέχρι τώρα αρδευτική γεώτρηση, δεν μπορούν να πάρουν μία τέτοια άδεια, είναι πολλές οι προϋποθέσεις ή δεν έχουν τη δυνατότητα να πληρώσουν το κόστος κ.λπ.. 
      Εδώ εγώ σας ερωτώ και θέλω τη λύση και από τα δύο Υπουργεία να αντιμετωπίσουμε το πρόβλημα, να μην πληρώσουν τα πρόστιμα οι αγρότες. Όμως, από εκεί και πέρα πράγματι πρέπει το πρόβλημα να λυθεί, δηλαδή να δούμε πώς θα γίνει σωστή χρήση, πώς θα δοθούν περισσότερες δυνατότητες για γεωτρήσεις. Θα ξεκινήσουν κάποια αρδευτικά έργα τελικά, θα ξεκινήσουν δηλαδή κάποιες ενέργειες, ούτως ώστε να λυθεί το πρόβλημα.
      Το πρόβλημα δεν λύνεται με αγωγές ούτε με υψηλά πρόστιμα αποπληρωμής από τους αγρότες. Εγώ θα σας διαβάσω επί λέξει την πριν από ένα χρόνο απάντησή σας ότι πράγματι υπάρχουν εναλλακτικές λύσεις, όπως ανόρυξη νέων ιδιωτικών γεωτρήσεων. Εγώ σας λέω ότι είναι δαπανηρές και χρονοβόρες, είναι ένα μέρος, όμως. 
      Και προτείνετε: «Οι παραγωγοί που δεν διαθέτουν αρδευτικές εγκαταστάσεις να γίνουν συγκύριοι με ήδη υφιστάμενη και ηλεκτροδοτούμενη γεώτρηση. Να υπάρξει δημιουργία ομαδικών αρδευτικών έργων, όπως έγινε σε όλη τη χώρα με πρωτοβουλία των Ο.Τ.Α., της Διεύθυνσης Εγγείων Βελτιώσεων κ.λπ.. Επιπλέον, να υπάρξει υδρολογική μελέτη ύστερα από συνεννόηση της Νομαρχιακής Αυτοδιοίκησης Χαλκιδικής με το Ι.Γ.Μ.Ε.. 
      Εν πάση περιπτώσει «τελειώνετε με πρωτοβουλία του Υπουργείου καταβάλλεται προσπάθεια για την επίλυση του θέματος με φιλικό διακανονισμό». 
      Ούτε τα παραπάνω, κύριε Υπουργέ, έγιναν και ούτε φιλικός διακανονισμός υπήρξε, αφού πραγματικά κι εσείς επιβεβαιώνετε ότι και οι αγωγές κατατέθηκαν και τα πρόστιμα έχουν επιβληθεί. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Ξηροτύρη.
      Κύριε Υπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Λυπούμαι που θα διαφωνήσω μαζί σας. Φιλικός διακανονισμός δεν σημαίνει άφεση χρέους. Φιλικός διακανονισμός σημαίνει διευκόλυνση πληρωμής του χρέους. Αυτή η διευκόλυνση, κυρία συνάδελφε, έγινε. Έγινε υπό την έννοια της αναστολής της εισπράξεως. Έγινε υπό την έννοια της ρυθμίσεως και της καταβολής δόσεων, οι οποίες δεν κατεβλήθησαν.
      Πρέπει δε να σας πω κάτι που ίσως δεν ξέρετε. Οι συγκεκριμένοι αγρότες προσέφυγαν στο αρμόδιο δικαστήριο και ζήτησαν να κηρυχθεί παράνομη και αυθαίρετη η διακοπή της υδροδοτήσεως. Ε λοιπόν, το δικαστήριο ήρθε και είπε ότι, όχι, είναι νόμιμη. 
      Επομένως μην εμφανίζουμε το παράνομο ως νόμιμο και το αντίθετο. Σας λέω ότι αυτούς τους ελέγχους…
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Υπάρχει πρόβλημα, κύριε Υπουργέ!
      ΠΡΟΕΔΡΕΥΩΝ (Γεώργιος Σούρλας): Παρακαλώ, κυρία Ξηροτύρη, δεν πρέπει να διακόπτετε τον Υπουργό.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Αν μου επιτρέπετε, παρακαλώ. Έχετε λίγο υπομονή!
      Αυτούς τους ελέγχους τους έκανε το Υπουργείο Αγροτικής Ανάπτυξης, η νομαρχία και τους έκανε και η Δ.Ε.Η.. Δεν μπορεί να λάθεψαν τρεις φορείς και δεν μπορεί και το δικαστήριο να έκανε λάθος.
      Μας ζητάτε να παρέμβει η Κυβέρνηση, να δώσει εντολές και να σταματήσει τη Δ.Ε.Η.. Εδώ είναι ανώνυμη εταιρεία. Το 49% των μετόχων της Δ.Ε.Η. δεν είναι το δημόσιο!
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Σας ζητάω άλλα πράγματα, κύριε Υπουργέ.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Εάν εμείς συστήσουμε να μην εισπράξει τα χρήματα, αυτό σημαίνει ότι τους παρακινούμε να διαπράξουν ποινικό αδίκημα, εκείνο της απιστίας. Εάν, λοιπόν, ο προκάτοχός μου ή εγώ, πράγματι, σας στείλαμε αυτήν την απάντηση …
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Εσείς είστε, κύριε Υπουργέ!
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): …που μιλάει για εναλλακτικές λύσεις, αυτό δεν αναιρεί το κείμενο του νόμου. Το νομοθετικό ρυθμιστικό πλαίσιο υπάρχει, λειτουργεί και ορίζει ακριβώς αυτά που σας λέω εγώ.
      Παρά ταύτα, εμείς, το Υπουργείο, εξετάζουμε αυτό το ενδεχόμενο, δηλαδή να επανακαθοριστούν οι συντελεστές. Αλλά αυτό δεν αναιρεί το υφιστάμενο σήμερα καθεστώς το οποίο υπάρχει. Να γιατί, λοιπόν, δεν μπορεί να γίνουν αυτά που ζητάτε εσείς στην ερώτησή σας ως εκ του χαρακτήρος της Δ.Ε.Η., ως ανώνυμης εταιρείας, η οποία λειτουργεί με τα ιδιωτικοοικονομικά κριτήρια τα οποία ο νόμος της υποδεικνύει.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Δεν έχει γίνει απολύτως τίποτα εδώ και ένα χρόνο!
      (Στο σημείο αυτό η Βουλευτής κ. Ασημίνα Ξηροτύρη - Αικατερινάρη καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Παρακαλώ, κυρία Ξηροτύρη. Για τα υπόλοιπα μπορείτε να βρεθείτε, με τον κύριο Υπουργό, να τα συζητήσετε. Συνάδελφοι είστε και μπορείτε να συνεχίσετε και εκτός της Αιθούσης. 
      Ολοκληρώθηκε η συζήτηση των επικαίρων ερωτήσεων.
      Έχω την τιμή να ενημερώσω στο Σώμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Μεταφορών και Επικοινωνιών: «Τροποποιήσεις διατάξεων του Κώδικα Οδικής Κυκλοφορίας (κωδ. ν. 2696/1999, ΦΕΚ 57 Α΄)».
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμ. 19/13/28-9-2006 επερώτηση των Βουλευτών του Πανελληνίου Σοσιαλιστικού Κινήματος κ.κ. Μιχαήλ Χρυσοχοϊδη, Ευάγγελου Αργύρη, Αθανασίου Παπαγεωργίου, Γιάννη Κουτσούκου, Χρήστου Αηδόνη, Αντωνίας (Τόνιας) Αντωνίου, Γεωργίου Ανωμερίτη, Δημητρίου Βαρβαρίγου, Ιωάννη Βλατή, Βασιλείου Γερανίδη, Ιωάννη Διαμαντίδη, Άννας Διαμαντοπούλου, Ιωάννη Δριβελέγκα, Σάββα Εμινίδη, Βασιλείου Έξαρχου, Μιχάλη Καρχιμάκη, Απόστολου Κατσιφάρα, Βασιλείου Κεγκέρογλου, Θεόδωρου Κολιοπάνου, Δημητρίου Κουσελά, Ανδρέα Μακρυπίση, Ιωάννη Μανιάτη, Άγγελου Μανωλάκη, Χρύσας Μανωλιά, Αθανασίας Μερεντίτη, Αριστείδη Μουσιώνη, Μάρκου Μπόλαρη, Εμμανουήλ Όθωνα, Γεωργίου Παπαγεωργίου, Ευάγγελου Παπαχρήστου, Δημητρίου Πιπεργιά, Χρήστου Πρωτόπαπα, Παναγιώτη Ρήγα, Κωνσταντίνου Ρόβλια, Νικολάου Σαλαγιάννη, Παναγιώτη Σγουρίδη, Αναστασίου Σιδηρόπουλου, Εμμανουήλ Σκουλάκη, Εμμανουήλ Στρατάκη, Θεοδώρας Τζάκρη, Στέφανου Τζουμάκα, Βασιλείου Τόγια, Ιωάννη Τσακλίδη, Θεοχάρη Τσιόκα, Ελπίδας Τσουρή, Μάνου Φραγκιαδουλάκη, Χρήστου Χάϊδο, Νικολάου-Φωτίου Χατζημιχάλη, Αναστασίου Χωρέμη και Θεόδωρου Πάγκαλου προς τον Υπουργό Αγροτικής Ανάπτυξης και Τροφίμων, σχετικά με θέματα των Ελλήνων αγροτών.
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας ορίζει Κοινοβουλευτικό Εκπρόσωπο τον κ. Βαρβιτσιώτη.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Κολοζώφ ορίζει Κοινοβουλευτικό Εκπρόσωπο τον κ. Σκοπελίτη. 
      Ο Πρόεδρος του Συνασπισμού κ. Αλαβάνος ορίζει Κοινοβουλευτική Εκπρόσωπο την κ. Ξηροτύρη-Αικατερινάρη.
      Το λόγο έχει ο πρώτος επερωτών κ. Ευάγγελος Αργύρης.
      ΕΥΑΓΓΕΛΟΣ ΑΡΓΥΡΗΣ: Κυρίες και κύριοι συνάδελφοι, η χρονιά που διανύουμε είναι ασυνήθιστη για τους Έλληνες αγρότες. Είναι  η πρώτη χρονιά εφαρμογής της νέας Κοινής Αγροτικής Πολιτικής και είναι η πρώτη χρονιά που καθιερώνεται ένα νέο σύστημα ενισχύσεων με βάση τη συμφωνία που έγινε το 2003. 
      Οι αγρότες χωρίς καμία προετοιμασία και χωρίς καμία εκπαίδευση από την Κυβέρνηση ρίχνονται πλέον στη μάχη της διαπραγμάτευσης της εμπορικής τιμής του προϊόντος τους και στον ανταγωνισμό. Σ’ αυτήν τη μάχη οι αγρότες είναι ηττημένοι, γιατί αισθάνονται όλο και περισσότερο την πίεση από τους εμπόρους και τους βιομηχάνους για να παραδίδουν τα προϊόντα τους σε εξευτελιστικές τιμές. 
      Η κυβερνητική πολιτική μετέτρεψε τη νέα Κ.Α.Π. από εφαλτήριο σε βαρίδι στα πόδια των αγροτών, από εκσυγχρονιστικό εγχείρημα της ελληνικής γεωργίας σε φοροεισπρακτικό και γραφειοκρατικό εφιάλτη των αγροτών. Οι αγρότες μπήκαν  με οδυνηρό τρόπο σ’ αυτήν τη νέα περίοδο και την ελπίδα και την αισιοδοξία διαδέχθηκε η απογοήτευση και η ανασφάλεια για το μέλλον.
      Έχει γίνει πολλές φορές και γίνεται συζήτηση για τη νέα συμφωνία της Κοινής Αγροτικής Πολιτικής. Από το 2003 μέχρι το 2007 είναι πολλά τα χρόνια και θα μπορούσε να βρίσκεται η ελληνική γεωργία στο δρόμο για την προσαρμογή, όμως, χάνονται προς όφελος της κερδοσκοπίας και των μεσαζόντων και αυτό δημιουργεί  τεράστιο πρόβλημα και ανασφάλεια στους αγρότες. Με τη νέα Κοινή Αγροτική Πολιτική δημιουργήθηκε μια νέα περίοδος που θα μπορούσαμε να την ονομάσουμε μεταβατική περίοδο μέχρι το 2013. Πετύχαμε έναν συμβιβασμό, που εκτιμούμε εμείς ότι ήταν ο καλύτερος δυνατός. Γνωρίζαμε πάρα πολύ καλά ότι η νέα Κ.Α.Π. θα δημιουργήσει τη νέα αρχή για τη γεωργία. Ήρθε όμως και μια άλλη διαπραγμάτευση, η οποία ήταν συνέχεια της πρώτης διαπραγμάτευσης, για τα μεσογειακά προϊόντα.
      Κύριε Υπουργέ, η απόφαση των Υπουργών Γεωργίας της Ευρωπαϊκής Ένωσης ήταν ομόφωνη. Μάλιστα η ελληνική Κυβέρνηση πήρε και μπόνους γιατί έφερε σε πέρας αυτήν τη διαπραγμάτευση. Σε αυτήν τη διαπραγμάτευση υπήρξε αντίσταση την πρώτη φορά στον πρώτο κύκλο της μεγάλης οργάνωσης στον Παγκόσμιο Οργανισμό Εμπορίου, που καθορίζει πολύ περισσότερο πολλές φορές και από την πολιτική της Ευρώπης τα γεωργικά προϊόντα, όταν τότε όλοι επιτέθηκαν στο βαμβάκι. 
      Πρέπει, όμως, να ξεκαθαρίσουμε κάτι και να το κάνουμε για τελευταία φορά. Μπορεί να λέτε ό,τι θέλετε, μπορεί να δίνετε υποσχέσεις, μπορεί ανέξοδα να λέτε πράγματα, μπορεί να θέλετε να κοροϊδέψετε τους αγρότες, αλλά επειδή είμαστε στο Ευρωπαϊκό Κοινοβούλιο, οι αλχημείες, οι αριθμοί και η χρησιμοποίηση των αριθμών που κάνετε πολλές φορές κατά τη δική σας εκτίμηση και όχι με την επιστήμη και με την πραγματικότητα δεν περνάνε. 
      Θα καταθέσω για τα Πρακτικά για να απαντήσουμε σ’ εσάς και στη μαγνητοσκοπημένη –όπως και σήμερα είναι σίγουρο ότι θα μαγνητοσκοπήσετε τη συζήτηση γι’ αυτήν τη νέου τύπου «Υ.ΕΝ.Ε.Δ.» που έχετε δημιουργήσει, τον Ο.Π.Ε.ΓΕ.Π. και το κανάλι της Λυκόβρυσης- …
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εσείς το φτιάξατε. 
      ΕΥΑΓΓΕΛΟΣ ΑΡΓΥΡΗΣ: Εμείς το φτιάξαμε για να ενημερώνουμε τους αγρότες. Δεν φτιάξαμε το κανάλι ούτε για να καθυβρίζουμε την Αντιπολίτευση ούτε για να σπαταλάμε τα χρήματα του ελληνικού λαού, αλλά θέλαμε να είναι ένα χρήσιμο εργαλείο για ενημέρωση περί των νέων πολιτικών που υπάρχουν. Εσείς δεν κάνετε κάτι τέτοιο.
      Μας είπατε, λοιπόν, εδώ κατά τη συζήτηση του προϋπολογισμού με περισσή ευχέρεια και χειροκροτήματα από την πτέρυγα των συναδέλφων της Νέας Δημοκρατίας ότι κάνατε την καλύτερη διαπραγμάτευση αλλά ότι σας είχε στριμώξει η προηγούμενη κυβέρνηση. Μάλιστα είχατε και το πολιτικό θράσος να πείτε ότι ευτυχώς που υπήρχε ο κ. Καραμανλής και εσείς προσωπικά και προσθέσατε την επιδότηση για τον καπνό από το 2009. 
        Θα δώσω για τα Πρακτικά -και παρακαλώ να τη διαβάσετε, μάλιστα την άλλη φορά θα σας κάνουμε και ερωτήσεις, δεν πιστεύω να το καταλάβετε βέβαια- την ανακοίνωση της επιτροπής του Σεπτεμβρίου του 2003 για τα τρία μεσογειακά προϊόντα και κάνει και μια υπόδειξη για τη ζάχαρη με τρεις περιπτώσεις. 
        Αυτή ακριβώς η ανακοίνωση λέει για τον καπνό διαφορετικά πράγματα απ’ αυτά, τα οποία διαπραγματευτήκατε. Και φθάσαμε εδώ στο σημείο η Κομισιόν να κάνει καλύτερες προτάσεις για τους Έλληνες αγρότες απ’ ό,τι διαπραγματεύεται η ελληνική Κυβέρνηση. Και αν βρείτε κάπου, κύριε Μπασιάκο, που να αναφέρει το 2009 να μου τη δώσετε και εμένα για να το δω, αλλά και να λάβει γνώση και το ελληνικό Κοινοβούλιο. 
        Το να λέτε ψέματα εσείς, κύριε Μπασιάκο, μας είναι αδιάφορο, αλλά μας στεναχωρεί όταν λέει ψέματα ο Υπουργός Γεωργίας. Το να λέει ψέματα ο κ. Καραμανλής και να αποδέχεται τη δική σας λογική μας αφήνει αδιάφορους. Όμως θλιβόμαστε όταν ακούμε τέτοια πράγματα από τον Πρωθυπουργό της χώρας.
        (Στο σημείο αυτό ο Βουλευτής κ. Ευάγγελος Αργύρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
        Πάμε τώρα σε ένα άλλο μεγάλο θέμα. Τι έλεγε αυτή η νέα Κ.Α.Π., τι έπρεπε να κάνουμε εμείς; Πρώτον, έπρεπε να μετατρέψουμε την ελληνική γεωργία και την παραγωγή προϊόντων, ώστε να βρίσκουν αγορές, διότι πλέον είχαν ανεξαρτητοποιηθεί από τις επιδοτήσεις και βάσει αυτής της νέας τάσης που διαμορφώνεται στην αγορά να πάρουμε μερίδιο της αγοράς. Είχαμε και μια άλλη μεγάλη αγωνία, επειδή έχουμε πολύ μεγάλο αγροτικό πληθυσμό, να συγκρατήσουμε τον αγροτικό πληθυσμό στην περιφέρεια. Όμως, όλα αυτά πρέπει να γίνουν με βασική προϋπόθεση το σεβασμό του περιβάλλοντος.
         Άρα, λοιπόν, είχαμε μια αρμονία, δηλαδή της  νέας τάσης που διαμορφώνεται, παραγωγή προϊόντων που θα καλύπτει τις ανάγκες του καταναλωτή και ποιοτικά προϊόντα προσαρμοσμένα στην αγορά, για να εισπράξει εισόδημα ο παραγωγός και να μείνει στην ύπαιθρο. Έπρεπε αυτό να το κάνει πάντα σεβόμενος το περιβάλλον.
        Αυτά, κύριε Υπουργέ, θέλουν σχέδια. Όταν σας τα λέγαμε αυτά στην αρχή της περιόδου διακυβέρνησης της χώρας από το κόμμα σας, λέγατε ότι εμείς θα κάνουμε μελέτες. Θα πρέπει να σας πω ότι είμαστε στο 2007. Σε έναν χρόνο με δική σας υπαιτιότητα και κανενός άλλου αρχίζει η νέα διαπραγμάτευση πάλι για την Κ.Α.Π.. Και τότε τι σημασία θα έχουν οι νέες μελέτες όταν θα μπούμε σε ένα καινούργιο πεδίο;
        Μπορώ εδώ να καταθέσω για τα Πρακτικά και τη νέα επαναπροκήρυξη που κάνατε στη συνέχεια για τις δεκατρείς μελέτες. Εσείς εδώ πανηγυρίζατε. Χειροκροτούσαν οι συνάδελφοί σας της Νέας Δημοκρατίας όταν κάνατε αυτές τις ανακοινώσεις. Έχετε κάνει καμιά μελέτη και δεν την ξέρουμε; Δώστε μας μια μελέτη με βάση τα δικά σας λεγόμενα. Υπάρχει εδώ δελτίο Τύπου στις 16 Μαΐου για τις περιβόητες αυτές δεκατρείς μελέτες.
        (Στο σημείο αυτό ο Βουλευτής κ. Ευάγγελος Αργύρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)         
        Εκτός από τις δεκατρείς μελέτες υπάρχουν και δύο βασικά εργαλεία για να ασκήσουμε αυτήν την πολιτική αν δεχθούμε ότι αποδέχεστε αυτό το πράγμα ως γενική πολιτική θέση για τους αγρότες και την περιφέρεια. Είναι το Γ΄ Κοινοτικό Πλαίσιο Στήριξης. Και αναφορικά με το Γ΄ Κοινοτικό Πλαίσιο Στήριξης θα πρέπει να σας πω ότι καθημερινά κοιτάτε τον καθρέφτη και καυχιέστε ότι τα λέτε ωραία. Μάλιστα, τα λέτε τόσο πειστικά σ’ αυτήν τη νέου τύπου «Υ.ΕΝ.Ε.Δ.» τηλεόραση, αυτό το παραμάγαζο της παραπληροφόρησης, που υπάρχει και το στέλνετε και παντού, μάλιστα έμαθα ότι κάνετε και νέα σποτάκια στη Λυκόβρυση και τα στέλνετε και στα κεντρικά κανάλια στις 6.30΄ το πρωί για να προβάλετε και στα πρωινάδικα την πολιτική σας, που ο κόσμος σας πιστεύει. Δεν θα περάσει όμως αυτό, διότι πρόκειται για κατασπατάληση των χρημάτων του Έλληνα φορολογούμενου. 
        Επανέρχομαι στο Γ΄ Κοινοτικό Πλαίσιο Στήριξης. Τι κάνατε με το 2003; Τι κάνατε όλο αυτό το διάστημα; Αφαιρείτε έργα, τα βγάζετε εκτός σχεδίου για να έλθετε μετά και να πείτε ότι, ξέρετε, εμείς καταναλώσαμε τα χρήματα από το Γ΄ Κοινοτικό Πλαίσιο Στήριξης. Μήπως πρόκειται να συμβεί το ίδιο και με το Δ΄ Κοινοτικό Πλαίσιο Στήριξης, που δεν ξέρουμε ποιο είναι; Έχετε στείλει κάποια χαρτιά, κάποιες εκθέσεις ιδεών που πάνε και έρχονται στις Βρυξέλλες. Είμαστε στο 2007. Έχει ξεκινήσει η νέα προγραμματική περίοδος. Έχετε αυτήν τη στιγμή κάποιο εγκεκριμένο σχέδιο για το Δ΄ Κοινοτικό Πλαίσιο Στήριξης; Αν έχετε, να το καταθέσετε στην Εθνική Αντιπροσωπεία. Όμως, είναι σίγουρο ότι δεν έχετε, γιατί όσα έχετε στείλει σας τα επιστρέφουν και σας λένε ότι είναι εκθέσεις ιδεών. 
    Άρα, λοιπόν, θα καταναλώσετε και τα χρήματα του Δ΄ Κοινοτικού Πλαισίου Στήριξης, όση περίοδο θα είστε στην Κυβέρνηση, με έργα του Γ΄ Κοινοτικού Πλαισίου Στήριξης; 
    Πάμε, λοιπόν, σε ένα πολύ μεγάλο θέμα. Θα πρέπει να καταλάβετε, κύριε Υπουργέ, ότι αυτήν την περίοδο υπάρχουν τεράστια προβλήματα. Στην Ευρώπη δεν συζητάνε αυτό που συζητάμε εμείς εδώ. Ήδη στα συνέδριά τους η Επίτροπος κ. Μπόελ άρχισε να λέει για τις νέες τάσεις που θα υπάρξουν μετά το 2013. Μάλιστα, άκουσα και μια πολύ καλή, συγκαλυμμένη δήλωσή της που λέει για τη μείωση του αγροτικού πληθυσμού με εύσχημο τρόπο, κάπως πιο όμορφα, πιο κομψά, όπως χαρακτηρίζουν και την αναθεώρηση της Κοινής Αγροτικής Πολιτικής, τεστ υγείας για την ΚΑΠ.
    Είπε, λοιπόν, ότι οι αγρότες θα πρέπει να κάνουν και ένα δεύτερο επάγγελμα. Εμείς θέλουμε οι αγρότες να ασκήσουν το αγροτικό επάγγελμα. Άλλο η  πολυλειτουργικότητα της ελληνικής γεωργίας, άλλο δηλαδή το να έχεις μια επιχείρηση και να ασκείς εκεί, στην ύπαιθρο και τη δραστηριότητα του αγροτουρισμού, να έχεις και μια μικρή βιοτεχνική μονάδα και άλλο να κάνεις δύο και τρία επαγγέλματα για να λες ότι είσαι αγρότης. Αυτό το πράγμα το αποκλείουμε κατηγορηματικά. 
    Την περίοδο αυτήν, λοιπόν, που συζητάμε αυτό το πράγμα, δηλαδή τι θα γίνει μετά το 2013, εσείς δεν μπορείτε να εφαρμόζετε τις αποφάσεις του 2003 και του 2004. 
    Έχουμε τώρα και άλλη μια διαπραγμάτευση, σαν και αυτήν που σας είπα για τα μεσογειακά προϊόντα, για τον καπνό. Υπήρξε μεγαλύτερο Βατερλώ διαπραγμάτευσης απ’ αυτό που κάνατε στα μεσογειακά προϊόντα; Και βέβαια δεν θα έπρεπε να απευθύνομαι σε σας. Έπρεπε να απευθύνομαι στον κ. Καραμανλή, γιατί είχε δηλώσει ότι αυτός θα έχει στις πλάτες του την υποστήριξη του εισοδήματος των αγροτών και αυτών των θεμάτων, θα ήταν δηλαδή ο σκιώδης Υπουργός Γεωργίας της δικής του κυβέρνησης. 
    Δεν κάνατε, λοιπόν, το ίδιο και για το βαμβάκι; Δεν καταστρέψατε δηλαδή ουσιαστικά και την προοπτική του βαμβακιού για να φανείτε ότι παίρνετε  περισσότερα στρέμματα; Δεν κάνατε αυτό που έκαναν οι Ισπανοί. Οι Ισπανοί, λοιπόν, τι έκαναν; Είχαν οκτακόσιες χιλιάδες στρέμματα και το μείωσαν σε επτακόσιες χιλιάδες στρέμματα. Γιατί; Για να έχουν μεγαλύτερη στρεμματική επιδότηση. Γι’ αυτό παίρνουν 107 ευρώ το στρέμμα. Εσείς μοιράσατε τους αγρότες σε δύο κατηγορίες και τώρα τρέχουν. Χάσατε την ευκαιρία να αποκτήσει βιωσιμότητα μια εκμετάλλευση βαμβακιού. 
    Και θα πρέπει να ξέρετε ένα πράγμα. Μπορεί εύκολα σε κάποια προϊόντα να αλλάξουν κατεύθυνση οι παραγωγοί, αλλά είναι αδιανόητο να καταργήσουμε το σύνολο της δραστηριότητας στις εκτατικές καλλιέργειες σε ορισμένες περιοχές -όπως Θεσσαλία και άλλες περιοχές- και να τις αντικαταστήσουμε με τις αροτραίες. Δεν μπορούν να αντικατασταθούν τόσα εκατομμύρια στρέμματα. Πρέπει, λοιπόν, να διατηρήσουμε και να επαυξήσουμε το συγκριτικό πλεονέκτημα. Αλλά εσείς δεν κάνατε αυτό. Καταστρέψατε και το βαμβάκι. 
    Υπήρξε και το μεγάλο, όπως σας είπα, «Βατερλώ» της ζάχαρης. Τι έγινε ακριβώς με τη ζάχαρη; Έχουμε ουσιαστικά κατάργηση μιας καλλιέργειας, κλείσιμο εργοστασίων, που κάθε μέρα τα ονοματίζετε και έχουμε τώρα και τις καινούργιες διαπραγματεύσεις στα καινούργια προϊόντα, στα οπωροκηπευτικά και στο κρασί.
    Εσείς, κύριε Υπουργέ, υπογράψατε μνημόνιο με άλλους Ευρωπαίους για να παραμείνει η κατάσταση ως έχει. Και καλείτε σε συσκέψεις τους αγρότες και σας έχουν πει άλλα πράγματα και επαναλαμβάνετε και εδώ αυτό που κάνατε με τον καπνό. Κάνατε δύο χρόνια να αποφασίσετε. Λέτε, λοιπόν, να παραμείνουν τα  πράγματα ως έχουν. 
    Στις 24 του μηνός ανακοινώνεται η τελική πρόταση για τα οπωροκηπευτικά. Μπορείτε να πείτε εδώ στην Εθνική Αντιπροσωπεία, ποια είναι η θέση της ελληνικής Κυβέρνησης; Μπορείτε να αποκρύπτετε από την Εθνική Αντιπροσωπεία και από τους αγρότες την πρόταση που θα υπερασπιστείτε στην Ευρωπαϊκή Ένωση; Γιατί αν είναι διαφορετική απ’ αυτήν που υπογράψατε με το μνημόνιο, δηλαδή να παραμείνουν τα πράγματα όπως έχουν, είναι σίγουρο ότι είστε σε διαφορετική κατεύθυνση από τα συμφέροντα που θέλουν να εκφράσουν οι οργανώσεις των αγροτών και οι ίδιοι οι αγρότες. Γι’ αυτό, λοιπόν, καταλαβαίνετε τι ακριβώς συμβαίνει.
    Θέλω να μιλήσω και για ένα άλλο μεγάλο θέμα. Κύριε Υπουργέ, έχετε γίνει μεγάλος αλχημιστής. Θα πρέπει να ξέρετε ότι οι αλχημιστές πρόσφεραν και έργο. Προσπαθούσαν κάποια πράγματα να τα ενώσουν, αλλά ήθελαν να τα ονομάσουν «χρυσό». Εσείς εδώ θα μας τρελάνετε. Συγκρίνετε ανόμοια πράγματα. Σας λέγω, λοιπόν, ότι αυτό είναι πολιτική απατεωνιά, να λέτε δηλαδή για εξαετία του ΠΑ.ΣΟ.Κ. Τι σχέση έχει η εξαετία του ΠΑ.ΣΟ.Κ. 1998-1999 έως το 2004, αφού ξέρετε ότι οι επιδοτήσεις που παίρνουν τώρα οι αγρότες είναι με αναφορά το 2000, 2001 και 2002; Δεν έχουν καμία σχέση με το 1998. Ήταν διαφορετικού τύπου. Αυτό είναι το ένα.
      Δεύτερον, δίνονταν ποτέ οι επιδοτήσεις στα αιγοπρόβατα, στα βοοειδή, γρηγορότερα από την έναρξη της ημερολογιακής χρονιάς, δηλαδή το Γενάρη; Τι συγκρίνετε; 
      Και επειδή, λοιπόν, συγκρίνετε και αυτά, πάλι ανόμοια πράγματα συγκρίνετε. Θα πρέπει να σας πω ότι και με τις δικές σας συγκρίσεις σάς απογοήτευσε και σας διέψευσε ο ίδιος ο Υφυπουργός σας.
      Εμείς δεν σας λέμε γι’ αυτά που δανείζονται οι αγρότες ούτε γι’ αυτά που δίνετε ως διευκόλυνση, για να τους κοροϊδέψετε. Εμείς σας λέμε για επιδοτήσεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Και μου απάντησε ο Υφυπουργός πριν από μία εβδομάδα ότι 535.000.000 δώσατε ως επιδοτήσεις. Θα πρέπει να σας πω ότι με τα 535.000.000 επιδοτήσεις που σημαίνει ολοκληρωμένη διαδικασία –θα σας τα πουν εδώ και οι συνάδελφοι μετά που θα κάνουν ανάλυση, ο κ. Κατσιφάρας, ο κ. Όθωνας, ο κ. Χατζημιχάλης και ο κ. Κουτσούκος- εδώ υπάρχει τεράστιο πρόβλημα. Αυτό το λέω γιατί συγκρίνετε ανόμοια πράγματα.
      Επίσης, να δεχθώ και το 1.200.000.000 ευρώ που λέτε ότι δώσατε με δανεισμό, με διευκόλυνση. Την ίδια περίοδο, κύριε Υπουργέ, δίνονταν 1.800.000.000 ευρώ, την αντίστοιχη περίοδο.
      Γιατί κοροϊδεύετε τον κόσμο και λέτε αυτά τα πράγματα; Αυτό είναι πολιτική απατεωνιά. Δεν μπορώ να λέω κάθε μέρα ότι λέτε ψέματα. Είναι αδιανόητο να μιλάμε στην Εθνική Αντιπροσωπεία και καθημερινά να επιβεβαιώνεται αυτό το πράγμα. Συγκρίνετε ανόμοια πράγματα.
      Δεν ξέρω στη μαγνητοσκοπημένη εκπομπή, όπως σας είπα, που γράψατε στο Υπουργείο και θα είναι έτοιμη να την παραδώσετε σήμερα στο κανάλι, πόσες χιλιάδες ποσοστά θα βγάλετε πάλι σήμερα εδώ πέρα.
      Άρα, λοιπόν, αυτό το τεράστιο πρόβλημα πρέπει να το κατανοήσετε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Θα πάρετε χρόνο από τη δευτερολογία σας, κύριε Αργύρη.
      ΕΥΑΓΓΕΛΟΣ ΑΡΓΥΡΗΣ: Όχι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Μα, δεν γίνεται αλλιώς.
      ΕΥΑΓΓΕΛΟΣ ΑΡΓΥΡΗΣ: Ζήτησα μία ανοχή.
      ΠΡΟΕΔΡΕΥΩΝ (Γεώργιος Σούρλας): Τι να κάνουμε, κύριε Αργύρη; Δεν γίνεται.
      ΕΥΑΓΓΕΛΟΣ ΑΡΓΥΡΗΣ: Αρχίζετε εσείς τις αλχημείες, κύριε Πρόεδρε. Βλέπω και τα στελέχη της Νέας Δημοκρατίας να έχουν την ίδια λογική.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είναι καλή η καραμέλα της αλχημείας. Και το Προεδρείο αλχημείες κάνει;
      ΕΥΑΓΓΕΛΟΣ ΑΡΓΥΡΗΣ: Ζήτησα να ολοκληρώσω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Να ολοκληρώσετε, κύριε Αργύρη.
      ΕΥΑΓΓΕΛΟΣ ΑΡΓΥΡΗΣ: Θέλετε να μου αφαιρέσετε χρόνο από τη δευτερολογία μου;
      ΠΡΟΕΔΡΕΥΩΝ (Γεώργιος Σούρλας): Μα, πώς θα το κάνουμε αλλιώς;
      ΕΥΑΓΓΕΛΟΣ ΑΡΓΥΡΗΣ: Μα, ακυρώνετε τον κοινοβουλευτικό έλεγχο.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, ας μη χάνουμε χρόνο τώρα.
      ΕΥΑΓΓΕΛΟΣ ΑΡΓΥΡΗΣ: Μα, αν ακολουθήσετε αυτήν τη διαδικασία, ακυρώνετε τον κοινοβουλευτικό έλεγχο.
      ΠΡΟΕΔΡΕΥΩΝ (Γεώργιος Σούρλας): Είστε εκνευρισμένος, κύριε συνάδελφε.
      ΕΥΑΓΓΕΛΟΣ ΑΡΓΥΡΗΣ: Όχι, δεν είμαι καθόλου εκνευρισμένος, κύριε Πρόεδρε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Έχει χάσει την ψυχραιμία του, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ηρεμήστε, κύριε Αργύρη. Σας παρακαλώ!
      ΕΥΑΓΓΕΛΟΣ ΑΡΓΥΡΗΣ: Δεν είμαι καθόλου εκνευρισμένος, κύριε Πρόεδρε, και δεν πρέπει να τα λέτε εσείς αυτά.
      ΠΡΟΕΔΡΕΥΩΝ (Γεώργιος Σούρλας): Το Προεδρείο κάνει αντικειμενικά τη δουλειά του.
      ΕΥΑΓΓΕΛΟΣ ΑΡΓΥΡΗΣ: Δεν πρέπει να λέτε, κύριε Πρόεδρε, ότι θα μου αφαιρέσετε χρόνο από τη δευτερολογία.
      ΠΡΟΕΔΡΕΥΩΝ (Γεώργιος Σούρλας): Μα, πώς να κάνουμε αλλιώς;
      ΕΥΑΓΓΕΛΟΣ ΑΡΓΥΡΗΣ: Αφαιρέστε από τη δευτερολογία, για να μην κάνουμε έλεγχο στην Κυβέρνηση!
      ΠΡΟΕΔΡΕΥΩΝ (Γεώργιος Σούρλας): Ως πρώτος επερωτών  σε δεκαπέντε λεπτά μπορείτε να αναπτύξετε τη θεωρία σας. Τι μου λέτε τώρα; Είστε γνώστης των αγροτικών θεμάτων και δεν επαρκεί ο χρόνος σας;
      Ολοκληρώστε, σας παρακαλώ.
      ΕΥΑΓΓΕΛΟΣ ΑΡΓΥΡΗΣ: Κύριε Υπουργέ, κινδυνεύετε –ο κ. Κατσαρός, βέβαια, φωνάζει σε όλους τους τόνους και όπου μπορεί- σε μία περίοδο που ανθίζουν τα οπωροφόρα το Γενάρη και επίκειται καταστροφή και πρέπει να υπάρχει ένας σοβαρός οργανισμός, αυτόν τον οργανισμό, όπως είναι ο ΕΛ.Γ.Α., να τον καταστρέψετε. Τον καταστρέφετε γιατί λειτουργείτε ρουσφετολογικά. Δεν λειτουργείτε αντικειμενικά. Θέλετε να δώσετε κατ’ επιλογήν αποζημιώσεις, ενώ αυτό απαγορεύεται από τον Κανονισμό. 
      Θέλετε, λοιπόν, να δώσετε αποζημιώσεις και γι’ άλλους κινδύνους; Τροποποιήστε τον Κανονισμό. Σας πληροφορώ, κύριε Υπουργέ που εποπτεύετε τον οργανισμό- ότι οι Ευρωπαίοι εισαγγελείς είναι προ των πυλών του ΕΛΓΑ. Και ξέρει από εισαγγελείς ο κ. Κατσαρός, γιατί έχει κάνει τον εισαγγελέα. Το πρόβλημα όμως, για σας μάς αφήνει αδιάφορους. Είμαστε, όμως, προβληματισμένοι για το μέλλον του συγκεκριμένου οργανισμού, γιατί αυτός θα χρειάζεται και είναι ένα σοβαρό «εργαλείο».
      Κλείνοντας –ευχαριστώ, κύριε Πρόεδρε, για την ανοχή σας- θα πρέπει να σας πω ότι μ’ αυτήν την τακτική το μόνο που κάνετε, είναι να σπέρνετε μονίμως υποσχέσεις. Όμως, ήδη αρχίζετε να θερίζετε θύελλες.
      Ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Αργύρη.
      Για τους επόμενους τέσσερις συναδέλφους, να πω από τώρα ότι ο χρόνος της πρωτολογίας είναι πέντε λεπτά και της δευτερολογίας είναι τρία λεπτά. Αυτό σας το λέω για να μη σας διακόπτω και να ολοκληρώνετε τη σκέψη σας. Μπορείτε να κάνετε χρήση του χρόνου της δευτερολογίας σας. Πιστεύω ότι αυτό είναι μία διευκόλυνση και παρέκκλιση από τον Κανονισμό. Και γι’ αυτό, το Προεδρείο πρέπει να το τηρεί.
      ΦΩΤΗΣ ΧΑΤΖΗΜΙΧΑΛΗΣ: Κύριε Πρόεδρε, ο Υπουργός πόσο χρόνο έχει;
      ΠΡΟΕΔΡΕΥΩΝ (Γεώργιος Σούρλας): Ο Υπουργός έχει είκοσι πέντε λεπτά για να πρωτολογήσει, δεκατρία λεπτά για να δευτερολογήσει και πέντε για να τριτολογήσει.
      Ο εκάστοτε Κοινοβουλευτικός Εκπρόσωπος του ΠΑ.ΣΟ.Κ. έχει δεκαπέντε λεπτά για να πρωτολογήσει, οκτώ λεπτά για να δευτερολογήσει και πέντε για να τριτολογήσει.
      Το λόγο έχει ο κ. Κατσιφάρας.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, είναι γνωστό σε όλη την ελληνική ύπαιθρο το τι επικρατεί σήμερα, ιδιαίτερα όχι από την πλήρη και παντελή έλλειψη πολιτικής και στρατηγικής του Υπουργείου Γεωργίας, αλλά ειδικότερα στο κομμάτι των επιδοτήσεων, όπου η αναστάτωση, η απελπισία, η απογοήτευση, αλλά και ο τρόπος καταβολής των επιδοτήσεων προκαλεί πάρα πολλά ερωτηματικά στους αγρότες. 
      Κύριε Υπουργέ, ακόμα και σήμερα, τέλος Ιανουαρίου του 2007, μεγάλος αριθμός παραγωγών στη χώρα μας δεν έχει πάρει ούτε ένα ευρώ απ’ αυτά που δικαιούται.
      Επίσης, ο συντριπτικός αριθμός των παραγωγών - δικαιούχων δεν έχει πάρει ούτε το 50% των επιδοτήσεων. Ταυτόχρονα υπάρχει ένα επίσης σημαντικό μέρος, που έχει πάρει από 1%-75%. Αυτή, λοιπόν, η σύγχυση, αυτά τα αδιέξοδα, αυτή η πλήρης απογοήτευση, «η ισορροπία στο βάλτο» ήταν αποτέλεσμα της δικής σας πολιτικής, της πολιτικής της Νέας Δημοκρατίας. 
      Κύριε Υπουργέ, ζητήσατε ένα χρόνο παράταση. Κυβερνάτε από το 2004-2005 –σχεδόν ολόκληρο το 2004, δηλαδή δύο ολόκληρα χρόνια- και ταυτόχρονα ζητήσατε παράταση ένα χρόνο ακόμα, γιατί τα δύο πρώτα χρόνια δεν ήταν αρκετά και ικανά να προετοιμαστείτε εσείς και οι δομές του Υπουργείου, προκειμένου να βάλετε τη νέα Κ.Α.Π. σε εφαρμογή. 
      Τι κάνατε, λοιπόν; Κερδίσατε χρόνο, ζητήσατε να πάνε πίσω τα συμφέροντα των αγροτών, οι οποίοι δικαιούνται από το 2006 να πάρουν τις επιδοτήσεις, κερδίσατε χρόνο, τον οποίο πήρατε ειδικά γι’ αυτό το σκοπό και προκαλέσατε και με τον επιπλέον χρόνο και εις βάρος των παραγωγών αυτό το χάος και την απελπισία. 
      Κύριε Υπουργέ, το 2004 πήρατε μία «προίκα». Αυτή η «προίκα» ήταν αποτέλεσμα των πολιτικών των κυβερνήσεων του ΠΑ.ΣΟ.Κ.. Όσο και να σας πειράζει, όσο και να σας ενοχλεί, όσο και να θέλετε να τα απαξιώσετε, δεν μπορείτε να το κάνετε. Κερδίσατε σταθερές επιδοτήσεις, δηλαδή εισόδημα στον Έλληνα παραγωγό, μέχρι το 2013 και ταυτόχρονα, πήρατε ένα πλαίσιο ικανό και συγκεκριμένο, προκειμένου να μεταβούμε από μία γεωργική περίοδο, που ήταν καθεστώς επιδοτήσεων, σε μία περίοδο της ποιοτικής γεωργίας. Αυτά τα δύο κεφάλαια που παραλάβατε, κύριε Υπουργέ, όχι μόνο δεν τα αξιοποιήσατε, αλλά τα υπονομεύσατε και με δικαιολογίες και αλχημείες, οδηγήσατε τον αγροτικό κόσμο σ’ αυτήν την κατάσταση, που υπάρχει σήμερα, χωρίς όραμα, χωρίς μέλλον, χωρίς ελπίδα, με μειωμένο εισόδημα. 
      Κύριε Υπουργέ, μας έχετε πει ότι από το ένα εκατομμύριο εκατόν πέντε χιλιάδες αγρότες –βάσει δικών σας δηλώσεων- ενεργοποίησαν τα δικαιώματά τους μόνο οι οκτακόσιοι σαράντα χιλιάδες. Απ’ αυτούς, μόνο οι επτακόσιοι ενενήντα δύο χιλιάδες έχουν πάρει στοιχειωδώς κάποια χρήματα. Κανείς δεν έχει εξοφληθεί. Και ακόμα, κύριε Υπουργέ, ελέγχεστε, γιατί και η συμφωνία, σε επίπεδο Ευρώπης, ήταν ότι το 50% πρέπει να καταβληθεί από τις 15 Οκτωβρίου μέχρι την 1η Δεκεμβρίου. Ούτε και αυτό είστε ικανοί να υλοποιήσετε. Ταυτόχρονα, είναι απλήρωτοι σαράντα επτά χιλιάδες οκτακόσιοι αγρότες. Εγώ ξέρω ότι στο δικό μου νομό, το Νομό Αχαΐας, τέσσερις χιλιάδες αγρότες, κύριε Υπουργέ, είναι απλήρωτοι ακόμα και σήμερα, χωρίς να έχουν πάρει ούτε ένα ευρώ. 
      Υπάρχει ένα μεγάλο ερώτημα, κύριε Υπουργέ, που αφορά τα παρακρατήματα. Απ’ αυτό –για να έχω μια συνέχεια με πριν- περίπου διακόσιοι εξήντα πέντε χιλιάδες αγρότες-παραγωγοί δεν έχουν ενεργοποιήσει τα δικαιώματά τους. Δηλαδή, δεν πήγαν να πάρουν αυτό που δικαιούνται. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δώστε μου ένα λεπτό, κύριε Πρόεδρε. 
      Δέχεστε, κύριε Υπουργέ, ότι έτσι τυχαία το 1/3 των αγροτών δεν πήγε να ενεργοποιήσει τα αγροτικά του δικαιώματα, το εισόδημά του και το χαρίζει; 
      Εν πάση περιπτώσει ποιος είχε την ευθύνη να καθοδηγεί τους αγρότες, κύριε Υπουργέ; Ποιος είχε την ευθύνη να είναι κοντά στον αγρότη και να τον συμβουλεύσει, πώς αυτήν την κρίσιμη περίοδο δεν θα χάσει τα εισοδήματά του; 
      Εν πάση περιπτώσει, κύριε Υπουργέ, με τα παρακρατήματα δεν μπορεί να επικρατεί αδιαφάνεια. Δεν μπορεί να υπάρχει πελατειακή λογική, κύριε Υπουργέ. Ξέρετε πολύ καλά ότι από τα ποιοτικά παρακρατήματα έχουμε 117.000.000 ευρώ. Από τη διαφοροποίηση 65.000.000 ευρώ. Από το εθνικό απόθεμα 48.000.000 ευρώ. Λάβετε υπ΄όψιν σας ότι το 1/3 των αγροτών δεν ενεργοποίησε τα δικαιώματά του. 
      Αντιλαμβάνεστε, λοιπόν, για τι εθνικό απόθεμα μιλάμε; Χρήματα που δεν ανήκουν στο Υπουργείο, κύριε Υπουργέ, αλλά ανήκουν στους αγρότες και έχουν το δικαίωμα της διαφάνειας, της πλήρους ενημέρωσης και όχι της πολιτικής των «ημετέρων». Επίσης, πρέπει να ξέρουν αν θα τους δώσετε μια νέα ευκαιρία. Να μη χαθεί από το 1/3 των παραγωγών μας η δυνατότητα να πάρουν αυτά που δικαιούνται. 
      Ευχαριστώ, κύριε Πρόεδρε και κρατώ τον υπόλοιπο χρόνο για τη δευτερολογία μου. Πάντως, όλος ο τρόπος με τον οποίο έχετε χειριστεί το θέμα, δείχνει πλήρη ανικανότητα. Οι ευθύνες είναι τεράστιες. Έχετε ευθύνες και για το μέλλον και για την προοπτική αυτού του τόπου. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κατσιφάρα.
      Το λόγο έχει ο κ. Κουτσούκος.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε. 
      Κύριε Υπουργέ, η ύπαιθρος ζει μια δραματική κατάσταση. Μειώνεται συνεχώς το αγροτικό εισόδημα. Φτωχαίνει ο κόσμος. Επικρατεί κλίμα ανασφάλειας και απογοήτευσης. Έχετε βασική ευθύνη γι’ αυτό.
      Κοροϊδέψατε τους αγρότες, για να υφαρπάξετε την ψήφο τους. Τους είχατε πει προεκλογικά –διαβάζω από το πρόγραμμα της Νέας Δημοκρατίας που φαντάζομαι ότι είχατε συμβάλει στη σύνταξη του, εκτός αν μας πείτε ότι είστε άμοιρος ευθυνών- ότι θα μειώσετε το κόστος παραγωγής με τη μείωση του Φ.Π.Α. από 18% σε 8% για όλα τα γεωργικά μηχανήματα, με την εξάντληση των δυνατοτήτων για τη μείωση της τιμής του πετρελαίου κίνησης και του ηλεκτρικού ρεύματος, για τη μείωση της τιμής του μαζούτ και μια σειρά από άλλες υποσχέσεις. Κάνατε, όμως, ακριβώς το αντίθετο. 
      Αυξήθηκε ο Φ.Π.Α., αυξήθηκαν οι ειδικοί φόροι κατανάλωσης, αυξήθηκαν οι τιμές των γεωργικών εφοδίων. Έχω τα στοιχεία εισροών-εκροών της Εθνικής Στατιστικής Υπηρεσίας, δηλαδή τα επίσημα στοιχεία του κράτους. Αυτά δείχνουν ότι το 2004 είχαμε αύξηση του κόστους παραγωγής κατά 7,52%, το 2005 κατά 5,12%, δηλαδή 12,64% αυτήν τη διετία. Μαθαίνω ότι με τα καινούργια στοιχεία, που ετοιμάζει η Εθνική Στατιστική Υπηρεσία, θα έχουμε πολύ μεγάλη αύξηση, επίσης, το 2006. 
      Τα λιπάσματα αυξήθηκαν κατά 20%, τα εργαλεία και τα εφόδια κατά 20%, επίσης, τα καύσιμα και τα λιπαντικά κατά 36,5%, οι ζωοτροφές κατά 13,1% κ.ο.κ.. Την ίδια περίοδο με βάση πάλι τους πίνακες εισροών-εκροών της Στατιστικής Υπηρεσίας οι τιμές παραμένουν καθηλωμένες. Αποτέλεσμα είναι η μείωση του αγροτικού εισοδήματος. 
      Τι γίνεται, όμως, την ίδια περίοδο με το καλάθι της νοικοκυράς; Από μελέτες που παρακολουθούμε έχει υπάρξει ένα τεράστιο άνοιγμα τιμών: στο κρέας 192%, 281% στα γαλακτοκομικά, 192% στα λαχανικά, 796% στα δημητριακά, 262% στα φρούτα, 214% στο λάδι. 
      Από τα 303 ευρώ που πληρώνει ο καταναλωτής μόνο 120 ευρώ πηγαίνουν στην τσέπη του αγρότη. Αυτό, σε σχέση με τις προεκλογικές σας δεσμεύσεις ότι θα μειώσετε το άνοιγμα της ψαλίδας. Άρα ο αγρότης χάνει αυτό το πενιχρό εισόδημα, που εισπράττει, με βάση την πολιτική σας, αφού έχει αυξημένο κόστος παραγωγής και μειωμένες τιμές, υπέρ των μεσαζόντων. 
      Να δούμε, όμως, τον άλλο συντελεστή του εισοδήματος: την παραγωγή. Είχαμε μείωση της παραγωγής τη χρονιά που μας πέρασε. Στο σκληρό σιτάρι μείον 35%, στο μαλακό μείον 13%, στον αραβόσιτο μείον 5%, στο κριθάρι μείον 14%, στα καπνά μείον 80% περίπου, στο βαμβάκι μείον 16%. Δεν ξέρω ποια είναι τα στοιχεία σας για τα τεύτλα. Τα δικά μας  στοιχεία λένε ότι θα είναι κοντά στο 40%. 
Άρα ο όγκος της παραγωγής επί τη χαμηλή τιμή μειώνει το εισόδημα του αγρότη. 
      Με ποια άλλα στοιχεία να σας αποδείξουμε ότι το εισόδημα του αγρότη μειώθηκε; Με το κόστος παραγωγής, με τις τιμές, με το άνοιγμα της ψαλίδας, με την πτώση της παραγωγής. Και κάτω από αυτά τα συγκεκριμένα στοιχεία, με τα οποία καταρρίπτεται το σύνολο της πολιτικής σας, κατασκευάσατε ένα μεγάλο ψέμα, που το χαρακτήρισα με πολύ σκληρές κουβέντες κατά τη συζήτηση του προϋπολογισμού. Σας αποκάλεσα μάλιστα και «πρύτανη των αλχημιστών». 
      Γιατί, κύριε Υπουργέ; Γιατί βάλατε την Εθνική Στατιστική Υπηρεσία να παρουσιάσει αυξημένη την απασχόληση για το 2003 κατά 10% ώστε να αυξηθεί το μερίδιο αυτών που μοιράζονται το παραγόμενο εισόδημα και να δείξετε έτσι πτώση του κατά κεφαλήν εισοδήματος. Και, ω, του θαύματος, για το 2004 δεν υπάρχουν στοιχεία με βάση τον πίνακα, που μας καταθέσατε στη Βουλή. Και το μεγαλύτερο θαύμα; Για το 2005 ξαναμίκρυνε το ποσοστό για την απασχόληση. Το ερώτημα είναι: Τους εξολοθρεύσατε, αυτό το 10%; Τους στείλατε στο εξωτερικό; Τι τους κάνατε; 
      Θέλω να σας πω, κύριε Υπουργέ, γιατί δεν ξέρω αν διαβάζετε τα στοιχεία που σας δίνουν οι συνεργάτες σας, ότι με βάση τις στατιστικές της διάρθρωσης των γεωργικών και κτηνοτροφικών εκμεταλλεύσεων, το 2005 είχαμε μία αύξηση των εκμεταλλεύσεων σε σχέση με το 2003 και μία αύξηση των καλλιεργούμενων στρεμμάτων. Έτσι λένε αυτοί που σας έφεραν τα στοιχεία. Και θέλω να μου δικαιολογήσετε πώς γίνεται να έχουμε αύξηση των εκμεταλλεύσεων και μείωση της απασχόλησης. Με βάση τα δικά σας στοιχεία, πρέπει να απαντήσετε σ’ αυτές τις αντιφάσεις και σ’ αυτά τα μεγάλα ψέματα. 
      Βέβαια, επειδή δεν είναι δυνατόν να πιστέψει ο αγρότης αυτά τα ψέματα, έχετε επιδοθεί σε μία ατελείωτη προπαγάνδα, τύπου Υ.ΕΝ.Ε.Δ. και ακόμη χειρότερα. Διαβάζω τα στοιχεία που πήρα από τον κοινοβουλευτικό έλεγχο: «Περίπου ένα δισεκατομμύριο σε τριάντα έξι σταθμούς της επαρχίας, χίλια διακόσια εξήντα σποτ, εκατόν δέκα εφημερίδες της επαρχίας, τριακόσια ενενήντα τέσσερα σποτ σε τηλεοράσεις της επαρχίας, σε εθνικές τηλεοράσεις, πεντακόσια είκοσι πέντε σποτ σε ραδιόφωνα της Αθήνας και της Θεσσαλονίκης, δεκατέσσερις εφημερίδες της Αθήνας και της Θεσσαλονίκης και περιοδικά» γι’ αυτόν το στόχο.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Επί των ημερών σας τι δίνατε; Τα έχετε διαβάσει αυτά;
      ΓΙΑΝΝΗΣ ΚΟΥΤΣΟΥΚΟΣ: Να μας τα πείτε εσείς, κύριε Υπουργέ. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αν έχετε πολιτικό θάρρος, καταθέστε τα στα Πρακτικά. Μη διαβάζετε μόνο τη μία πλευρά.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ, μη διακόπτετε το συνάδελφο.
      ΓΙΑΝΝΗΣ ΚΟΥΤΣΟΥΚΟΣ: Έχω την αίσθηση πως όταν ακούτε κάτι που δεν σας αρέσει, εκνευρίζεστε, κύριε Υπουργέ. Να έχετε υπ’ όψιν σας ότι εδώ δεν είναι Υ.ΕΝ.Ε.Δ., στην οποία μονολογείτε χωρίς να δέχεστε αντίλογο και βάζετε βέτο στους άμισθους δημοσιογράφους, σ’ αυτούς τους οποίους  χρηματοδοτείτε! Σας παρακαλώ, λοιπόν, να ακούτε για να μη λέτε ανακρίβειες και να απαντάτε συγκεκριμένα. Και αν θέλετε, σας προκαλώ να πάτε σε μία συγκέντρωση αγροτών, οπουδήποτε στην Ελλάδα, «δικοί» σας να είναι και να τους πείτε ότι αυξήθηκε το αγροτικό εισόδημα, για να δούμε πώς θα αντιδράσουν. Και απλώς εμείς θέλουμε να το παρακολουθήσουμε. Έχουν βγάλει τα συμπεράσματά τους οι αγρότες, κύριε Υπουργέ. Καταρρέει το εισόδημα των αγροτών και είστε υπεύθυνοι γι΄αυτό.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κουτσούκο.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού πρώτα ξεναγήθηκαν στην έκθεση της αίθουσας ΕΛΕΥΘΕΡΙΟΣ ΒΕΝΙΖΕΛΟΣ με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, σαράντα ένας μαθητές και μαθήτριες και τέσσερις συνοδοί καθηγητές από το Λύκειο Βάρης.
      Η Βουλή τους καλωσορίζει και τους εύχεται καλές σπουδές. 
       (Χειροκροτήματα από όλες τις πτέρυγες της Βουλής)
      Να τους ενημερώσω ότι παρακολουθούν συνεδρίαση κοινοβουλευτικού ελέγχου, όπου παρίστανται οι επερωτώντες Βουλευτές και οι αρμόδιοι Υπουργοί, γι’ αυτό δεν υπάρχει και μεγάλη παρουσία Βουλευτών στην Αίθουσα. 
      Το λόγο έχει ο κ. Όθωνας.
     	ΕΜΜΑΝΟΥΗΛ ΟΘΩΝΑΣ: Κύριε Πρόεδρε, θα ήθελα συγκεκριμένα να δούμε με ποια υπευθυνότητα η Κυβέρνησή σας αντιμετώπισε το πολύ κρίσιμο θέμα της διαδικασίας ενεργοποίησης των ατομικών δικαιωμάτων στα πλαίσια της εφαρμογής της Νέας Κοινής Αγροτικής Πολιτικής. Είναι ένα θέμα που το χαρακτήρισα ήδη κρίσιμο, διότι πρόκειται ουσιαστικά για την εξασφάλιση πολύτιμων περιουσιακών στοιχείων του αγροτικού πληθυσμού της χώρας. Και ας δούμε τα βήματα ένα  προς ένα που ήταν αναγκαία, τι κάνατε, αλλά και τι δεν κάνατε, ώστε με πράξεις, αλλά και με παραλείψεις να δημιουργηθεί η σημερινή κατάσταση, η οποία δεν έχει καμία σχέση βέβαια με τη μαγική εικόνα που παρουσιάζεται με τις γνωστές αλχημείες που ήδη αναφέρθηκαν. 
     Πρώτον, όσον αφορά τις αποφάσεις αποσύνδεσης της παραγωγής από την επιδότηση: Είναι αδικαιολόγητη, είναι δραματική η καθυστέρηση, παρά τη γενική συμφωνία που υπήρχε. Χάθηκε πολύτιμος χρόνος, που τον αναζητούν σήμερα, κυρίως οι απλήρωτοι δικαιούχοι παραγωγοί. 
     Σε ό,τι αφορά τη διανομή προσωρινών δικαιωμάτων. Υπάρχει προχειρότητα, επιπολαιότητα, αλαλούμ, σωρεία λαθών, πρόσθετη καθυστέρηση μέχρι να εντοπιστεί ο φοβερός ιός, που έπληξε τη βάση δεδομένων του οργανισμού.
      Σε ό,τι αφορά τη διαδικασία ενστάσεων και την εξέτασή τους με την ίδια προετοιμασία, την ίδια σοβαρότητα, την ίδια ετοιμότητα, δυστυχώς, τροφοδοτήθηκε μια νέα σύγχυση, μια νέα βεβαιότητα και εν τέλει μια νέα καθυστέρηση. 
     Έρχομαι τώρα στο θέμα των μητρώων, κύριε Υπουργέ, που είναι το ισχυρό σας χαρτί, η ερμηνεία «διά πάσαν νόσον της πολιτικής σας» είναι τα λάθος μητρώα που παραλάβατε από τις κυβερνήσεις του ΠΑ.ΣΟ.Κ.. Αποφεύγετε, όμως, να απαντήσετε σ΄ ένα ερώτημα, τι κάνατε τρία χρόνια για τη διόρθωση, την επικαιροποίηση αυτών των μητρώων, για να μην είμαστε στη σημερινή κατάσταση. 
     Ήλθαμε, λοιπόν, έτσι με αυτήν τη σημαντική καθυστέρηση στην ταυτοποίηση των δικαιωμάτων. Είναι μια διαδικασία ούτως ή άλλως περίπλοκη, που η αδυναμία σχεδίου προετοιμασίας και σοβαρότητας, από την πλευρά της πολιτικής ηγεσίας του Υπουργείου σας τη μετέτρεψε σε πραγματικό «τετραγωνισμό του κύκλου», επί του οποίου «ασκούνται» αυτήν τη στιγμή ενώσεις και αγρότες στις περισσότερες περιοχές της χώρας. 
     Όλο αυτό το διάστημα εμείς, κύριε Υπουργέ, παρεμβαίναμε, προειδοποιούσαμε, προτείναμε. Απέναντι, όμως, σε όλες αυτές τις εκκλήσεις υπήρξε η γνωστή αυτάρεσκη και αλαζονική συμπεριφορά, που χαρακτηρίζει την Κυβέρνησή σας στο σύνολό της. Φθάσαμε έτσι σήμερα σε αυτήν την κατάσταση, για την οποία θα μου επιτρέψετε να σας πω ότι στην Κρήτη, παραδείγματος χάριν, μοιράζονται προκαταβολές, δίνονται έντοκες ή άτοκες ταμειακές διευκολύνσεις από την  Αγροτική  Τράπεζα και αυτό ισχύει για όλους τους νομούς, πλην ενός, του Νομού Ρεθύμνου, που έχει το θλιβερό προνόμιο στις 19 Ιανουαρίου του 2007 ούτε ένας παραγωγός να μην έχει πάρει ούτε 1 ευρώ από τη δικαιούμενη ενίσχυσή του. Νομίζω ότι αξίζει, παρ’ όλο που ξέρω τι θα επικαλεσθείτε, να πάρει αυτός ο κόσμος, που είχε κάνει έναν οικονομικό προγραμματισμό, με βάση τις δικές σας εξαγγελίες, μια απάντηση. 
     Ξέρω ότι θα παραπέμψετε στα προβλήματα που με ιδιαίτερη οξύτητα και ένταση θα διαπιστώνετε στο Νομό Ρεθύμνου. Τι κάνατε, όμως, αυτά τα τρία χρόνια; Τώρα τα ανακαλύψατε; Ο Νομός Ρεθύμνου είναι ο μόνος νομός που είχε τόσα λάθη και τόσα πρόβληματα; Γιατί δεν αξιοποιήσατε το χρονικό διάστημα μέχρι σήμερα, για να μη φθάσουμε σ’ αυτό το σημείο;
    	Έχω εδώ, κύριε Υπουργέ, σε σχέση με το πότε ανακαλύψατε την ένταση των φαινομένων στο Νομό Ρεθύμνου, ένα απόσπασμα από τοπική εφημερίδα, που το καταθέτω στα Πρακτικά.
    (Στο σημείο αυτό ο Βουλευτής κ. Εμμανουήλ Όθωνας καταθέτει στα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
     Είναι δημοσίευμα της 14ης Μαϊου του 2006, που ο κ. Καρατζόγλου, ο Πρόεδρος του Ο.Π.Ε.Κ.Ε.Π.Ε. επισκεπτόμενος το Νομό Ρεθύμνου κάνει βαρύγδουπες δηλώσεις και δεσμεύεται ότι μέχρι το Δεκέμβριο θα πληρώθούν κανονικά, όλοι οι αγρότες. Τότε δεν υπήρχαν λάθη; Τότε δεν γνωρίζατε τα λάθη, δεν γνωρίζατε τον εφαρμοστικό κανονισμό της Ευρωπαϊκής Ένωσης; Τα ανακαλύψατε όταν ήλθε η ώρα να ανοίξετε το συρτάρι για να πληρώσετε τον κόσμο; Νομίζω ότι αυτή η πολιτική απάτη είναι πολύ μεγαλύτερης σοβαρότητας από τις όποιες παρατυπίες υπαινίσσεσθε για τις οποίες θέλω να σας πω κάτι. Στην Ένωση Μηλοποτάμου παραδείγματος χάριν που τα προβλήματα διατυπώνονται και από τη δική σας πλευρά και των συνεργατών σας με ιδιαίτερη έμφαση, δεν ξέρω αν ξέρετε ότι το 80% των δικαιούχων θα αναμένει να λάβει κάτω από 5.000 ευρώ επιλέξιμα και λάδι, για μία ολόκληρη χρονιά. Αυτή είναι η κομπίνα του αιώνα με βάση την οποία υπάρχει αυτή η καθυστέρηση επί δικαίου και αδίκου στο Νομό Ρεθύμνου.
	Με την ευκαιρία αυτή θέλω να κάνω και μία έκκληση, κύριε Υπουργέ. Σοβαρευτείτε, ξυπνήστε, πληρώστε τον κόσμο, γιατί διαφορετικά σε λίγες εβδομάδες θα σας ξυπνήσουν αυτοί. Πληρώστε αυτούς που δικαιούνται και αυτούς που δεν έχουν κανένα λόγο να περιμένουν και πατάξτε τα όποια προβλήματα. Εσείς έχετε την πολιτική ευθύνη.
	Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Όθωνα.
	Ο κ. Χατζημιχάλης έχει το λόγο.
	ΦΩΤΗΣ ΧΑΤΖΗΜΙΧΑΛΗΣ: Ευχαριστώ, κύριε Πρόεδρε.
	Ο Υπουργός μπορεί να είναι σοβαρός. Η πολιτική που υλοποιεί δεν είναι καθόλου σοβαρή. Είναι μνημείο ανευθυνότητας, ανικανότητας και στηρίζεται, όπως όλες οι πολιτικές της Νέας Δημοκρατίας, στην πολιτική εξαπάτηση των παραγωγών και φυσικά του συνόλου των Ελλήνων πολιτών. 
	Αυτό ξεκίνησε βέβαια από την περίοδο της αντιπολίτευσης, με τις βαρύγδουπες και  στομφώδεις εκφράσεις του Πρωθυπουργού που εξήγγειλε «λαγούς με πετραχήλια» στη Λάρισα, ως κυβερνητικό πρόγραμμα της Νέας Δημοκρατίας και που δεν υλοποίησε τίποτε από όσα υποσχέθηκε σ’ εκείνη τη συνάντηση, σ’ εκείνη τη συνεδρίαση, σ’ εκείνη τη συγκέντρωση, σ’ εκείνη την παρουσίαση, όπως θέλετε πείτε τη. Τίποτε απολύτως. Αν ανατρέξουμε στο πρόγραμμα της Νέας Δημοκρατίας σημείο-σημείο, θα διαπιστώσουμε την ανακολουθία. 
	Δεν φτάνει, όμως, μόνον αυτό. Η πολιτική που υλοποιείτε είναι καταστροφική. Είναι καταστροφική για τους Έλληνες αγρότες, είναι καταστροφική για την ύπαιθρο. Υποσχεθήκατε μείωση του κόστους παραγωγής, κύριε Υπουργέ, και δεν την κάνατε. Υποσχεθήκατε αύξηση του εισοδήματος των παραγωγών και δεν την κάνατε, εσείς και ο Πρωθυπουργός που υποτίθεται ότι σας ελέγχει, που παρακολουθεί τις διαδικασίες και εγγυάται την ευημερία των Ελλήνων αγροτών στα λόγια και με ύφος. Στην πράξη δεν κάνατε τίποτα. 
	Πέρασαν τρία χρόνια. Το πήρατε είδηση; Τρία χρόνια που θα έπρεπε να εφαρμόζετε την Κοινή Αγροτική Πολιτική και να δίνετε μία ώθηση στην ελληνική γεωργία για να μπορεί να ανταποκριθεί στις προκλήσεις της εποχής, στις προκλήσεις του μέλλοντος, να διεκδικεί με τα ποιοτικά προϊόντα, που μπορεί να παράγει μεγαλύτερο μερίδιο στις διεθνείς αγορές.
	Αντ’ αυτού τι κάνατε; Δεν μπορέσατε επί δύο χρόνια να ετοιμαστείτε. Για την Κοινή Αγροτική Πολιτική ζητήσατε να πάρετε παράταση εφαρμογής για ένα χρόνο. Την πήρατε αυτήν την παράταση. Στα τρία χρόνια δεν καταφέρατε να ετοιμαστείτε σωστά. Μοιράζετε λεφτά δανεικά από τα λεφτά των ίδιων των παραγωγών για τις επιδοτήσεις, ενώ περιμένουμε ακόμα να έλθουν τα ευρωπαϊκά λεφτά, στο σύνολό τους, που είναι δικαίωμα των παραγωγών, δικαίωμα το οποίο κατοχύρωσε η κυβέρνηση του ΠΑ.ΣΟ.Κ. επί Ελληνικής Προεδρίας, όταν διαπραγματεύτηκε για την Κοινή Αγροτική Πολιτική. 
	Δεν καταλάβατε ότι η εφαρμογή της Κοινής Αγροτικής Πολιτικής δεν αντιστοιχεί με το κυβερνητικό πρόγραμμα της Νέας Δημοκρατίας που μπορεί να παίρνει παράταση ανά τετραετίας. Όλες οι υποσχέσεις σας μετατέθηκαν για το τέλος της τετραετίας και τώρα μεταφέρονται για την επόμενη τετραετία και πάλι ως υποσχέσεις. Αυτό δεν μπορεί να γίνει για την Κοινή Αγροτική Πολιτική. Οι αγρότες δεν μπορεί να είναι έρμαια της ανικανότητάς σας, γιατί εκεί κατέληξαν. Αφού πήρατε τις αναβολές και αφού με τη σωστή διαπραγμάτευση του Πρωθυπουργού θα αρχίσουμε να ξανασυζητάμε για την εφαρμογή και την αναπροσαρμογή της Κοινής Αγροτικής Πολιτικής στο 2008, ουσιαστικά τι κάναμε; Μία χαμένη τετραετία. 
	Πήρατε παράταση, δεν ετοιμαστήκατε, δεν εφαρμόζετε ακόμη Κοινή Αγροτική Πολιτική. Είμαστε στο 2007, και το 2008 συζητάμε για την καινούργια, την αναπροσαρμογή της. Η Ευρώπη συζητά για το 2013 και μετά εσείς δεν μπορείτε να εφαρμόσετε ακόμη αυτό που έπρεπε να εφαρμόζετε και που αποφασίστηκε το 2003. Οδηγήσατε τα προϊόντα σε καταστροφή και τους Έλληνες παραγωγούς σε αδιέξοδο.
	Θέλουμε συγκεκριμένες απαντήσεις, κύριε Υπουργέ, με σεμνότητα, με ταπεινότητα και με προοπτική για τους Έλληνες αγρότες.
     Θα αναφέρω προϊόν – προϊόν. Και ας πάρω ένα από τα πιο κρίσιμα προϊόντα που διαπραγματευθήκατε, υποτίθεται, εσείς. Και έτσι είναι. 
     Καπνός: πέρυσι είχαμε εκατόν δώδεκα χιλιάδες τόνους παραγωγή. Φέτος έχουμε είκοσι έξι χιλιάδες τόνους. Πέρυσι είχαμε σαράντα εννέα χιλιάδες παραγωγούς. Φέτος έχουμε δυόμισι χιλιάδες πεντακόσιους παραγωγούς. Επαρχίες που είχαν μονοκαλλιέργεια καπνού, όπως για παράδειγμα η επαρχία καταγωγής μου, η Ελασσόνα, βρίσκεται σε αδιέξοδο. Τι απαντάτε σ’ αυτούς τους παραγωγούς; Τι διέξοδο της δίνετε; Τι συνιστάτε στους τευτλοπαραγωγούς; Το διαπραγματευθήκατε. Είπατε ένα βαρύγδουπο «όχι». Χάσατε. Δεν φέρατε τίποτα στη χώρα ως αντισταθμιστικό όφελος, παραδώσατε την τευτλοκαλλιέργεια στην εξαφάνιση, δώσατε προοπτική υποτίθεται στα βιοκαύσιμα και τα παραδίδετε, αφού έχετε κλείσει δυο εργοστάσια της βιομηχανίας ζάχαρης, από τα πέντε, στους ιδιώτες για να κάνουν εισαγωγή βιοκαυσίμων από το εξωτερικό και να τα κυκλοφορούν εδώ απαλλαγμένα από τον ειδικό φόρο κατανάλωσης, για να κερδοσκοπούν εις βάρος των παραγωγών και εις βάρος των πολιτών. 
     Το ίδιο συμβαίνει και στην κτηνοτροφία. Από 37 λεπτά η τιμή ανά κιλό στο αγελαδινό γάλα κατρακύλησε στα 30 λεπτά το κιλό. Την ίδια εποχή αυξάνονταν κατακόρυφα οι τιμές για τους καταναλωτές. Το αιγοπρόβειο γάλα σ΄ ένα σημαντικό τομέα της κτηνοτροφίας, από 1,05 ευρώ το κιλό η τιμή κατρακύλησε στα 0,80 με 0,85 λεπτά το κιλό
     Είχαμε στον τομέα του καρτέλ,  το σκάνδαλο των «κουμπάρων», που περιφέρονταν για επικοινωνιακούς λόγους -όπως μονίμως κάνετε- με τις χειροπέδες και μετά από δυο μήνες με τα χέρια στις τσέπες στην πλατεία Κολωνακίου. Αυτή είναι η πολιτική σας: Επικοινωνιακή, ρηχή, αναποτελεσματική. 
     Δεν θα αναφέρω τις μελέτες που υποσχεθήκατε και δεν τις υλοποιήσατε ή μια σειρά άλλες παραμέτρους τις πολιτικής σας. Θα αναφέρω μόνο ένα σημείο, κύριε Υπουργέ. Έχετε καταλάβει ότι με την πολιτική σας προϊόντα, όπως ο καπνός που προανέφερα, τα τεύτλα, το βαμβάκι, η ντομάτα, τα κτηνοτροφικά προϊόντα η κτηνοτροφία οδεύουν προς ένα τέλος, που είναι εντελώς καταστροφικό για όλους; Έχετε καταλάβει ότι με την πολιτική σας οι αγρότες εξαθλιώνονται οικονομικά; Οι καταναλωτές καταστρέφονται επίσης οικονομικά, γιατί πληρώνουν τους ενδιάμεσους που εξυπηρετείτε; Και κυρίως αποδιαρθρώνεται ο παραγωγικός και ο οικονομικός ιστός της υπαίθρου. Έχετε καταλάβει ότι η χώρα, η ύπαιθρος βρίσκεται σ΄ ένα σημείο ύστατης εγκατάλειψης και θα είναι πολύ δύσκολο να ανατραπεί αυτή η κατάσταση, με όποια θεαματική πολιτική επιχειρηθεί στο μέλλον; Που φυσικά δεν θα μπορεί να είναι δική σας πολιτική. 
     Μπορείτε να πάρετε μέτρα ναι ή όχι και ποια; Αυτό σας εγκαλούμε να απαντήσετε σήμερα. Δεν χρειάζονται φιλολογίες ούτε κουβέντες περί διαγραμμάτων. Συγκεκριμένα, τι προτείνετε στους Έλληνες παραγωγούς; 
     Ευχαριστώ, κύριε Πρόεδρε.  
      (Χειροκροτήματα από την πτέρυγα του ΠΑ.ΣΟ.Κ.) 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χατζημιχάλη. 
     Το λόγο έχει ο Υπουργός Αγροτικής Ανάπτυξης και Τροφίμων κ. Μπασιάκος. 
    ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, χαίρομαι γιατί μου δίνεται η ευκαιρία για μια ακόμα φορά να βάλω τα πράγματα στη θέση τους και πραγματικά επερωτώμενοι να είναι οι Βουλευτές του ΠΑ.ΣΟ.Κ. Να μπουν στο στόχαστρο, γιατί αυτή η θέση τούς αξίζει. 
    Είναι απαράδεκτο ότι ακόμα και μετά την πάροδο περίπου τριών ετών από την δεινή ήττα τους των εκλογών του Μαρτίου του 2004, ούτε μυαλό βάλανε ,αλλά ούτε έχουν στοιχειώδη ενημέρωση για τα προβλήματα και τις προοπτικές του αγροτικού τομέα. Οι δε προλαλήσαντες δύο τέως Υφυπουργοί δεν δικαιολογούνται καν να αγνοούν τα θέματα, γιατί χειρίστηκαν τα θέματα της γεωργίας επί χρόνια. Εκτός αν επικαλεστούν την πραγματικότητα, ότι δεν έχουν πάει ποτέ στις Βρυξέλλες. Πιθανόν να μην έχετε μετάσχει σε κανένα συμβούλιο Υπουργών και –περάσατε και δεν ακουμπήσατε- να μην καταλάβατε τίποτα όταν ήσαστε Υφυπουργοί. Και λυπάμαι γι’ αυτό. Γιατί είχατε το περιθώριο του χρόνου να ενημερωθείτε για κάποια πράγματα, να δείτε πώς λειτουργούν τα θέματα στις Βρυξέλλες, πώς λαμβάνονται οι αποφάσεις και να αποφύγετε τα λάθη του παρελθόντος, εν πάση περιπτώσει. 
    Αυτά που είπατε, σε μεγάλο βαθμό σας εκθέτουν και θα τα καταγράψω ένα- ένα, όπως έκανα και με τον προϋπολογισμό. 
    Πρώτα – πρώτα, αγνοείτε στοιχειώδεις ρυθμίσεις που εσείς αποδεχθήκατε, με Υπουργό Γεωργίας τον κ. Δρυ, Προεδρεύοντα του Συμβουλίου Υπουργών τον Ιούνιο 2003, με βάση τις οποίες ρυθμίσεις και κανονισμούς εφαρμόζουμε σήμερα ορισμένες ρυθμίσεις, ορισμένα μέτρα, είτε το θέλουμε είτε δεν το θέλουμε. 
      Άρα, το πρώτο βασικό συμπέρασμα είναι ότι εφαρμόζουμε αυτά που εσείς συμφωνήσατε κατά κεραία, χωρίς καμία δυνατότητα απόκλισης. Και η όποια κριτική για τη διαδικασία ή για τις παραμέτρους της νέας Κοινής Αγροτικής Πολιτικής πρέπει να στρέφεται σ΄ εκείνους οι οποίοι διαπραγματεύτηκαν και οριστικοποίησαν τις αποφάσεις τον Ιούνιο του 2003.
      Κάνατε όμως κι ένα λάθος τακτικής. Ομολογήσατε –αυτό που είναι γνωστό- ότι οι προτάσεις για τα τρία μεσογειακά προϊόντα κατατέθηκαν το Σεπτέμβριο του 2003. Έτσι είναι πράγματι. Κι ερωτάται ένας απλός, καλόπιστος παρατηρητής: Αν ήταν τόσο καταστροφικές αυτές οι προτάσεις, που απεδέχθη εν συνεχεία η αποτυχημένη διακυβέρνηση της Νέας Δημοκρατίας, ο αποτυχημένος Υπουργός κ. Τσιτουρίδης και ο αποτυχημένος Υφυπουργός κ. Μπασιάκος τον Απρίλιο του 2004, τι κάνατε εσείς ενδιάμεσα, για να βελτιώσετε αυτές τις προτάσεις; Είναι ένα πολύ απλό ερώτημα. 
      Πρέπει να ξέρετε ότι εμείς οι δύο –Τσιτουρίδης, Μπασιάκος-  που διαπραγματευτήκαμε, δεν δώσαμε ψήφο εμπιστοσύνης στην Κυβέρνηση από αυτό το Βήμα, αλλά με τηλεγράφημα. Διότι στις δέκα μέρες από την ανάληψη των καθηκόντων μας, βρισκόμασταν στις Βρυξέλλες για να πάρουμε μία στοιχειώδη αναβολή, ώστε να συζητήσουμε μέτρα και προτάσεις, που είχαν δημοσιοποιηθεί και είχαν τύχει επεξεργασίας –βάζω ερωτηματικό εδώ- από τον προηγούμενο Σεπτέμβριο, επί δικής σας διακυβέρνησης. Άρα, η κριτική στρέφεται στη δική σας διαχείριση.
      Αποκρύπτετε όμως –ένα στοιχείο μόνο θα πω- το ότι ειδικά για το βαμβάκι, προσθέσαμε στις επιδοτήσεις 65.000.000 ευρώ σε σχέση με την αρχική πρόταση. Μόνο γι’ αυτό θα μιλήσω. Μην πω για τον καπνό, για την απαράδεκτη εικόνα να αποδέχεστε πρόταση, που κάλυπτε τους αγρότες μόνο μέχρι το 2009.
      Και βέβαια εδώ θριαμβολογήσατε για το ότι εξασφαλίσατε εσείς επιδοτήσεις από το 2007 έως το 2013, προσπαθώντας να αποφύγετε να πείτε την αλήθεια, ότι αν τα λεφτά αυτά τα παίρνει η ελληνική γεωργία, η ελληνική οικονομία, η ελληνική κοινωνία, αυτό οφείλεται αποκλειστικά στον αείμνηστο Κωνσταντίνο Καραμανλή, που ενέταξε τη χώρα στην Ευρωπαϊκή Ένωση –Ε.Ο.Κ. τότε- όταν εσείς αντιδρούσατε, διαμαρτυρόσασταν και επικρίνατε την κυβέρνηση του Καραμανλή, η οποία οδήγησε στο να συνεχιστεί μία Κοινή Αγροτική Πολιτική, ώστε να έχουμε την ευκαιρία σήμερα να διεκδικούμε ακόμα περισσότερα.
      Η διαπραγμάτευση της νέας Κοινής Αγροτικής Πολιτικής θα γίνει πράγματι το 2009, το 2010, για να ισχύσει μετά το 2013, όπως έγινε και επί των ημερών σας, που οδήγησε στη νέα Κοινή Αγροτική Πολιτική του Ιουνίου του 2003. Η ίδια διαδικασία είναι. Δηλαδή, τόσο πολύ αποτύχατε εσείς, που φοβόσαστε ότι θα αποτύχουμε κι εμείς; Ομολογήστε το. 
      Άρα, λοιπόν, δεν υπάρχει προίκα από το 2004. Υπάρχει διαπραγμάτευση και ένταξη της χώρας από τον αείμνηστο Κωνσταντίνο Καραμανλή στις αρχές της δεκαετίας του ’80. Και το σύνολο των πόρων, που έχουμε πάρει για τον αγροτικό τομέα, αλλά και για την ελληνική περιφέρεια -ειδικά στον αγροτικό τομέα ανάγεται στο 50% περίπου του αγροτικού εισοδήματος- οφείλεται σ΄ αυτήν την κρίσιμη πολιτική απόφαση, στην οποία είχατε εναντιωθεί με κάθε τρόπο και με κάθε μέσο.
      Λέτε για τα ποιοτικά παρακρατήματα. Τα ποιοτικά παρακρατήματα είναι απόφαση δική σας, του Ιουνίου του 2003. Εμείς βάλαμε απλώς τα όρια των ποιοτικών παρακρατημάτων στη βάση της απόλυτης συναίνεσης και σύμπλευσης με τους φορείς των αγροτών και κυρίως με την ΠΑ.Σ.Ε.Γ.Ε.Σ.. Δηλαδή, τι θέλατε; Να πάμε κόντρα στην ΠΑ.Σ.Ε.Γ.Ε.Σ.; Η ΠΑ.Σ.Ε.Γ.Ε.Σ. και οι αρμόδιοι φορείς κατά προϊόν πρότειναν -κι εμείς κάναμε αποδεκτές αυτές τις σχεδόν ομόφωνες προτάσεις τους- και έτσι πήραμε αυτές τις αποφάσεις, στη βάση, επαναλαμβάνω, ρυθμίσεων που είχατε συμφωνήσει και εγκρίνει εσείς από τον Ιούνιο του 2003. Τα παρακρατήματα είναι δική σας απόφαση, όχι δική μας. Κάνετε κριτική εκ των υστέρων. Με γεια σας, με χαρά σας. Κοροϊδεύετε τον κόσμο.
      Στην επερώτηση, υπάρχει αναφορά για το ότι κακώς πήγαμε στην αποδέσμευση. Μα, είναι θέση του κόμματός σας, θέση της ΠΑ.Σ.Ε.Γ.Ε.Σ. και πολλών άλλων φορέων. Τι να κάνουμε; Αφού εσείς την προτείνατε την αποδέσμευση. Την εισηγηθήκατε, εγκρίθηκε στον κανονισμό του 2003 και προτείνατε να εφαρμοστεί στα ποσοστά αυτά ως Αντιπολίτευση. Συμφωνήστε μεταξύ σας. Τι ισχύει; Αυτό που λέγατε τότε ως πρόταση ή αυτό που βάζετε ως αιχμή στο τέλος της επερώτησής σας; Πείτε μου. Είναι κακό, δηλαδή, που υπήρξε μία σύμπλευση και μία συναίνεση με τους φορείς των αγροτών; Είναι προς έπαινό μας, γιατί εσείς τη διαδικασία εξασφάλισης ομόφωνης πρότασης δεν την είχατε εφαρμόσει ποτέ. Παίρνατε αυταρχικά αποφάσεις. Γι’ αυτό οδηγήσατε τον αγροτικό τομέα στην κρίση, την οποία είχε αντιμετωπίσει τότε.
      Κι ένας αγροτικός τομέας, κυρίες και κύριοι συνάδελφοι, ο οποίος είναι καλά οργανωμένος και σε σταθερές βάσεις, δεν καταρρέει, όπως λέτε, σε δύο και σε τρία χρόνια. 
Τόσες βάσεις είχατε βάλει στον αγροτικό τομέα, που κατά τη κρίση σας κατέρρευσε σε δύο χρόνια λόγω της ανίκανης Κυβέρνησης. Αλλά ήταν τόσο εξασφαλισμένες οι προϋποθέσεις για μια ομαλή πορεία του αγροτικού τομέα; Η διαπραγμάτευση, λοιπόν, για τα μεσογειακά προϊόντα έγινε στις 23 Μαρτίου – μόλις είχαμε αναλάβει, δεν είχαμε πάρει καν την ψήφο εμπιστοσύνης- και πήραμε μία παράταση για τον Απρίλιο με σημαντική βελτίωση των όρων. 
      Ως προς τη ζάχαρη, εγώ τηρώ εκείνα στα οποία συμφωνώ με τους φορείς. Είπαν οι φορείς -και εγγράφως η ΠΑ.Σ.Ε.ΓΕ.Σ.- ότι δεν θα αποδεχθούν ρύθμιση και θα καταψηφίσουν, εάν η μείωση στα τεύτλα και στη ζάχαρη είναι πάνω από 25%. Δηλαδή και στο 26% θα καταψηφίσουμε; Και στο 26% θα καταψηφίσουμε. Αυτή είναι η απόφαση της ΠΑ.Σ.Ε.ΓΕ.Σ.. Τώρα εάν εσείς λέτε και ξελέτε, είναι πρόβλημα σας. Εγώ όταν είδα ότι υπάρχει μείωση πάνω από 25%, για να εξασφαλίσω κάτι καλύτερο, έπρεπε να πω «ναι». Σας επαναλαμβάνω ότι εγώ δεσμεύομαι μ΄ αυτά τα οποία λέω. 
      Συναινετικά και με την παρουσία εκπροσώπων της ΠΑ.Σ.Ε.ΓΕ.Σ. στη διαπραγμάτευση, καταψήφισα και έδωσα ένα σημαντικό μήνυμα όχι μόνο για τη ζάχαρη –θα σας πω την εξέλιξη στην πορεία- αλλά και εν΄όψει των συζητήσεων στο Συμβούλιο Κορυφής, στο οποίο παρέστη ο Πρωθυπουργός και εξασφάλισε τους πόρους για τα επόμενα χρόνια. Εάν τους είχε εξασφαλίσει ο κ. Σημίτης, τότε πώς λέτε ότι ο κ. Καραμανλής έχασε ποσά, αφού λέγατε ότι τους είχε εξασφαλίσει ο κ. Σημίτης αυτούς τους πόρους; 
      Έγινε  και η πολύ σημαντική Υπουργική Σύνοδος στο Χονγκ Κονγκ για τον Π.Ο.Ε., η οποία -μεταξύ άλλων- συζητούσε και για το βαμβάκι. Και απεμπλάκη το βαμβάκι για πρώτη φορά το Δεκέμβριο του 2005, το οποίο είχε ξεκινήσει να έχει πρόβλημα από το Σεπτέμβριο του 2003 στο Κανκούν του Μεξικού, κατά ρητή ομολογία αρμοδίου Γενικού Γραμματέα δικού σας. Το έχω καταγγείλει και έχω καταθέσει και στα Πρακτικά τη σχετική δήλωση. 
      Το βαμβάκι, λοιπόν, αντιμετώπιζε  κρίση από τότε, απεμπλάκη για πρώτη φορά και το μεταχειρίζεται η Ευρωπαϊκή Ένωση και οι χώρες του Π.Ο.Ε. ως ένα αγροτικό προϊόν, όπως τα άλλα της Ευρωπαϊκής Ένωσης, από το Δεκέμβριο του 2005, χάρη στην παρέμβαση τη δική μας, με την παρουσία τη δική μου ως εκπροσώπου της ελληνικής Κυβέρνησης και με την ομόθυμη στήριξη των εκπροσώπων της Ευρωπαϊκής Ένωσης.
      Λέτε στην επερώτηση ότι η Ισπανία έκανε κάτι για το 35%. Λυπάμαι, αλλά έχετε παντελή έλλειψη ενημέρωσης και εκτίθεστε. Η Ευρωπαϊκή Ένωση δεν έχει τεκμηριώσει ότι το 35%, με βάση προγενέστερες αποφάσεις επί αείμνηστου Κωνσταντίνου Καραμανλή, όταν εντάχθηκε η χώρα στην Ευρωπαϊκή Ένωση, εξασφαλίζει ποσοστό βιωσιμότητας. Η Ευρωπαϊκή Ένωση, τηρώντας την απόφαση του Ευρωπαϊκού Δικαστηρίου, θα επανέλθει στο 35%, απλώς υποβάλλοντας μία μελέτη για το ότι αυτό είναι το όριο. Τι λέτε εδώ ότι κινδυνεύουμε, επειδή η Ισπανία έκανε προσφυγή ή βγήκε απόφαση;  Δεν ξέρετε τι σας γίνεται. Λυπάμαι! 
      Κινδυνολογείτε σχετικά με το ότι μειώνεται η βαμβακοκαλλιέργεια. Σας πληροφορώ, κύριε Αργύρη, ότι ενώ εγώ έβαλα όριο τα τρία εκατομμύρια εφτακόσιες χιλιάδες στρέμματα -και με κατηγορείτε γι’ αυτό- φέτος έχουμε περισσότερη καλλιέργεια από αυτό το όριο. Και είχατε προβλέψει κατάρρευση. Πέσατε έξω. Ομολογήστε το. Στις εκτιμήσεις σας πέσατε έξω. Είπατε ότι θα μειωθεί η καλλιέργεια, αλλά έχει αυξηθεί η καλλιέργεια στο βαμβάκι. Τι μας λέτε λοιπόν; Εγώ πώς να πιστέψω τις προβλέψεις σας, αφού πέφτετε έξω; Ο κόσμος θα πάρει ακριβώς τα ποσά που δικαιούται και τη συνδεδεμένη και την αποσυνδεδεμένη ενίσχυση, για να πάρουμε το σύνολο των πόρων που ανήκουν στους αγρότες, στους βαμβακοπαραγωγούς και για να έχουμε και μια προοπτική για το μέλλον.
      Και έχουμε και ένα πολύ καλό παράδειγμα. Επί ημερών της Κυβέρνησης της Νέας Δημοκρατίας, κάθε χρονιά παίρναμε πολύ περισσότερα λεφτά από όσα παίρνατε εσείς τις προηγούμενες χρονιές με τη δική σας διαχείριση για το βαμβάκι, παρά το δυσμενή και καταστροφικό κανονισμό που είχατε αποδεχθεί το 2001, χάρη στη συνετή διαχείριση που κάναμε ενός κατά τα άλλα πολύ δυσμενούς κανονισμού. Σας εξήγησα και άλλες φορές ότι πήραμε περίπου 35.000.000.000 δραχμές παραπάνω σε μία χρονιά και ότι είχαμε αντίστοιχες αυξήσεις και την προηγούμενη λόγω καλού χειρισμού, με τον ίδιο κανονισμό. Αυτή είναι η πραγματικότητα. Τι να σας πω τώρα; 
      ΒΑΣΙΛΕΙΟΣ ΕΞΑΡΧΟΣ: Αφού έπεσε η εμπορική τιμή.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):	 Για κοινοτικά λεφτά σας λέω, δεν σας μιλάω για την εμπορική τιμή. Είχαμε κοινοτικές εισροές 727.000.000 ευρώ σε μια χρονιά, έναντι των δικών σας 619.000.000 ευρώ. Εδώ είναι τα νούμερα. Διαψεύστε τα. Παίρνατε 619.000.000 εκατομμύρια ευρώ και εμείς πήραμε 727.000.000 ευρώ κοινοτικά λεφτά. Αυτό σας λέω. Μην εκτίθεστε περισσότερο. 
      Ένας συνάδελφος είπε για τα μητρώα. Τα μητρώα τα βρήκαμε πολύ αναξιόπιστα. Δεν θα μείνω σ΄ αυτό περισσότερο. Δεν νομίζω ότι κανένας από εσάς είναι περήφανος για τα μητρώα που παραδώσατε. Πείτε το, όμως, για να εκτεθείτε ακόμα περισσότερο. Είναι βέβαιο ότι οι διαγωνισμοί που ξεκίνησαν επί των ημερών σας, οδήγησαν στην απόρριψη από το Συμβούλιο της Επικρατείας λόγω προσφυγών. Τι θέλετε; Να κάνουμε απευθείας αναθέσεις όπως κάνατε εσείς; Αυτό θέλετε; 
      Βρήκαμε ένα αναξιόπιστο μητρώο και τι είπαμε για να διευκολύνουμε τα πράγματα; 
Όπου υπάρχει πρόβλημα αναξιοπιστίας του μητρώου, επιτρέπεται για τον αγρότη, με τη μέριμνα των ενώσεων αγροτικών συνεταιρισμών, γιατί αυτοί είναι οι φυσικοί εκπρόσωποί τους και οι φορείς τους, που εκλέγονται, με τα προεδρεία τους, από τους κατά τόπους αγρότες μέλη των ενώσεων, να διορθώσουν τη θέση των αγροτεμαχίων μ’ ένα στόχο: Οι επιδοτήσεις που εισπράττει ο αγρότης, να αντικρίζονται στο αντίστοιχο αγροτεμάχιο που πρέπει να δείχνουν. Αυτό και τίποτε άλλο. Αυτό δεν το κάνατε ποτέ εσείς, με συνέπεια να έχουμε υποστεί σημαντικές κοινοτικές κυρώσεις, κοινοτικούς καταλογισμούς που, όπως έχω εξηγήσει ειδικά για το λάδι, γιατί σ’ αυτό αναφερόταν ο συνάδελφος από το Ρέθυμνο -και θα «τα ακούσει» τώρα γι’ αυτά που είπε- ήταν 165.000.000 ευρώ. Αυτά μόνο για το λάδι, από τη δική σας διαχείριση, την «καλή διαχείριση». Όσο για τα αγροτεμάχια, ήταν ένα μπάχαλο, δεν είχατε καμία σειρά. Και αυτή είναι η αναξιοπιστία μας στην Ευρωπαϊκή Ένωση και αυτά πληρώνουμε. 
      Ειδικά δε για το Ρέθυμνο, μια και άνοιξα το θέμα, συνεννοηθείτε μεταξύ σας. Με τις δύο ενώσεις, Ρεθύμνης και Μυλοποτάμου, εγγράφως, με συμφωνία και δική σας, είχαμε και μια σύσκεψη για το θέμα στο Υπουργείο. Ζήτησαν να μην πληρωθούν οι προκαταβολές, αλλά μόνο όταν θα είναι έτοιμοι να υποβάλουν τα στοιχεία. Είναι η μόνη περιοχή της χώρας το Ρέθυμνο, που το ζήτησε μέσω των ενώσεών του και με τη συμφωνία των Βουλευτών και τη δική σας και του Νομάρχη… 
      ΕΜΜΑΝΟΥΗΛ ΟΘΩΝΑΣ: Εάν μας είχατε κάνει την τιμή να ήσαστε στη σύσκεψη, που την κοπανήσατε, θα ξέρατε περί τίνος πράγματος μιλάμε. Σταματήστε να λέτε ψέματα.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν έχω καμία ένδειξη. Έτσι ισχυρίζονται όλοι, έτσι είπατε στη σύσκεψη. Πάντως, δεν έχω καμία ένδειξη ότι διαφωνούσατε. Καμία ένδειξη.
      Εγώ επικαλούμαι δύο έγγραφα των ενώσεων αγροτικών συνεταιρισμών, που ζητάνε, μέχρι να μας πουν οι ίδιοι το o.k., να μην πληρώσουμε προκαταβολές. Συνεννοηθείτε σε τοπικό επίπεδο. 
      Δεν θέλω να με αναγκάσετε να καταθέσω στα Πρακτικά τα έγγραφα. Σας μιλάω για έγγραφο του Νοεμβρίου των ενώσεων Ρεθύμνης και Μυλοποτάμου. Βρείτε τα μεταξύ σας. Μη ρίχνετε λάσπη παντού. Και συμφωνήσατε και τώρα λαϊκίζετε. Και θέλετε να είναι διαφορετική η μεταχείριση για το Ρέθυμνο απ’ ό,τι για όλη την Ελλάδα. Είναι κάτι που αποδέχθηκαν οι ίδιοι οι αγρότες και οι ενώσεις. 
      Άρα, λοιπόν, διαβεβαιώνω ότι μόλις ολοκληρωθεί η διαδικασία των ενώσεων, αποσταλούν τα στοιχεία από τις δύο ενώσεις στον Ο.Π.Ε.Κ.Ε.Π.Ε. και συμφωνήσουν για τις προκαταβολές, άμεσα θα πληρωθούν. Δεν υπάρχει κανένα πρόβλημα. Αρκεί να συμφωνήσουν οι ενώσεις, που εκπροσωπούν τους αγρότες της περιοχής, ότι ανάβουν το πράσινο φως για να πάρουν τις προκαταβολές. 
      Δεν έχουμε κανένα λόγο να μη δώσουμε στο Ρέθυμνο. Όλη η Ελλάδα πήρε. Και τι πήρε; Ακούστε τα νούμερα. Από ένα εκατομμύριο εκατό χιλιάδες αγρότες, σύμφωνα με τις συνολικές εισπράξεις της τριετίας 2000-2002 ή για το λάδι και το 1999, ενεργοποίησαν δικαιώματα, δηλαδή πήγαν να δηλώσουν ότι διεκδικούν επιδοτήσεις, οκτακόσιες σαράντα χιλιάδες. Τώρα υπάρχει μία εξήγηση γιατί δεν πήγαν οι άλλοι. Ήταν πολύ μικρά τα ποσά τα οποία εδικαιούντο. Δηλαδή έκριναν ότι δεν αξίζει τον κόπο να πάνε για 20, 30 ή 40 ευρώ, στα οποία αντιστοιχούσε η επιδότηση. Αυτή είναι η πραγματικότητα. 
      Όμως εγώ, κύριοι, δεν μπορώ να απολογούμαι γιατί οκτακόσιες σαράντα χιλιάδες αγρότες έκαναν αίτημα ενεργοποίησης, όπως προβλέπεται από τον κανονισμό το δικό σας και όχι το δικό μας και γιατί δεν πήγαν κάποιες άλλες χιλιάδες αγρότες. Ας πήγαιναν. Προθεσμία υπήρχε, παρατάσεις πάρα πολλές δόθηκαν. Ενημερώθηκαν οι πάντες και δεν μπορώ να φανταστώ ότι υπάρχει χωριό που δεν έλαβε γνώση. 
      Η διαδικασία, όμως, προχωρεί και προχωρεί τόσο καλά, που δώσαμε και προκαταβολές το Νοέμβριο, όπως είχαμε πει, μέσα Νοεμβρίου, 17 Νοεμβρίου, αλλά και τη δεύτερη εργάσιμη μέρα του Δεκεμβρίου, ώστε το σύνολο του ποσού και των αγροτών στις 4 Δεκεμβρίου, τη δεύτερη εργάσιμη μέρα, να είναι συγκριτικά υψηλότερο από οποιαδήποτε άλλη χρονιά. Δηλαδή δόθηκαν 1.196.900 ευρώ για ενιαία ενίσχυση, συν 65.000.000 ευρώ για τους αγρότες συμβατών καθεστώτων, σύνολο 1.261.000.000 ευρώ, στις 18 Δεκεμβρίου, ποσό υψηλότερο κατά 30% σε σχέση με τις δικές σας πληρωμές τις ίδιες ημερομηνίες σε όλη τη χώρα. Αυτή είναι η βελτίωση, παρά την πολυπλοκότητα του συστήματος και παρά τη γκρίνια. 
      ΕΥΑΓΓΕΛΟΣ ΑΡΓΥΡΗΣ: Ποια χρονιά; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Σας επαναλαμβάνω, της εξαετίας του ΠΑ.ΣΟ.Κ., όπου πάλι έπαιρναν επιδοτήσεις. Βέβαια, εσείς είπατε ότι ήταν φτωχοί αγρότες, γιατί άλλες χρονιές έπαιρναν την ίδια ημερομηνία λεφτά; Γι’ αυτό απαντάω έτσι.
      Την εξαετία λοιπόν τη συγκεκριμένη, 1998-2003, οι αγρότες πήραν ποσά κατά 30% λιγότερα στις 18 Δεκεμβρίου. Τα καθεστώτα υπήρχαν, οι κανονισμοί υπήρχαν. Επίσης, υπήρχαν και οι εισπράξεις. Οι αγρότες είχαν τις ίδιες ανάγκες. Αυτό αφορά επτακόσιες ενενήντα τρεις χιλιάδες πεντακόσιους σαράντα έξι αγρότες, γιατί ρωτάτε πόσοι αγρότες πήραν. Σας απαντώ, αυτοί οι αγρότες πήραν την 4η Δεκεμβρίου και την επόμενη δόση στις 18 Δεκεμβρίου, όπως ανέλυσα στη Βουλή τη Δευτέρα 18 Δεκεμβρίου.
      Νομίζω ότι έγινε μια άριστη διαχείριση με απόλυτη διαφάνεια και με απόλυτη συμφωνία του συνόλου των μελών του Διοικητικού Συμβουλίου της ΠΑ.Σ.Ε.Γ.Ε.Σ.. Είναι πρωτόγνωρη αυτή η συμφωνία. Μέχρι και τώρα υπάρχει αυτή η συμφωνία και θα υπάρχει και στο μέλλον λόγω της ομαλής διαχείρισης από τις ενώσεις. Εσείς κάνατε τη διαχείριση με τις ενώσεις, δεν επιλέξαμε εμείς αυτήν τη διαδικασία. Απλώς οι ενώσεις πήραν το βάρος -και μπράβο τους- να εκπροσωπήσουν τους αγρότες στη διαχείριση ενός πολύπλοκου συστήματος, που καλώς ή κακώς είχατε συμφωνήσει εσείς και ήμασταν υποχρεωμένοι εμείς να εφαρμόσουμε. Αυτή είναι η πραγματικότητα. Είναι βέβαιο ότι μόλις ολοκληρωθούν οι επόμενες διαδικασίες, που είναι οι επιτόπιοι έλεγχοι, θα προχωρήσουμε στην εξόφληση. 
      Τώρα, επειδή είναι εδώ και κάποιοι συνάδελφοι που μας έκαναν κριτική, θέλω να τους πω να ακούνε ορισμένα πράγματα για να έχουν ενημέρωση τουλάχιστον. Ένας Βουλευτής της Αχαΐας λέει: Προβλέπονται χίλιοι πεντακόσιοι ογδόντα τέσσερις έλεγχοι, ποσοστό μόνο 44% σε σχέση με τους ελέγχους που γίνονταν στο παρελθόν επί των ημερών σας. Και στη νομαρχία, κύριε Κατσιφάρα, δεν έχει γίνει κανένας έλεγχος μέχρι τις 27 Δεκεμβρίου. Εγώ δεν είδα να λέτε τίποτα για τη νομαρχία σας. Αν δεν γίνουν έλεγχοι, δεν μπορεί να πληρωθεί ο αγρότης. Αυτό το ξέρατε. Εμείς τι κάνουμε; 
      ΑΠΟΣΤΟΛΟΣ ΚΑΤΣΙΦΑΡΑΣ: Τετρακόσιοι μόνο…
      ΠΡΟΕΔΡΕΥΩΝ (Γεώργιος Σούρλας): Κύριε Κατσιφάρα, θα ακούτε τώρα, δεν θα απαντάτε. Στη δευτερολογία θα απαντήσετε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Χίλιοι πεντακόσιοι ογδόντα τέσσερις έλεγχοι είναι στο δείγμα, ποσοστό μόνο 44% σε σχέση με τους ελέγχους που κάνατε εσείς τα τελευταία χρόνια. 
      ΑΠΟΣΤΟΛΟΣ ΚΑΤΣΙΦΑΡΑΣ: Τετρακόσιοι μόνο για τον έλεγχο, οι υπόλοιποι γιατί;
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε Κατσιφάρα. 
      Ακούστε και σημειώστε στο μυαλό σας για να δώσετε απαντήσεις. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Από τους τετρακόσιους είκοσι ένα επιτόπιους ελέγχους, κανένας δεν πραγματοποιήθηκε από τη Νομαρχιακή Αυτοδιοίκηση της Αχαΐας.
      ΑΠΟΣΤΟΛΟΣ ΚΑΤΣΙΦΑΡΑΣ: Με στοιχεία του Υπουργείου. 
      ΠΡΟΕΔΡΕΥΩΝ (Γεώργιος Σούρλας): Μη συνεχίζετε, κύριε Κατσιφάρα. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τώρα για τη Λάρισα. Η Λάρισα, κύριε Χατζημιχάλη, ακούστε ποσά που έχει εισπράξει μέχρι τέλους του χρόνου. Αυτά τα νούμερα θα σας πω απολογιστικά, όπως και το τι πήρε τώρα. Το 2001, στο τέλους του χρόνου, πήρε 33.087.000. Το 2002 πήρε 44.150.000. Το 2003 πήρε 73.170.000. Το 2004 πήρε 34.700.000. Το 2006, στις 31 Δεκεμβρίου, πήρε 95.344.000. 
      Η Αχαΐα για τις πληρωμές, παρά τα προβλήματα των ελέγχων, κύριε Κατσιφάρα, πήρε ποσοστό αύξησης των επιδοτήσεων, την ίδια ημερομηνία που λέτε ότι δεν πληρώθηκαν οι αγρότες, κατά 39,7%. Το ποσό, δηλαδή, που δώσαμε εμείς την ημερομηνία αυτή, δηλαδή 16, 17 Δεκεμβρίου, είναι κατά 39,7% υψηλότερο από αυτό της τελευταίας εξαετίας, της δικής σας. Αυτή είναι η πραγματικότητα. 
      ΑΠΟΣΤΟΛΟΣ ΚΑΤΣΙΦΑΡΑΣ: Τι σημαίνει αυτό, κύριε Υπουργέ; Μόνο δικαιολογία. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τα στοιχεία αυτά τα έχετε και είσαστε κακόπιστοι που τα αμφισβητείτε, διότι τα έχουμε στείλει έγκαιρα. Το δελτίο Τύπου την ημέρα εκείνη εστάλη και σε εσάς, αλλά δεν θέλετε να τα ακούσετε και να βάλετε μυαλό. Η δική σας διαχείριση οδηγούσε σε μεγάλες καθυστερήσεις. Πληρώνατε το λάδι το μήνα Ιούνιο. Πληρώνατε τα αροτραία τον Ιούνιο, το Σεπτέμβριο της άλλης χρονιάς. Πληρώνατε το βαμβάκι το Σεπτέμβριο, κύριε Αργύρη και εμείς θα εξοφλήσουμε τους πρώτους πολλούς νομούς μέσα στο Φλεβάρη. Πλήρης εξόφληση. Ούτε στα όνειρά σας δεν έχετε δει αυτά τα μεγέθη και αυτές τις ημερομηνίες. Αρκεί να τελειώσουν οι έλεγχοι. Θα βοηθήσει και ο Ο.Π.Ε.Κ.Ε.Π.Ε., αφού στη νομαρχία δεν κινούν τους ελέγχους.  
      Στο Νομό Ηλείας, κύριε Κουτσούκο, το ποσό που δόθηκε στις 16 Δεκεμβρίου, όπως πολύ καλά ξέρετε, γιατί έχετε πάρει τα στοιχεία, ήταν 120% παραπάνω σε σχέση μ’ αυτά που δίνατε την τελευταία εξαετία τη δική σας. Αυτή είναι η πραγματικότητα σε απόλυτο αριθμό. Και ο κ. Αργύρης έχει λερωμένη τη φωλιά του, γιατί δώσαμε 1.200% παραπάνω την ίδια ημερομηνία στο νομό του. Του τα είπα και την άλλη φορά στη Βουλή και ενοχλήθηκε που του τα είπα. Διαψεύστε το. 
      Τώρα ερχόμαστε στα θέματα που αφορούν τον ΕΛ.Γ.Α.. Κατηγορείτε τον ΕΛ.Γ.Α. που κάνει επέκταση κινδύνων. Να πάτε να τα πείτε στους αγρότες. Ο κ. Καρασμάνης είχε πρόβλημα στην περιοχή του, είχε γκρίνια από στελέχη και Βουλευτές του ΠΑ.ΣΟ.Κ., οι οποίοι κατηγορούσα, γιατί έκανε προσπάθεια να εντάξει νέους κινδύνους και το πέτυχε. Μας κατηγορούσατε. Αυτά να πάτε να τα πείτε στον κόσμο. Να πείτε ότι εσείς διαφωνείτε στην επέκταση της κάλυψης κινδύνων μέσω του ΕΛ.Γ.Α..
      Λέτε και ένα άλλο ψέμα, κύριοι συνάδελφοι. Το λέει ο κ. Αργύρης συστηματικά. Ο κ. Κοντός κατέθεσε την προηγούμενη φορά στη Βουλή πλήρες αρχείο δηλώσεων μου, δηλαδή, ότι εγώ είπα πως την 1η Δεκεμβρίου θα πληρωθούν όλοι. Μπορούσα εγώ να υποκαταστήσω την Αχαΐα, παραδείγματος χάριν, του κ. Κατσιφάρα, που δεν έκανε ελέγχους και να δεσμευτώ πότε θα κάνει ελέγχους η Αχαΐα;
      Είπα, λοιπόν, ότι είναι από την 1η Δεκεμβρίου έως τις 30 Ιουνίου, όπως λέει ο κανονισμός σας και όχι ο δικός μας. Και τα δάνεια που πήραν οι αγρότες, δεν τους επιβαρύνουν. Το κάνατε και εσείς αυτό. Αρνηθείτε το. Δανειακή διευκόλυνση, χωρίς καμία επιβάρυνση του αγρότη, για να καλύψουμε ελλείψεις και παραλείψεις είτε των αγροτών στην κατάθεση των δηλώσεών τους είτε των ενώσεων στην αποστολή είτε των νομαρχιών στο να κάνουν ελέγχους. Απλά πράγματα. 
      Είπατε για το θέμα της τρίτης προγραμματικής περιόδου. Μια και λέτε ότι είμαστε απροετοίμαστοι, ξέρετε πότε εγκρίθηκε το δικό σας πρόγραμμα; Το «Ε.Π.Α.Α.-Α.Υ.», το βασικό πρόγραμμα, εγκρίθηκε τον Απρίλιο της επόμενης χρονιάς, σαν να λέμε δηλαδή τον Απρίλιο του 2008. Το πρόγραμμα της αλιείας εγκρίθηκε το Μάρτιο της επόμενης χρονιάς, σαν να λέμε, για εμάς, το Μάρτιο του 2008. Το «LEADER» εγκρίθηκε το Νοέμβριο του 2001, δηλαδή σαν να λέμε το Νοέμβριο της επόμενης χρονιάς. Και έχετε τώρα το θάρρος ή το θράσος να λέτε ότι αργούμε; Έχει κατατεθεί το πρόγραμμα, κύριε Χατζημιχάλη, όσο και αν σας φαίνεται περίεργο. Και το «ν+2» το πιάσαμε και 400.000.000 ευρώ παραπάνω πήραμε και το «LEADER» που είχαμε παραλάβει στο 10%, το φθάσαμε στο 56% και δεν χάσαμε ούτε ένα ευρώ. Είχα μιλήσει την άλλη φορά για τις αντιφάσεις σας. Εάν θέλετε, θα τις ξαναπώ. 
      Να σας πω για το αγροτικό εισόδημα. Είχατε συνηθίσει να κάνετε αλχημείες επί των ημερών σας και κάθε τι θετικό για την Κυβέρνηση και αρνητικό για τη δική σας, παίρνει τον τίτλο «αλχημεία». Εδώ, από τη φόρα που έχετε πάρει, είπατε ότι ο Πρόεδρος κάνει αλχημεία. Όλα έχουν αλχημεία. Εγώ φταίω, γιατί τα στοιχεία της Στατιστικής Υπηρεσίας ακολουθούν την ίδια μέθοδο που επιβάλλουν η Ευρωπαϊκή Ένωση και η EUROSTAT, χωρίς να παρθούν στοιχεία από το Υπουργείο Αγροτικής Ανάπτυξης; Εμείς μόνο τις επιδοτήσεις δίνουμε από όσα λεφτά παίρνουμε, τίποτε άλλο. Και είπε για 2,5% αύξηση επί των ημερών μας. Τι  να κάνουμε; Σας πονάει, αλλά αυτή είναι η αλήθεια. Η μείωση επί των ημερών σας ήταν 11,2%. Τι να κάνουμε; Αυτό είπε. Εσείς τι λέγατε; Σας τα είπα την άλλη φορά. Ας μην τα επαναλάβω και κλονίσω ακόμη περισσότερο τη χαμένη σας αξιοπιστία. 
      ΦΩΤΗΣ ΧΑΤΖΗΜΙΧΑΛΗΣ: Πείτε τα, κύριε Υπουργέ. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Να τα πω τότε. Ο κ. Αργύρης μια έλεγε 17%, μια έλεγε 20%. Ο κ. Παπανδρέου έλεγε 50%. Ο κ. Χρυσοχοΐδης έλεγε 5%. Μετά από λίγες μέρες, έλεγε 10%. Ο κ. Πάγκαλος έλεγε 11,2%. Έλεγε ότι η μικρότερη αύξηση ήταν 4%, ενώ έχουμε μείωση 11% και πλέον επί των ημερών σας. Λέγατε ότι εσείς δεν ανεχόσασταν μικρότερη αύξηση από 4% επί των ημερών σας και είχατε μείωση την τελευταία διετία πλέον του 11%. Τι να κάνω εγώ; Η Στατιστική Υπηρεσία τα λέει, δεν τα λέω εγώ, εκτός εάν αμφισβητείτε τις μεθόδους που ακολουθούν η Στατιστική Υπηρεσία και η EUROSTAT. 
      Υπάρχουν και πολλά άλλα. Πήγε ο κ. Αργύρης στα Τρίκαλα λίγες μέρες μετά και είπε 20%, ενώ εδώ μας είπε 17%. Καταλήξτε σ’ ένα νούμερο τουλάχιστον! Έχετε διάτρητη αξιοπιστία. Εγώ περίμενα ότι θα έχω από τη δική σας εμπειρία μία θετική συμβολή και δεν μπορώ να πιστέψω τίποτα απ’ όσα λέτε. Τι να κάνω; 
      ΑΘΑΝΑΣΙΑ ΜΕΡΕΝΤΙΤΗ: Για τα Τρίκαλα Θεσσαλίας; Μήπως τα μπερδεύετε, κύριε Υπουργέ; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Έχω τα στοιχεία. Στα Τρίκαλα είπε ο κ. Αργύρης για 20% μείωση. 
      ΑΘΑΝΑΣΙΑ ΜΕΡΕΝΤΙΤΗ: Παράξενα στοιχεία! Στον καθρέφτη σας μιλάτε; 
      ΠΡΟΕΔΡΕΥΩΝ (Γεώργιος Σούρλας): Κυρία Μερεντίτη, σας παρακαλώ! 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Έχουμε σημαντική αύξηση των αγροτικών εξαγωγών. Το λέω, επειδή μιλάτε για την ανταγωνιστικότητα. Είναι 24% το 2005 και συν 29% για το πρώτο οκτάμηνο του 2006, κόντρα στην καθοδική πορεία των εξαγωγών επί των ημερών σας. Είναι μία πραγματικότητα. Τι να κάνω; Σας πονάει που γίνονται εξαγωγές αγροτικών προϊόντων από τη χώρα μας; Πέστε το, για να δούμε τι θα πουν οι αγρότες. 
      ΑΘΑΝΑΣΙΑ ΜΕΡΕΝΤΙΤΗ: Είστε εκτός πραγματικότητας, κύριε Υπουργέ. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Έχω στοιχεία και το λέω επίσημα.  Εσείς είστε στον κόσμο σας. 
      ΑΘΑΝΑΣΙΑ ΜΕΡΕΝΤΙΤΗ: Ελάτε να τα πείτε στη Θεσσαλία. 
      ΕΥΑΓΓΕΛΟΣ ΑΡΓΥΡΗΣ: Να κρατήσετε το χρόνο του Υπουργού, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ο χρόνος μετράει για τη δευτερολογία σας, κύριε Αργύρη. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κάποιος είπε να πάω σε περιοδεία. Έχω πάει πενήντα μία περιοδείες από το Νοέμβριο του 2005 σε τριάντα ένα νομούς της χώρας και έχω κάνει συζητήσεις με αγρότες. Τολμάτε να το κάνετε αυτό; Ποιος Υπουργός Γεωργίας πήγε σε δεκατρείς μήνες πενήντα μία περιοδείες σε τριάντα νομούς; Υπουργός, Υφυπουργός ή οποιοσδήποτε; Πείτε μου στοιχεία. Σας προκαλώ. 
      ΑΘΑΝΑΣΙΑ ΜΕΡΕΝΤΙΤΗ: Πότε ήρθατε στη Θεσσαλία; 
      ΠΡΟΕΔΡΕΥΩΝ (Γεώργιος Σούρλας): Κυρία Μερεντίτη, μη διακόπτετε τον Υπουργό. Τα Τρίκαλα τα αγαπάτε. Καλά κάνετε και τα υποστηρίζετε, αλλά ακούστε τον Υπουργό τώρα. 
      ΑΘΑΝΑΣΙΑ ΜΕΡΕΝΤΙΤΗ: Κύριε Πρόεδρε, ξέρετε πολύ καλά τι σημαίνει «Θεσσαλία». 
      ΠΡΟΕΔΡΕΥΩΝ (Γεώργιος Σούρλας): Κυρία Μερεντίτη, σας παρακαλώ να μη διακόπτετε. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Στη συνέχεια θα πάρει το λόγο ο κ. Κοντός, για να συνεχίσει στη δευτερολογία. Σας ζητώ να μην τον λογοκρίνετε, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Μετράει ο χρόνος από τη δευτερολογία σας, για να είμαστε αντικειμενικοί και να μη διαμαρτύρεται και ο κ. Αργύρης.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Σε σχέση με την εφαρμογή του νόμου, θα πει κάποια πράγματα ο κ.  Κοντός, γιατί δεν πρόλαβα εγώ. 
      Τα Τοπικά Κέντρα Αγροτικής Ανάπτυξης στελεχώνονται με βάση τη διαδικασία προσλήψεων του Α.Σ.Ε.Π., που τελειώνει τους επόμενους μήνες. Έχουν βρεθεί αρκετά κτήρια. Δεν μπορούμε να υποκαταστήσουμε το Α.Σ.Ε.Π.. 
      Οι δε γεωργικοί σύμβουλοι όχι μόνο περπάτησαν, αλλά δημοσιοποιήθηκαν και τα ονόματα. Τα είδα σε μία εφημερίδα. Είναι αυτοί που κάνουν τη δουλειά που προβλέπει ο κανονισμός, για να δίνουν με κοινοτική στήριξη στους αγρότες συμβουλή και υποστήριξη που δεν υπήρχε επί των ημερών σας. Τι να κάνουμε; 
      ΦΩΤΗΣ ΧΑΤΖΗΜΙΧΑΛΗΣ: Είναι πιστοποιημένοι, κύριε Υπουργέ; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είπατε κάτι για το κανάλι. Το κανάλι, κύριε Αργύρη, δεν ξέρω πώς δούλευε επί των ημερών σας.
        Αν διαβάσετε ολόκληρη την απάντηση στη Βουλή με τα στοιχεία, θα ντρέπεστε. Ξοδεύατε πολύ περισσότερα χρήματα. O σταθμός αυτός δουλεύει με τον ίδιο τρόπο για να καλύψει την ανάγκη ενημέρωσης που μας κατηγορήσατε ότι δεν κάναμε ενημέρωση και από την άλλη μας λέτε γιατί κάνουμε ενημέρωση -βρείτε τα μία φορά να δούμε τι εννοείτε από τα δύο- με πολύ λιγότερο κόστος. Μπράβο που δίνει σε περιφερειακά κανάλια, μπράβο που δίνει οπουδήποτε για την ενημέρωση.
        Αν διαφωνείτε, να μας το πείτε ότι θέλετε οι αγρότες να ζουν στο σκοτάδι, όπως ήταν επί των ημερών σας. Γιατί αν τα ήξεραν αυτά οι αγρότες από τις ημέρες σας, δεν θα χρειαζόντουσαν τη δική μας ενημέρωση. Άρα η ενημέρωση στερούσε και από τότε. 
        ΕΥΑΓΓΕΛΟΣ ΑΡΓΥΡΗΣ: Ποιος πληρώνει, κύριε Υπουργέ; 
        ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Λιγότερα από όσα πληρώνατε εσείς. Το ξαναλέω. Τα στοιχεία είναι καταλυτικά. 
        ΕΥΑΓΓΕΛΟΣ ΑΡΓΥΡΗΣ: Δώστε μας μία λίστα. 
        ΠΡΟΕΔΡΕΥΩΝ (Γεώργιος Σούρλας):  Κύριε Αργύρη, σας παρακαλώ!
        ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Είναι στην απάντηση. Εγώ, για να βράζει στο ζουμί του ο συνάδελφος, τον προκαλώ να καταθέσει την απάντησή μου στα Πρακτικά ο ίδιος. Εγώ τα στοιχεία τα έχω δώσει στη Βουλή, όπως και πολλά άλλα.
        ΕΥΑΓΓΕΛΟΣ ΑΡΓΥΡΗΣ: Δεν απαντάτε. Δεν δώσατε στοιχεία, κύριε Υπουργέ. 
        ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Θα απαντήσω μετά, κύριε Πρόεδρε, στην τριτολογία μου, γιατί τελείωσε ο χρόνος μου.
        ΠΡΟΕΔΡΕΥΩΝ (Γεώργιος Σούρλας): Έχετε και δευτερολογία και τριτολογία, κύριε Υπουργέ, μέσα στα πλαίσια που δικαιούστε. 
        Ήρθε η ώρα τώρα του Κοινοβουλευτικού Εκπροσώπου του ΠΑ.ΣΟ.Κ. να απαντήσει.
        Ορίστε, κύριε Φλωρίδη, έχετε το λόγο.
        ΓΕΩΡΓΙΟΣ ΦΛΩΡΙΔΗΣ: Ευχαριστώ, κύριε Πρόεδρε.
        Κυρίες και κύριοι συνάδελφοι, όταν ξεκίνησαν οι συζητήσεις στην Ευρωπαϊκή Ένωση για την αναθεώρηση της Κοινής Αγροτικής Πολιτικής, η κυβέρνηση του ΠΑ.ΣΟ.Κ. επεξεργάστηκε ένα ολοκληρωμένο στρατηγικό σχέδιο για τον αγροτικό τομέα στη χώρα. Ποιο ήταν το σχέδιο αυτό; Το βέβαιο ήταν ότι η Ευρωπαϊκή Ένωση πήγαινε προς την επιλογή μιας νέας Κοινής Αγροτικής Πολιτικής, βασικός πυλώνας της οποίας θα ήταν η αποδέσμευση της καταβολής των επιδοτήσεων από την παραγωγική διαδικασία. Το σχέδιο, λοιπόν, που επεξεργάστηκε η κυβέρνηση του ΠΑ.ΣΟ.Κ. υπό τον Κώστα Σημίτη, ήταν απλό, αλλά πολύ σημαντικό όχι μόνο για τον αγροτικό τομέα αλλά και συνολικά για τη χώρα. Οι στόχοι που τέθηκαν ήταν οι εξής: 
        Πρώτον, ότι πρέπει, μέσα από τη διαπραγμάτευση, η Ελλάδα να διασφαλίσει την απρόσκοπτη καταβολή του συνόλου των αγροτικών ενισχύσεων μέχρι το 2013 που είναι η καινούρια περίοδος της Κ.Α.Π.. 
        Δεύτερον, να επεξεργαστεί ένα σχέδιο προετοιμασίας των αγροτών της Ελλάδας, ιδιαίτερα των νέων αγροτών, για την περίοδο μετά το 2013. 
        Και τρίτον, να διασφαλίσει την αξιοπρεπή διαβίωση των αγροτών, οι οποίοι θα έβγαιναν από τη δουλειά, όταν δηλαδή, θα συμπλήρωναν την ηλικία των εξήντα πέντε ετών για να βγουν στη σύνταξη. 
        Πώς υλοποιήθηκε αυτό το στρατηγικό σχέδιο; Το σχέδιο ξεκίνησε από το 1997, όταν η κυβέρνηση του Κώστα Σημίτη μετέτρεψε τον Ο.Γ.Α. σε ταμείο κύριας ασφάλισης των αγροτών. Αυτή ήταν μία κολοσσιαία μεταρρυθμιστική τομή στον αγροτικό χώρο, γιατί διασφάλισε, με κρατικές χρηματοδοτήσεις και με ελάχιστη συμβολή των αγροτών, την αξιοπρεπή τους διαβίωση μετά το εξηκοστό πέμπτο έτος της ηλικίας τους. 
        Η υλοποίηση του στρατηγικού σχεδίου προχώρησε με τη διασφάλιση, τον Οκτώβριο του 2002 και οριστικά τον Ιούνιο του 2003 επί Ελληνικής Προεδρίας, ότι το σύνολο των ευρωπαϊκών ενισχύσεων μέχρι τότε θα συνέχιζε να καταβάλλεται στους αγρότες μέχρι το 2013 και, βεβαίως, εκπονήθηκε το τμήμα εκείνο του στρατηγικού σχεδίου για την προετοιμασία των αγροτών για την περίοδο μετά το 2013. 
        Αυτό το σχέδιο προετοιμασίας περιελάμβανε έναν εθνικό σχεδιασμό και μία συνολική υποστήριξη του αγροτικού τομέα, ο οποίος δεν έχει υποκειμενικές δυνατότητες να προχωρήσει από μόνος του στην επεξεργασία ενός σχεδίου για το δικό του μέλλον, έτσι ώστε οι Έλληνες αγρότες να αισθάνονται, συνεχώς, δίπλα τους ότι η περίοδος μετά το 2013 θα τους έβρισκε, απολύτως, έτοιμους μ’ ένα κράτος κοντά τους, με συμβουλές, με σχέδια και προσανατολισμό στα προϊόντα υψηλής ποιότητας, υψηλής διατροφικής αξίας μέσα από βιολογικές και καινοτόμες καλλιέργειες.
Αυτήν την κατάσταση παραλάβατε από το ΠΑ.ΣΟ.Κ., το Μάρτιο του 2004 με τον Ο.Γ.Α. σε πλήρη λειτουργία, τις ευρωπαϊκές ενισχύσεις μέχρι το 2013, απολύτως, εξασφαλισμένες κλειδωμένες και μ’ ένα σχέδιο για το μέλλον σε πλήρη ανάπτυξη. 
      Τι κάνατε; Η πρώτη μεγάλη ζημιά που επιφέρατε στον κρίσιμο τομέα των ευρωπαϊκών ενισχύσεων, ήρθε τον Απρίλιο του 2004 από την δική σας Κυβέρνηση, επειδή, ακριβώς, δεν είχατε καμιά προετοιμασία και καμιά συνείδηση σε ποιο χώρο πάτε να διαπραγματευθείτε. Στις τεχνικές λεπτομέρειες χάσατε σημαντικά κεφάλαια για το μέλλον του αγροτικού τομέα. Χάσατε κατ’ αρχάς τις μισές επιδοτήσεις του καπνού από το 2009 και μετά. Είναι αλήθεια αυτό, κύριε Υπουργέ, ή όχι; Εμείς είχαμε πλήρη διασφάλιση μέχρι το 2013. Τον Απρίλιο του 2004 χάσατε τις μισές επιδοτήσεις για τον καπνό, ναι ή όχι; Τις χάσατε. Ό,τι και να μας πείτε, τις χάσατε. Συνδέθηκε το ελληνικό βαμβάκι και το ευρωπαϊκό βαμβάκι  με το αφρικανικό; Συνδέθηκε. Πότε έγινε αυτό; Τον Απρίλιο του 2004 από εσάς.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Για πείτε, πότε αποσυνδέθηκε;.
      ΓΕΩΡΓΙΟΣ ΦΛΩΡΙΔΗΣ: Καταστράφηκε, οριστικά, η καλλιέργεια των ζαχαροτεύτλων; Εξαφανίστηκε η καλλιέργεια των ζαχαροτεύτλων από την Ελλάδα από εσάς, ναι ή όχι; 
      Πάμε στη διαχείριση των επιδοτήσεων, αυτών που, τελικώς, διασφαλίστηκαν. Βατερλό. Έχετε δει τις σκηνές έξω από τα καταστήματα της Αγροτικής Τράπεζας σ’ όλη τη χώρα από την 1η Νοεμβρίου, που βγήκατε και κάνατε ανακοινώσεις μέχρι το τέλος Δεκεμβρίου; Κάθε μέρα, εξήντα μέρες να πηγαινοέρχονται οι άνθρωποι από τα χωριά τους και να έχουν ξοδέψει τις μισές επιδοτήσεις στις βενζίνες, για να πάνε οι φουκαράδες -να μπαίνει κάθε μέρα το βιβλιάριό τους στο μηχάνημα που ελέγχει- για να δουν αν μπήκαν τα λεφτά, να έχουν εσάς κάθε  βράδυ στην τηλεόραση, να λέτε ότι πληρώσατε και κανένας να μην έχει πληρωθεί. Αυτό τι είναι; Είναι σοβαρή λειτουργία κράτους αυτή; Είναι υπεύθυνη συμπεριφορά Κυβέρνησης;
      Και υπάρχει και το τρίτο κομμάτι, η εγκατάλειψη κάθε προγραμματισμού για το μέλλον. Κύριε Υπουργέ, πρέπει να σας πω ότι, παρά τις παλινωδίες, παρά τα όσα τραβάνε οι αγρότες, εδώ και τρία χρόνια οι συζητήσεις στα χωριά εκεί όπου μαζεύονται οι αγρότες, ξέρετε ποιες είναι; «Τι θα γίνει επιτέλους στο μέλλον; Τι μας περιμένει; Τι μας επιφυλάσσουν οι νέες εξελίξεις;». Υπάρχει μία στάση της δικής σας Κυβέρνησης, μια συμπεριφορά, μια πολιτική, η οποία να λέει σ’ αυτούς τους ανθρώπους που χρειάζονται περισσότερο από κάθε άλλη κοινωνική ομάδα την κρατική φροντίδα και υποστήριξη ότι «Ξέρετε; Εδώ είμαστε και είμαστε εδώ με συγκεκριμένο σχέδιο για το μέλλον και μη φοβάστε. Θα αντιμετωπίσουμε δύσκολες συνθήκες, που έτσι και αλλιώς έρχονται, γιατί έχουμε άποψη, γιατί ξέρουμε πώς πρέπει να προσανατολιστούμε, γιατί ξέρουμε ποια είναι τα προϊόντα, τα οποία θα έχουν ζήτηση στο μέλλον, πώς αυτά πρέπει να καλλιεργηθούν και πώς θα μπορέσουμε μαζί μ’ εσάς να βρούμε τις καινούργιες αγορές». 
      Σήμερα, λοιπόν, υπάρχει μια απελπισία, όχι μόνο γιατί δεν τα καταφέρατε πουθενά, αλλά υπάρχει μια απελπισία, κυρίως, εξ αυτού του λόγου, ότι είστε απόντες από το κοντινό μέλλον των αγροτών, γιατί, όταν δεν είστε σε θέση να διαχειριστείτε έτοιμα λεφτά, τα οποία εμείς διασφαλίσαμε από την Ευρωπαϊκή Ένωση, και δημιουργείται αυτή η απίστευτη εικόνα στην Ελλάδα, μία τραγική εικόνα για τους αγρότες, καταλαβαίνουν οι άνθρωποι αυτοί ότι, προφανώς, δεν μπορείτε να διαχειριστείτε τα σημαντικότερα πράγματα, που είναι ένας σχεδιασμός για το μέλλον και, κυρίως, πώς προετοιμάζεται αυτός ο τομέας για την περίοδο μετά το 2013. 
      Ξέρετε, εγώ έχω κάνει στο Υπουργείο Οικονομικών. Αν  μισώ κάτι, αν απεχθάνομαι κάτι, είναι η συζήτηση επί των στατιστικών δεδομένων, για τον απλούστατο λόγο, κύριε Υπουργέ,…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Γι’ αυτό αποτύχατε. Είναι εργαλείο.
      ΓΕΩΡΓΙΟΣ ΦΛΩΡΙΔΗΣ: Θα σας πω. Να δούμε τώρα πώς θα πετύχετε εσείς. Ακούστε να δείτε. Ξέρω πολύ καλά ποια εμπιστοσύνη πρέπει να δώσω στον κ. Αλογοσκούφη και στον κ. Κοντοπυράκη και, δυστυχώς, και σ’ εσάς, αφού με προκαλείτε, όταν η συνεισφορά τους στα στατιστικά δεδομένα της χώρας ήταν ότι σε μια νύχτα οι Έλληνες έμαθαν ότι έγιναν πλουσιότεροι κατά 25% και ότι η ανεργία περίπου έχει εξαφανιστεί.
      Κύριε Μπασιάκο, γι’ αυτό όταν μιλούμε επί στατιστικών δεδομένων να ξέρουμε για τι μιλάμε. Γι’ αυτό, λοιπόν, σας λέω τέτοιου είδους στατιστικές δεν με απασχολούν και δεν πρόκειται να αντιπαρατεθώ μαζί σας επάνω σε τέτοιου είδους ανοησίες «κοντοπυράκιες», οι οποίες προσβάλλουν τη νοημοσύνη των Ελλήνων πολιτών. Εγώ θα σας κάνω μερικές απλές επισημάνσεις, γιατί κάποιοι αγρότες τώρα μέσα από το κανάλι της Βουλής, μας παρακολουθούν και είναι οι εξής.
      Το 2003, κύριε Υπουργέ, τελευταία χρονιά του ΠΑ.ΣΟ.Κ., οι αγρότες πούλησαν το σιτάρι τους –και ξέρετε, εκατοντάδες χιλιάδες είναι οι παραγωγοί των σιτηρών- 55 δραχμές το κιλό. Η διαπραγμάτευση του σιταριού, όπως ξέρετε, ακόμη γίνεται σε παλαιές δραχμές. Καταπληκτικό μεν, αλλά έτσι γίνεται!
      Το 2006, κύριε Υπουργέ Γεωργίας, οι αγρότες πούλησαν το σιτάρι τους 35 δραχμές, ή μάλλον λιγότερο από 35 δραχμές. Το πούλησαν 10 λεπτά. 
      Το 2003, κύριε Υπουργέ Γεωργίας, το πετρέλαιο κόστιζε 30 λεπτά. Το 2006, κύριε Υπουργέ Γεωργίας, το πετρέλαιο αγροτικής χρήσης κοστίζει  60 λεπτά.  Οι τιμές των λιπασμάτων και των σπόρων έχουν αυξηθεί, τα φάρμακα έχουν αυξηθεί. Μπορείτε να εξηγήσετε εσείς σ’ αυτούς τους εκατοντάδες χιλιάδες σιτοπαραγωγούς, πώς αυξήθηκε το εισόδημά τους μέσα απ’ αυτές τις συνθήκες, πώς αυξήθηκε το εισόδημα ενός αγρότη, που το 2003 πούλησε με 55 δραχμές το κιλό το σιτάρι και το 2006 αυτό πουλήθηκε με 35 δραχμές το κιλό; Αυξήθηκε; Πηγαίνετε να τους πείτε ότι αυξήθηκε. 
      Να σας πάω σ’ άλλο προϊόν; Για παράδειγμα, στον καπνό. Σας πάω στα βασικά προϊόντα, γιατί εκεί είναι το ζουμί. 
      Πριν όμως πάω σ’ αυτό, για το σιτάρι θα ήθελα να σας πω –το είπα και προχθές στους «εξολοθρευτές» της ακρίβειας, τους συναδέλφους σας Υπουργούς που ήταν εδώ, τον κ. Σιούφα και τον κ. Παπαθανασίου- ότι ενώ οι αγρότες πούλησαν φέτος το υψηλής ποιότητας σιτάρι τους με 35 δραχμές, ή 10 λεπτά, η αύξηση στο ψωμί ήταν 10 λεπτά στο κιλό. Όσο πούλησαν, δηλαδή, οι αγρότες το σιτάρι τους φέτος, δηλαδή, 10 λεπτά, τόση αύξηση πήρε το ψωμί. Από 1,10 πήγε στο 1,20 το κιλό. Έχετε να πείτε κάτι γι’ αυτό; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Επί των ημερών σας πώς ήταν αυτή η σχέση; 
      ΓΕΩΡΓΙΟΣ ΦΛΩΡΙΔΗΣ: Πείτε, λοιπόν, στους αγρότες πόσο ήταν επί των ημερών μας. 
      Επί των ημερών μας, κύριε Μπασιάκο, οι αγρότες πούλησαν με 55 δραχμές και επί των ημερών σας πούλησαν με 35 δραχμές. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Και το λάδι ήταν πιο ακριβό. Και το πούλησαν διπλάσιο…
      ΓΕΩΡΓΙΟΣ ΦΛΩΡΙΔΗΣ: Εκτός αν θέλετε να μας πείτε τώρα ότι ο Κοντοπυράκης…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Το λάδι ήταν πιο ακριβό…
      ΓΕΩΡΓΙΟΣ ΦΛΩΡΙΔΗΣ: Ακούστε. Εκτός αν θέλετε να μας πείτε ότι ο Κοντοπυράκης και ο Αλογοσκούφης έχουν βρει ένα μαθηματικό τύπο που λέει ότι οι 35 δραχμές είναι πιο πολλές από τις 55 δραχμές. 
      Να πάμε τώρα στον καπνό. Οι παραγωγοί καπνού «Βιρτζίνια», κύριε Υπουργέ…
      ΞΕΝΟΦΩΝ ΒΕΡΓΙΝΗΣ: Υπάρχει περίπτωση οι 35 δραχμές να είναι πιο πολλές από τις 55 δραχμές.
      ΓΕΩΡΓΙΟΣ ΦΛΩΡΙΔΗΣ: Πράγματι,  κύριε Βεργίνη, υπάρχει.  Ξέρετε πότε υπάρχει αυτό; Εγώ συμφωνώ μαζί σας ότι μπορεί οι 35 δραχμές να είναι πιο πολλές από τις 55 δραχμές, όταν οι τιμές παραγωγής πέφτουν, όταν το κόστος παραγωγής πέφτει. Εδώ όμως, κύριε συνάδελφε, αυξήθηκαν τα πετρέλαια, αυξήθηκαν τα λιπάσματα, αυξήθηκαν οι σπόροι, αυξήθηκαν τα φάρμακα και οι 55 δραχμές έγιναν 35 δραχμές. Καταλάβατε; 
      Πάω τώρα στον καπνό. Οι παραγωγοί καπνού «Βιρτζίνια», κύριε Υπουργέ Γεωργίας, το 2003 πούλησαν τον καπνό τους το κιλό 1,15 ή 1,20. Το 2006, αγαπητέ κύριε Υπουργέ, οι παραγωγοί καπνού «Βιρτζίνια» πούλησαν τα καπνά 25 και 30 λεπτά. Κι αυτοί είχαν αυξημένο πετρέλαιο. Γιατί το «Βιρτζίνια», όπως ξέρετε, θέλει πετρέλαιο, επειδή έχει τους λεγόμενους «φούρνους ξήρανσης» και αυτοί δουλεύουν με πετρέλαιο. 
      Μπορείτε στους καπνοπαραγωγούς που πούλησαν το 2003 με 1,20 το κιλό τα καπνά τους και το 2006 τα πούλησαν με 25 λεπτά να πείτε ότι αυτών το εισόδημα αυξήθηκε; Μπορείτε να το πείτε αυτό; Με πετρέλαιο επαναλαμβάνω, φάρμακα, λιπάσματα και σπόρους στη διπλάσια τιμή απ’ ό,τι το 2003.
      Άλλο προϊόν: Ζαχαρότευτλα. Πουλήθηκε ή δεν πουλήθηκε το 2006 η παραγωγή  στη μισή τιμή του 2003; 
      Άλλο προϊόν: Καλαμπόκι. Κάτω 20% έως 30% η τιμή από το 2003. 
      Βιομηχανική τομάτα: Ξέρετε τι γίνεται στη βιομηχανική τομάτα, κύριε Υπουργέ; Σας έχουν πει ότι οι τιμές που πήραν το 2006 οι παραγωγοί είναι οι μισές από τις τιμές του 2003 και, ταυτόχρονα, έχουμε μια πρωτοφανή κλοπή από τους βιομηχάνους τομάτας, που λένε στον παραγωγό ότι, κοίταξε να δεις, έφερες μεν δέκα τόνους, αλλά εγώ ζυγίζω πέντε. Και οι άλλοι πέντε; Οι άλλοι πέντε πάνε υπέρ πίστεως, δηλαδή υπέρ των βιομηχάνων. Και δεν υπάρχει πουθενά το Υπουργείο Γεωργίας να δει πώς θα σταματήσει αυτή η ασύδοτη συμπεριφορά αυτών των βιομηχάνων. Και τους λένε: άμα θέλετε πηγαίνετε αλλού. Πού δηλαδή; Δεν υπάρχουν πολλές μεταποιητικές μονάδες.
      ΗΛΙΑΣ ΦΩΤΙΑΔΗΣ: Για το ροδάκινο και το αχλάδι δεν είπατε τίποτα. 
      ΓΕΩΡΓΙΟΣ ΦΛΩΡΙΔΗΣ: Θα τα πείτε εσείς, κύριοι συνάδελφε. Εγώ εμπιστεύομαι τη δική σας ρητορική ικανότητα και αν εσείς τα μεταφέρετε στον Υπουργό, θα μας απαντήσει ο Υπουργός για τ’ άλλα. 
      Αν, λοιπόν, στα βασικότερα αγροτικά προϊόντα επήλθαν αυτά που σας λέω –και δεν σας ακούω να αντιδράτε- πού είναι ο κ. Καραμανλής, ο μέγας προστάτης άγιος των αγροτών, να τους απαντήσει πάνω σ’ αυτά, για να τους πει ότι, ξέρετε, επί των ημερών του κ. Καραμανλή οι αγρότες κατάφεραν έστω και κατ’ ελάχιστον να βελτιώσουν το εισόδημά τους, ή, τουλάχιστον, να το κρατήσουν το ίδιο; Το κράτησαν;
      Αν καταφέρνατε να κρατήσετε το αγροτικό εισόδημα στο ίδιο επίπεδο που σας το παραδώσαμε, θα ήταν ένας άθλος για την νοοτροπία τη δική σας, αλλά το βουλιάξατε κυριολεκτικά. Και ξέρετε γιατί το βουλιάξατε; Γιατί επί των ημερών σας όλο αυτό το κύκλωμα της μεταποίησης και εμπορίας των αγροτικών προϊόντων αισθάνεται, απολύτως, ασύδοτο, αισθάνεται ότι ενεργεί μέσα σε φίλιο περιβάλλον,  αισθάνεται ότι έχει να κάνει με δικούς του ανθρώπους –και σωστά το αισθάνεται ότι έχει να κάνει με δικούς του ανθρώπους- που, βεβαίως, δεν θα πάρουν την ευθύνη για να μπουν να το ελέγξουν, γιατί όλοι μαζί νοιώθουν ότι μία πολιτική υπηρετούν. Αισθάνεστε μαζί μ’ αυτούς, κύριε Υπουργέ Γεωργίας, μία οικογένεια και είστε απόντες απ’ όλο τον έλεγχο αυτής της αισχροκέρδειας, η οποία σήμερα συμβαίνει σε βάρος των παραγωγών; 
      Αυτός είναι ο απολογισμός της τετραετίας σας σε σχέση με τον απολογισμό – γιατί απολογισμός τετραετίας είναι αυτός, μη γελιόμαστε τώρα – το δικό μας, που σας είπα ποιος ήταν και ποια ήταν η κατάσταση.
      Και θα κλείσω, κύριε Υπουργέ, λέγοντάς σας το εξής: Δεν είστε εσείς υπεύθυνος μόνο, αλλά επειδή ξανά αναπτύσσεται ένα θέατρο σ’ όλους αυτούς ή μεταξύ αυτών οι οποίοι έπαιξαν καθοριστικό ρόλο επί των ημερών του ΠΑ.ΣΟ.Κ. για τις μεγάλες αναταραχές στον αγροτικό τομέα… 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δώστε μου και το λίγο χρόνο από τη δευτερολογία μου και δεν θα σας απασχολήσω άλλο. 
      …….. δεν πρέπει να στείλετε και ένα μήνυμα, εάν δεν θέλετε κι εσείς να ενταχθείτε σ’ αυτό το θέατρο που παίζουν; Τι εννοώ: Αυτόν τον κ. Κοκκινούλη, ο οποίος υποτίθεται ότι τα βάζει μαζί σας και είναι ορκισμένος εχθρός σας δεν πρέπει να του στείλετε ένα μήνυμα και να του πείτε να σταματήσει να παίζει θέατρο; Όταν για ψύλλου πήδημα επί ΠΑ.ΣΟ.Κ. ήταν στο δρόμο με υψηλές τιμές τότε, με διασφάλιση επιδοτήσεων, με ημέρες που σε καμία περίπτωση δεν μπορούν να συγκριθούν με τις δικές σας, όπου επέρχεται η πλήρης διάλυση του αγροτικού τομέα, τώρα αρκείται να μας πει ότι η επαναστατική του διάθεση στη Θεσσαλία εξαντλείται σε μία αντιπαράθεση μαζί σας δήθεν; Λοιπόν, για πείτε του τα αυτά και πείτε του ότι όλο αυτό το κίνημα το οποίο υπονόμευσε συστηματικά, μία τεράστια προσπάθεια που έκαναν οι κυβερνήσεις του ΠΑ.ΣΟ.Κ. να διασφαλίσουν το μέλλον των αγροτών, αυτήν τη στιγμή φαίνεται να ξεπουλιέται, ενώ ο αγροτικός τομέας καταρρέει με την υπόσχεση μιας βουλευτικής υποψηφιότητας. Λοιπόν, πείτε του ότι τον βλέπουμε, αλλά τον βλέπουμε και αυτόν και τους άλλους και τους βλέπουν και όλοι οι αγρότες για να δουν που έγιναν οι μεγάλες αντιπαραθέσεις στο παρελθόν και πως τώρα σε συνθήκες πλήρους κατάρρευσης του εισοδήματος, πλήρους κατάρρευσης του αγροτικού τομέα, ενός σκοτεινού μέλλοντος, αρκούνται σε δηλώσεις ότι θα βγάλουν –έτσι λένε- τα τρακτέρ στους δρόμους για την κανονική επιστροφή του Φ.Π.Α.. 
      Κύριε Υπουργέ, υπάρχει πρόβλημα επιστροφής κανονικά του Φ.Π.Α. για το βαμβάκι; Εγώ σας έχω ακούσει να δηλώνετε ότι κανένα τέτοιο πρόβλημα δεν υπάρχει και φαντάζομαι ότι δεν υπάρχει, διότι επί ΠΑ.ΣΟ.Κ. δεν υπήρξε ποτέ ούτε μία στιγμή ζήτημα, να μειωθεί το συνολικό ποσό επιστροφής του Φ.Π.Α. ανεξάρτητα από τις τιμές και ότι αυτό είναι μέρος προγραμματισμένου εισοδήματος. Λοιπόν, δεν τα αφήνει αυτά ο κ. Κοκκινούλης;
      Και στείλτε του ένα μήνυμα, διότι εάν δεν του στείλετε μήνυμα σήμερα από δω να σταματήσει το θέατρο, προφανώς, εκ των πραγμάτων θα είμαστε υποχρεωμένοι να σας πούμε ότι και εσείς είστε ενταγμένοι στο θέατρο αυτό, ότι τάχα η Νέα Δημοκρατία έχει και δυνάμεις οι οποίες αγωνίζονται για τα πραγματικά δικαιώματα των αγροτών. Οι καλοί και οι κακοί. Αυτά που Εγγλέζοι δεσμοφύλακες στην Ινδία κάποτε τα είχαν διδάξει. Ο κακός, ο οποίος δέρνει και ο καλός ο οποίος θέλει να πάρει τις πληροφορίες και προσφέρει ένα τσιγάρο. Αλλού αυτά!
      Κι επειδή ήρθε η ώρα των αποκαλύψεων κι επειδή αυτά αφορούν κοινωνικές διαδικασίες, που έγιναν στο παρελθόν και έγιναν με πρωτοπόρους εσάς, με τον κ. Καραμανλή μπροστά στα τρακτέρ να δηλώνει «όλα τα κιλά και όλα τα λεφτά», καλό θα είναι … 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Λέτε ψέματα. Δεν είπε ποτέ κάτι τέτοιο!
      ΓΕΩΡΓΙΟΣ ΦΛΩΡΙΔΗΣ: …να καταλάβετε ότι ήρθε η ώρα του λογαριασμού κύριε Υπουργέ!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Λέτε ψέματα!
      ΓΕΩΡΓΙΟΣ ΦΛΩΡΙΔΗΣ:  Ήρθε η ώρα του λογαριασμού γιατί τα ψέματα έφτασαν στο τέλος τους, αποκαλύπτονται και ήρθε η ώρα αυτός ο λογαριασμός να σας επιστραφεί, γιατί με άθλιο τρόπο, πρέπει να πω, αντιπολιτευθήκατε όλες τις προσπάθειες του ΠΑ.ΣΟ.Κ. στον τομέα της γεωργίας, χωρίς αυτό να σημαίνει ότι οι κυβερνήσεις οι δικές μας τα έκαναν όλα πάρα πολύ καλά. Έχουμε κι εμείς τις ευθύνες, εκεί που τις έχουμε.
      Αλλά δεν μπορεί μετά από τρία χρόνια –μπαίνετε στον τέταρτο χρόνο- ο απολογισμός να είναι τόσο οικτρός για τον αγροτικό τομέα και, ταυτόχρονα, να εμφανίζεστε εδώ με τους διάφορους Κοντοπυράκηδες και να προκαλείτε τη νοημοσύνη και των πολιτικών σ’ αυτήν την Αίθουσα, αλλά, κυρίως, των αγροτών ότι το εισόδημά τους έχει αυξηθεί επί των ημερών σας.
      Εν πάση περιπτώσει, βρισκόμαστε στο τέλος και το τέλος έχει πάντα, κύριε Υπουργέ Γεωργίας, ένα λογαριασμό. Η πιο σίγουρη ομάδα που θα σας στείλει ένα ξεκάθαρο μήνυμα και ένα λογαριασμό στις επόμενες εκλογές, να ξέρετε ότι θα είναι οι αγρότες, γιατί αυτοί απ’ όλες τις κοινωνικές ομάδες της χώρας εξαπατήθηκαν πιο οικτρά όχι από εσάς, αλλά από τον ίδιο τον Αρχηγό σας! Και, προφανώς, ο λογαριασμός θα πάει σ’ αυτόν!
      Σας ευχαριστώ πολύ
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φλωρίδη.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας ο κ. Βαρβιτσιώτης.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Επιτέλους, κυρίες και κύριοι συνάδελφοι, απεκαλύφθη το ΠΑ.ΣΟ.Κ. Απεκαλύφθη! 
      ΑΘΑΝΑΣΙΑ ΜΕΡΕΝΤΙΤΗ: Σ’ εσάς!
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Απεκαλύφθη σ’ όλους τους αγρότες, τους οποίους θεωρεί τόσο άσχετους με το αντικείμενό τους, ώστε να χρειάζεται ένας Κοκκινούλης και ν’ αρκεί μόνο ένας Κοκκινούλης, για να τους οδηγεί σε φαύλες αποφάσεις, σε λάβρες κινητοποιήσεις, να τους οδηγεί σε μια ψευτοϋποστήριξη της Κυβέρνησης και όλο το αγροτικό κίνημα να κρίνεται από το αν και εφόσον θα λάβει ο κ. Κοκκινούλης μια υποψηφιότητα με ψηφοδέλτιο της Νέας Δημοκρατίας ή με οποιαδήποτε άλλο κόμμα. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Αυτά πιστεύετε για τους αγρότες, γιατί ήταν ο τρόπος με τον οποίο τους αντιμετωπίσατε. Τους αφήσατε εγκλωβισμένους μέσα σε κομματικά δίχτυα στους αγροτικούς συνεταιρισμούς, τους δώσατε ψεύτικες υποσχέσεις, τους λέγατε συνέχεια ότι τους καλύπτετε, ενώ πηγαίνατε στην Ευρώπη και δεν διασφαλίζατε τίποτα από το μέλλον τους και ακόμα και τα λεφτά τα οποία διαχειριζόσασταν –και ακόμα διαχειρίζονται, ενδεχομένως, εκλεκτοί σας στην Τοπική Αυτοδιοίκηση- τα διαχειριζόσασταν εν πλήρει αδιαφάνεια. 
      Αυτή είναι η αλήθεια και γι’ αυτήν την αλήθεια θα απολογείστε! Και δεν μπορεί να ερχόσαστε εδώ σήμερα και να λέτε ότι όλο το αγροτικό κίνημα μπορεί και είναι ικανό να καταρρεύσει ή να ποδηγετηθεί από ψεύτικες υποσχέσεις. Γιατί οι αγρότες έχουν αποδείξει ότι ξέρουν πολύ καλά τι συμβαίνει, ποιο είναι το μέλλον τους, ποιος το προδιέγραψε και πώς η σημερινή Κυβέρνηση αντιμετωπίζει τα προβλήματά τους.
      Ξέρουν πολύ καλά οι αγρότες των σιτηρών ότι δεν ευθύνεται η Νέα Δημοκρατία για τις τιμές των σιτηρών, αλλά ο Πρόεδρός σας, ο κ. Παπανδρέου, πήγαινε και υπέγραφε τους κανονισμούς του 2003 για τη Βουλγαρία και τη Ρουμανία, οι οποίες ανέτρεψαν τις τιμές στα σιτηρά. Ξέρουν πάρα πολύ καλά οι αγρότες ότι τα στατιστικά στοιχεία που εσείς παρουσιάζετε σήμερα, δεν είναι τίποτε άλλο παρά αποτέλεσμα των υπογείων της Χαριλάου Τρικούπη.
      Σας το έχω πει πολλές φορές σ’ αυτήν την Αίθουσα, να μην εμπιστεύεσθε τόσο πολύ τα στατιστικά στοιχεία της Χαριλάου Τρικούπη, γιατί στις προηγούμενες εκλογές, τις εκλογές του Οκτωβρίου, σας είπαν ότι κερδίσατε, ενώ είχατε χάσει. Μην τους εμπιστεύεσθε! Διότι όχι μόνο τους εμπιστεύεσθε, αλλά μάλιστα κατά το δοκούν αποφασίζετε και λέτε επί μέρους στοιχεία.
      Ο κ. Παπανδρέου μίλησε για μείωση 50% του αγροτικού εισοδήματος. Ο κ. Χρυσοχοϊδης μίλησε για μείωση από 5% έως 10%. Εσείς, κύριε Αργύρη, με διάφορα νούμερα έχετε μιλήσει μέχρι τώρα. 
      Δεν θέλετε να κάνετε δεκτά τα στοιχεία της Εθνικής Στατιστικής Υπηρεσίας; Με γεια σας και χαρά σας! Φέρτε όμως ένα σοβαρό νούμερο, το οποίο να το τεκμηριώνετε, γιατί μέχρι σήμερα κανένας δεν μπορεί να σας πιστέψει. Είσαστε σαν το γνωστό παραμύθι, στο οποίο ο μικρός βοσκός φώναζε συνέχεια «λύκος, λύκος, λύκος» και όταν, τελικά, ο λύκος ήρθε, κανένας δεν ήταν εκεί για να πιστέψει το βοσκό. Γιατί αυτό κάνετε. 
      Σήμερα οι αγρότες ξέρουν πάρα πολύ καλά και το ξέρουν σ’ όλους τους τόνους και μ’ όλους τους τρόπους ότι η επίσπευση που έχει συντελεστεί στην καταβολή των επιδοτήσεων είναι γενναία και σημαντική. 
      Μιλήσατε για το βαμβάκι. Για το βαμβάκι στις 6-12-2003 είχε καταβληθεί ένα ποσό 211.000.000 ευρώ. Το 2005 κατεβλήθησαν 438.000.000 ευρώ.
      Στο λάδι είχατε καταφέρει να καταβάλετε 135.000.000 ευρώ έως τις 6.12.2003 και 265.000.000 ευρώ το 2005. Στα αιγοπρόβατα –γιατί δεν μιλήσατε για κτηνοτροφία, προφανώς την έχετε ξεχάσει- είχαν καταβληθεί 325.000.000 ευρώ σε σχέση με 737.000.000 ευρώ. Ποιο είναι το σύνολο διαφοράς στην καταβολή των επιδοτήσεων μέχρι το Δεκέμβριο; Το 2003 είχατε καταβάλει 601.000.000 ευρώ, ενώ το 2005 δόθηκαν 916.000.000 ευρώ μ’ αυξητική τάση και το 2006. 
      Θέλετε να πάμε στον τρόπο με τον οποίο έχουμε διαχειριστεί τα ευρωπαϊκά χρήματα; Δεν είναι γενναία και σημαντική η αύξηση στις απορροφήσεις του προγράμματος «LEADER» που δίνει σε κάθε αγρότη ή σε κάθε περιοχή τη δυνατότητα να φτιάξει καινούργιες μικρές μονάδες για την αξιοποίηση των αγροτικών προϊόντων; Η αύξηση της απορρόφησης από το 10% που το παραλάβαμε, έφτασε στο 55%. Δεν είναι σημαντικά αυτά τα νούμερα; Δεν τα βλέπουν οι αγρότες; Δεν βλέπουν οι αγρότες ότι οι δαπάνες του κρατικού προϋπολογισμού από το 2004 έως το 2006 ήταν 3.000.000.000 ευρώ, ενώ την προηγούμενη περίοδο 2001-2003 ήταν 2.500.000.000 ευρώ; Δεν λέτε ότι από τους εθνικούς πόρους έχουμε σχεδόν αυξήσει κατά 30% τις ενισχύσεις στη γεωργία; Δεν ξέρουν οι αγρότες ότι οι πραγματικές απολήψεις από την Ευρωπαϊκή Ένωση το 2001-2003 ήταν 15.000.000.000 ευρώ, ενώ τώρα είναι 17.500.000.000 ευρώ;
      Κυρίες και κύριοι συνάδελφοι, από αυτά –από τα νούμερα και όχι από στατιστικά στοιχεία- φαίνεται η επιτυχία της αγροτικής πολιτικής της Κυβέρνησης. Φαίνεται όμως, και κάτι άλλο: Ό,τι όσα μας είπε εδώ ο συνάδελφος κ. Φλωρίδης, ότι, δηλαδή, το ΠΑ.ΣΟ.Κ. είχε σχέδιο για τον αγροτικό τομέα, ότι είχε σχέδιο για την προετοιμασία των νέων αγροτών και ότι είχε διασφαλίσει την αξιοπρεπή διαβίωση των αγροτών, ήταν όλα λόγια κενά περιεχομένου. 
      Πρώτα απ’ όλα, γιατί δεν υπήρχε κανένα σχέδιο και χρειάστηκε να γίνει η επαναδιαπραγμάτευση των μεσογειακών αγροτικών προϊόντων απ’ αυτήν την Κυβέρνηση, ώστε να διασφαλιστούν οι επιδοτήσεις. Δεύτερον, δεν υπήρχε κανένα σχέδιο για τους νέους αγρότες. Ήταν τόσο αποτυχημένη η πολιτική σας για τους νέους αγρότες, ώστε στο πρόγραμμα των νέων αγροτών δεν είχε ενταχθεί σχεδόν κανένας. Και τέλος, για τη διασφάλιση των αγροτών μόνο οι αυξήσεις στις συντάξεις του Ο.Γ.Α., που αυτή η Κυβέρνηση κατάφερε να κάνει –αυξήσεις που ποτέ δεν είχατε δώσει- νομίζω ότι έχουν φέρει αποτελέσματα.
      Θα ήθελα κλείνοντας αυτήν τη σύντομη παρέμβαση, να προστατεύσω και το ΠΑ.ΣΟ.Κ. από έναν άκρατο λαϊκισμό. Ήρθε πριν από λίγο ο κ. Φλωρίδης και μας είπε γιατί είναι χαμηλές οι τιμές σε συγκεκριμένα προϊόντα, ξεχνώντας ότι σ’ άλλα προϊόντα ενδεχομένως να έχει αυξηθεί σημαντικά η τιμή προς τον παραγωγό. 
      Θα ήθελα εδώ να πω ότι δεν μπορεί από τη μία να είσαστε οι άνθρωποι οι οποίοι μάχεσθε κατά της ακρίβειας και από την άλλη να γίνεσθε οι θιασώτες αυτής. Και, βέβαια, δεν μπορεί να επιλέγετε προϊόντα a la cart και κατά το δοκούν …
      ΦΩΤΗΣ ΧΑΤΖΗΜΙΧΑΛΗΣ: Πείτε μας ένα, κύριε Βαρβιτσιώτη ... 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θα σας τα πει ο κύριος Υφυπουργός. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Σήμερα επιλέγετε το σιτάρι και δεν επιλέγετε το λάδι. Γιατί δεν επιλέγετε το λάδι;
      ΓΙΑΝΝΗΣ ΚΟΥΤΣΟΥΚΟΣ: Τι έγινε με το λάδι; 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Αλλά ήλθε ο κ. Πρωτόπαπας, πριν από λίγο καιρό, ως Κοινοβουλευτικός Εκπρόσωπος σε επερώτηση για το Υπουργείο Ανάπτυξης και μας κατηγορούσε για την αύξηση της τιμής του λαδιού στον καταναλωτή και την αύξηση της τιμής του λαδιού στον αγρότη. 
      Ας είσθε ειλικρινείς και με τα στοιχεία και με το παρελθόν σας και πάνω απ’ όλα με τη σχέση εμπιστοσύνης που πρέπει να χτίσετε με τους αγρότες. Αυτή δεν χτίζεται με αφορισμούς απέναντι σε συγκεκριμένα πρόσωπα. Χτίζεται, όταν θα αποκτήσετε σοβαρότητα κριτικής απέναντι στο παρελθόν, το οποίο εσείς προδιαγράψατε και απέναντι στους κανονισμούς που εσείς υπογράψατε, που σήμερα οδηγούν την αγροτική πολιτική. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ:  Είναι γεγονός, κύριε Πρόεδρε και κύριοι συνάδελφοι, ότι πολλά από αυτά που αναφέρονται στην επερώτηση των Βουλευτών του ΠΑ.ΣΟ.Κ. ανταποκρίνονται στην πραγματικότητα. 
      Η κατάσταση που βιώνει σήμερα η μικρομεσαία αγροτιά μας είναι εξαιρετικά δύσκολη, για να μην πω δραματική, αφού σημαντικές καλλιέργειες με τις οποίες ασχολούνταν μέχρι τώρα οι αγρότες, πριν από λίγο και εξασφάλιζαν απ’ αυτές ένα εισόδημα, όπως η καπνοκαλλιέργεια και η τευτλοκαλλιέργεια, οδηγήθηκαν ή οδηγούνται στην καταστροφή. Είναι γνωστό ότι η πρώτη μειώθηκε κατά 78% και η δεύτερη κατά 40%, ενώ στο σύνολό τους όλες οι άλλες καλλιέργειες, ελαιοκαλλιέργεια, βαμβακοκαλλιέργεια, αμπελοκαλλιέργεια, αλλά και η κτηνοτροφία και η αλιεία αντιμετωπίζουν σοβαρότατα προβλήματα, που εκφράζονται με τη δραστική μείωση του εισοδήματος του μικρομεσαίου αγροτικού νοικοκυριού.
      Το αποτέλεσμα αυτής της κατάστασης, κύριοι συνάδελφοι, απεικονίζεται και στα στοιχεία που είδαν τις τελευταίες μέρες το φως της δημοσιότητας και που δείχνουν ότι την περίοδο 2000-2006 καταστράφηκαν εκατόν ογδόντα έξι χιλιάδες μικρομεσαία αγροτικά νοικοκυριά, τα οποία βέβαια προστέθηκαν στις διακόσιες είκοσι χιλιάδες, που είχαν την ίδια τύχη την περασμένη δεκαετία. Έτσι, με το αποτέλεσμα αυτό, το ποσοστό του αγροτικού πληθυσμού κατρακύλησε περίπου στο 11%, σε σχέση με τον ενεργό οικονομικά πληθυσμό της χώρα μας και στο 4,5%, σε σχέση με το συνολικό πληθυσμό της. 
      Είναι, λοιπόν, κατά βάση σωστές οι διαπιστώσεις που γίνονται στην επερώτηση. Αυτό, όμως, δεν αρκεί. Δεν αρκεί δηλαδή να κάνεις μόνο διαπιστώσεις για μια κατάσταση που φωνάζει από μόνη της, που βοά από μόνη της. Πρέπει να αναφέρεις και τις αιτίες και τους λόγους που τη δημιούργησαν, εκτός και αν έχεις συγκεκριμένους λόγους που θέλεις να μην τα αναφέρεις. Και οι Βουλευτές του ΠΑ.ΣΟ.Κ. έχουν συγκεκριμένους λόγους. Γι’ αυτό, όχι μόνο δεν ρίχνουν καμιά ευθύνη στην πολιτική που δημιούργησε και δημιουργεί τα προβλήματα, αλλά και θεωρούν τη νέα Κ.Α.Π. -αυτή που έβαλε το πιστόλι στον κρόταφο του μικρομεσαίου αγρότη παραγωγού, για να του δώσει τη χαριστική βολή- εφαλτήριο και εκσυγχρονιστικό εγχείρημα. Και βέβαια, τη θεωρούν έτσι, γιατί το κόμμα τους όχι μόνο την αποδέχτηκε, αλλά και συνέβαλε στη διαμόρφωσή της.
      Βέβαια, έχει ευθύνες η Κυβέρνηση της Νέας Δημοκρατίας και μάλιστα τεράστιες ευθύνες, αφού με την πρακτική και την πολιτική της οξύνει παραπέρα τα προβλήματα. Πάρτε σαν παράδειγμα αυτό που γίνεται τώρα με τις τιμές των προϊόντων. «Ξεσάλωσαν» κυριολεκτικά οι μεγαλέμποροι, οι βιομήχανοι κ.λπ. και έχουν μετατρέψει την αγορά σε ξέφραγο αμπέλι. Αρπάζουν και πουλάνε τα αγροτικά προϊόντα, ανάλογα με τη διάθεσή τους και, βέβαια, η διάθεσή τους πάντα είναι κερδοσκοπική. 
      Παραδείγματος χάριν για το λάδι, μια και αναφέρθηκε προηγούμενα, θα πω τα εξής: Πριν ακόμα αρχίσει η παραγωγική διαδικασία, οι τιμές του λαδιού κατρακύλησαν κατά 1 ευρώ και πλέον προς τα κάτω. Και δεν μιλάμε για ήδη υψηλές τιμές, γιατί οι τιμές που πήραν πέρσι οι ελαιοπαραγωγοί ήταν οι τιμές που είχαν πάρει πριν από μια δεκαετία, γύρω στο 1995.
      Στο γάλα έχουμε τα ίδια. Δίνουν πέρα για πέρα εξευτελιστικές τιμές. Δεν ξέρω τι γίνεται στην υπόλοιπη χώρα -το ίδιο συμβαίνει πάντως- αλλά στη Μυτιλήνη είναι κατώτερες και από τις περσινές και ας αποκομίζουν τεράστια κέρδη οι γαλακτοβιομήχανοι, που την περασμένη τετραετία αυτά ανήλθαν περίπου στο 118%. Το ίδιο γίνεται με τις τιμές όλων των άλλων προϊόντων, που στο ράφι, βέβαια, καλά κρατούν, στα ύψη τους στέκονται, ξεζουμίζοντας και τον καταναλωτή. 
      Πέρα, όμως, από αυτό το πατρονάρισμα, τη ληστεία αυτή που γίνεται, έχουμε και τον ωμό κυβερνητικό εμπαιγμό. Μιλάω γι’ αυτό που έγινε με τις επιδοτήσεις και τις ενισχύσεις. Έλεγαν ότι οι επιδοτήσεις θα δοθούν έγκαιρα σε σχέση με το ΠΑ.ΣΟ.Κ., που δεν τις έδινε έγκαιρα. Και έτσι ήταν πράγματι μέχρι σήμερα. Τουλάχιστον στη Μυτιλήνη πολύ λίγοι πήραν τις επιδοτήσεις και πολύ λίγα είναι τα χρήματα που πήραν αυτοί.
      Πέρα, όμως, απ’ αυτό –γιατί αναφέρθηκαν πολλά και δεν έχω και το χρόνο- καθυστερεί η καταβολή της στρεμματικής ενίσχυσης, που έπαιρναν οι ελαιοκαλλιεργητές των μικρών νησιών του Αιγαίου, πλην της Κρήτης δηλαδή. 
      Καθυστερεί, δηλαδή, η επιδότηση στους βιοκαλλιεργητές. Καθυστερεί η επιδότηση στους πατατοκαλλιεργητές. Καθυστερεί η επιδότηση, όχι σε όλους, αλλά σ’ έναν αριθμό κτηνοτρόφων για τα βοοειδή. Καθυστερούν και δεν δίνονται οι αποζημιώσεις για τις καταστροφές που είχαν σημειωθεί, όπως αυτή από την πυρκαγιά στην Καλαμίτσα της Λέσβου πριν από έξι μήνες και δεν έχει πάρει ακόμα κανείς ούτε λεπτό. 
      Αυτή είναι η κατάσταση, κύριοι συνάδελφοι και αυτή η κατάσταση θα γίνει ακόμα χειρότερη για το μικρομεσαίο αγρότη και για τη ζωή, βέβαια, στην ύπαιθρο. Και θα γίνει χειρότερη, γιατί αυτός είναι ο στόχος της νέας Κ.Α.Π., αλλά και του Π.Ο.Ε. που στο όνομα της δήθεν ενίσχυσης της οικονομίας των υπό ανάπτυξη χωρών, ετοιμάζεται να προχωρήσει στην κατάργηση επιδοτήσεων, δασμών κ.λπ.. 
      Τέλος, κύριοι συνάδελφοι του ΠΑ.ΣΟ.Κ., δεν μας λέτε τίποτα για το τι πρέπει να γίνει. Μιλάτε γενικά και αόριστα. Απλά λέτε ότι χρειάζεται μια καλύτερη διαχείριση της πολιτικής. «Εμείς…» –λέτε- «…είμαστε οι καλύτεροι διαχειριστές και άρα, μπορούμε να αντιμετωπίσουμε τα προβλήματα». 
      Εμείς λέμε καθαρά ότι η αντιμετώπιση αυτής της κατάστασης δεν είναι πρόβλημα διαχείρισης και αυτό, γιατί δεν «διαχειρίζεται» μία πολιτική που έχει βάλει σαν στόχο της, μέσα από την καταστροφή των μικρομεσαίων αγροτικών νοικοκυριών, να συγκεντρώσει τη γη και την παραγωγή σε λίγα χέρια και να προχωρήσει η καπιταλιστικοποίησή της.  
      Και αυτό το κάλεσμα εμείς το απευθύνουμε στους αγρότες. Τους καλούμε να παλέψουν για την ανατροπή αυτής της πολιτικής. Τον καλούμε να δώσει την αγώνα για μία άλλη πολιτική, που με μοχλό τον παραγωγικό συνεταιρισμό και  την αμέριστη, βέβαια, συμπαράσταση του κράτους θα βγάλει την αγροτική μας οικονομία από τα σημερινά αδιέξοδα, στα οποία την έχετε οδηγήσει και τα δύο κόμματα, και θα την οδηγήσει στην ανάπτυξη προς όφελος των αγροτών μας, αλλά και του λαού μας. 
      Και κλείνω, λέγοντας ότι τις αμέσως επόμενες μέρες, αρχής γενομένης από την ερχόμενη εβδομάδα, οι αγρότες μας σε διάφορες περιοχές της χώρας θα δώσουν τον αγώνα γι’ αυτή την κατάσταση απαιτώντας τη λύση προβλημάτων. 
      Συγκεκριμένα, θα απαιτήσουν ανάμεσα στα άλλα την αναπλήρωση του χαμένου –εξαιτίας της πολιτικής τους, η οποία ακολουθείται- εισοδήματος, την επαναφορά των τιμών ασφάλειας στα προϊόντα, την έγκαιρη διάθεση των αγροτικών προϊόντων, την προστασία της εγχώριας παραγωγής από τις αθρόες εισαγωγές, την ενίσχυση των εξαγωγών και την καταβολή των επιδοτήσεων. 
      Και σ’ αυτόν τον αγώνα που θα κάνει η μικρομεσαία αγροτιά μας, το Κομμουνιστικό Κόμμα της Ελλάδας εκφράζει την πλήρη αγωνιστική του συμπαράσταση. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Το λόγο έχει η Κοινοβουλευτική Εκπρόσωπος του Συνασπισμού κ. Ασημίνα Ξηροτύρη-Αικατερινάρη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
      Πρώτη χρονιά εφαρμογής της νέας Κ.Α.Π. στην Ελλάδα. Τα πράγματα, βεβαίως, είναι πάρα πολύ δύσκολα. Οι κατά καιρούς επερωτήσεις, όπως και η σημερινή, για ζητήματα σχετικά με την αγροτική πολιτική, θα μπορούσε να είναι μια καλή ευκαιρία για να αποτιμήσουμε τα αποτελέσματα και να προσπαθήσουμε να συμβάλουμε, ούτως ώστε να διαμορφωθούν καλύτερες συνθήκες και το αναγκαίο θεσμικό πλαίσιο για την ανάπτυξη της ελληνικής γεωργίας, με στόχο την αύξηση του αγροτικού εισοδήματος, την ανάπτυξη της υπαίθρου και της περιφέρειας. Πρόκειται για θέματα, τα οποία παρουσιάζουν συνεχώς αυξανόμενους δείκτες καθόδου. 
      Μια πρόταση, λοιπόν, που θα είχε νόημα στη σημερινή μας συζήτηση θα ήταν να αναλάβουμε τώρα συγκεκριμένες δράσεις, προκειμένου να αναχαιτιστεί το κύμα εξόδου από την γεωργία, να αντιμετωπίσουμε δηλαδή κατάματα μία νέα πραγματικότητα, που διαμορφώθηκε εξαιτίας της πλήρους αποσύνδεσης με την εγκατάλειψη της αγροτικής παραγωγής σε κρίσιμους για τη χώρα μας τομείς.
    Αντ’ αυτού, ο κύριος Υπουργός πρόσφατα αρκέστηκε στη δημοσιοποίηση μιας ωραιοποιημένης εικόνας της ελληνικής γεωργίας, χρησιμοποιώντας μάλιστα στατιστικά στοιχεία, που μόνο αυτός διαθέτει. Δεν έχει σημασία, όμως, να διαστρέψουμε τα στοιχεία αυτά, διότι η «EUROSTAT» μας δίνει ακριβή στοιχεία. Όμως, πρέπει να προβληματιστούμε, γιατί συνειδητά τελικά διαστρεβλώνουμε την πραγματικότητα. 
    Η πραγματικότητα είναι αρνητική για την ελληνική γεωργία, ιδιαίτερα αρνητική για το μικρομεσαίο παραγωγό. Πρέπει, επίσης, να ζητήσουμε από την Κυβέρνηση να ομολογήσει την αποτυχία της πολιτικής της, αλλά το ίδιο και από το ΠΑ.ΣΟ.Κ., που επέμεινε μέχρις εσχάτων για την πλήρη αποδέσμευση, χωρίς να έχει καταθέσει –ούτε καταθέτει και σήμερα- κανένα πρόγραμμα διεξόδου από την κρίση. Μόνο κριτική και στοιχεία, έτσι είναι η κατάσταση. Οδηγήθηκε χθες ή προχθές απ’ αυτό; Όχι, βέβαια.
     Υπάρχουν χρόνια προβλήματα για τα θέματα της ανάπτυξης της ελληνικής γεωργίας. Ήρθε και η νέα Κ.Α.Π., με τις νέες πρακτικές και με την πλήρη αποδέσμευση που δεχθήκατε και έχει επιδεινώσει ακόμη περισσότερο την κατάσταση. Πράγματα τα οποία δεν έγιναν στο παρελθόν και εξακολουθούν να μη γίνονται, αποτελούν μεγάλες πληγές για την εφαρμογή της νέας πολιτικής. 
    Και η ίδια η Κομισιόν, η Ευρωπαϊκή Ένωση, καταγράφει βέβαια και αυτή τα δικά της αδιέξοδα. Τι καταγράφει, λοιπόν, σε επίσημο έγγραφό της; Μια ολόκληρη χώρα –περίπου σαν τη δική μας χώρα, την Ελλάδα- θα εξαφανιστεί από τον ευρωπαϊκό χάρτη μέσα στην επόμενη οκταετία. Το επίσημο έγγραφο αναφέρει ότι μέχρι το 2014 περίπου έντεκα εκατομμύρια αγρότες θα εγκαταλείψουν το αγροτικό επάγγελμα στην «Ευρώπη των 27». 
    Σύμφωνα μάλιστα με τις εκτιμήσεις, η δραστική μείωση των επιδοτήσεων θα δημιουργήσει μία νέα γενιά αγροτών με part time απασχόληση, ενώ οι αγροτικές περιοχές θα μεταλλαχθούν σε αστικές. Αυτό το επίσημο έγγραφο, λίγο πολύ, προμηνύει και αποδέχεται το τέλος των αγροτών στην Ενωμένη Ευρώπη των «27». Η ίδια η αρμόδια για θέματα γεωργίας Κοινοτική Επίτροπος κ. Φίσερ Μπόερ δήλωσε ότι τα επόμενα χρόνια θα δούμε τον αριθμό της μερικής απασχόλησης αγροτών να αυξάνει, με τους αγρότες να παραμένουν στην ύπαιθρο, αλλά να χρειάζονται ένα εξωγεωργικό εισόδημα για να επιβιώσουν. 
    Και, βέβαια, ζητάει η Ευρωπαϊκή Ένωση απ’ όλες οι χώρες κράτη-μέλη να δουν αυτό το μεγάλο πρόβλημα, αυτή τη μεγάλη έξοδο των αγροτών από τον αγροτικό τομέα και το μεγάλο πρόβλημα της ανεργίας και της υποαπασχόλησης, το οποίο προστίθεται σε ήδη μεγάλα προβλήματα ανεργίας, που έχει και η χώρα μας και άλλες χώρες της Ευρωπαϊκής Ένωσης.
    Τι κάνουμε λοιπόν; Αυτό γιατί δεν μας απασχολεί; Κάθε δεκαπέντε, είκοσι μέρες υπάρχει μία επερώτηση, υπάρχει ένα θέμα για τα αγροτικά. Μα, δεν βλέπουμε τώρα ότι η κατάσταση είναι πάρα πολύ δύσκολη; Και ρωτάμε: Ποια είναι η θέση της Κυβέρνησης στην προοπτική να φθάσει η γεωργία στο σημείο αυτό που το επίσημο έγγραφο της Κομισιόν αναφέρει; Θα διαχειριστούμε τελικά τα προβλήματα της ελληνικής γεωργίας και σε ποια κατεύθυνση; 
    Ποιες είναι οι προτάσεις της Αξιωματικής Αντιπολίτευσης, η οποία συσσώρευσε και αυτή με την πολιτική της πάρα πολλά προβλήματα; Μέχρι τον Ιούνιο θα κλείσει οριστικά η μεταρρύθμιση της Κοινής Οργάνωσης Αγοράς Οπωροκηπευτικών. Το λέει και η επερώτηση. Ήδη έχουν ξεκινήσει, από ό,τι γνωρίζουμε, οι σχετικές διαβουλεύσεις. 
    Παρά τις οδυνηρές συνέπειες από την εφαρμογή της πλήρους αποδέσμευσης, η Κυβέρνηση δεν φαίνεται ακόμα να έχει πολιτική πάνω σ’ αυτό το θέμα, γιατί είναι γνωστές οι ενστάσεις και οι φόβοι που υπάρχουν από φορείς και ομάδες παραγωγών, που ζητούν να παραμείνει το ισχύον καθεστώς στα εσπεριδοειδή, τη βιομηχανική ντομάτα, τα ροδάκινα, τα αχλάδια, ακόμα και στην κορινθιακή σταφίδα.
      Η Κυβέρνηση πρέπει να εξετάσει όλες τις δυνατότητες να διατηρηθούν οι καλλιέργειες και να μην εγκαταλειφθεί η ύπαιθρος και οδηγηθούμε, όπως επισημαίνουν και οι ενδείξεις από την Ευρωπαϊκή Ένωση, σε καθεστώς αγροτών μερικής απασχόλησης. 
      Δεν την απασχολεί ούτε την επερώτηση ούτε την Κυβέρνηση ότι σ’ ένα κλίμα γενικής συρρίκνωσης και μεγάλων προβλημάτων, υποχρεώσεων και αναγκών της ελληνικής γεωργίας ήρθε και προστέθηκε το πρόστιμο των 236.000.000 ευρώ που ζητάει η Κομισιόν, για να πληρώσουμε για τις παρατυπίες που διαπίστωσε στη διαχείριση των ευρωπαϊκών γεωργικών ταμείων από το 1999 έως το 2004.
      Πρόκειται για τη μεγαλύτερη επιστροφή φόρων που ζήτησε από τη χώρα μας τα τελευταία χρόνια η Ευρωπαϊκή Ένωση και αντιστοιχεί στο 88% των προστίμων ή της επιστροφής, που ζητά σε σύνολο μαζί με  τις άλλες χώρες της Ευρωπαϊκής Ένωσης. 
      Είναι κανείς περήφανος για το ρεκόρ αυτό; Τελικά  τι κάνουμε; Απλώς, με την απόφαση για την πλήρη αποδέσμευση και οι μεν και οι δε νομιμοποιήσατε όλες τις παρανομίες. Το κουκουλώσατε το πρόβλημα και τώρα, βέβαια, τα πληρώνετε. Η απασχόληση, βέβαια, συνδέεται με την πλήρη αποδέσμευση κ.ο.κ..
      Μεγάλο πρόβλημα είναι η έλλειψη του ελαιοκομικού μητρώου, οι έλεγχοι των δηλώσεων καλλιέργειας, οι επιτόπιοι έλεγχοι κ.λπ.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αφού το ΠΑ.ΣΟ.Κ. είπε ότι είχε μητρώο! 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τι είπατε, κύριε Μπασιάκο για  το μητρώο; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Είπα ότι το ΠΑ.ΣΟ.Κ. το είχε φτιάξει. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Είπατε εσείς, κύριε Υπουργέ, ότι η κατάρτιση του ελαιοκομικού μητρώου αποτελούσε -και εμείς το λέγαμε χρόνια και το επαναλαμβάνουμε- υποχρέωση της χώρας για τη δημιουργία μιας γεωγραφικής βάσης δεδομένων που θα απεικόνιζαν τα ελαιόδεντρα όλης της χώρας κ.λπ. 
      Το έργο ξεκίνησε επί ΠΑ.ΣΟ.Κ. και το ΠΑ.ΣΟ.Κ. είπε ότι το έφτιαξε το 2003. Συνάντησε, λοιπόν, την αποδοκιμασία, τις αντιδράσεις, αμφισβητήθηκε η αξιοπιστία του κ.λπ. Στη συνέχεια, προκειμένου να καλυφθούν αυτές οι αδυναμίες προκηρύχθηκε διαγωνισμός. Μετά ο διαγωνισμός ατύχησε. Δεν εγκρίθηκε από το Ελεγκτικό Συνέδριο. 
       ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Από το Συμβούλιο Επικρατείας το Σεπτέμβριο του 2006. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εντάξει, από το Συμβούλιο Επικρατείας. 
      Ποια είναι η κατάσταση σήμερα, κύριε Υπουργέ; Τίποτα. 
      Σε ποια βάση, λοιπόν, τώρα θα εκτιμήσετε αυτά τα πράγματα; Ούτε και εσείς έχετε δώσει λύση. Παραμένει το θέμα του ελαιοκομικού μητρώου, το οποίο ήταν και το μεγάλο πρόβλημα και για το χρέος το οποίο μας επεβλήθη, αλλά και για  τα μεγάλα προβλήματα που παρουσιάζονται, για τις καθυστερήσεις, για την αποτίμηση των δικαιωμάτων των αγροτών. Υποσχεθήκατε το Δεκέμβριο. Δεν μπορείτε να το επιτύχετε. Αυτή είναι η αλήθεια. Όμως και γι’ αυτά που υποσχεθήκατε ότι θα κάνετε δεν υπάρχουν τα εργαλεία. Επομένως, πώς θα προχωρήσουμε;
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. 
      Το λόγο έχει ο συνάδελφος κ. Αργύρης για πέντε λεπτά. 
      ΕΥΑΓΓΕΛΟΣ ΑΡΓΥΡΗΣ: Όχι πέντε λεπτά, κύριε Πρόεδρε! Μην αρχίσουμε με αλχημεία των αριθμών του πίνακα! Ζήτησα…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό! Αν δεν λέγατε τη λέξη «αλχημεία», τα πράγματα θα πήγαιναν καλά. Επειδή, όμως, δεν μου άρεσε η έκφραση, θα σας παρακαλούσα…
      ΕΥΑΓΓΕΛΟΣ ΑΡΓΥΡΗΣ: …
      ΠΡΟΕΔΡΕΥΩΝ (Ιωάννης Τραγάκης): Όπως γνωρίζετε, η πρωτολογία σας είναι δεκαπέντε λεπτά και μιλήσατε δεκαοκτώ λεπτά. 
      ΕΥΑΓΓΕΛΟΣ ΑΡΓΥΡΗΣ: Με την ανοχή του Προεδρείου, κύριε Πρόεδρε!
      ΠΡΟΕΔΡΕΥΩΝ (Ιωάννης Τραγάκης): Τώρα το «αλχημεία» τι το θέλατε; Ούτως ή άλλως ξέρατε ότι θα σας άφηνα. Από εκεί και πέρα, πέντε λεπτά, λοιπόν, και θα δούμε.
      ΕΥΑΓΓΕΛΟΣ ΑΡΓΥΡΗΣ: Καταλαβαίνω την πικρία σας, κύριε Πρόεδρε, διότι και εγώ είμαι ως δεύτερη ομάδα Ολυμπιακός. Όμως, μη μεταφέρετε την πικρία από τον «Π.Α.Σ. Γιάννενα» στη Βουλή! 
      ΠΡΟΕΔΡΕΥΩΝ (Ιωάννης Τραγάκης): Χάνετε χρόνο με πίκρες! 
      ΕΥΑΓΓΕΛΟΣ ΑΡΓΥΡΗΣ: Μην την μεταφέρετε αυτήν την πικρία εδώ, κύριε Πρόεδρε!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Οι πίκρες είναι από αλλού!
     ΕΥΑΓΓΕΛΟΣ ΑΡΓΥΡΗΣ: Κυρίες και κύριοι συνάδελφοι, πρέπει να σας πω ότι ακούσαμε τον κύριο Υπουργό να λέει ότι δεν ευθύνεται για τίποτα. «Για τους κανονισμούς φταίει το ΠΑ.ΣΟ.Κ.». 
     Θα ήθελα να σας ρωτήσω, ο κανονισμός της ζάχαρης εφαρμόζεται; Εσείς δώσατε την αρνητική σας ψήφο. Αν πράγματι θέλατε αυτήν τη στάση και θέλατε τέτοιου είδους διαπραγματεύσεις σαν τη ζάχαρη, να το πείτε στους τευτλοπαραγωγούς. Εμείς θα είμαστε σε περιοδεία, πηγαίνουμε συνέχεια. Θα είμαστε στη Λάρισα την άλλη εβδομάδα, στο Κιλκίς την Κυριακή. Ελάτε παρέα να πάμε να τα πείτε εκεί. 
     «Για τα λάθη στις επιδοτήσεις φταίνε οι συνεταιρισμοί». Σήμερα ακούσαμε ότι φταίνε και οι νομαρχίες.
      Για τους γεωργικούς συμβούλους σε λίγο θα φταίει το Γ.Ε.Ο.Τ.Ε.! Δεν ξέρω για τον ΕΛ.Γ.Α., μήπως φταίνε οι καιρικές συνθήκες και τα έκτακτα καιρικά φαινόμενα.
      Για τον Ο.Π.Ε.Κ.Ε.Π.Ε. μας είπε προχθές εδώ ο κ. Κοντός, στην απάντησή μου, ότι διακόψαμε την συνεδρίαση και την εργασία του και αρνήθηκε και ήταν πολύ κακό για κοινοβουλευτικό άνδρα να λέει ότι δύο ραντεβού ακύρωσε ο κύριος Πρόεδρος. Και σας πήρα τηλέφωνο και τον έναν και τον άλλον. 
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Εγώ σας πήρα. Δεν πήρατε εσείς. Έφοδο απαράδεκτη κάνατε!
     ΠΡΟΕΔΡΕΥΩΝ (Ιωάννης Τραγάκης): Παρακαλώ, μην διακόπτετε. Μπορεί  πράγματι να προσβληθήκατε, γιατί σας ανέφερε ονομαστικά, αλλά μην διακόπτετε!
     ΕΥΑΓΓΕΛΟΣ ΑΡΓΥΡΗΣ: Όσο θα έχετε τη δυνατότητα να κυβερνάτε μέχρι να γίνουν οι εκλογές, αφού αλλάξατε μια φορά την «πινακίδα» του Υπουργείου, αλλάξτε ακόμα μια φορά τίτλο, γιατί είστε Υπουργείο περιορισμένης ευθύνης. Πρέπει, λοιπόν, να καταλάβετε ότι οι ευθύνες ανήκουν αποκλειστικά σε σας. 
     Πάμε λοιπόν να σας πούμε γιατί σας ανήκουν οι ευθύνες.
     Αυτή εδώ είναι η ανακοίνωση του κ. Μπασιάκου. Λέει, λοιπόν, ότι ζητήσαμε και πήραμε έναν χρόνο παράταση, για να ετοιμαστούμε για να δίνουμε τις επιδοτήσεις από 1η Δεκεμβρίου. Εδώ μας έλεγε ότι δεν είπε τέτοιο πράγμα. Είναι ανακοίνωση του κ. Μπασιάκου στις 3 Αυγούστου. 
     Σταματήστε με το κανάλι και με τους εκβιασμούς και με τους δημοσιογράφους, που τους έχετε έμμισθους και πληρωμένους και σταματήστε και τους εκβιασμούς απέναντι σε αυτό το κανάλι και μην παίζετε με την ανεργία αυτών των ανθρώπων! 
     ΠΡΟΕΔΡΕΥΩΝ (Ιωάννης Τραγάκης): Αυτό που είπατε προηγουμένως, το εννοείτε; Να μείνει στα Πρακτικά;
     ΕΥΑΓΓΕΛΟΣ ΑΡΓΥΡΗΣ: Ό,τι λέω, να μένει στα Πρακτικά, κύριε Πρόεδρε. 
     Γιατί αν είναι αλήθεια, κύριε Μπασιάκο, ότι εκβιάζατε τη ΓΕ.Σ.Α.Σ.Ε. και τη ΣΥ.Δ.Α.Σ.Ε. και δεν τους δίνατε τα χρήματα που τους αναλογούν για την επιχορήγηση μέσω ΕΛΓΑ μόνο μ’ έναν όρο, ότι θα τους δώσετε τα λεφτά εάν δεν βγάλουν ανακοινώσεις κατά της πολιτικής του Υπουργείου Γεωργίας, τότε αυτό είναι κατάντια για τη δημοκρατία και για το ήθος σας! Αν είναι αλήθεια αυτό το πράγμα. Και εάν επίσης στο γραφείο σας έπαιρνε τηλέφωνο, ακόμα χειρότερο. 
     Πάμε τώρα στα μητρώα. Και είναι εδώ και ο κ. Σκιαδάς, ο γενικός γραμματέας, που στέλνει ανακοινώσεις. Και είπε και για τα Γιάννενα. 
     Δεν ξέρατε, κύριε Σκιαδά και κύριε Μπασιάκο –εσείς ξέρατε γιατί είστε και μέλος της διοίκησης της ΠΑ.Σ.Ε.Γ.Ε.Σ.- ότι το ΟΣΔΕ σας υποχρέωνε να εντάξετε και το λάδι στην ενιαία ενίσχυση; Τι κάνατε τρία χρόνια; Κάνατε τίποτα για να εντάξετε το λάδι; Εγώ να πω ότι δεν υπήρχε κανένα μητρώο ελαιοπαραγωγών. Γιατί δεν το διορθώνατε; Και εσείς οι δύο πολιτικοί και όλοι εμείς, που πολλές φορές παίρνουμε την ατζέντα μας, που είναι ένα μητρώο, είναι δυνατόν ποτέ να είναι μητρώο εάν δεν είναι επικυρωμένο; Υπάρχει ο κίνδυνος πολλές φορές να στέλνουμε κάρτες ευχητήριες για χρόνια πολλά και σε ανθρώπους που είναι αποθανόντες, εάν δεν επικυρώσουμε την ατζέντα, δηλαδή το μητρώο. Κάνατε τίποτα τρία χρόνια στα μητρώα; Έχει κανένας φορέας την ευθύνη να επικυρώνει τα μητρώα, οι συνεταιρισμοί, οι ενώσεις, η ΠΑ.Σ.Ε.Γ.Ε.Σ., το Υπουργείο, ο Ο.Π.Ε.Κ.Ε.Π.Ε., ο Ο.Π.Ε.Γ.Ε.Π.; Ποιός; Και γιατί μας λέτε εδώ άλλα πράγματα;
     Πάμε, λοιπόν, και στον ΕΛ.Γ.Α..
Να διευρύνετε τις ασφαλιστικές ζημιές που υπάρχουν με την αλλαγή του Κανονισμού, με νομοθετική εργασία, να μην είναι σε παρανομία του διοικητικό συμβούλιο του ΕΛ.Γ.Α. και επίσης να μην είναι παράνομες οι μισές αποζημιώσεις, γιατί θα έχουμε και την Επιτροπή Ανταγωνισμού. Αν μ’ αυτό εσείς λέτε ότι κατασυκοφαντούμε τον ΕΛ.Γ.Α., εμείς λέμε ότι είναι εποικοδομητική αντιπολίτευση και συναίνεση προς την κατεύθυνση να υπάρχει και στο μέλλον ο ΕΛ.Γ.Α..
	Για τους γεωργικούς συμβούλους σας λέω αυτά που γράφουμε στην επερώτηση. Έχετε γεωργικούς συμβούλους; Πώς καταφέρατε μέσα σε δύο μέρες να ελέγξετε τρεις χιλιάδες πεντακόσιες αιτήσεις, να απορρίψετε τους χίλιους και να αφήσετε τους υπόλοιπους; Γιατί τους ονομάζετε σήμερα δόκιμους αυτούς τους γεωργικούς συμβούλους; Γιατί όταν είναι δόκιμοι παραβιάζουν –κύριε Υπουργέ, μην κοιτάτε πίσω, δεξιά και αριστερά- τη δική σας Κ.Υ.Α., τη δική σας κοινή υπουργική απόφαση, δηλαδή παραβιάζετε αυτά που γράφετε, τον εαυτό σας. Υπάρχουν σήμερα γεωργικοί σύμβουλοι που είναι υποχρεωμένοι από την Κοινή Αγροτική Πολιτική να δίνουν συμβουλές στους αγρότες; Έπρεπε να τους εκπαιδεύσετε, όπως λέτε στην Κ.Υ.Α.. Τους εκπαιδεύσατε; Να, λοιπόν, γιατί συνεχίζετε να λέτε ψέματα.
	Κλείνω με την ανοχή σας, κύριε Πρόεδρε, μ’ ένα πράγμα. Είπε κάτι ο κ. Βαρβιτσιώτης. Εγώ ήξερα ότι η αγωνία του κ. Βαρβιτσιώτη ήταν αν μπορούν τα μονοπύθμενα να κουβαλάνε σιτάρια, αλλά τον είδα εδώ να λέει και κάποια άλλα πράγματα για άλλα προϊόντα. Θα πρέπει να σας πω εδώ ότι αυτό στο οποίο πρέπει να απαντήσετε…
	ΠΡΟΕΔΡΕΥΩΝ (Ιωάννης Τραγάκης): Κοιτάξτε να δείτε, να λείπουν οι υπαινιγμοί εναντίον συναδέλφων που είναι απόντες.
	ΕΥΑΓΓΕΛΟΣ ΑΡΓΥΡΗΣ: Έπρεπε να ακούσετε τι είπε για μας. Θα παίρνουν απαντήσεις όσοι προσπαθούν να πουν πράγματα που δεν ισχύουν σαν αυτά που έλεγαν ο Υπουργός και ο Κοινοβουλευτικός Εκπρόσωπος.
	ΠΡΟΕΔΡΕΥΩΝ (Ιωάννης Τραγάκης): Να διαφωνείτε πολιτικά επιτρέπετε. Τα άλλα δεν επιτρέπονται.
	Συνεχίστε, κύριε συνάδελφε.
	ΕΥΑΓΓΕΛΟΣ ΑΡΓΥΡΗΣ: Κύριε Υπουργέ, πρέπει να απαντήσετε γιατί ενώ θα μπορούσατε να έχετε εισπράξει από την Ευρωπαϊκή Ένωση για τις επιδοτήσεις 1.600.000.000, δεν τα εισπράξατε. Επίσης θα πρέπει να απαντήσετε, με τον έναν ή με τον άλλον τρόπο, γιατί, 900.000.000 ευρώ δεν είναι στα χέρια των αγροτών και δεν είναι στις περιφερειακές οικονομίες, στην αγορά και λείπουν σήμερα από τους αγρότες.
	ΠΡΟΕΔΡΕΥΩΝ (Ιωάννης Τραγάκης): Και μ’ αυτό κλείσατε.
	ΕΥΑΓΓΕΛΟΣ ΑΡΓΥΡΗΣ: Αυτά, λοιπόν, είναι τα ερωτήματα που τέθηκαν και στην επίκαιρη επερώτηση και στη συζήτηση που κάναμε.
	Κύριε Υπουργέ, εδώ και τρεις μήνες έχει κατατεθεί αυτή η επίκαιρη επερώτηση. Κρύβεστε. 
	ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): ...(Δεν ακούστηκε)
	ΕΥΑΓΓΕΛΟΣ ΑΡΓΥΡΗΣ: Δεν πάτε που δεν πάτε στους αγρότες, δεν έρχεστε ούτε στη Βουλή.
	ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, ευχαριστώ πολύ.
	ΕΥΑΓΓΕΛΟΣ ΑΡΓΥΡΗΣ: Σας καλέσαμε εδώ, κύριε Υπουργέ, να έρθετε στην επιτροπή, να μας πείτε γι’ αυτές τις αλχημείες που κάνατε για το αγροτικό εισόδημα, αλλά αρνείστε να έλθετε και στη Βουλή, γι’ αυτό, λοιπόν, σταματήστε αυτήν την τακτική, γιατί είναι μία τακτική που δεν οδηγεί πουθενά.
	ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Κατσιφάρας έχει το λόγο.
	ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, αξιόπιστη κυβέρνηση είναι αυτή που ηγείται, όχι αυτή που μονίμως δικαιολογείται. Αξιόπιστη κυβέρνηση, ικανή και χρήσιμη για τον τόπο είναι αυτή που διαμορφώνει προοπτική και μέλλον για τους κατοίκους της, ποιότητα ζωής και εισόδημα και όχι αυτή που οδηγεί την κοινωνία και κυρίως την περιφέρεια σε πλήρη αβεβαιότητα, σε ανασφάλεια, σε μια μιζέρια. 
	Κύριε Υπουργέ, οφείλατε να έχετε σχέδιο. Παραπλανήσατε προεκλογικά τον ελληνικό λαό. Μιλήσατε για την περιφέρεια, για την ώρα της περιφέρειας, μιλήσατε για τις μάχες που θα δίνατε στην Ευρωπαϊκή Ένωση και σήμερα δεν μπορείτε να μοιράσετε ούτε τα ατομικά δικαιώματα και γι’ αυτά ελέγχεστε. Επειδή απαντήσατε με στοιχεία, οφείλω κι εγώ να σας απαντήσω με στοιχεία και να πω πριν ότι χρόνο είχατε. Σχέδιο δεν είχατε, κύριε Υπουργέ και αυτό είναι ευθύνη σας και δεν μπορείτε να κρύβεστε. 
	Σε ό,τι αφορά την Αχαΐα, με στοιχεία δικά σας που προέκυψαν από τη σύσκεψη που κάναμε στο Υπουργείο Γεωργίας, από τους είκοσι οκτώ χιλιάδες διακόσιους είκοσι αγρότες οι πρώτοι δεκαπέντε χιλιάδες εκατόν πενήντα τρεις πληρώθηκαν με 50% και ένα μικρό μέρος με την αλχημεία που κάνατε να πάρουν πίστωση από την τράπεζα και όχι τα λεφτά από την Ευρωπαϊκή Ένωση.
      Από τους υπόλοιπους, μόνο οι οκτώ χιλιάδες ενιακόσιοι εξήντα επτά πήραν από 1% έως 75%. Οι τέσσερις χιλιάδες παραμένουν και σήμερα, κύριε Υπουργέ, απλήρωτοι. Στον έλεγχο είναι μόνο τετρακόσιοι. Οι άλλοι είναι από άλλα. Άρα, λοιπόν, μη δίνετε λάθος στοιχεία στην Αίθουσα αυτή.
      Επίσης, κύριε Υπουργέ, μιλήσατε για τα Κέντρα Αγροτικής Ανάπτυξης. Για να πάμε από ένα μοντέλο γεωργίας σε ένα άλλο μοντέλο, χρειάζεται να έχουμε την τεχνογνωσία, τη γνώση αυτόν που θα οδηγήσει, αυτόν που θα  πληροφορήσει, αυτόν που θα εξηγήσει. Είπατε ότι τα Κέντρα Αγροτικής Ανάπτυξης θα είναι αυτά τα εργαλεία. 
      Ξέρετε, τι κάνατε, κύριε Υπουργέ; Θα το καταθέσω στα Πρακτικά και είναι δική σας απάντηση σε ερώτηση που έχω κάνει. Από τις εξακόσιες πενήντα θέσεις που προβλέπονταν από το νόμο στο προεδρικό διάταγμα βάλατε μόλις τριακόσιες ογδόντα έξι θέσεις επιστημόνων. Από τις τριακόσιες ογδόντα έξι θέσεις μόνο τις διακόσιες επτά προκηρύξατε, κύριε Υπουργέ. Και αν από αυτές οι μισές πάνε στην Αθήνα κανένα Κέντρο Αγροτικής Ανάπτυξης δεν μπορεί να λειτουργήσει στην περιφέρεια. Άρα, ελέγχεστε γιατί δεν υλοποιείτε αυτά που εσείς με το νόμο φέρατε. Ελέγχεστε για την ελλιπή στελέχωση ή σε πολλές περιπτώσεις και την ανύπαρκτη στελέχωση στη περιφέρεια. Ελέγχεστε γιατί εδώ και ενάμιση χρόνο αυτά δεν τα έχετε ενεργοποιήσει. Αυτά είναι δική σας πολιτική. Δεν σας φταίει η Αντιπολίτευση, κύριε Υπουργέ, όταν εσείς δεν μπορείτε να διαχειριστείτε ούτε καν τις δικές σας εξαγγελίες. 
      Σήμερα μειωμένο εισόδημα, ανασφάλεια στην παραγωγή, μη πληρωμή των δικαιωμάτων των αγροτών, κλάδοι αγροτικής παραγωγής να οδηγούνται σε πλήρη στασιμότητα. Αυτή είναι η πολιτική σας, κύριε Υπουργέ, αυτό είναι το δώρο που έχετε κάνει στους αγρότες. Δεν θα περάσει έτσι, κύριε Υπουργέ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΑΠΟΣΤΟΛΟΣ ΚΑΤΣΙΦΑΡΑΣ: Θα δώσετε και εσείς και εμείς, γι’ αυτά που θα προτείνουμε, λόγο στην κοινωνία. Πρωτίστως όμως εσείς, που έχετε ξεχάσει όλες τις προεκλογικές σας δεσμεύσεις, εσείς που έχετε εξαπατήσει την προοπτική και το όραμα της αγροτικής υπαίθρου.
      ΠΡΟΕΔΡΕΥΩΝ (Ιωάννης Τραγάκης): Θα ήθελα να ανακοινώσω προς  το Σώμα ότι οι Υπουργοί Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Δημοκρατίας της Αλβανίας για συνεργασία στον ενεργειακό τομέα».
      Παραπέμπεται στην αρμόδια Διαρκή Επιτροπή.
      Ο κ. Κουτσούκος έχει το λόγο.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Δεν άκουσε τίποτα ο κύριος Υπουργός. Δεν άκουσε ότι αυξήθηκε το κόστος παραγωγής, ότι άνοιξε η ψαλίδα μεταξύ τιμών παραγωγού και καταναλωτή, ότι μειώθηκε η παραγωγή, ότι έπεσαν οι τιμές σε πάρα πολλά προϊόντα, ότι ακόμη και οι επιδοτήσεις που έχει δώσει με αυτό τον τρόπο, δεν είναι το 75%, είναι κοντά στο 60%, γιατί έχουμε τις παρακρατήσεις. Τώρα πώς γίνεται με όλα αυτά να παρουσιάζει και αύξηση του εισοδήματος, μόνο ο ίδιος το ξέρει και η Στατιστική Υπηρεσία, οι «αλχημιστές» δηλαδή. 
      Διαβάζω: «Τρίτο προσχέδιο εθνικού σχεδίου στρατηγικής για την αγροτική ανάπτυξη» που υπέβαλε η χώρα μας στην Ευρωπαϊκή Ένωση, Μάϊος 2006. «Το γεωργικό εισόδημα το 2005 μειώθηκε κατά 1,08% σε σχέση με το 2004 και το γεωργικό εισόδημα το 2004 μειώθηκε κατά 3,6% σε σχέση με το 2003». Πιο πάνω «η γεωργική απασχόληση είναι φθίνουσα και το 2004 και το 2005» και γράφει τα συγκεκριμένα στοιχεία. Τι έκαναν οι «αλχημιστές»; Αναπροσάρμοσαν αυτά τα στοιχεία σε συνεννόηση με τον κ. Κοντοπυράκη. Μας παρουσίασαν την απασχόληση πιο μεγάλη το 2003, μείωσαν τεχνητά το εισόδημα επί ΠΑ.ΣΟ.Κ., ξαναπήραν την απασχόληση πίσω, μεγάλωσαν το αγροτικό εισόδημα επί Νέας Δημοκρατίας. Είναι σοβαρά πράγματα αυτά; Δεν σας εκθέτουν; Δεν εκθέτουν τη χώρα διότι αυτά τα έχετε στείλει το Μάϊο στην Ευρωπαϊκή Ένωση, στη EUROSTAT, μετά τα πήρατε πίσω και στείλατε άλλα; Τα ίδια δεν κάνατε όμως και με την απογραφή; Έτσι δεν κάνει και ο κ. Αλογοσκούφης με το 25%; 
      Πάμε πιο κάτω. Σας είπα ότι σπαταλάτε χρήματα 1.000.000.000 για την προπαγάνδα και λέτε ότι κάνετε ενημέρωση του αγρότη.
     «Στεκόμαστε δίπλα σας και δημιουργούμε προοπτικές ανάπτυξης σε κάθε γωνιά της Ελλάδας. Στηρίζουμε την ανάπτυξη της υπαίθρου, αξιοποιούμε την φύση και την τεχνολογία». Αυτά είναι τα σποτ. Τα κάνει η Κυβέρνηση αυτά. Αυτά είναι ενημέρωση; Έτσι σπαταλάτε τα χρήματα. Και βέβαια τα παίρνουν συγκεκριμένοι των εταιρειών που έχουν στρατευμένους δημοσιογράφους και που βγάζουν και μεθοδευμένες δημοσκοπήσεις. Αυτή είναι η πολιτική σας. Δεν ενημερώνετε κάποιον αγρότη. Και πάμε πιο κάτω. 
     Χρησιμοποιώ τα στοιχεία που κατέθεσε ο κ. Μπασιάκος. Αγνοούνται διακόσιοι εξήντα χιλιάδες  αγρότες που είχαν δικαιώματα. Στην Ηλεία πόσοι αγνοούνται μιας και επαναλάβατε τις ανακοινώσεις του κ. Σκιαδά. Πόσοι αγνοούνται; Σας έχω κάνει ερώτηση. Και πότε θα πληρωθούν αυτοί που δεν έχουν κανένα πρόβλημα. Μην τα ρίξετε πάλι στις νομαρχίες. Και μιας και βλέπω και τον κ. Κατσαρό εδώ. Η χαλαζόπτωση στην Ηλεία έπληξε τα καρπούζια τον Ιούνιο. Έχουν περάσει οκτώ μήνες. Τι νομίζετε; Τα καρπούζια βγαίνουν τον Δεκέμβριο και δεν έχει περάσει ακόμα το τρίμηνο; Μη μας κοροϊδεύετε. 
     Και τέλος να τελειώσει η «σκηνοθεσία»  με το Φ.Π.Α. Πρέπει να πληρώσετε και το Φ.Π.Α. στο βαμβάκι και να αυξήσετε τους συντελεστές διότι οι εισροές όλες αυξήθηκαν και έχουν παραπάνω Φ.Π.Α. και πρέπει να το πάρουν πίσω οι αγρότες. 
     Αν πάρουμε εμείς απαντήσεις, θα τις πάρουν και οι αγρότες. Αλλά οι αγρότες έχουν βγάλει τα συμπεράσματά τους. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Όθωνας έχει το λόγο.
     ΕΜΜΑΝΟΥΗΛ ΟΘΩΝΑΣ: Κύριε Υπουργέ, να είστε βέβαιος ότι πέρα από δικαιολογίες, υπεκφυγές, ακόμα και ψέματα που χρησιμοποιήσατε δυστυχώς από το Βήμα υπάρχει μια αδιαμφισβήτητη πραγματικότητα που δείχνει μια ανακολουθία και μια αναξιοπιστία της Κυβέρνησης στο θέμα που συζητάμε και ιδιαίτερα σε ό,τι αφορά στην καταβολή των ενισχύσεων και την προετοιμασία που προηγήθηκε για να φτάσουμε σ’ αυτό. 
     Υπάρχουν κατ’ αρχήν δυο αμείλικτες ημερομηνίες, προκαθορισμένες, γνωστές, τις παραμονές των οποίων και η πολιτική ηγεσία και ο κ. Καρατζόγλου όπως απέδειξα στην πρωτομιλία μου διαβεβαίωναν ότι όλα βαίνουν καλώς. Η πρώτη ημερομηνία ήταν η 15η Αυγούστου -ημέρα της Παναγίας, η χάρη Της να σας βοηθάει και να σας φωτίσει- όπου έπρεπε να έχουμε πλήρη ενεργοποίηση των δικαιωμάτων, τελική διαμόρφωση και κριτήρια κατανομής του εθνικού αποθέματος. Έγινε αυτό; Όχι. Δεύτερη αμείλικτη ημερομηνία η 1η Δεκεμβρίου  2006 που έπρεπε να πληρωθούν οι δικαιούχοι παραγωγοί ενιαίας ενίσχυσης. Έγινε αυτό; Όχι. Οι ευθύνες γιατί δεν συνέβη ούτε το ένα ούτε το άλλο κατά την δική σας εκδοχή επιμερίζονται στην Αξιωματική Αντιπολίτευση, στις νομαρχίες, στους συνεταιρισμούς, στους αγρότες. Όλοι ευθύνονται λίγο ως πολύ εκτός από εσάς. 
     Και έχω την εντύπωση ότι είναι γνωστό ότι η Κυβέρνηση και τα αρμόδια Υπουργεία δεν είναι ανεύθυνοι άρχοντες. Ανεύθυνοι άρχοντες ήταν άλλοι, το ύφος των οποίων μπορεί ορισμένοι από εσάς να μιμούνται αλλά οι υπουργοί είναι υπεύθυνοι πολιτικοί για τον χώρο ευθύνης τους και εκεί πρέπει να απολογούνται για τα πεπραγμένα και για τα αποτελέσματά του. Και φτάνουμε στο δια ταύτα. 
     Από το Ρέθυμνο, αξιότιμοι κύριοι Υπουργοί, λείπουν 55.000.000 ευρώ από την τοπική αγορά η οποία είναι συνδεδεμένη με την τοπική ευημερία σε μεγάλο βαθμό. Αυτά λείπουν. Είτε λέτε δικαιολογίες είτε δείχνετε στο παρελθόν. Και πρέπει να βρεθεί μια λύση. Επικαλεσθήκατε, κύριε Υπουργέ, μια σύσκεψη την οποία αποφύγατε και δεν παραβρεθήκατε -προσωπικώς ο ίδιος μας παραπέμψατε στον κ. Σκιαδά- ότι συμφώνησα δήθεν να μην υπάρξει προκαταβολή και επικαλείσθε και έγγραφα των ενώσεων σχετικά με αυτό. 
      Διευκρινίστε, όμως, κάτι: Οι Ενώσεις αρνήθηκαν να καταβληθεί προκαταβολή στο 6% η μία και στο 14% περίπου η άλλη, που υποτίθεται ότι εδικαιούντο προκαταβολής με βάση τα πράγματα εκεί που τα είχατε οδηγήσει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η Ένωση, όμως, Μυλοποτάμου και στη σύσκεψη και ο ομιλών επιμείναμε, κύριε Υπουργέ, στην προκαταβολή ή στην ταμειακή διευκόλυνση του συνόλου των δικαιούχων παραγωγών, γιατί εκτιμήθηκε –και επαληθεύεται- ότι το διάστημα, που εξαιτίας της απραξίας σας θα χρειαστεί για να γίνει η λογιστική τακτοποίηση της γης –που αυτή τη στιγμή γίνεται- θα πάει μετά το Πάσχα, κύριε Υπουργέ. Και δεν το αντέχει ο αγροτικός πληθυσμός της περιοχής, αρκετοί από τους οποίους…
      ΠΡΟΕΔΡΕΥΩΝ (Ιωάννης Τραγάκης): Και με αυτό κλείνετε, κύριε συνάδελφε.
      ΕΜΜΑΝΟΥΗΛ ΟΘΩΝΑΣ: Σας είπα, κύριε Υπουργέ –και δεν είδα να το σχολιάσετε- ότι το 80% αναμένει να πάρει το «μυθικό» ποσό, που είναι μέχρι 5.000 ευρώ. Ξέρετε ότι τέσσερις χιλιάδες ογδόντα εννέα δικαιούχοι στο Μυλοπόταμο θα πάρουν λάδι και επιλέξιμα από 1 έως 1.000 ευρώ; 
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε, κύριε συνάδελφε.
      ΕΜΜΑΝΟΥΗΛ ΟΘΩΝΑΣ: Και περιμένουν επτά, οκτώ για διαδικασίες οι οποίες δεν οδηγούν πουθενά.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Χατζημιχάλης έχει το λόγο.
      ΦΩΤΗΣ ΧΑΤΖΗΜΙΧΑΛΗΣ: Ευχαριστώ πολύ, κύριε Πρόεδρε.
      Κύριε Υπουργέ, στην αρχή της ομιλίας σας είπατε ότι χαίρεστε που σας δώσαμε τη δυνατότητα να έρθετε στη Βουλή και να ενημερώσετε.
    ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Πάντα.
    ΦΩΤΗΣ ΧΑΤΖΗΜΙΧΑΛΗΣ: Πάντα χαίρεστε, κύριε Μπασιάκο.
    ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μου δίνετε την ευκαιρία να τα ακούσετε.
    ΦΩΤΗΣ ΧΑΤΖΗΜΙΧΑΛΗΣ: Αφού χαίρεστε πάντα, τότε πώς γίνεται κι ενώ σας δίνουμε την ευκαιρία απαιτώντας, με πολλές προκλήσεις, να έρθετε στην Επιτροπή Παραγωγής και Εμπορίου ή στην Ολομέλεια και να συζητήσετε, εσείς αρνείστε;
    Έχουμε συνηθίσει να θυμόμαστε ότι έχουμε Υπουργό Γεωργίας όταν σας βλέπουμε στη γνωστή «νέα ΥΕΝΕΔ» με τις πληρωμένες καταχωρήσεις στα επαρχιακά μέσα Ενημέρωσης. Και είχαμε τη χαρά να σας έχουμε στη Βουλή τον προηγούμενο χρόνο μόνο τέσσερις φορές. Μία το Φεβρουάριο για μία επερώτηση για τη ζάχαρη, μία το Μάρτιο για μία επερώτηση για τον ΕΛ.Γ.Α., μία το Μάιο για την επερώτηση της νέας Κ.Α.Π. και ήρθατε και σε μία επίκαιρη ερώτηση ενός συναδέλφου το Δεκέμβριο του 2006. Δεν αναφέρομαι στον προϋπολογισμό. Ήμασταν όλοι εδώ.
    Γιατί αγνοείτε τη Βουλή, κύριε Υπουργέ; Θα σας πω εγώ γιατί. Διότι δεν αντέχετε το διάλογο και γιατί δεν έχετε τη δυνατότητα να δώσετε κάτι νέο στους Έλληνες παραγωγούς, να δώσετε μία ελπίδα, να δώσετε μία προοπτική. Διότι είστε κολλημένος στη συνήθειά σας να αντιπολιτεύεστε το Π.Α.Σ.Ο.Κ. και να κάνετε το μαύρο άσπρο. Έτσι ακούσαμε –και είχαμε ακούσει και στο παρελθόν, σήμερα όμως ήταν πρωτοτυπία- ότι τις επιδοτήσεις μέχρι το 2013 τις διασφάλισε ο μακαρίτης Κωνσταντίνος Καραμανλής και τις επιδοτήσεις από το 2013 και μετά θα τις διασφαλίσει ο νυν Κώστας Καραμανλής. Θα δούμε πότε. 
    Μάθαμε ότι ενώ μέχρι τώρα λέγατε ότι το ΠΑΣΟΚ αγνόησε τα μεσογειακά προϊόντα και ευτυχώς που βρεθήκατε εσείς, με την αλλαγή της κυβέρνησης και τα διασφαλίσατε, τώρα που αποδεικνύεται ότι τα κάνατε μπάχαλο, λέτε, «δεν φταίμε εμείς, οι άλλοι». Στο χωριό μου λένε, «κρεμάστε τον αδελφό μου, γιατί εγώ αντραλίζομαι», ζαλίζομαι δηλαδή.
    Αυτή την τακτική εφαρμόζετε, κύριε Μπασιάκο. Εσείς έχετε πουθενά ευθύνες; Μπορείτε να αναλάβετε μία ευθύνη για ένα θετικό και ένα αρνητικό και να απολογηθείτε για το αρνητικό ή όλα είναι θετικά και μόνο οι αγρότες ή έστω εμείς, με την πολιτική μας ή την κομματική μας εμπάθεια, δεν κατανοούμε;
    Αναφερθήκατε στο παρακράτημα. Το Π.Α.Σ.Ο.Κ. και αυτό. Όχι το Π.Α.Σ.Ο.Κ., η Ευρωπαϊκή Ένωση αποφάσισε παρακράτημα από 2% μέχρι 10%. Σας είπαμε: Βάλτε ποσοστό 2% δοκιμαστικά και στη συνέχεια να δούμε πώς θα επεκταθεί. Με διαφάνεια, όμως. 
    Σας εγκαλούμε γι’ αυτό, κύριε Υπουργέ, για την έλλειψη διαφάνειας. Και θα το βρείτε μπροστά σας. Θυμηθείτε με! 
    Επίσης, σας εγκαλούμε για την έλλειψη διαφάνειας στη διαχείριση του εθνικού αποθέματος. Βγάλτε τα κριτήρια με τα οποία το μοιράζετε. Πότε; Σε ποιους; Πόσο; Γιατί; Γιατί αρνείστε να το βγάλετε; Αδιαφάνεια. Θα το βρείτε μπροστά σας!
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Σας εγκαλούμε για τη μείωση του αγροτικού εισοδήματος. Μην επαναπαύεστε στις «κοντοπυράκιες» αλχημείες. Ελάτε στους παραγωγούς και πείτε ότι αυξήθηκε το εισόδημά τους. Συγκρίνετε τις τιμές παραγωγού, συγκρίνετε τις τιμές καταναλωτή, συγκρίνετε το κόστος παραγωγής των προϊόντων και μετά βγάλτε συμπεράσματα.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΦΩΤΗΣ ΧΑΤΖΗΜΙΧΑΛΗΣ: Κλείνω, κύριε Πρόεδρε.
      Πάρτε είδηση, κύριε Υπουργέ, ότι η ύπαιθρος που τη θεωρώ το σημαντικότερο θέμα –σας το είπα και στην αρχή- δεν ανέχεται από τον Υπουργό Αγροτικής Ανάπτυξης και Τροφίμων και από τον Πρωθυπουργό της χώρας να αντιπολιτεύονται τρία χρόνια ακόμη το ΠΑ.ΣΟ.Κ. Είστε Κυβέρνηση. Εάν δεν το πήρατε είδηση και θέλετε να επιμένετε στον αντιπολιτευτικό σας λόγο, πηγαίνετε στη θέση της Αντιπολίτευσης. Μπορούμε καλύτερα και θα το αποδείξουμε.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, θα ήθελα να ανακοινώσω προς το Σώμα ότι η Ειδική Μόνιμη Επιτροπή Κοινοβουλευτικής Δεοντολογίας καταθέτει την έκθεσή της στην αίτηση της Εισαγγελικής Αρχής για τη χορήγηση άδειας άσκησης ποινικής δίωξης κατά Βουλευτού. 
      Επίσης, θα ήθελα να γνωστοποιήσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίαση, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος – 21ος αι.» και στους λοιπούς χώρους του Μεγάρου της Βουλής των Ελλήνων, σαράντα έξι μαθητές και μαθήτριες και τρεις συνοδοί-καθηγητές από το 4ο Επαγγελματικό Λύκειο Λαμίας.
      Η Βουλή τους καλωσορίζει.
                    (Χειροκροτήματα απ’ όλες τις πτέρυγες της Βουλής)
      Το λόγο έχει ο Υφυπουργός Αγροτικής Ανάπτυξης κα Τροφίμων κ. Κοντός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, οι συνάδελφοι του ΠΑ.ΣΟ.Κ. για άλλη μια φορά με ιδιαίτερα οξείς τόνους κάνουν κριτική στην αγροτική μας πολιτική, αναφέροντας ότι στερούμεθα οράματος, στρατηγικής. Μίλησαν για ανικανότητα της Κυβέρνησης, όσον αφορά τον αγροτικό τομέα και ακούστηκε και η λέξη «αλχημιστές». Μου θύμισε τον Κοέλο αυτό. Φαίνεται ότι διαβάζεται πολύ Κοέλο. 
      Όσον αφορά τη λειτουργία και τα στοιχεία τα οποία παρουσιάζει η Εθνική Στατιστική Υπηρεσία, θεωρώ ότι στο θέμα αυτό θα έπρεπε να είμαστε πολύ πιο προσεκτικοί και να μη λέμε -γιατί μας ακούνε και οι αγρότες και η Ευρωπαϊκή Ένωση- όποτε μας βολεύουν τα στοιχεία ότι λειτουργεί σωστά η Στατιστική Υπηρεσία και όποτε δεν μας βολεύουν τα στοιχεία ότι δεν λειτουργεί σωστά, διότι μπαίνει και ένα άλλο ερώτημα για το πώς λειτουργούσε η Στατιστική Υπηρεσία επί των ημερών του ΠΑ.ΣΟ.Κ., όταν προΐστατο στη Στατιστική Υπηρεσία ο κ. Φλωρίδης. Αν τον ρωτήσω, θα μας πει ότι τότε λειτουργούσε πάρα πολύ καλά. Και βέβαια εφ’ όσον λειτουργούσε πάρα πολύ καλά, πρέπει να πούμε ότι τα στοιχεία που παρουσίασε τις διετίες 2002-2003 έδειχναν ότι σωρευτικά το αγροτικό εισόδημα το 2002 και το 2003 μειώθηκε κατά 11,5%. Αυτές ήταν οι τιμές των αγροτικών προϊόντων και των άλλων συντελεστών που διαμόρφωναν τότε, επί των ημερών του ΠΑ.ΣΟ.Κ, το εισόδημα.
      Πρέπει να πούμε ότι πραγματικά είναι τα στοιχεία της Στατιστικής Υπηρεσίας και το 2005 και το 2006, που είναι δύο πλήρη έτη της Νέας Δημοκρατίας, όπου εμφανίζεται πραγματική σωρευτική αύξηση του αγροτικού εισοδήματος περίπου κατά 2,5%. Από πού προκύπτει αυτή η αύξηση; Μήπως αμφισβητεί κανείς ότι πέρυσι οι τιμές του ελαιολάδου αυξήθηκαν περίπου 30% σε σχέση με τα προηγούμενα χρόνια και ότι είχαμε τις μεγαλύτερες τιμές της τελευταίας δεκαετίας; Μήπως αμφισβητεί κανείς ότι πέρυσι είχαμε τις μεγαλύτερες εισροές από την Ευρωπαϊκή Ένωση για το βαμβάκι υπέρ των αγροτών; Μήπως αμφισβητεί κανείς ότι τα σιτηρά πέρσι αυξήθηκαν 35% σε σχέση με τα προηγούμενα χρόνια; Μήπως αμφισβητεί κανείς ότι είχαμε την υψηλότερη τιμή στο ρύζι της τελευταίας δεκαετίας; Μήπως αμφισβητεί κανείς ότι η τιμή στις πατάτες από 8 λεπτά που είχε το 2004 και το 2003 πήγε στα 30 λεπτά; Μήπως αμφισβητεί κανείς ότι πέρυσι είχαν ικανοποιητικές τιμές και στα ροδάκινα και στα αχλάδια οι Έλληνες αγρότες; Μήπως αμφισβητεί κανείς ότι πέρυσι είχαμε μηδέν αύξηση στα λιπάσματα, ότι σε σαράντα επτά σκευάσματα στα φυτοφάρμακα μειώθηκαν οι τιμές μέχρι και 50%, ότι είχαμε μείωση στο πολλαπλασιαστικό υλικό; Μήπως αμφισβητεί κανείς ότι ενεργοποιήσαμε πέρυσι με τον καλύτερο τρόπο όλα τα αγροπεριβαλλοντικά προγράμματα και ότι έτσι δώσαμε τη δυνατότητα να εισπράττουν επιπλέον χρήματα οι Έλληνες αγρότες; Μήπως αμφισβητεί κανείς ότι πέρυσι και τα προηγούμενα χρόνια έγιναν εκτιμήσεις με αντικειμενικό τρόπο και ότι πληρώθηκαν σωστά οι αποζημιώσεις του Ε.Λ.Γ.Α.; Όλα αυτά δεν συνιστούν αγροτικό εισόδημα; Μήπως το αμφισβητεί κανείς από τους Έλληνες αγρότες;
      Και βέβαια θεωρώ ότι το να ακούγεται σ’ αυτή την Αίθουσα ότι μειώθηκαν οι τιμές γιατί θέλετε να κάνετε χάρη στα δικά μας παιδιά, ηχεί λίγο περίεργα, διότι φθάνουμε «στο σπίτι του κρεμασμένου να μιλάμε για σκοινί», όταν για το καρτέλ του γάλακτος ο κ. Τζουμάκας είπε ότι δημιουργήθηκε επί των ημερών του ΠΑ.ΣΟ.Κ. Δεν είδαμε κανένα πόρισμα ανεξάρτητης αρχής, όπως το πόρισμα το οποίο πριν από λίγο καιρό ανακοινώθηκε, ένα πόρισμα που ικανοποιεί πλήρως τους Έλληνες αγρότες. 
    Θα πρέπει να θυμίσω ότι αυτοί οι οποίοι δημιούργησαν τις ολιγοπωλιακές καταστάσεις και στο χώρο του κρέατος και στο χώρο του καπνού και στο χώρο του ρυζιού και σε πάρα πολλούς άλλους χώρους, που υπήρχαν επί ημερών ΠΑ.ΣΟ.Κ., οι περισσότεροι ήταν «παιδιά» του ΠΑ.ΣΟ.Κ..
    Σε ό,τι αφορά δε το κείμενο της επερώτησης, θέλω να πω ότι για τον καπνό αναφέρει ότι διαλύονται με αποφάσεις μας οι ομάδες των παραγωγών, ότι συρρικνώνεται και εγκαταλείπεται η καλλιέργεια. Μάλιστα, άκουσα και τον κ. Κουτσούκο να ρωτά: Πώς λέτε ότι αυξήθηκε το αγροτικό εισόδημα, όταν συρρικνώθηκε σε πολύ μεγάλο ποσοστό η καλλιέργεια του καπνού; Θέλω να σας πω, κύριε Κουτσούκο –και ηχεί λίγο περίεργα αυτό που θα σας πω, αλλά όσοι ασχολούνται με τα αγροτικά το ξέρουν- ότι αυτοί οι οποίοι έχουν σταματήσει να καλλιεργούν καπνά έχουν μεγαλύτερο εισόδημα από την περίοδο που καλλιεργούσαν καπνό. Και γιατί αυτό; Γιατί σε ορισμένες ποικιλίες καπνού, όπως είναι τα Βιρτζίνια και τα Μπέρλεϊ, το κόστος παραγωγής των καπνών ήταν μεγαλύτερο από την εμπορική αξία που απολάμβαναν οι καπνοπαραγωγοί.
    Θέλω να σας πω, λοιπόν, για τον καπνό ότι για πρώτη φορά στη χώρα διαμορφώθηκε μακροχρόνια στρατηγική για το προϊόν και όχι μόνο δεν διαλύουμε τις ομάδες του καπνού, αλλά απεναντίας δημιουργούμε ισχυρούς συνεταιρισμούς ενεργών καπνοπαραγωγών. Και εδώ πρέπει να πάρετε θέση. Θέλετε συνεταιρισμούς ενεργών καπνοπαραγωγών ή συνεταιρισμούς καπνοπαραγωγών, οι οποίοι δεν ασχολούνται με την καλλιέργεια του προϊόντος; 
    Εμείς έχουμε πάρει μία σειρά από μέτρα, όπως η απόφασή μας για την εύρυθμη λειτουργία της αγοράς του καπνού, όπως η απόφασή μας για την καταβολή του ποιοτικού παρακρατήματος που οδηγούν στην αναβάθμιση της ποιότητας των καπνών και κατοχυρώνουν πλήρως τους Έλληνες καπνοπαραγωγούς. Πρέπει να ξέρετε ότι έχουν ξεκινήσει ήδη για αυτήν τη χρονιά οι αγορές στην ποικιλία καπνά Βιρτζίνια και ότι οι τιμές είναι πολύ πιο αυξημένες σε σχέση με την προηγούμενη χρονιά.
    Όσον αφορά τα τεύτλα, πρέπει να πούμε ότι ναι, διανύουμε μια δύσκολη περίοδο. Έχουμε ένα νέο κανονισμό. Όμως, παράλληλα πρέπει να ειπωθεί –και το γνωρίζουν οι Έλληνες τευτλοπαραγωγοί- ότι σημαντικότατες αποφάσεις παίρνει η Ελληνική Κυβέρνηση, για να στηρίξει τον τομέα της παραγωγής τεύτλων. Αποσύρουμε το 50,1% της εθνικής ποσόστωσης. Οι παραγωγοί παίρνουν σημαντικές αποζημιώσεις από την Ευρωπαϊκή Ένωση. Το ένα μέρος πηγαίνει στους τευτλοπαραγωγούς, που για δυο χρόνια δεν θα καλλιεργήσουν τεύτλα, διότι αφού γίνουν τα εργοστάσια ζαχάρεως, θα συνεχίσει η καλλιέργεια, και ένα μέρος πηγαίνει στη Βιομηχανία Ζαχάρεως, προκειμένου να μετατραπούν τα δυο εργοστάσια σε εργοστάσια παραγωγής βιοαιθανόλης. 
    Ακούστηκε ότι εγκαταλείπεται η μισή καλλιέργεια. Μα, εφόσον το 50% αποσύρεται της ποσόστωσης, είναι λογικό το 50% να μην καλλιεργηθεί. Αυτοί, όμως, που θα συνεχίσουν να καλλιεργούν τεύτλα πρέπει να γνωρίζετε ότι θα εισπράττουν από φέτος 33 ευρώ το στρέμμα συνδεδεμένη ενίσχυση, 50 ευρώ περίπου το στρέμμα ποιοτικό παρακράτημα και ότι η Βιομηχανία Ζάχαρης γι’ αυτήν τη χρονιά πληρώνει ένα έξτρα μπόνους που φτάνει μέχρι και 20 ευρώ το στρέμμα. Δηλαδή συνολικά οι τευτλοπαραγωγοί φέτος θα εισπράξουν επιπλέον της τιμής των τεύτλων περίπου 55 με 60 ευρώ το στρέμμα. Είναι ένα ισχυρότατο κίνητρο, για να συνεχισθεί η καλλιέργεια και γίνεται μια μεγάλη προσπάθεια, έτσι ώστε να ανακτήσει τη δυναμική που είχε αυτή η καλλιέργεια.
    Πέραν αυτών, θέλω να πω για τον τοματοπολτό που αναφέρετε μέσα, ότι γενικά ο ευρωπαϊκός τοματοπολτός περνά μια πολύ μεγάλη κρίση λόγω εισαγωγών τοματοπολτού στην Ευρώπη από την Κίνα. Το κόστος παραγωγής για τον ελληνικό τοματοπολτό είναι περίπου 750 δολάρια ανά τόνο, ενώ ο τοματοπολτός που εισάγεται από την Κίνα έρχεται περίπου στα 450 με 500 δολάρια ανά τόνο. Αντιλαμβάνεστε ότι υπάρχει μια κρίση. Εμείς πήραμε μέτρα, για να στηρίξουμε τον κλάδο. Έχουμε επιδοτήσει κατά 50% την αγορά των φυτών, έχουμε πιέσει, έτσι ώστε και στα φυτοφάρμακα και στα λιπάσματα να μην υπάρχουν αυξήσεις και πρέπει να πούμε ακόμη ότι ασκήσαμε πιέσεις στη βιομηχανία, έτσι ώστε να απολαύσουν οι αγρότες ικανοποιητικές τιμές.
    Πρέπει να πούμε, επίσης, ότι στην Ισπανία μειώθηκε κατά 2/3 η παραγωγή τοματοπολτού, όπως και στην Ιταλία. Περνάει γενικότερα μια κρίση αυτός ο κλάδος, παίρνουμε όμως κάθε δυνατό μέτρο, για να τον στηρίξουμε.
    Η κτηνοτροφία επί σειρά ετών ήταν ο μεγάλος ασθενής της ελληνικής αγροτικής οικονομίας. Η σχέση 75% φυτική παραγωγή στη χώρα και 25% ζωική παραγωγή αποδεικνύει του λόγου το αληθές. Επίσης, οι μεγάλες εισαγωγές κτηνοτροφικών προϊόντων αποδεικνύουν ότι κανένα μέτρο δεν παίρναμε επί σειρά ετών, επί κυβερνήσεων ΠΑ.ΣΟ.Κ., για να στηριχθεί η ελληνική κτηνοτροφία. 
      Έχουμε ήδη πάρει τριάντα πολύ σημαντικά μέτρα για τη στήριξη της ελληνικής κτηνοτροφίας, αναδιοργανώσαμε τον Ελληνικό Οργανισμό Γάλακτος, πραγματοποιούμε εντατικούς ελέγχους σε εισαγωγές γαλακτοκομικών προϊόντων και ενθαρρύνουμε συλλογικές δράσεις των κτηνοτρόφων, έτσι ώστε να κάνουν καλύτερες διαπραγματεύσεις, για να απολαμβάνουν καλύτερες τιμές.
      Πρέπει να πούμε ότι αποτέλεσμα όλων αυτών των μέτρων, της προσπάθειας που γίνεται, είναι ότι έχουν αυξηθεί κατακόρυφα τα σχέδια βελτίωσης στη ζωική παραγωγή, ότι πάρα πολλοί νέοι αγρότες έχουν αποφασίσει να ασχοληθούν με την κτηνοτροφία, έχουν καταθέσει σχέδια βελτίωσης, τα οποία σύντομα εγκρίνονται και είμαστε βέβαιοι ότι με την υλοποίησή τους θα δοθεί μία πολύ μεγάλη ώθηση στην ελληνική κτηνοτροφία.
      Επίσης πρέπει να τονίσουμε ότι και για μία σειρά άλλα προϊόντα, για πρώτη φορά έχουμε χαράξει μακροχρόνιες στρατηγικές, τις υλοποιούμε και δίνουμε μία νέα προοπτική, μία νέα ώθηση στην ελληνική γεωργία.
      Στην ερώτησή σας αναφέρετε ότι ο ν. 3399 που ψηφίσαμε, αποτελεί γράμμα κενό περιεχομένου. Εμείς σας λέμε ότι ο νόμος εφαρμόζεται κανονικά και ότι σε πάρα πολλές περιπτώσεις αποδίδει σημαντικότατα αποτελέσματα υπέρ των Ελλήνων αγροτών. Χαρακτηριστικά αναφέρω το άρθρο για την νομιμοποίηση των κτηνοτροφικών εγκαταστάσεων. Μόνο στο Νομό Ιωαννίνων, στο Νομό του κ. Αργύρη, νομιμοποιούνται τετρακόσιες εγκαταστάσεις, αποκτούν άδεια λειτουργίας, μπορούν να βάλουν ηλεκτρικό ρεύμα, να μπουν σε σχέδια βελτίωσης και να εκσυγχρονιστούν. Σήμερα, ο Νομάρχης Ιωαννίνων, με τον οποίο επικοινώνησα, μου είπε ότι: «Με το άρθρο αυτό του νόμου στην κυριολεξία δίνετε ανάσα, στηρίζετε τους κτηνοτρόφους του Νομού και όλης της χώρας».
      Πέραν αυτών, για τις συνεταιριστικές οργανώσεις, τα μέτρα, τα οποία θεσπίστηκαν με το ν. 3399, βοηθούν στην εξυγίανσή τους. Πάρα πολλές συνεταιριστικές οργανώσεις εξυγιαίνονται χάρη στα φορολογικά μέτρα και στις ρυθμίσεις που προβλέπονται από το ν. 3399. 
      Πέραν αυτών, οι διευρυμένες ομάδες εργασίας ανά προϊόν που θεσμοθετήσαμε με το σχετικό άρθρο του νόμου, λειτουργούν εδώ και ένα χρόνο υποδειγματικά και λαμβάνουν αποφάσεις που αποτελούν τη βάση για τη χάραξη της πολιτικής μας.
      Το γραφείο ελέγχου εισαγομένων αγροτικών προϊόντων λειτουργεί πάρα πολύ ικανοποιητικά. Απετράπη η εισαγωγή πέντε χιλιάδων τόνων αγροτικών προϊόντων από τρίτες χώρες το 2006, μία ποσότητα που είναι υπερδιπλάσια από τα προηγούμενα χρόνια, χάρη στην πάρα πολύ ικανοποιητική λειτουργία του γραφείου αυτού. 
      Ο Ελληνικός Οργανισμός Γάλακτος επιτελεί με τον καλύτερο τρόπο το έργο του –αναφέρθηκα προηγουμένως σε αυτόν- και είναι το κύριο εργαλείο για τα ισοζύγια που γίνονται στο γάλα. 
      Βέβαια πρέπει να πούμε, επειδή αναφέρεστε και στο «ΔΗΜΗΤΡΑ», ότι το «ΔΗΜΗΤΡΑ» λειτουργεί με πολύ αποτελεσματικό τρόπο. Την περίοδο 2001-2003 έγιναν τριακόσιες εκπαιδεύσεις αγροτών και το 2005-2006 έγιναν περίπου εξακόσιες εκπαιδεύσεις αγροτών. Δηλαδή έχουν διπλασιαστεί οι εκπαιδεύσεις, χάρη στην πολύ καλή λειτουργία του «ΔΗΜΗΤΡΑ». 
      Επίσης θα ήθελα να απαντήσω και στον κ. Κουτσούκο για τον ΕΛΓΑ και για την Ηλεία, λέγοντάς του ότι όσον αφορά τα καρπούζια, υπάρχει ένα πρόβλημα. Διότι από την Διεύθυνση Γεωργίας του Νομού δηλώθηκαν ως ζημιωθέντα επτά χιλιάδες στρέμματα, ενώ δηλώσεις ζημίας υπεβλήθησαν για είκοσι οκτώ χιλιάδες στρέμματα. 
      ΓΙΑΝΝΗΣ ΚΟΥΤΣΟΥΚΟΣ: Για το χαλάζι σας ρώτησα. Δεν ακούτε καλά. Άλλο ρωτάω, άλλο απαντάτε! 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Προσέξτε, η Διεύθυνση Γεωργίας δηλώνει επτά χιλιάδες στρέμματα και οι δηλώσεις που έχουμε είναι για είκοσι οκτώ χιλιάδες στρέμματα.
      Τελειώνοντας, θέλω να πω ότι γίνεται μία σημαντική προσπάθεια για τη στήριξη του αγροτικού τομέα. Οι Έλληνες αγρότες αντιλαμβάνονται ότι με πολύ μεγάλη ειλικρίνεια, με πολύ μεγάλη σοβαρότητα και υπευθυνότητα αντιμετωπίζουμε τα θέματά τους. 
      Είναι αναληθές ότι δεν επισκεπτόμαστε την ελληνική περιφέρεια. Περίπου πριν από είκοσι ημέρες, ήμουν στη Θεσσαλία, ο Υπουργός έχει επισκεφθεί πάρα πολλές περιοχές, έχουμε μία συνεχή επικοινωνία με τους Έλληνες αγρότες, είτε επισκεπτόμενοι τις περιοχές τους είτε σε συσκέψεις που γίνονται στο Υπουργείο Αγροτικής Ανάπτυξης και Τροφίμων και σας λέμε ότι ναι, είναι μια πολύ δύσκολη περίοδος για την ελληνική γεωργία, η νέα Κοινή Αγροτική Πολιτική εφαρμόζεται, όμως παράλληλα πρέπει να πούμε –και το ξέρουν πολύ καλά αυτό οι Έλληνες αγρότες- ότι καταβάλλεται μία πολύ σημαντική προσπάθεια, έτσι ώστε να δημιουργηθούν οι προϋποθέσεις για ένα καλύτερο αύριο για τους Έλληνες αγρότες, ένα καλύτερο αύριο για την ελληνική ύπαιθρο και για την ελληνική περιφέρεια.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Κύριοι συνάδελφοι, ο πρώην Πρωθυπουργός και Βουλευτής κ. Τζαννής Τζαννετάκης ζητεί ολιγοήμερη άδεια απουσίας στο εξωτερικό, για να παραστεί ως εκπρόσωπος της Ελληνικής Κυβέρνησης σε Διεθνές Συνέδριο.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
      Δεν βλέπω τον Κοινοβουλευτικό Εκπρόσωπο του ΠΑ.ΣΟ.Κ., τον κ. Φλωρίδη.
      Το λόγο έχει ο κύριος Υπουργός για να τριτολογήσει.
      ΦΩΤΗΣ ΧΑΤΖΗΜΙΧΑΛΗΣ: Τι να τριτολογήσει;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κοιτάξτε, υπάρχουν κενά. Είπατε κάποια πράγματα και πρέπει να απαντήσω.
      ΦΩΤΗΣ ΧΑΤΖΗΜΙΧΑΛΗΣ: Κύριε Πρόεδρε, ζητώ το λόγο επί της διαδικασίας!
      ΠΡΟΕΔΡΕΥΩΝ (Ιωάννης Τραγάκης): Δεν υπάρχει διαδικασία σ’ αυτό το θέμα.
      ΦΩΤΗΣ ΧΑΤΖΗΜΙΧΑΛΗΣ: Υπάρχει, κύριε Πρόεδρε!
      ΠΡΟΕΔΡΕΥΩΝ (Ιωάννης Τραγάκης): Δεν κατάλαβα τι διαδικασία υπάρχει!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τη μια ζητάτε να έρχομαι και να σας απαντώ, αλλά σας πονάνε αυτά που σας λέω και δεν θέλετε να απαντήσω. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, τους πονάνε αυτά. Μια ζητάνε να έρχομαι εγώ, τώρα δεν θέλουν να απαντήσω.
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Υπουργέ, διακόπτω το χρόνο σας.
      Ακούστε, λοιπόν, κύριοι συνάδελφοι, για τη διαδικασία. Αφήστε το θέμα της διαδικασίας και ακούστε. Επειδή δεν είδα τον κ. Φλωρίδη στην Αίθουσα, παρακάλεσα τον κ. Αργύρη να μιλήσει πέντε λεπτά για να κλείσει ο Υπουργός. Ο κ. Αργύρης δεν ήθελε να μιλήσει. Από εκεί και πέρα, δεν προβλέπεται από τον Κανονισμό διαδικασία ότι αν απουσιάζει ο Κοινοβουλευτικός Εκπρόσωπος σε περίπτωση επερώτησης ο Υπουργός δεν μπορεί να πάρει το λόγο και να μιλήσει. Η συνεδρίαση κλείνει, όταν την κλείσει το Προεδρείο.
      Κύριε Υπουργέ, έχετε το λόγο για πέντε λεπτά.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, λυπάμαι για μια ακόμη φορά για τη διγλωσσία, διπλοπροσωπία και ανευθυνότητα των Βουλευτών του ΠΑ.ΣΟ.Κ.. Μέχρι τώρα μας κατηγορούσαν ότι δεν εμφανίζομαι στην Αίθουσα. Τώρα που έχω να τους πω αυτά τα οποία τους πονάνε, αποχωρούν από την Αίθουσα. 
      (Θόρυβος στην Αίθουσα)
      ΦΩΤΗΣ ΧΑΤΖΗΜΙΧΑΛΗΣ: Πρέπει να μας δώσετε το λόγο, κύριε Πρόεδρε. Αυτή δεν είναι διαδικασία!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Λυπάμαι, κύριοι συνάδελφοι, λυπάμαι για το θέατρο. Καθίστε να τα ακούσετε, κύριοι συνάδελφοι. Κάνατε επερώτηση, πρέπει να τα ακούσετε τώρα. 
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Να διαβάσετε πρώτα καλά τον Κανονισμό και κλείνει το θέμα!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ, κύριε Πρόεδρε, είμαι υποχρεωμένος να αναφερθώ σε ορισμένα ζητήματα τα οποία τέθηκαν, ανεξάρτητα από το αν πονάνε τους Βουλευτές του ΠΑ.ΣΟ.Κ., οι οποίοι είχαν την πρωτοβουλία της κατάθεσης της επερώτησης και να πω ότι ειδικά για τον καπνό προσθέτω σε εκείνα τα οποία … 
      (Όρθιοι οι Βουλευτές του ΠΑ.ΣΟ.Κ. - Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, είναι κοινοβουλευτικό ήθος αυτό, να φεύγετε σε επερώτηση; Επερώτησή σας είναι, κοινοβουλευτικό έλεγχο έχετε και φεύγετε; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τους πονάει η αλήθεια, κύριε Πρόεδρε. Αποκαλύπτεται η διγλωσσία τους. Δεν σας αρέσει να ακούτε αυτά τα οποία πρέπει να πούμε στην Αίθουσα για την ενημέρωση του λαού.
      ΕΥΑΓΓΕΛΟΣ ΑΡΓΥΡΗΣ: Ένα λεπτό! Επιτρέπετε τη διακοπή, κύριε Μπασιάκο; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Αφήστε να ολοκληρώσω τώρα. 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Να ολοκληρώσει και θα σας δώσω το λόγο. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Θα μιλήσει, όταν ολοκληρώσω, ο κ. Αργύρης. Δεν δέχομαι να με διακόψει. 
      Λοιπόν, ειδικά για τον καπνό, ξεχάσατε την παρέμβαση του κ. Γείτονα, ως Υπουργού Υγείας, όταν συντάχθηκε με το μέτωπο των επτά χωρών. Ήταν επτά και επτά χώρες. Οι μεν ήθελαν περισσότερα χρήματα και στήριξη στους καπνοπαραγωγούς και στη διαφήμιση των καπνών και οι άλλοι επτά δεν ήθελαν. Ο κ. Γείτονας προσχώρησε άκριτα και, όπως είπατε και στη Βουλή, εν αγνοία του τότε Υπουργού Γεωργίας στην κατηγορία των χωρών που ήταν κατά του καπνού και έρχεστε να κατηγορείτε με αυτές τις προϋποθέσεις και με αυτό το πολύ κακό παρελθόν, το προς αποφυγή, την Κυβέρνηση της Νέας Δημοκρατίας ότι φταίει για την κακή τύχη –δήθεν- του καπνού και της καπνοκαλλιέργειας.
      Σε σχέση με τα στοιχεία των επιδοτήσεων, επειδή έγινε πολύς λόγος εδώ, εμείς είπαμε ότι, κόντρα στην αδιαφάνεια του παρελθόντος, θα βάλουμε διαφανείς όρους, τους οποίους θα τηρήσουμε για όλους. Ελέχθη για ορισμένους νομούς ότι δεν πρόλαβαν να διορθώσουν ή να συμπληρώσουν αιτήσεις. Θα τους περιμένουμε. Ακόμη και την επόμενη εβδομάδα υπάρχει διαδικασία διόρθωσης. Δεν αποκλείουμε κανέναν. Οι τέσσερις χιλιάδες αγρότες που είπε ο κ. Κατσιφάρας προηγουμένως ότι δεν πήραν, δεν πήραν, γιατί δεν ήταν σε γνώση ή δεν είχε αποσταλεί στον Ο.Π.Ε.Κ.Ε.Π.Ε. για τους τέσσερις χιλιάδες αγρότες κανένα αγροτεμάχιο. Τι να κάνουμε; Να τους εφεύρουμε αγροτεμάχιο ή να τους δώσουμε, έστω και αν δεν είχαν αγροτεμάχιο, ποσά, όπως ενδεχομένως κάνατε στο παρελθόν εσείς και στερούσατε από άλλους, οι οποίοι είχαν αγροτεμάχια, τις επιδοτήσεις που εδικαιούντο; Για ψάξτε το λίγο, πριν καταγγείλετε την Κυβέρνηση. Να πείτε τι κάνατε στο παρελθόν και αν συμφωνείτε να δώσουμε επιδοτήσεις σε αυτούς που δεν έχουν δηλώσει καν αγροτεμάχιο. Όχι δεν έχουν, ούτε καν έχουν δηλώσει, γιατί περί αυτού πρόκειται. Ή έχουν δηλώσει αγροτεμάχια που είναι συγκρουόμενα, που το ίδιο αγροτεμάχιο το δήλωσε και δεύτερος και τρίτος και πέμπτος. Σε ποιον να δώσουμε τις επιδοτήσεις; Για πείτε το μας, γιατί θα καταγγείλω εγώ μετά όποιον συνάδελφο Βουλευτή θελήσει να μου το αναβαθμίσει, θα του πω ότι συγκαλύπτει την παρανομία, όπως και στο παρελθόν. 
      (Θόρυβος στην Αίθουσα)
      ΑΠΟΣΤΟΛΟΣ ΚΑΤΣΙΦΑΡΑΣ: Για εμάς θέλετε να το πείτε αυτό; Μακριά από εμάς αυτό! 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τους τέσσερις χιλιάδες αγρότες, λοιπόν, οι οποίοι δεν υπέβαλαν δηλώσεις ή δεν δήλωσαν αγροτεμάχιο, τους περιμένουμε ακόμη και τώρα και την επόμενη εβδομάδα να καταθέσουν σωστές αιτήσεις, να δείξουν τα σωστά αγροτεμάχια για να πάρουν τις επιδοτήσεις, οι οποίες τους αναλογούν. Και μην διακόπτετε, κύριε Κατσιφάρα!
      Τώρα όσον αφορά τη διαφάνεια: Μιλούσα προχθές με τον πρόεδρο της Π.Α.Σ.Ε.Γ.Ε.Σ.. Δεν έχει ούτε ένα κρούσμα αδιαφάνειας. Αν έχετε εσείς οποιοδήποτε κρούσμα αδιαφάνειας σας προκαλώ να το καταθέσετε στον εισαγγελέα τώρα, είτε αφορά νέους αγρότες είτε τη διαχείριση δικαιωμάτων. Αν μου πείτε για αδιαφανή διαχείριση, έστω και ενός ευρώ, στον Ο.Π.Ε.Κ.Ε.Π.Ε., να το στείλετε ή θα το στείλω εγώ στον εισαγγελέα. Αλλά τη μάχη των εντυπώσεων, ότι δεν γίνεται με διαφάνεια, επειδή ξέρατε αυτή την πρακτική, να την πάψετε, την εικόνα αυτή των εντυπώσεων. 
      Περιμένουμε και την άλλη βδομάδα και όσες ενώσεις στείλουν. Και για το Ρέθυμνο ισχύει αυτό. Να στείλουν σωστά αγροτεμάχια, αιτήσεις αγροτών. Εγώ δεν είπα ότι φταίνε οι ενώσεις για τα λάθη. Είπα ότι πρέπει να τηρηθεί μια διαδικασία, με την μέριμνα και επιμέλεια των ενώσεων, ώστε να δώσουμε στους πραγματικούς δικαιούχους πολύ σύντομα. Οι δεκατρείς μελέτες είναι στη διαδικασία των διαβουλεύσεων με τους τοπικούς εκπροσώπους. Λόγω των εκλογών δεν θα μπορούσε να γίνει διαβούλευση προεκλογικά,  αλλά και λόγω της ανάληψης καθηκόντων από νέους, αιρετούς εκπροσώπους. Οι διαβουλεύσεις συνεχίζονται με την παράμετρο αυτών των ολίγων μηνών, λόγω των νομαρχιακών και δημοτικών εκλογών.
      Όσον αφορά τη λειτουργία του περιβόητου σταθμού, ξεχνάει ο κ. Κουτσούκος τα σκάνδαλα τα οποία έγιναν με το κανάλι «Δήμητρα» των 8.000.000 ευρώ, με τους «σπασμένους» διαγωνισμούς και με όλα αυτά, για τα οποία μας επεβλήθησαν καταλογισμοί. Από συγκεκριμένο πρόγραμμα διαφήμισης της κυβέρνησης του ΠΑ.ΣΟ.Κ., 650.000 ευρώ, μόνο τα 78.000 αντιστοιχούν στη δική μας περίοδο και τα υπόλοιπα 530.000 στην δική τους περίοδο. Και το πρόγραμμα, το οποίο λέτε, για τις μέρες μας είναι 400.000 ευρώ, άρα περισσότερα δώσατε για τη διαφήμιση. Και πάντως εμείς δεν ξοδέψαμε 8.000.000 ευρώ αδιαφανώς για το κανάλι «Δήμητρα», για το οποίο υπάρχουν πάρα πολλές κυρώσεις και συνέπειες. Και εγώ επικαλούμαι την απάντησή μου στα Πρακτικά, για την οποία βέβαια ο κ. Κουτσούκος δεν τολμάει να καταθέσει στα Πρακτικά. Αλλά τον αφήνω να «βράζει στο ζουμί του». Διότι έχει τα στοιχεία και δεν τα καταθέτει, γιατί δεν τον συμφέρουν. 
      Όσον αφορά το αγροτικό εισόδημα, ας κληθεί ο κ. Κοντοπυράκης να εξηγήσει επιτέλους στον κ. Αργύρη, το θητεύσαντα Υφυπουργό, πώς υπολογίζεται το αγροτικό εισόδημα και να του εξηγήσει γιατί αυτά τα οποία κάνει ο κ. Κοντοπυράκης δεν είναι αλχημείες, και ότι δεν αποδέχεται ο κ. Κοντοπυράκης αλχημείες, όπως ενδεχομένως γινόντουσαν επί των ημερών του κ. Αργύρη. 
      Σε σχέση με την πρότασή μας για την αναθεώρηση της Κοινής Οργάνωσης Αγοράς οπωροκηπευτικών, υπάρχει πρωτόγνωρη διαδικασία διαβουλεύσεων. Στα περισσότερα προϊόντα μιλάνε για αποδεσμευμένη ενίσχυση. Υπάρχουν κάποιοι που μιλάνε για διατήρηση του καθεστώτος ή μερική σύνδεση…
      ΕΥΑΓΓΕΛΟΣ ΑΡΓΥΡΗΣ: Μέχρι ενός σημείου, κύριε Πρόεδρε! Επειδή δεν μπορεί να πάει στους αγρότες, θα τα πει εδώ;
      ΠΡΟΕΔΡΕΥΩΝ (Ιωάννης 	Τραγάκης): Κύριε Υπουργέ, ολοκληρώστε. Θα σας πω γιατί.
       ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Πολύ σύντομα, αλλά απαντώ στα ερωτήματά του. 
      ΠΡΟΕΔΡΕΥΩΝ (Ιωάννης 	Τραγάκης): Θα δώσω στον κ. Αργύρη το λόγο ούτως ή άλλως, για να ξέρετε. Επομένως θα έχετε τη δυνατότητα να κλείσετε. 
      ΑΠΟΣΤΟΛΟΣ ΚΑΤΣΙΦΑΡΑΣ: Κι εγώ θα ήθελα το λόγο, κύριε Πρόεδρε.
       ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):  Μόνο μια λέξη θα πω, επειδή είπατε κάτι για τη Γ.Ε.Σ.Α.Σ.Ε..
      ΠΡΟΕΔΡΕΥΩΝ (Ιωάννης 	Τραγάκης):  Μια λέξη μόνο και ολοκληρώστε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Οι οργανώσεις  που είναι υπαρκτές παίρνουν κανονικά τα λεφτά, τα οποία  δικαιούνται. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης 	Τραγάκης): Κύριε Αργύρη, έχετε το λόγο για τρία λεπτά.
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, η ένστασή μας να μην δευτερολογήσουμε δεν είναι διότι δεν σεβόμαστε το θεσμό…
      ΠΡΟΕΔΡΕΥΩΝ (Ιωάννης Τραγάκης): Δευτερολογήσατε.
      ΕΥΑΓΓΕΛΟΣ ΑΡΓΥΡΗΣ: Η διαδικασία…
      ΠΡΟΕΔΡΕΥΩΝ (Ιωάννης Τραγάκης): Όχι. Δευτερολογήσατε. Δεν δευτερολόγησε ο Κοινοβουλευτικός σας Εκπρόσωπος.
      ΕΥΑΓΓΕΛΟΣ ΑΡΓΥΡΗΣ: Είπε ο κ. Μπασιάκος πριν ότι φεύγουμε και μας είπατε κι εσείς ότι είναι απαράδεκτο που φεύγετε.
      Θέλω να σας πω το εξής. Χωρίς καμία ευθύνη του Προεδρείου, για πολλοστή φορά ο κ. Μπασιάκος αγνοεί βασικούς κανόνες της Δημοκρατίας. Τον ρωτήσαμε συγκεκριμένα πράγματα. Περιμέναμε στην πρωτολογία, περιμέναμε στη δευτερολογία, περιμέναμε στην τριτολογία να μας απαντήσει επ’ αυτών. Τίποτα!
      ΠΡΟΕΔΡΕΥΩΝ (Ιωάννης Τραγάκης):  Τώρα δεν απαντούσε;
      ΕΥΑΓΓΕΛΟΣ ΑΡΓΥΡΗΣ: Κάνει αντιπολίτευση.
      ΠΡΟΕΔΡΕΥΩΝ (Ιωάννης Τραγάκης):  Τώρα απαντούσε. Τον διακόπτατε όμως. 
      ΕΥΑΓΓΕΛΟΣ ΑΡΓΥΡΗΣ:  Εγώ πήρα λοιπόν το λόγο που μου δώσατε γιατί ήθελα να θέσω και ζήτημα επί προσωπικού. Δεν μπορεί να λέει ότι συγκαλύπτουμε εμείς. Και γι’ αυτό το λόγο έμεινα. Και θέλω να απαντήσω στον κ. Μπασιάκο το εξής: 
      Κύριε Μπασιάκο, η κ. Μπόελ σας είπε οι επιδοτήσεις να δίνονται με βάση τον Κανονισμό και με διαφάνεια. Όταν σας κάλεσε και σας είπε αυτά τα πράγματα η κ. Μπόελ -και είναι δημοσιευμένα και στον Τύπο- γιατί σας είπε να δίνονται σύμφωνα με τον Κανονισμό και με διαφάνεια;  
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Γιατί δεν τα δίνατε εσείς με διαφάνεια. Γι’ αυτό το είπε. 
	 ΕΥΑΓΓΕΛΟΣ ΑΡΓΥΡΗΣ: Κύριε Μπασιάκο, είστε τρία χρόνια Υπουργός. Τι θα πει: «Γιατί δεν τα δίνατε εσείς»; Σας κάλεσε η νέα Επίτροπος Γεωργίας κ. Μπόελ τώρα. Τι μας λέτε: «Γιατί δεν τα δίνατε εσείς»; 
      Κύριε Πρόεδρε μπορεί να επιτρέπετε αυτού του είδους την αντιπαράθεση από έναν Υπουργό της Κυβέρνησης; Είναι δυνατόν στον κοινοβουλευτικό έλεγχο ο Υπουργός να έχει αυτήν την αναίδεια, αυτήν τη συμπεριφορά;
	ΠΡΟΕΔΡΕΥΩΝ (Ιωάννης Τραγάκης):  Κύριε Υπουργέ, να τον ακούσετε και θα κλείσετε εσείς μετά, θα απαντήσετε.  
	ΕΥΑΓΓΕΛΟΣ ΑΡΓΥΡΗΣ: Επί προσωπικού μιλάμε λοιπόν.
      Η κ. Μπόελ σας είπε να δίνετε με βάση τον Κανονισμό και με διαφάνεια. Δίνετε τις επιδοτήσεις με τον Κανονισμό και με διαφάνεια; Δεν τις δίνετε, κύριε Μπασιάκο γιατί δώσατε επιδοτήσεις μόνο 536.000.000 ευρώ.
      ΠΡΟΕΔΡΕΥΩΝ (Ιωάννης Τραγάκης): Να παρέμβω στη συζήτηση ενώ δεν επιτρέπεται. Έθεσε ένα ερώτημα ο Υπουργός. Έχετε να καταγγείλετε φαινόμενο αδιαφάνειας; 
      ΕΥΑΓΓΕΛΟΣ ΑΡΓΥΡΗΣ: Μα, σας λέω αυτό που αναφέρω τώρα. Αυτό λέει και η κ. Μπόελ. 
        ΠΡΟΕΔΡΕΥΩΝ (Ιωάννης Τραγάκης): Δεν λέει τίποτε αυτό.
      ΕΥΑΓΓΕΛΟΣ ΑΡΓΥΡΗΣ: Αυτό που λέει και η κυρία Επίτροπος. 
      ΠΡΟΕΔΡΕΥΩΝ (Ιωάννης Τραγάκης): Αυτό δε λέει τίποτα. Σας προκάλεσε και σας είπε αν έχετε έστω και ένα φαινόμενο αδιαφάνειας να το στείλετε στον εισαγγελέα. Στείλτε το. 
      ΕΥΑΓΓΕΛΟΣ ΑΡΓΥΡΗΣ: Εγώ θα το στείλω στον εισαγγελέα κύριε Πρόεδρε; 
      ΠΡΟΕΔΡΕΥΩΝ (Ιωάννης Τραγάκης): Ποιος θα το στείλει; Εσείς το γνωρίζετε. Και αν θέλετε να το καταγγείλετε και στον ίδιο τον Υπουργό. 
      ΕΥΑΓΓΕΛΟΣ ΑΡΓΥΡΗΣ: Κοιτάξτε, κύριε Πρόεδρε τα παιχνιδάκια αυτά να σταματήσουν! 
      ΠΡΟΕΔΡΕΥΩΝ (Ιωάννης Τραγάκης): Παιχνιδάκια από ποιον; 
      ΕΥΑΓΓΕΛΟΣ ΑΡΓΥΡΗΣ: Της Κυβέρνησης. 
      ΠΡΟΕΔΡΕΥΩΝ (Ιωάννης Τραγάκης): Μάλιστα. 
      ΕΥΑΓΓΕΛΟΣ ΑΡΓΥΡΗΣ: Όταν, κύριε Μπασιάκο εδώ εμάς μας λέγατε για τις επιδοτήσεις, εμείς δημοσιοποιήσαμε το σύνολο των επιδοτήσεων. Έχετε δημοσιοποιήσει πουθενά τους δικαιούχους επιδοτήσεων; Έχετε αναρτήσει έστω και σ’ ένα δημόσιο κατάστημα, σε ένα δημοτικό διαμέρισμα, σε μία νομαρχία, έχετε πουθενά δημοσιοποιήσει τις επιδοτήσεις; Και βέβαια θα μου αναφέρετε τα προσωπικά δεδομένα, σαν τον κ. Μεϊμαράκη. Θα πρέπει να σας πω ότι η κ. Μπόελ εδώ σας είπε ότι τα δικαιώματα δεν αποτελούν προσωπικά δεδομένα επειδή προέρχονται από χρήματα των ευρωπαίων φορολογουμένων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Άρα, λοιπόν, γιατί δεν τα δημοσιοποιείτε; Γιατί δεν ξέρω εγώ  τι παίρνει ο διπλανός μου για να μπορώ να κάνω τον κοινωνικό έλεγχο; Είστε στο σύνολό σας αδιαφανείς. Όλη η πολιτική σας είναι αδιαφανής. Γι’ αυτό, λοιπόν, σταματήστε να κάνετε κριτική. 
      ΠΡΟΕΔΡΕΥΩΝ (Ιωάννης Τραγάκης): Και κλείσατε με αυτό!
      ΕΥΑΓΓΕΛΟΣ ΑΡΓΥΡΗΣ:  Και όταν έλεγα πριν ότι οι ευρωπαίοι εισαγγελείς είναι προ των πυλών του ΕΛ.Γ.Α. δεν το έλεγα για τον κύριο Πρόεδρο και για τους υπόλοιπους, έλεγα για τις παράνομες …
      ΠΡΟΕΔΡΕΥΩΝ (Ιωάννης Τραγάκης): Τον οποίο Πρόεδρο του ΕΛΓΑ σεβόμαστε όλοι!
      ΕΥΑΓΓΕΛΟΣ ΑΡΓΥΡΗΣ: Επειδή, λοιπόν, σεβόμαστε και δεν πρέπει να μεταφέρουμε στους υφισταμένους μας τα προβλήματα σας λέω, κύριε Υπουργέ ότι τους έχετε ακάλυπτους. Έχουν δώσει το 50% των αποζημιώσεων με παράνομες αποφάσεις γιατί δεν είναι μέσα στον Κανονισμό, δεν κάνατε τροποποίηση του Κανονισμού. Και εγκαλείτε εμάς; 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Αργύρη! 
      ΕΥΑΓΓΕΛΟΣ ΑΡΓΥΡΗΣ: Και κάτι άλλο που το είπα και πριν και το ξαναλέω. Είπατε πριν για αύξηση 100% των επιδοτήσεων στα Γιάννενα. Και είπατε μα είναι καλός πολιτικός αυτός που δεν έδωσε πρώτα τα χρήματα στα Γιάννενα, στην πατρίδα του; Δεν πολιτεύτηκα ποτέ στη ζωή μου όταν είχα δημόσιο αξίωμα με βάση του τι θα κάνω στο σπίτι μου και στην περιοχή μου. Ήμουν Υπουργός όλων των αγροτών. Εσείς όμως δεν είστε. Είστε της Λιβαδειάς …
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, τελειώσατε. 
      ΕΥΑΓΓΕΛΟΣ ΑΡΓΥΡΗΣ: Ένα λεπτό, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Τελειώσατε, κύριε συνάδελφε. Δύο σημαντικά ερωτήματα τέθηκαν και πρέπει να απαντήσετε, κύριε Υπουργέ.
      ΕΥΑΓΓΕΛΟΣ ΑΡΓΥΡΗΣ: Ένα λεπτό, κύριε Πρόεδρε. 
      Και πρέπει να προειδοποιήσω και εσάς, κύριε Υπουργέ και τον κ. Σκιαδά: Ξέρει ότι τα αιγοπρόβατα ξεκινούσαν από το Γενάρη και δεν ξεκινούσαν από τον Οκτώβρη. Δεν υπήρχαν επιδοτήσεις γιατί τα Γιάννενα έχουν αιγοπροβατοτροφεία και τα χρήματα προέρχονται από κει. Άρα και εδώ πάλι άλλη μία αλχημεία! 
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τελικά, κύριε Πρόεδρε δεν μπορώ να τους πάρω στα σοβαρά. Εγώ δεν λαμβάνω στα σοβαρά τις κρίσεις αυτού του είδους, τις πρόχειρες που έχουν γίνει. Και υπάρχει εκνευρισμός εκ μέρους τους, λόγω του ότι έχουν πολλά προβλήματα που προέρχονται από τα σοβαρά λάθη και τις παραλείψεις τα οποία οδήγησαν τον αγροτικό τομέα στη σημερινή κρίση. Αυτούς τους λόγους εμείς, λοιπόν, τους αναδεικνύουμε και για τους οποίους ουσιαστικά επερωτούμε το ΠΑ.ΣΟ.Κ. για ό,τι έκανε! 
      ΕΥΑΓΓΕΛΟΣ ΑΡΓΥΡΗΣ: Είναι δυνατόν, κύριε Πρόεδρε; Μας επερωτά ο κύριος Υπουργός.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων):	 Θέλω, λοιπόν, να πω το εξής: Δεν είναι δυνατόν να παραβιάσουμε κοινοτικούς κανονισμούς …
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, μας επερωτά ο Υπουργός;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ θα λέω την άποψή μου ότι φταίγατε και ότι έχετε δημιουργήσει σοβαρά προβλήματα στη γεωργία και προσπαθούμε επί χρόνια να βάλουμε μια τάξη και να κερδίσουμε το χαμένο χρόνο που προέκυψε επί των ημερών σας. 
      Θέλω λοιπόν να πω το εξής, κύριε Πρόεδρε, ότι δεν είναι δυνατόν να αλλάξουμε τον κοινοτικό κανονισμό που προβλέπει ότι πρέπει οι επιδοτήσεις να έχουν αντιστοίχιση με συγκεκριμένα αγροτεμάχια, έστω και αν στο παρελθόν αδιαφανέστατα η προηγούμενη κυβέρνηση ανεχόταν αυτή την πρακτική, για την οποία προφανώς η κυρία Μπόελ θέλει διαφάνεια.
      Κάποτε είπατε ότι η κυρία Μπόελ –για να δείτε πόσο άσχετοι είστε- θα μας κόψει τις επιδοτήσεις. Ακόμα και αυτό είπατε. Σήμερα δεν το είπατε. Δεν ξέρω πού οφείλεται αυτό. Όπως και ο κ. Παπανδρέου στον προϋπολογισμό δεν είπε τίποτα για τα αγροτικά. Ούτε και αυτό ξέρω πού οφείλεται γιατί και αυτός έχει λερωμένη τη γούνα του γιατί είπε για 50% μείωση. Είπε, σε μια κορώνα, για 50% μείωση.
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, είναι αυτή απάντηση στην επερώτηση; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Τι να κάνουμε; Απάντηση στην επερώτηση είναι. Ακριβώς επειδή έχετε αστήρικτα στοιχεία και έχετε ανεύθυνη κριτική, γι’ αυτό το λόγο δεν μπορείτε να τα βγάλετε πέρα σε μια επερώτηση. Και όταν ο Υπουργός επαναλαμβάνει τη βούλησή του να σας εξηγήσει κάποια πράγματα και φεύγετε, δείχνετε ότι είστε φυγόστρατοι. Εσείς είστε φυγόστρατοι στη συγκεκριμένη περίπτωση στη Βουλή. 
      ΕΥΑΓΓΕΛΟΣ ΑΡΓΥΡΗΣ: Ποιος έφυγε;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν αντέχετε την αντιδικία και την αντιπαράθεση επιχειρημάτων.
      Λέω λοιπόν, κύριε Πρόεδρε, ότι ακόμα και οι τέσσερις χιλιάδες της Αχαΐας και όποιοι άλλοι αγαπητοί αγρότες υποβάλλουν εντός της επόμενης εβδομάδος μέσω των ενώσεων αγροτικών συνεταιρισμών, σωστά στοιχεία, τα οποία να δείχνουν ότι αντικρίζεται η επιδότηση που δικαιούνται με βάση τα ενεργοποιηθέντα δικαιώματα με υπαρκτά αγροτεμάχια, θα εξοφληθούν κανονικά. Όσο όμως δεν υπάρχουν αυτά τα στοιχεία ή τα αγροτεμάχια είναι συγκρουόμενα, δεν μπορούν να εισπράξουν επιδοτήσεις γιατί το λέει ο Κανονισμός ο δικός σας του Ιουνίου του 2003.
      ΑΠΟΣΤΟΛΟΣ ΚΑΤΣΙΦΑΡΑΣ: Μου επιτρέπετε ένα λεπτό;
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και όσο συγκαλύπτετε ανθρώπους που είτε τώρα είτε αργότερα έχουν συγκρουόμενα αγροτεμάχια –δηλαδή, δεν δικαιούνται επιδοτήσεις- και επιμένετε σκανδαλωδώς να θέλετε να δώσουμε επιδοτήσεις σ’ αυτούς που δεν έχουν αγροτεμάχια, εκτίθεστε! Αυτό είπα και το ξαναλέω για μια ακόμα φορά!
      ΑΠΟΣΤΟΛΟΣ ΚΑΤΣΙΦΑΡΑΣ: Επειδή αναφερθήκατε στην Αχαΐα, θα ήθελα το λόγο για ένα λεπτό.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Και μην επιμείνετε να ζητάτε να δώσουμε επιδοτήσεις σ’ αυτούς που δεν έχουν αγροτεμάχια!
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, μια στιγμή, για να διευκολύνουμε τη συζήτηση.
      Ορίστε, κύριε Κατσιφάρα, μπορείτε να κάνετε την παρατήρηση που θέλετε.
      ΑΠΟΣΤΟΛΟΣ ΚΑΤΣΙΦΑΡΑΣ: Εμείς σας εγκαλέσαμε στα πλαίσια του κοινοβουλευτικού ελέγχου και αναφερθήκαμε στα στοιχεία που οι ίδιοι μας δώσατε.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Εγώ δεν είπα ότι οι τέσσερις χιλιάδες είχαν υποβάλει…
      ΑΠΟΣΤΟΛΟΣ ΚΑΤΣΙΦΑΡΑΣ: …και αναφέραμε…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κι εγώ αυτό είπα. 
      ΑΠΟΣΤΟΛΟΣ ΚΑΤΣΙΦΑΡΑΣ: Επειδή είπατε ότι όλοι οι αγρότες παραγωγοί έχουν πάρει τις αποζημιώσεις τους…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν είπα τέτοια πράγματα. Διαβάστε καλά. Ελληνικά ξέρετε νομίζω. Μη διαστρεβλώνετε.
      ΑΠΟΣΤΟΛΟΣ ΚΑΤΣΙΦΑΡΑΣ: Εμείς κι εγώ προσωπικά είπα ότι τέσσερις χιλιάδες αγρότες παραγωγοί δεν έχουν πάρει ούτε ένα ευρώ!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Κι εγώ το έχω πει πρώτος αυτό. Γιατί δεν έχουν πάρει;
      ΠΡΟΕΔΡΕΥΩΝ (Ιωάννης Τραγάκης): Σ’ αυτό απαντά τώρα. 
      ΑΠΟΣΤΟΛΟΣ ΚΑΤΣΙΦΑΡΑΣ: Εσείς αντιστρέφετε και λέτε ότι εμείς πάμε να συγκαλύψουμε παρανομίες. Από εμάς δεν ζητήθηκε ποτέ!
      ΠΡΟΕΔΡΕΥΩΝ (Ιωάννης Τραγάκης): Ωραία, διευκολύνθηκε η συζήτηση.
      Μπορείτε να απαντήσετε, κύριε Υπουργέ. 
      ΑΠΟΣΤΟΛΟΣ ΚΑΤΣΙΦΑΡΑΣ: Εμείς εγκαλούμε εσάς γιατί δεν είχατε σχέδιο ικανό και αποτελεσματικό ώστε οι άνθρωποι να έχουν πάρει ήδη τα δικαιώματά τους! Γι’ αυτό σας εγκαλέσαμε!
      ΠΡΟΕΔΡΕΥΩΝ (Ιωάννης Τραγάκης): Ωραία, ευχαριστούμε.
      Ορίστε, κύριε Υπουργέ.
      ΑΠΟΣΤΟΛΟΣ ΚΑΤΣΙΦΑΡΑΣ: Μην επεκτείνεστε…
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Δεν σας αρέσει που επεκτείνομαι. Αυτό βλέπω!
      Οι τέσσερις χιλιάδες αγρότες που δεν έχουν πάρει ακόμα την επιδότηση είναι στοιχείο που τους δώσαμε εμείς, από το Υπουργείο, γιατί ουδέποτε έφθασαν στον Ο.Π.Ε.Κ.Ε.Π.Ε., κύριε Πρόεδρε, στοιχεία δηλώσεων ή αγροτεμαχίων των τεσσάρων χιλιάδων αγροτών. 
      ΑΠΟΣΤΟΛΟΣ ΚΑΤΣΙΦΑΡΑΣ: Τι είπα παραπάνω; Είπα ότι εσείς μας δώσατε τα στοιχεία.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Γι’ αυτό, κύριε Κατσιφάρα, δεν εισέπραξαν.
      ΑΠΟΣΤΟΛΟΣ ΚΑΤΣΙΦΑΡΑΣ: Θα μας πείτε πότε θα τα δώσετε; 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Μόλις υποβάλλουν εντός της επόμενης εβδομάδας τα πλήρη στοιχεία αγροτεμαχίων και αιτήσεων, θα εισπράξουν και αυτοί τις επιδοτήσεις τους. Είναι τόσο απλό. 
      ΑΠΟΣΤΟΛΟΣ ΚΑΤΣΙΦΑΡΑΣ: Ωραία, αποδέχεστε λοιπόν ότι δεν έχετε σχέδιο!
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Το ίδιο θα ισχύσει και για το Ρέθυμνο. Όταν το Ρέθυμνο λοιπόν με την πρωτοβουλία των ενώσεων υποβάλλει κατάλογο για πληρωμή προκαταβολών ή εξοφλήσεων, θα πάρουν κι αυτοί τις επιδοτήσεις που δικαιούνται. 
      ΑΠΟΣΤΟΛΟΣ ΚΑΤΣΙΦΑΡΑΣ: Καμία αντίρρηση.
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): Όχι όμως αυτό που είπε ο κ. Όθωνας σε όλους να δώσουμε επιδοτήσεις είτε δικαιούνται είτε όχι, διότι αυτή η πρακτική που ενδεχομένως ετηρείτο σε κάποιους νομούς στο παρελθόν, δηλαδή να δίνουμε επιδοτήσεις ανεξέλεγκτα χωρίς ελέγχους, με αδιαφάνεια, οδήγησε στη σημερινή οικτρή πραγματικότητα να μας καταλογίζουν μεγάλα πρόστιμα και κυρώσεις και να μην μπορούμε να ορθοποδήσουμε οικονομικά …
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, το ανεπαρκές σχέδιο οδήγησε σ’ αυτήν την κατάσταση. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): …διότι αυτοί οι καταλογισμοί επιβαρύνουν τον Έλληνα φορολογούμενο. 
      Κύριε Πρόεδρε, επανέρχομαι στο θέμα των διαφημίσεων –και υπογραμμίζω και πάλι για τον κ. Κουτσούκο, ο οποίος έφυγε και δεν ακούει- …
      ΠΡΟΕΔΡΕΥΩΝ (Ιωάννης Τραγάκης): Και με αυτό κλείνετε. 
      ΕΥΑΓΓΕΛΟΣ ΜΠΑΣΙΑΚΟΣ (Υπουργός Αγροτικής Ανάπτυξης και Τροφίμων): …ότι τα συγκριτικά στοιχεία που περιλαμβάνονται στην απάντηση στη Βουλή είναι καταλυτικά και τον προκαλώ και πάλι να τα καταθέσει. 
      Σε σχέση με το ζήτημα της ΓΕΣΑΣΕ είπα –αν δεν το άκουσε καλά ο κ. Αργύρης- ότι οι πραγματικές οργανώσεις πού έχουν βάση, που έχουν οργάνωση, που έχουν κάνει εκλογές και που έχουν εκπροσώπηση παίρνουν κανονικά τα λεφτά τους. Αυτό λέει πάρα πολλά και μην επιμένετε και εκτεθείτε ακόμα περισσότερο, κύριε Αργύρη. 
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Κύριοι συνάδελφοι, διακόπτουμε για πέντε λεπτά.
      ΔΙΑΚΟΠΗ
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Ιωάννης Τραγάκης): Επαναλαμβάνεται η διακοπείσα συνεδρίαση.
      Κηρύσσεται περαιωμένη η συζήτηση επί της υπ’ αριθμόν 19/13/28-09-2006 επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Αγροτικής Ανάπτυξης και Τροφίμων, σχετικά με θέματα των Ελλήνων αγροτών.
      Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Ανάπτυξης, Εθνικής Άμυνας, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Τουριστικής Ανάπτυξης και Δημόσιας Τάξης κατέθεσαν σχέδιο νόμου: «Ειδικές ρυθμίσεις θεμάτων μεταναστευτικής πολιτικής και λοιπών ζητημάτων αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης».
      Παραπέμπεται στην αρμόδια διαρκή επιτροπή.
      Δέχεστε στο σημείο αυτό να λύσουμε τη συνεδρίαση;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.40΄ λύεται η συνεδρίαση για την προσεχή Δευτέρα 22 Ιανουαρίου 2007 και ώρα 18.00΄ με αντικείμενο εργασιών του Σώματος, κοινοβουλευτικό έλεγχο, συζήτηση και λήψη απόφασης, σύμφωνα με τις διατάξεις του άρθρου 144 του Κανονισμού της Βουλής, επί της προτάσεως που κατέθεσαν από κοινού ο Πρόεδρος της Κοινοβουλευτικής Ομάδας του Πανελληνίου Σοσιαλιστικού Κινήματος κ. Γεώργιος Παπανδρέου και εκατόν έντεκα Βουλευτές του Κόμματός του και ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος και οι Βουλευτές του Κόμματός του, για σύσταση εξεταστικής επιτροπής, σχετικά με το θέμα των υποκλοπών των τηλεφωνικών συνδιαλέξεων, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ					ΟΙ ΓΡΑΜΜΑΤΕΙΣ
