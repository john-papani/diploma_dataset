ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΛΔ΄

Τρίτη  22 Νοεμβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
Ανακοινώνεται ότι τη συνεδρίαση  παρακολουθούν μαθητές, από το Γυμνάσιο Νεστάνης  Αρκαδίας . σελ. 

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Περιβάλλοντος Χωροταξίας και Δημοσίων ΄Εργων σχετικά με την χρηματοδότηση των σεισμολογικών εργαστηρίων και του  Γεωδυναμικού Ινστιτούτου Αθηνών  τα έτη 2004 και  2005 . σελ.
β) Προς τον Υπουργό Απασχόλησης και Κοινωνικής Προστασίας σχετικά με την συνέχιση των προγραμμάτων κοινωνικής πολιτικής στην Κρήτη. Σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση  επί της αρχής του   σχεδίου νόμου του Υπουργείου Οικονομίας και Οικονομικών «Τροποποίηση, συμπλήρωση και αντικατάσταση διατάξεων του ν. 2331/1995 (ΦΕΚ Α΄173) και προσαρμογή της ελληνικής νομοθεσίας στην οδηγία 2001/97/ΕΚ του  Ευρωπαϊκού Κοινοβουλίου και του  Συμβουλίου για την πρόληψη  της χρησιμοποίησης του χρηματοπιστωτικού συστήματος με σκοπό τη νομιμοποίηση εσόδων από εγκληματικές δραστηριότητες και  άλλες διατάξεις» σελ.

ΟΜΙΛΗΤΕΣ
Α. Επί των επικαίρων ερωτήσεων:
ΓΕΙΤΟΝΑΣ Κ.  σελ.
ΓΙΑΚΟΥΜΑΤΟΣ Γ. σελ.
ΚΕΓΚΕΡΟΓΛΟΥ Β.  σελ.
ΞΑΝΘΟΠΟΥΛΟΣ Θ.  σελ.

Β. Επί  του σχεδίου νόμου του Υπ. Οικονομίας και Οικονομικών.
ΑΛΟΓΚΟΣΚΟΥΦΗΣ Γ. σελ.
ΑΝΩΜΕΡΙΤΗΣ Γ. σελ.
ΑΠΟΣΤΟΛΑΚΗ Μ. σελ.
ΒΕΡΓΙΝΗΣ  Ξ . σελ.
ΓΕΙΤΟΝΑΣ Κ.  σελ.
ΓΕΩΡΓΑΚΟΠΟΥΛΟΣ Δ. σελ.
ΔΑΙΛΑΚΗΣ Σ. σελ.
ΔΕΡΜΕΤΖΟΠΟΥΛΟΣ Α. σελ.
ΔΡΑΓΑΣΑΚΗΣ Ι. σελ.
ΚΑΛΛΙΩΡΑΣ Η. σελ.
ΚΑΣΤΑΝΙΔΗΣ Χ. σελ.
ΚΟΡΚΑ-ΚΩΝΣΤΑ Α. σελ.
ΜΑΚΡΥΠΙΔΗΣ Α. σελ.
ΜΑΝΟΣ Σ. σελ.
ΜΠΟΥΓΑΣ  Ι. σελ.
ΠΑΝΤΕΛΑΚΗ Ε. σελ.
ΠΑΠΑΓΕΩΡΓΙΟΥ Γ. (Ν. Ευβοίας) σελ.
ΣΚΡΕΚΑΣ Θ. σελ.
ΣΚΥΛΛΑΚΟΣ Α. σελ.
ΤΖΕΚΗΣ Α. σελ.
ΤΖΙΜΑΣ Μ. σελ.
ΦΟΥΣΑΣ Α.  σελ.
ΧΡΙΣΤΟΔΟΥΛΑΚΗΣ Ν.  σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ  ΛΔ΄
     Τρίτη 22 Νοεμβρίου 2005
     
     Αθήνα, σήμερα στις 22 Νοεμβρίου 2005, ημέρα Τρίτη και ώρα 18.39΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
     ΠΡΟΕΔΡΟΣ (Άννα Μπενάκη - Ψαρούδα):  Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Βασίλειο Χρύση, Βουλευτή Δωδεκανήσου, τα ακόλουθα: 
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Σίφνου ζητεί την αναβάθμιση  σε Κέντρο Υγείας του Πολυδύναμου Περιφερειακού Ιατρείου Σίφνου.
     2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται να μη δημιουργηθεί μόνιμος καταυλισμός τσιγγάνων στην Ακτή Δυμαίων του Δήμου Πατρών.
     3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τους όρους του κληροδοτήματος Σοφή στο Δήμο Πατρέων.
     4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  στο οποίο ζητείται η τήρηση της νομιμότητας στη λειτουργία των καταστημάτων στην Ηρώων Πολυτεχνείου στην Πάτρα.
     5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τη δικαστική διαμάχη καθηγητή του Πανεπιστημίου Πατρών με μεταπτυχιακή φοιτήτρια.
     6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις πολεοδομικές παραβάσεις του καταστήματος παιγνιδιών JUMBO στην Πάτρα.
     7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η αξιοποίηση του Έλους της Αγυιάς Αχαΐας.
     8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η ίδρυση σχολής σχεδιασμού και τεχνολογίας ξύλου και επίπλου στα ΤΕΙ.
     9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις συνθήκες διαβίωσης των προσφύγων στην Πάτρα.
     10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τη λειτουργία του Ιδρύματος «Μέριμνα» στην Πάτρα.
     11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην άρνηση έκδοσης ενημερότητας από το ΙΚΑ στο Δήμο Πατρέων.
     12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο επισημαίνεται η εγκατάλειψη του Παμπελοποννησιακού Σταδίου.
     13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η ανέγερση νέου σχολικού κέντρου στα Σελιανίτικα Πατρών.
     14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα των ιδιοκτητών Δ.Χ. νομαρχιακών φορτηγών οχημάτων.
     15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο οι μαθητές του εσπερινού ΤΕΕ Αιγίου Αχαΐας ζητούν να έχουν τη δυνατότητα εισαγωγής σε στρατιωτικές σχολές.
     16) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την επίσπευση των διαδικασιών για την έγκριση μελετών ίδρυσης και εκσυγχρονισμού επιχειρήσεων μεταποίησης αγροτικών προϊόντων.
     17) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία το Οικονομικό Επιμελητήριο της Ελλάδας – Τμήμα Δυτικής Μακεδονίας ζητεί  να συμπεριληφθεί στην Επιτροπή Ελέγχου Έργων.
     18) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία η Ελληνική Ομοσπονδία Γούνας ζητεί τη ρύθμιση τραπεζικών δανείων και την παράταση οφειλών προς τις Δ.Ο.Υ. των Φορέων της Γούνας Δυτικής Μακεδονίας.
     19) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Πανελλήνιος Σύνδεσμος Εκτροφέων Γουνοφόρων Ζώων ζητεί να υπαχθούν τα Εκτροφεία Γουνοφόρων Ζώων στον αναπτυξιακό νόμο κ.λπ.
     20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η διάσωση και επισκευή του αρχοντικού Ροντήρη στη Γλυφάδα.
     21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε πρόβλημα  ιδιώτη με υπηρεσίες της Εφορίας.
     22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση τοποθέτηση δασκάλου στο 45ο Δημοτικό Σχολείο Πατρών.
     23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η ύπαρξη αμιάντου στο υδρευτικό δίκτυο του Δήμου Μεσσάτιδος Αχαΐας.
     24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στους κινδύνους που προκαλεί στην υγεία η ανεξέλεγκτη καύση σκουπιδιών.
     25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με χρεωστούμενα ποσά στην Επιτροπή Διεκδίκησης Μεσογειακών Πάτρα 2009.
     26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με το θέμα των κλήσεων από το Δήμο Πατρέων και τη βεβαίωση χρεών στις Εφορίες.
     27) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία οι κυρίες Μαρία και Ευαγγελία Γούλα ζητούν τη διευθέτηση οικονομικού τους χρέους από το ΙΚΑ Βόλου Μαγνησίας.
     28) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Επιμελητήριο Μαγνησίας ζητεί να ενταχθούν και οι μικρές τουριστικές μονάδες στα προγράμματα του κοινωνικού τουρισμού.
     29) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία ο Αγροτικός Συνεταιρισμός Βασιλικών Θεσσαλονίκης και Ομάδα Παραγωγών Κηπευτικών ζητούν την αλλαγή του καθεστώτος εμπορίας  των κηπευτικών θερμοκηπίου κ.λπ.
     30) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμαρχος Ηρακλείου Κρήτης προτείνει την εξαίρεση των νεοανεγειρόμενων μέχρι 31/12/2005 οικοδομών από το μέτρο της επιβολής ΦΠΑ.
     31) Οι Βουλευτές Α΄ Θεσσαλονίκης και Λασιθίου κυρία ΧΡΥΣΗ ΑΡΑΠΟΓΛΟΥ και κύριος ΜΙΧΑΗΛ ΚΑΡΧΙΜΑΚΗΣ αντίστοιχα, κατέθεσαν αναφορά με την οποία ο Σύλλογος Εργαζομένων ΕΚΕΦΕ «ΔΗΜΟΚΡΙΤΟΣ» ζητεί την ικανοποίηση θεσμικών και μισθολογικών αιτημάτων των μελών του.
     32) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Ένωση Αγροτικών Δασικών Συνεταιρισμών Κόνιτσας – Ζαγορίου – Μετσόβου ζητεί την ανανέωση προγραμματικής σύμβασης για την προμήθεια στύλων της Δ.Ε.Η..
     33) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία οι Δήμαρχοι Παμβώτιδας και Καστανοχωρίων Ιωαννίνων εκφράζουν την αντίθεσή τους στην επιλογή ως χώρου χωροθέτησης του ΧΥΤΑ Ν. Ιωαννίνων, το Ελληνικό του Δήμου Καστανοχωρίων.
     34) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Σίφνου ζητεί τη δρομολόγηση πλοίων για την εξυπηρέτηση της νήσου.
     35) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Μυκόνου ζητεί να δοθεί παράταση για τη ρύθμιση των εκκρεμουσών στην Πολεοδομία οικοδομικών αδειών.
     36) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Κοινότητα Δονούσας ζητεί την καλύτερη και ασφαλέστερη ακτοπλοϊκή εξυπηρέτηση της νήσου.
     37) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Κοινότητα Ανάφης ζητεί την αύξηση των ακτοπλοϊκών δρομολογίων της νήσου με τον Πειραιά.
     38) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία το Σωματείο Καφεζυθοπωλών – Καφετεριών Νομού Καβάλας ζητεί την επαναφορά του παλαιού νομοθετικού καθεστώτος που αφορά στις άδειες διενέργειας τεχνικών παιγνίων.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1620/30-8-05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 1333/22-9-05 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σας ενημερώνουμε ότι τα έργα του άξονα αυτού ανήκουν στην αρμοδιότητα της Περιφέρειας Κρήτης.
     Σύμφωνα με τα στοιχεία της αρμόδιας Υπηρεσίας της Περιφέρειας τα επιμέρους τμήματα βρίσκονται σε διάφορα στάδια ως κάτωθι:
     1. Για το τμήμα Απομαρμά-Καστέλλι Μεσσαράς μήκους 8 χλμ. περίπου υπάρχουν έτοιμες οι μελέτες και κηρυγμένη απαλλοτρίωση, η οποία θα συζητηθεί στο Μονομελές Πρωτοδικείο Ηρακλείου την 12.10.05, για τον καθορισμό των προσωρινών τιμών μονάδος αποζημίωσης, έχει δε ζητηθεί η ένταξή του ως νέου έργου σε Κοινοτικό Πρόγραμμα με πίστωση 47 εκατ. € περίπου.
     2. Για το τμήμα Αγία Βαρβάρα-Απομαρμά μήκους 7 χλμ. γίνεται η σύνταξη του κτηματολογίου, η ολοκλήρωση των μελετών των μεγάλων Τεχνικών Έργων (σήραγγες και γέφυρες) και επιπλέον συμπληρωματικές γεωλογικές-γεωτεχνικές έρευνες και μελέτες σε παρατηρηθείσα κατολίσθηση. Για όλες αυτές τις μελέτες έχει ζητηθεί συμπληρωματική πίστωση 900.000 € στην αντίστοιχη μελέτη, μέσω της ΔΙΣΑ της Περιφέρειας Κρήτης, από το ΥΠΟΙΟ, προκειμένου και αυτό το οδικό τμήμα να ενταχθεί σε Κοινοτικό Πρόγραμμα με προεκτιμώμενη δαπάνη επίσης 47 εκατ. € περίπου.
     3. Η εργολαβία Αυγενική-Αγία Βαρβάρα έχει προθεσμία περαίωσης την 31.12.05 και για την ολοκλήρωσή της απαιτείται συμπληρωματική πίστωση 1.830.000 € περίπου, από Εθνικούς πόρους.
     4. Η εργολαβία Παράκαμψη Σίβας-Βενεράτου-Αυγενική 	έχει ημερομηνία περαίωσης 14.6.06 και ήδη εκτελείται κανονικά.
     Ο Υφυπουργός
     Θ. ΞΑΝΘΟΠΟΥΛΟΣ»
     2. Στην με αριθμό 1871/7-9-05 ερώτηση της Βουλευτού κ. Θεοδώρας Τζακρή δόθηκε με το υπ’ αριθμ. 1370/21-9-05 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της παραπάνω σχετικής ερώτησης, σας πληροφορούμε ότι το θιγόμενο θέμα δεν είναι αρμοδιότητας του ΥΠΕΧΩΔΕ. Σύμφωνα με τα στοιχεία της Περιφέρειας Κεντρικής Μακεδονίας, προωθείται η διαδικασία για την κατασκευή του τμήματος της οδού Νάουσα-Βέροια ως 4/ιχνης και θα λειτουργήσει ως σύνδεση με την Εγνατία ένα χρονικό διάστημα μαζί με το συνεχόμενο 2/ιχνο τμήμα Νάουσα-Σκύδρα, το οποίο βρίσκεται στο στάδιο της μελέτης μετατροπής του σε 4/ιχνο.
     Ο Υφυπουργός
     Θ. ΞΑΝΘΟΠΟΥΛΟΣ»
     3. Στην με αριθμό 1844/7-9-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 1365/21-9-05 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της παραπάνω σχετικής ερώτησης, σας ενημερώνουμε ότι το θιγόμενο θέμα δεν είναι αρμοδιότητας του ΥΠΕΧΩΔΕ, αλλά της Περιφέρειας Στερεάς Ελλάδας, της οποίας το σχετικό έγγραφο αρ. 3475/14.9.05, σας επισυνάπτουμε προς ενημέρωσή σας.
     Ο Υφυπουργός
     Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 1845/7-9-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 1366/21-9-05 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της παραπάνω σχετικής ερώτησης, σύμφωνα και με τα στοιχεία της Περιφέρειας Στερεάς Ελλάδας, σας ενημερώνουμε τα κάτωθι:
     Παράκαμψη Χαλκίδας
     Έχει ολοκληρωθεί η οριστική μελέτη και βρίσκονται σε εξέλιξη οι εκπονούμενες με άλλη σύμβαση από την Περιφέρεια Στ. Ελλάδας συμπληρωματικές Μελέ,τες (Γεωτεχνικές Έρευνες και Μελέτες Τεχνικών Έργων).
     Παρακάμψεις Βασιλικού - Αμαρύνθοu
     Έχουν ολοκληρωθεί οι οριστικές μελέτες και βρίσκονται σε εξέλιξη οι εκπονούμενες από την Περιφέρεια Στ. Ελλάδας συμπληρωματικές Μελέτες (κυκλοφοριακών κόμβων και Τεχνlκών ΄Εργων).
     Παράκαμψη Αλιβερίοu
     Έχουν ολοκληρωθεί και εγκριθεί, η μελέτη περιβαλλοντικών όρων, και η προμελέτη οδοποιίας.
     Έχουν υποβληθεί στη Διευθύνουσα Υπηρεσία της Περιφέρειας η οριστική μελέτη οδού, η προκαταρκτική μελέτη τεχνικών, η γεωλογική μελέτη και η προμελέτη των κόμβων θα ακολουθήσουν δε και τα υπολειπόμενα στάδια.
     Ο Υφυπουργός
     Θ. ΞΑΝΘΟΠΟΥΛΟΣ»
     5. Στην με αριθμό 1785/5-9-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1355/23-9-05 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης σας ενημερώνουμε ότι τα έργα του άξονα αυτού ανήκουν στην αρμοδιότητα της Περιφέρειας Κρήτης.
     Σύμφωνα με τα στοιχεία της αρμόδιας Υπηρεσίας της Περιφέρειας τα επιμέρους τμήματα βρίσκονται σε διάφορα στάδιο ως κάτωθι:
     Για την ολοκλήρωση κατασκευής του οδικού τμήματος Άγιος Σώζων-Αλάγνι, η Περιφέρεια Κρήτης έχει ζητήσει την έγκριση συμπληρωματικής πίστωσης 1.820.000 € περίπου από Εθνικούς πόρους. Εφόσον διατεθεί η ζητούμενη συμπληρωματική πίστωση, θα περαιωθεί εμπρόθεσμα στις 29.11.05.
     Για το τμήμα Αλάγνι-Αρκαλοχώρι είναι υπό έγκριση η μελέτη αποκατάστασης της αστοχίας-κατολίσθησης δαπάνης 1.500.000 € περίπου, η δε συμβατική προθεσμία περαίωσης αυτής λήγει στις 20.9.05. Προκειμένου κα κατασκευασθεί η εν λόγω αποκατάσταση θα δοθεί περίπου εξάμηνη παράταση, θα συνταχθεί Ανακεφαλαιωτικός Πίνακας Εργασιών και θα ζητηθεί επακριβώς η αντίστοιχη Συμπληρωματική Πίστωση.
     Η δημοπράτηση του τμήματος lνί-Μάρθα έχει ορισθεί από τη Δ/νση Δημ-Εργων Περιφέρειας Κρήτης για τις 6.10.05 και με χρόνο περαίωσης 24 μήνες από την υπογραφή της σύμβασης.
     Όσον αφορά τους κόμβους Αγίου Σώζοντα, Κουνάβων, Πεζών, Αλαγνίου, Αρκαλοχωρίου, Ινίου και Μάρθας, εκπονούνται οι αντίστοιχες μελέτες, οι οποίες για να υλοποιηθούν θα απαιτηθεί να εγκριθούν ανάλογες πιστώσεις για απαλλοτριώσεις και κατασκευές (δημοπρατήσεις). Μέχρι τότε θα κατασκευασθούν προσωρινές συνδέσεις των οικισμών Πεζών και Αρκαλοχωρίου προς εξυπηρέτηση των κυκλοφοριακών αναγκών.
     Ο Υφυπουργός
     Θ. ΞΑΝΘΟΠΟΥΛΟΣ»
     6. Στην με αριθμό 1306/17.8.05 ερώτηση των Βουλευτών κυρίων Νικολάου Γκατζή, Δημητρίου Τσιόγκα και Αντωνίου Σκυλλάκου δόθηκε με το υπ’ αριθμ. 479/31.8.05 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 1306/17-08-2005 εγγράφου σας, με το οποίο μας διαβιβάσθηκε ερώτηση των Βουλευτών κ.κ. Ν. Γκατζή, Τ. Τσιόγκα και Α. Σκυλλάκου, που κατατέθηκε στη Βουλή των Ελλήνων, σας γνωρίζουμε τ' ακόλουθα:
     1. Το Εθνικό Θαλάσσιο Πάρκο Aλoννήσoυ εποπτεύεται από Φορέα Διαχείρισης (σύμφωνα με τον ν. 3040/2002) και αστυνομεύεται για την παράνομη αλιεία από τα πλωτά περιπολικά σκάφη του Λιμενικού Σώματος (ΠΛΣ) 224, 225 και 208. Σε χρονικές περιόδους ακινησίας των σκαφών αυτών (επιθεωρήσεις, βλάβες κ.λπ.), ο θαλάσσιος έλεγχος διενεργείται από τα ΠΛΣ 169 και 192 και από το ναυαγοσωστικό 513.
     2. Κατά το έτος 2004, από τις Λιμενικές Αρχές διενεργήθηκαν συνολικά 139 έλεγχοι και διαπιστώθηκαν:
     α) 23 παραβάσεις οι οποίες εμπίπτουν στην Κ.Υ.Α. 23537/19-6-2003 και επιβλήθηκαν πρόστιμα συνολικού ύψους 6.740,00 €.
     β) 12 παραβάσεις Γενικού Κανονισμού Λιμένα και επιβλήθηκαν πρόστιμα συνολικού ύψους 1.610,00 €.
     γ) 2 παραβάσεις αλιευτικής νομοθεσίας και επιβλήθηκαν πρόστιμα συνολικού ύψους 600,00 €.
     Κατά το έτος 2005, διενεργήθηκαν συνολικά 128 έλεγχοι και διαπιστώθηκαν:
      α) 17 παραβάσεις οι οποίες εμπίπτουν στην Κ.Υ.Α. 23537/19-06-2003 και επιβλήθηκαν πρόστιμα ύψους 8.500,00 €.
     β) 16 παραβάσεις Γενικού Κανονισμού Λιμένα (13 από τις οποίες δεν έχουν διεκπεραιωθεί) και επιβλήθηκαν πρόστιμα συνολικού ύψους 600,00 €.
     γ) 01 παράβαση αλιευτικής νομοθεσίας, η οποία δεν έχει ακόμη διεκπεραιωθεί.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     7. Στην με αριθμό 1104/9.8.05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 16271/1.9.05 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της ανωτέρω ερώτησης που κατέθεσε στη Βουλή ο Βουλευτής κ. Μανόλης Στρατάκης, σας γνωστοποιούμε τα εξής:
     1) Η Κυβέρνηση, προκειμένου να προστατεύσει τους καταναλωτές πετρελαιοειδών προϊόντων από την κερδοσκοπία, έxει αποδοθεί σε πολύμηνο αγώνα ελέγχου της αγοράς των καυσίμων, εξαντλώντας όλους τους μηχανισμούς που έχει στα χέρια της, προκειμένου να συγκρατήσει τις τιμές των υγρών καυσίμων.
     Ήδη, σε εφαρμογή των άρθρων 17 και 20 του Ν. 3054/2002 εκδόθηκε η με αριθμό πρωτ. Δ 1/11144/24.6.04 Απόφαση του Υφυπουργού Ανάπτυξης με την οποία καθορίζονται οι υποχρεώσεις των διυλιστηρίων και των εταιριών εμπορίας πετρελαιοειδών για τη γνωστοποίηση των τιμών διάθεσης των προϊόντων εκ μέρους τους στο Υπουργείο Ανάπτυξης και τη Ρ.Α.Ε.
     Έτσι τα διυλιστήρια γνωστοποιούν τον τρόπο με τον οποίο διαμορφώνουν τις εργοστασιακές (ex factory) τιμές των πετρελαιοειδών προϊόντων στις οποίες περιέχεται και το κόστος διύλισης. Επίσης οι εταιρείες εμπορίας πετρελαιοειδών γνωστoπoιoύν στο ΥΠΑΝ και τη Ρ.Α.Ε. τις πραγματικές τιμές (συμπεριλαμβανομένων τυχόν εκπτώσεων ή άλλων διακανονισμών) στις οποίες διαθέτουν τα πετρελαιοειδή προϊόντα τους στους πρατηριούχους ανά νομό. (Αντίγραφο της σχετικής απόφασης σας συνυποβάλλουμε)
     Με την πρωτοβουλία αυτή, αφ΄ ενός μεν το Υπουργείο Ανάπτυξης ενισχύει το οπλοστάσιο του για την άσκηση μιας ολοκληρωμένης πετρελαϊκής πολιτικής, αφ΄ ετέρου δε, αποκτά τη δυνατότητα της πλήρους γνώσης για την εξέλιξη και την διαμόρφωση των τιμών.
     Παράλληλα, το Υπουργείο Ανάπτυξης εξαντλεί κάθε δική του δυνατότητα για την αποτελεσματική λειτουργία της αγοράς και της διαμόρφωσης των χαμηλότερων δυνατών τιμών των προϊόντων.
     Για την αντιμετώπιση λαθρεμπορίου. νοθείας και κάθε φαινομένου αισχροκέρδειας, το Υπουργείο Ανάπτυξης είναι παρόν με αυστηρούς και συστηματικούς ελέγχους. Για το σκοπό αυτό του ελέγχου:
     Ι. Ενεργοποιήθηκε. μετά από πολυετή αδράνεια η Γενική Γραμματεία Καταναλωτή.
     II. Ενεργοποιήθηκε το Εθνικό Συμβούλιο Καταναλωτή.
     III. Ενεργοποιήθηκε η Επιτροπή ανταγωνισμού και προωθείται νομοθετικά η λήψη μορφής πραγματικά Ανεξάρτητης αρχής.
     IV. Ενισχύθηκε η απευθείας επικοινωνία του πoλίτη, μέσω της τηλεφωνικής γραμμής 1520, για καταγγελίες, παράπονα και αναφορές.
     V. Προωθείται η θεσμοθέτηση του Συνηγόρου του Καταναλωτή.
     VI. Ενισχύθηκαν οι ελεγκτικοί Μηχανισμοί του ΥΠΑΝ με 500 στελέχη.
     VII. Εντατικοποιήθηκαν οι έλεγχοι των Κλιμακίων Ελέγχου Διακίνησης και Αποθήκευσης Καυσίμων.
     Vlll. Υπάρχει στενή και διαρκής συνεργασία με τις Νομαρχιακές Αυτοδιοικήσεις, για θέματα ελέγχου, σε κάθε σημείο της Χώρας, καθώς και με τα συναρμόδια Υπουργεία.
     ΙΧ. Επιβάλλονται αυστηρότατες κυρώσεις στους παραβάτες.
     Χ. Το ΥΠΑΝ και οι Υπηρεσίες και μηχανισμοί ελέγχου που διαθέτει, ευρίσκονται σε διαρκή επαγρύπνηση.
     Ήδη παραπέμφθηκαν στην Επιτροπή Ανταγωνισμού αποτελέσματα ελέγχου τιμών σε πρατήρια υγρών καυσίμων του άξονα της ΠΑΘΕ από Πάτρα έως Θεσσαλονίκη, δεδομένου ότι οι τιμές των υγρών καυσίμων στα περισσότερα από τα πρατήρια αυτά εμφανίσθηκαν αρκετά υψηλότερες σε σχέση με αντίστοιχες πόλεις που βρίσκονται κοντά στην ΠΑΘΕ και ζητήθηκε να εξετασθεί εάν υπάρχει περίπτωση κατάχρησης δεσπόζουσας θέσης ή εναρμονισμένες πρακτικές σε κλειστή αγορά, αφού οι άδειες ίδρυσης και λειτουργίας πρατηρίων στον οδικό αυτό άξονα είναι περιορισμένες.
     Παράλληλα με κατεπείγουσα επιστολή του στις 3.8.05 ο Υπουργός Ανάπτυξης προς την Επιτροπή Ανταγωνισμού, αντίγραφό της σας επισυνάπτουμε, την καλεί για διενέργεια ελέγχων σε πρατήρια και εταιρείες εμπορίας πετρ/δών σε 12 νομούς της χώρας με σκοπό τη διερεύνηση πιθανόν εναρμονισμένων πρακτικών στη διαμόρφωση των τιμών των καυσίμων.
     Άρα, σε καμία περίπτωση δε μπορεί κανείς να κατηγορήσει την Κυβέρνηση για το θέμα αυτό για απραξία, αλλά να διαπιστώσει άμεσα την πρωτοφανή και συνεχή πρωτοβουλία της να συγκρατήσει τις τιμές.
     2) Παράλληλα το ΥΠΑΝ βρίσκεται σε συνεχή επαφή και διάλογο με τους φορείς της Αγοράς Ομοσπονδία Βενζινοπωλών Ελλάδος, Σύνδεσμο Εταιριών Εμπορίας Πετρελαιοειδών, Σωματείο Εμπόρων πετρελαιοειδών θέρμανσης, Ομοσπονδία Β/Φ Δ.Χ. μεταφοράς υγρών καυσίμων, διυλιστήρια κ.λ.π.
     Η μέση τιμή αμόλυβδης στη χώρα μας είναι η χαμηλότερη από τις μετρηθείσες στην Ευρωπαϊκή Ένωση και υπολείπεται 20,08% της μέσης ευρωπαϊκής τιμής, με βάση την πιο πρόσφατη τιμοληψία.
     Τα ανωτέρω αποδεικνύουν ότι υπήρχε, υπάρχει και θα συνεχίσει να υπάρχει άμεσος, συνεχής και σταθερός έλεγχος των τιμών από το Υπουργείο Ανάπτυξης, ώστε να προστατεύεται άμεσα ο καταναλωτής.
     Ο Υφυπουργός
     ΓΕΩΡΓΙΟΣ ΣΑΛΑΓΚΟΥΔΗΣ»
     8. Στην με αριθμό 1118/11.8.05 ερώτηση της Βουλευτού κ. Ευαγγελίας Σχνοιναράκη - Ηλιάκη δόθηκε με το υπ’ αριθμ. 80522/ΙΗ/31.8.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1118/11-8-2005, που κατέθεσε η Βουλευτής κα Ευαγγελία Σχοιναράκη- Ηλιάκη και αφορά στη φύλαξη των εκπαιδευτικών ιδρυμάτων, σας γνωρίζουμε τα ακόλουθα:
     Για την πρόσληψη προσωπικού οι υπηρεσίες αποστέλλουν τα αιτήματά τους με βάση τις ανάγκες τους και αυτά διαβιβάζονται με πρόταση του αρμόδιου Υπουργού στο Υπουργείο Εσωτερικών, Δημ. Διοίκησης και Αποκέντρωσης (Δ/νση Προσλήψεων), το οποίο και με απόφαση της Επιτροπής του άρθρου 2 παρ. 1 της αριθμ. 55/1998 Π.Υ.Σ. (Φ.Ε.Κ. 252/Α'/12.11.1998) εγκρίνει την πρόσληψη προσωπικού, ενώ η κάλυψη των εγκεκριμένων θέσεων γίνεται με προκήρυξη και επιλογή από το ΑΣΕΠ.
     Η αρμόδια υπηρεσία του ΥΠ.Ε.Π.Θ. στα πλαίσια του προγραμματισμού προσλήψεων του έτους 2005 υπέβαλε στο Υπουργεiο Εσωτερικών, Δημ. Διοίκησης και Αποκέντρωσης τα αιτήματα για πρόσληψη προσωπικού σε όλα τα Πανεπιστήμια.
     Συγκεκριμένα, στα αιτήματα, που μας διαβίβασε με σχετικό έγγραφό του το Πανεπιστήμιο Κρήτης συμπεριέλαβε και αίτημα για πρόσληψη δεκαπέντε (15) μονίμων υπαλλήλων του κλάδου ΥΕ Φυλάκων-Νυκτοφυλάκων και έξι (6) εποχιακών υπαλλήλων του κλάδου ΥΕ Φυλάκων - Δασοπυροσβεστών. Η πρόταση του ΥΠ.Ε.Π.Θ. περιλαμβάvει το σύνολο των αιτημάτων αυτών και η ικανοποίησή τους ανήκει στην αρμοδιότητα του Υπουργείού Εσωτερικών, Δημ. Διοίκησης και Αποκέντρωσης.
     Επιπλέον, σας ενημερώνουμε ότι όπως προκύπτει. και από το ανωτέρω έγγραφο του Πανεπιστημίου Κρήτης οι θέσεις των μονίμων Φυλάκων στο Πανεπιστήμιο Κρήτης δεν είναι ένας (1) αλλά επτά (7).
     Ο Υφυπουργός
     ΣΠΥΡΙΔΩΝ ΤΑΛΙΑΔΟΥΡΟΣ»
     9. Στην με αριθμό 1492/25.8.05 ερώτηση της Βουλευτού κ. Τόνιας Αντωνίου δόθηκε με το υπ’ αριθμ. Β 13-459/8.9.05 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην με αριθμό 1492125-8-05 ερώτηση, που κατέθεσε στη Βουλή των Ελλήνων η Βουλευτής κ. Τόνια Αντωνίου με θέμα «Ραγδαία εξάπλωση της γρίπης των πουλερικών και ενδεχόμενη πανδημία φονικής γρίπης», σας γνωστοποιούμε ότι τα διαλαμβανόμενα σε αυτή δεν εμπίπτουν στις αρμοδιότητες της Γ. Γ. Εμπορίου - Γ. Γ. Καταναλωτή του Υπουργείου Ανάπτυξης
     Αρμόδια για απάντηση είναι τα Υπουργεία Αγροτικής Ανάπτυξης και Τροφίμων, Υγείας και Κοινωνικής Αλληλεγγύης στα οποία και διαβιβάζεται η ερώτηση. Επίσης σας επισυνάπτουμε το με αρ. προ 13873/2-9-05 έγγραφο του Ενιαίου Φορέα ελέγχου Τροφίμων (Ε.Φ.Ε.Τ.)
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     10. Στην με αριθμό 1311/17.8.05 ερώτηση των Βουλευτών κυρίων Ορέστη Κολοζώφ, Αντωνίου Σκυλλάκου και Γεωργίου Χουρμουζιάδη δόθηκε με το υπ’ αριθμ. ΥΠΠΟ/ΓΡ.ΥΦΥΠ/.Κ.Ε./94/7.9.05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμό πρωτοκόλλου 1311/17- 8-05 ερώτησης των Βουλευτών κ.κ. Ο. Κολοζώφ, Α. Σκυλλάκου και Γ. Χουρμουζιάδη, σχετικά με την προστασία και ανάδειξη της Μακρονήσου ως ιστορικό. Τόπο σας πληροφορούμε τα εξής:
     Προκειμένου να προστατευθεί και αναδειχθεί ο Ιστορικός Τόπος της Μακρονήσου και τα Ιστορικά Κτήρια του στρατοπέδου, συγκροτήθηκε Ομάδα Εργασίας το 1990 από τους συναρμόδιους Υπουργούς Πολιτισμού και ΠΕΧΩΔΕ, με αντικείμενο την διαμόρφωση προγράμματος παρεμβάσεων. Το 1995 εκδόθηκε Π.Δ. για τις χρήσεις γης στο νησί και έγινε πρόταση για την δημιουργία «Φορέα Διαχείρισης Μακρονήσου» με τη διαμόρφωση δύο προτάσεων:
     Α) Την σύσταση Α.Ε. κατά το πρότυπο του Τεχνολογικού Πάρκου Λαυρίου και
     Β) Την σύσταση Ιδρύματος για την Προστασία της Μακρονήσου.
     Τα δύο Υπουργεία δεν κατέληξαν σε επιλογή του καταλληλότερου συστήματος και ως εκ τούτου δεν έχουν γίνει παραπέρα ενέργειες.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     11. Στις με αριθμό 369/13.7.05, 489/18.7.05 και 588/20.7.05 ερωτήσεις των Βουλευτών κυρίων Αθανασίου Τσούρα, Φώτη Κουβέλη και Ιωάννου Δραγασάκη δόθηκε με το υπ’ αριθμ. 76160/28.7.05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στις με αρ. 369/13-7-2005, 489/18-7-2005 και 588/20-7-2005 ερωτήσεις που κατατέθηκαν στη Βουλή από τους Βουλευτές κ.κ. Α. Τσούρα, Φ. Koυβέλη και Γ. Δραγασάκη σχετικά με τις επιπτώσεις στην υγεία από την ακτινοβoλία των κεραιών κινητής τηλεφωνίας, σας πληροφορούμε τα εξής:
     Οι επιδράσεις της ηλεκτρομαγνητικής ακτινoβολίας στην υγεία παραμένουν αντικείμενο συνεχιζόμενης επιστημονικής έρευνας.
     Το θέμα διέπεται από τις διατάξεις του Ν. 2801/3-3-00 (ΦΕΚ 46 τΑ) "Ρυθμίσεις θεμάτων αρμοδιότητας του Υπουργείου Μεταφορών και Επικοινωνιών και άλλες διατάξεις" και από την ΚΥΑ 53571/3839/6-7-2000 (ΦΕΚ 1105 τΒ/6-9-00) "Μέτρα προφύλαξης του κοινού από τη λειτουργία κεραιών εγκατεστημένων στην ξηρά".
     Το Υπουργείο Υγείας και Κοινωνικής Αλληλεγγύης δεν έχει αρμοδιότητα ως προς την αδειοδότηση και χωροθέτηση τέτοιων εγκαταστάσεων, ωστόσο για περαιτέρω λόγους προστασίας της Δημόσιας Υγείας και μέχρι την οριστικοποίηση των επιστημονικών δεδομένων, το Υπουργείο μας κρίνει σκόπιμη την αποφυγή εγκατάστασης τέτοιων συστημάτων κοντά σε σχολεία, νοσοκομεία, γηροκομεία, παιδικούς σταθμούς, κλπ και γενικότερα σε χώρους όπου παραμένουν άνθρωποι για μεγάλο χρονικό διάστημα.
     Ο Υφυπουργός
     ΑΘΑΝΑΣΙΟΣ ΓΙΑΝΝΟΠΟΥΛΟΣ»)
     ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι, εισερχόμαστε στη συζήτηση των 
     ΑΝΑΦΟΡΩΝ ΚΑΙ ΕΡΩΤΗΣΕΩΝ
     Θα προταθεί η πρώτη με αριθμό 2556/26.9.2005 ερώτηση δευτέρου κύκλου του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη χρηματοδότηση των σεισμολογικών εργαστηρίων και του Γεωδυναμικού Ινστιτούτου Αθηνών τα έτη 2004 και 2005.
     Η ερώτηση του κυρίου συναδέλφου έχει ως εξής:
     «Με αφορμή τον πρόσφατο σεισμό στην Κεφαλλονιά, ξέσπασαν τριγμοί μεταξύ του Υ.ΠΕ.ΧΩ.Δ.Ε. και του Εργαστηρίου Σεισμολογίας του Πανεπιστημίου Πατρών σχετικά με τη χρηματοδότηση από τον Ο.Α.Σ.Π. και του Υπουργείου των σχετικών σεισμολογικών κέντρων.
     Καταγγέλλεται η αδράνεια και η αδιαφορία του Υ.ΠΕ.ΧΩ.Δ.Ε. στα αιτήματα οικονομικής στήριξης του δικτύου σταθμών παρακολούθησης στο Ιόνιο και των προγραμμάτων αντισεισμικής προστασίας.
     Επειδή η αντισεισμική θωράκιση της χώρας είναι θέμα υψίστης σημασίας για την ασφάλεια των πολιτών, ερωτάται ο κύριος Υπουργός:
     Πρώτον, ποιες είναι οι επιχορηγήσεις του Υ.ΠΕ.ΧΩ.Δ.Ε. και του Ο.Α.Σ.Π. προς τα σεισμολογικά εργαστήρια, το Γεωδυναμικό Ινστιτούτο Αθηνών και τους άλλους σχετικούς φορείς; Να δοθούν σχετικά αναλυτικά στοιχεία των επιχορηγήσεων για τα έτη 2004 και 2005 ανά φορέα και ανά πρόγραμμα.
     Δεύτερον, ποια είναι τα πρόσθετα μέτρα αντισεισμικής θωράκισης που έλαβε η Κυβέρνηση τους τελευταίους δεκαοκτώ μήνες».
     Το λόγο έχει ο Υφυπουργός ΠΕ.ΧΩ.Δ.Ε. κ. Ξανθόπουλος.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων):  Ευχαριστώ, κυρία Πρόεδρε.
     Επί του πρώτου σκέλους νομίζω ότι έχει πάρει μία γραπτή απάντηση ο κ. Γείτονας αλλά θα τη συνοψίσω ξανά. 
     Δεν υπάρχει κανένα ουσιαστικό θέμα όσον αφορά την επιχορήγηση των εργαστηρίων δεδομένου ότι, πρώτον, το Υ.ΠΕ.ΧΩ.Δ.Ε. δεν είναι αρμόδιο και ορθώς στο παρελθόν  ή και τώρα δεν έκανε επιχορηγήσεις απευθείας. Δεν μπορεί να τις κάνει. Τις κάνει όμως πράγματι ο Ο.Α.Σ.Π. δευτερευόντως, γιατί τα εργαστήρια αυτά παίρνουν πρωτευόντως χρήματα από τα αντίστοιχα πανεπιστημιακά ιδρύματα. Και πράγματι με τη σωστή ροή των πραγμάτων και χωρίς καμία διάκριση από το παρελθόν, τη διετία στην οποία αναφέρεται ο κ. Γείτονας έχουν πάρει αυτά τα εργαστήρια 180.000 ευρώ, ποσό ανάλογο των επιχορηγήσεων των προηγούμενων ετών. Το δε υπ΄όψιν εργαστήριο έχει ήδη εισπράξει 28.000 ευρώ και αναμένεται να εισπράξει και τα υπόλοιπα που του οφείλονται μέχρι τέλος του χρόνου. Άρα δεν υπάρχει πρόβλημα. Ούτε άλλωστε είναι αυτό το μείζον πρόβλημα της χώρας, το αντισεισμικό, διότι τα εργαστήρια αυτά λειτουργούν και βοηθούν στη μελέτη του φαινομένου.
     Εκεί που πράγματι έχει γίνει μεγάλο έργο στο παρελθόν και πρέπει να πούμε ότι το έργο αυτό οφείλεται και στη δική σας θητεία στο Υπουργείο κ. Γείτονα, είναι ευρύτερα σε θέματα κανονισμών αντισεισμικών, που άλλαξε τελείως την εικόνα του χάρτη της χώρας από πλευράς πρόληψης με σωστές κατασκευές, στον τομέα της ουσιαστικής μελέτης σε βάθος των κοινωφελών κτηρίων, δηλαδή των κτηρίων τα οποία έχουν δημόσια και κοινωφελή χρήση και βέβαια και σε μια σειρά άλλες παραμέτρους που προασπίζουν σε περίπτωση ισχυρού σεισμού τη ζωή των πολιτών κυρίως, επαναλαμβάνω, σε κοινωφελείς  αλλά και όχι μόνο χώρους. 
      Εκεί λοιπόν η παρούσα πολιτική ηγεσία επιδεικνύει ανάλογη, τουλάχιστον, ευαισθησία αλλά και δραστηριότητα με τις προηγούμενες και έχει σειρά ενεργειών στο ενεργητικό της οι οποίες καλύπτουν, αν θέλετε, κατά τρόπο πλήρη μία δραστηριότητα είκοσι μηνών περίπου. Γιατί είναι είκοσι μήνες, κύριε Γείτονα, δεν είναι δεκαοκτώ πλέον από τότε που ανέλαβε την εξουσία η παρούσα Κυβέρνηση. 
      Συγκεκριμένα, έχουμε πριν απ’ όλα προχωρήσει ταχύτατα τον πρωτοβάθμιο προσεισμικό έλεγχο των κτηρίων δημόσιας και κοινωφελούς χρήσης. Τη διετία αυτή ελέγχθηκαν άλλες δύο χιλιάδες  κτήρια και φτάσαμε στον αριθμό πέντε χιλιάδες. Και υπενθυμίζω ότι αυτή η διαδικασία ξεκίνησε το 2001. Συνεπώς επιταχύνθηκε ο ρυθμός προσεισμικού ελέγχου. 
      Έχει συνταχθεί ένας κανονισμός πρότυπος και πανευρωπαϊκά για επισκευές και ενισχύσεις σε κτήρια και ελπίζεται ότι θα ολοκληρωθεί στις αρχές του 2006. Θα έχουμε δηλαδή για πρώτη φορά, ένα συγκροτημένο σύνολο κανόνων που διέπει αυτήν την ιστορία των αντισεισμικών ελέγχων. 
      Επίσης, με ιδιαίτερη ευαισθησία έχει προωθηθεί η λεγόμενη κοινωνική αντισεισμική άμυνα, πρώτον, με προγράμματα εκπαίδευσης και ενημέρωσης των μαθητών και εκπαιδευτικών κ.λπ., και, δεύτερον, με πύκνωση των ενημερωτικών επισκέψεων των κλιμακίων του Ο.Α.Σ.Π. σε περιφέρειες, νομαρχίες κ.λ.π., όπου γίνονται συσκέψεις με ειδικούς πλέον μία με δύο φορές το μήνα.
      Για τα υπόλοιπα, κυρία Πρόεδρε, θα συνεχίσω στη δευτερολογία μου. Ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε.
      Κυρία Πρόεδρε είναι καλή ευκαιρία που προεδρεύετε εσείς σήμερα και θα εξηγήσω παρακάτω γιατί το λέω. Θέλω να πω ότι η ενίσχυση της αντισεισμικής θωράκισης της χώρας είναι σε πρώτη προτεραιότητα, αφού το θέμα των σεισμών είναι πάντα σε επικαιρότητα. Η Ελλάδα είναι σε σεισμογόνο ζώνη και οι γνωστές επιστημονικές εκτιμήσεις για το μέλλον – δεν θέλω να πω τίποτα παραπάνω – επιβάλλουν συνεχή εγρήγορση και αποτελεσματικά μέτρα πολιτικής προστασίας. 
      Η ερώτησή μου αποτελεί συνέχεια μιας σχετικής ερώτησης που κατέθεσα τον Ιανουάριο και συνέχεια μιας συζήτησης που έχει γίνει και των προτάσεων που υπέβαλα τότε στην Ειδική Επιτροπή Έρευνας και Τεχνολογίας στη Βουλή το Μάιο, Κυρία Πρόεδρε – γι’ αυτό είπα ότι είναι καλή συγκυρία που προεδρεύετε εσείς –είχα κάνει τότε την εξής πρόταση. Δεδομένου ότι έχουν αλλάξει πολύ τα δεδομένα, το κράτος έχει συνέχεια όσον αφορά τους σεισμούς και υπάρχουν σημαντικές επιστημονικές εξελίξεις, είχα προτείνει να λειτουργούσε υποεπιτροπή στα πλαίσια της Ειδικής Επιτροπής Έρευνας και Τεχνολογίας. Η οποία να ασχοληθεί σοβαρά με το θέμα της επικαιροποίησης της εθνικής στρατηγικής για την αντισεισμική άμυνα και ιδιαίτερα με την παρακολούθηση προγραμμάτων προσεισμικού ελέγχου των κτηρίων, γιατί είναι κρίσιμο θέμα.
      Εγώ, κύριε Υπουργέ, επέμενα σήμερα να συζητηθεί η ερώτηση για την οποία πήρα εκπρόθεσμη γραπτή απάντηση, γιατί και οι απαντήσεις που έλαβα δεν ήταν ικανοποιητικές. Ήταν γενικές και πραγματικά ανησυχώ για το τι θα γίνει στην περίπτωση μεγάλου σεισμού στη χώρα. Σας ρώτησα συγκεκριμένα ποιες είναι οι επιχορηγήσεις του Ο.Α.Σ.Π. στα σεισμολογικά εργαστήρια και στο Γεωδυναμικό Ινστιτούτο. Ήθελα με την απάντηση, να γίνουν δημόσια τα στοιχεία, διότι παρακολουθώ – και το γνωρίζετε και σεις - αντιδικίες και έναν ιδιότυπο πόλεμο μεταξύ των επιστημόνων. Καλό είναι σ’ αυτά τα ζητήματα να υπάρχει δημοσιότητα και διαφάνεια αλλά και δυνατότητα σε μας να εκτιμήσουμε την ιεράρχηση των προτεραιοτήτων από την Κυβέρνηση.
      Το δεύτερο ερώτημά μου ήταν σχετικό με τα πρόσθετα μέτρα αντισεισμικής άμυνας που έλαβε η Κυβέρνησή σας. Εδώ η απάντησή σας γραπτά και σήμερα είναι πάλι γενική και αόριστη. Εγώ θα σας ρωτήσω: Τι έχετε κάνει με το σχέδιο ολοκλήρωσης του εθνικού δικτύου σεισμογράφων; Δεύτερον, στον προσεισμικό έλεγχο, όπου δίνουμε όλοι σημασία και το είπατε και εσείς, μου αναφέρατε ορισμένα νούμερα κτηρίων που ελέχθηκαν. Σε ποιες περιοχές είναι; Ποιους στόχους έχουμε βάλει, κύριε Υπουργέ, με βάση τα νέα δεδομένα και σε ποιο ποσοστό έχουν καλυφθεί αυτοί οι στόχοι; Για να δούμε πού βρισκόμαστε. Να δούμε πως θα προχωρήσουμε πάρα πέρα, σε ενισχύσεις των κτηρίων.  Επίσης, μου αναφέρατε στην απάντησή σας ότι προωθείτε ερευνητικά προγράμματα και ρωτάω στη συνέχεια αν μπορείτε στη δευτερολογία σας να μου πείτε ποια συγκεκριμένα ερευνητικά προγράμματα που αναφέρετε στην απάντησή σας έχουν προωθηθεί, αν έχουν δοθεί χρήματα και πόσα έχουν διατεθεί.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε, κύριε Γείτονα, θα σας απαντήσω.
      ΚΩΝΣΤΑΝΤΙΝΟΣ ΓΕΙΤΟΝΑΣ: Μισό λεπτό, κυρία Πρόεδρε, γιατί το θέμα δεν είναι για μικροπολιτική, αντιπαράθεση είναι σημαντικό.
      Εγώ έχω την αίσθηση, κύριε Υπουργέ, και το λέω με όλη την εκτίμηση και σε σας και στον κ. Σουφλιά, ότι στο Υπουργείο δεν δίνετε την απαραίτητη σημασία στην αντισεισμική άμυνα της χώρας. Το θεωρείτε ως πάρεργο. Εγώ το βλέπω καθημερινά και σε επίρρωση αυτού που λέω, έρχεται ο προϋπολογισμός 2006. Διάβασα στον προϋπολογισμό που κατατέθηκε χθες το κονδύλι «2478» που είναι επιχορήγηση του Υ.ΠΕ.ΧΩ.Δ.Ε. προς τον Ο.Α.Σ.Π.. Μένει στα ίδια επίπεδα τα δύο τελευταία χρόνια. Είναι στάσιμες οι πιστώσεις και ανεπαρκείς. Εάν βάλω και τον πληθωρισμό τα δύο τελευταία χρόνια, είναι πραγματικά μειωμένες σε σχέση με τα προηγούμενα χρόνια. Περιμένω συγκεκριμένες απαντήσεις. Ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Όσον αφορά το θέμα της επιτροπής είναι θέμα της επιτροπής. Αν το αποφασίσει, βεβαίως και μπορεί να συσταθεί υποεπιτροπή.
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ χάρηκα που το ακούσατε και εσείς για να το έχετε υπ’ όψιν σας.
      ΠΡΟΕΔΡΟΣ (Άννα Μπενάκη - Ψαρούδα):  Βεβαίως μετά πολλού ενδιαφέροντος.
      Το λόγο έχει ο κ. Ξανθόπουλος.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Πράγματι δεν πρόλαβα να συμπληρώσω ορισμένα στοιχεία τα οποία πιστεύω ότι θα ικανοποιήσουν τον κ. Γείτονα, που πράγματι ενδιαφέρεται για την αντισεισμική προστασία και το έχει αποδείξει και στην πράξη ο ίδιος. Πρώτα από όλα ρωτήσατε – και σωστά- προσεισμικός έλεγχος που γίνεται, σε τριάντα έξι νομαρχιακές αυτοδιοικήσεις υπάρχει ο κατάλογος τον οποίο θα καταθέσω στα Πρακτικά της Βουλής, όπου αναφέρεται συγκεκριμένα και πόσοι έλεγχοι έγιναν ανά Νομαρχιακή Αυτοδιοίκηση και φτάνουμε αυτά τα πέντε χιλιάδες περίπου σημεία ελέγχου.
      Πάμε τώρα σε ένα άλλο όχι επίτευγμα – θα σας πω κάτι πιο σεμνό- σε μια άλλη μεγάλη συμβολή η οποία οφείλεται κυρίως και στην πολύ καλή συνεργασία με το Υπουργείο Παιδείας. Ο Οργανισμός Σχολικών Κτηρίων ξεκίνησε επί των ημερών μας την άνοιξη του 2004 ένα ταχύτατο πρόγραμμα προσεισμικού ελέγχου των σχολικών μονάδων της χώρας, το οποίο σήμερα έχει φτάσει σε σημείο σχεδόν ολοκλήρωσης. Συνολικά έχουν ελεγχθεί ουσιαστικά χίλια οκτακόσια εβδομήντα επτά κτηριακά συγκροτήματα, δηλαδή περίπου δυόμισι χιλιάδες σύνολα κτηρίων σε είκοσι νομούς της χώρας και θα τελειώσει αυτός ο έλεγχος το 2006, δηλαδή σε μερικούς μήνες. Πράγματι αυτό το είχατε επισημάνει και παλαιότερα, κύριε Γείτονα. Έγινε όμως και ολοκληρώνεται.
      Επίσης, ένα άλλο πολύ σημαντικό θέμα είναι τα μνημεία μας. Με πρωτοβουλία του Τεχνικού Επιμελητηρίου και άλλων φορέων και με τη δική μας ενεργό συμμετοχή ξεκίνησε ήδη μια ουσιαστική σε βάθος συνεργασία με το Υπουργείο Πολιτισμού και υπάρχει ήδη συγκροτημένη μια ομάδα εργασίας που συντόμως φέρνει για υλοποίηση μια σειρά ελέγχων μνημείων που για πρώτη φορά γίνεται και θα προστατέψει τα μνημεία στην Ελλάδα στο μέλλον από ενδεχόμενους σεισμούς, αν εφαρμοστεί σωστά.
      Μπορώ να αναφέρω και πολλά άλλα. Ρωτήσατε και τι ενέργειες γίνονται, όταν έχουμε κάπου κάποιον σεισμό, όπως και πρόσφατα. Λειτουργεί πλέον εξαιρετικά αποτελεσματικά αυτό που εσείς οργανώσατε, η Υ.Α.Σ.. Και αυτή την στιγμή σε χρόνο ρεκόρ, σε μερικές ώρες πηγαίνουν επί τόπου τα εξειδικευμένα συνεργεία, πιστοποιούν τις ζημιές, την επικινδυνότητα, τις άμεσες παρεμβάσεις κ.λπ.
      Τέλος, για να ολοκληρώσω, νομίζω ότι αυτό που έχει σημασία – και εδώ ίσως έχετε λάθος – αντιθέτως με ό,τι πιστεύετε, ενδιαφερόμαστε ζωηρά και εμείς για τους σεισμούς στην Ελλάδα και λόγω ειδικότητας, αν θέλετε, της πολιτικής ηγεσίας. Συγκεκριμένα, αν ολοκληρωθούν, όπως προβλέπουμε, παρά τις πράγματι περιορισμένες πιστώσεις τα προγράμματα αυτά, θεωρώ ότι θα υπάρξει μια πολύ καλύτερη αντιμετώπιση στο μέλλον και το κυριότερο από όλα, ο πολίτης θα αισθάνεται ασφαλής, όταν στέλνει τα παιδιά του και όταν πηγαίνει ο ίδιος ως υπάλληλος στα κτήρια κοινής ωφέλειας για την αντιμετώπιση ισχυρών σεισμικών φαινομένων.
      Ευχαριστώ πολύ.
    ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
    Προχωρούμε στη συζήτηση της πρώτης με αριθμό 1343/22.8.2005 ερώτησης πρώτου κύκλου του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Απασχόλησης και Κοινωνικής Προστασίας, σχετικά με τη συνέχιση των Προγραμμάτων Κοινωνικής Πολιτικής στην Κρήτη.
    Η ερώτηση του κυρίου συναδέλφου έχει ως εξής:
    «Τα Προγράμματα Κοινωνικής Πολιτικής α) Βοήθεια στο Σπίτι, β) Μονάδες Κοινωνικής Μέριμνας, γ) Κέντρα Δημιουργικής Απασχόλησης Παιδιών, δ) Βρεφονηπιακοί Σταθμοί, ε) Κέντρα Ημερήσιας Φροντίδας Ηλικιωμένων και στ) Γραφεία Κοινωνικών και Υποστηρικτικών Υπηρεσιών έχουν συμβάλει αποφασιστικά στην παροχή κοινωνικών υπηρεσιών στις τοπικές κοινωνίες και έχουν καλύψει σημαντικό μέρος από το έλλειμμα του κοινωνικού κράτους στην περιφέρεια και ιδιαίτερα στην ύπαιθρο, ανέδειξαν το σημαντικό ρόλο της Τοπικής Αυτοδιοίκησης, έχουν καταξιωθεί ως κοινωνική ανάγκη και έχουν αγκαλιαστεί από όλους τους πολίτες και τις τοπικές κοινωνίες όσο κανένα άλλο πρόγραμμα ή δράση.
    Στην Κρήτη υλοποιούνται από τους Οργανισμούς Τοπικής Αυτοδιοίκησης εκατόν τριάντα επτά προγράμματα κοινωνικής πολιτικής, που αφορούν είκοσι χιλιάδες και πλέον συνανθρώπους μας, με τη φροντίδα των τετρακοσίων εξήντα τεσσάρων εργαζομένων σε αυτά.
    Τα προγράμματα αυτά χρηματοδοτούνται από το Π.Ε.Π. Κρήτης.
    Το κλείσιμό τους θα αποτελέσει οπισθοδρόμηση.
    Επειδή αυτές τις ημέρες λήγει η διάρκεια των προγραμμάτων και η Κυβέρνηση μέχρι σήμερα δεν έχει φροντίσει ώστε τα προγράμματα αυτά να χρηματοδοτηθούν και να συνεχίσουν να λειτουργούν, σε αντίθεση με τα προγράμματα που χρηματοδοτήθηκαν από το Υπουργείο και για τα οποία διασφαλίστηκε η συνέχισή τους για δύο ακόμη χρόνια,
    Ερωτάστε κύριοι Υπουργοί:
    Αποδέχεστε το σημαντικό ρόλο αυτών των προγραμμάτων; Θα φροντίσετε –και πώς- ώστε να συνεχιστούν;»
    Ο Υφυπουργός Απασχόλησης και Κοινωνικής Προστασίας κ. Γιακουμάτος έχει το λόγο.
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε συνάδελφε, καταθέσατε την ερώτηση, απ’ ό,τι είδα, στις 22 Αυγούστου. Εύλογα είχατε τις ανησυχίες σας και τις απορίες σας τι θα γίνει με ένα τόσο σημαντικό έργο, μέχρι πότε θα χρηματοδοτείται και μήπως τυχόν σταματήσει αυτή η δράση, που είναι πάρα πολύ σημαντική. Διότι τα Προγράμματα Κοινωνικής Πολιτικής, όπως είναι η Βοήθεια στο Σπίτι, οι Μονάδες Κοινωνικής Μέριμνας, τα Κέντρα Δημιουργικής Απασχόλησης Παιδιών, οι Βρεφονηπιακοί Σταθμοί, τα Κέντρα Ημερήσιας Φροντίδας Ηλικιωμένων και τα Γραφεία Κοινωνικών και Υποστηρικτικών Υπηρεσιών, έχουν πράγματι, όπως λέτε, συμβάλλει πάρα πολύ αποφασιστικά. Μάλιστα, γίναμε και δέκτες τηλεοπτικού βομβαρδισμού από διάφορες περιπτώσεις που απεγνωσμένα έλεγαν ότι σταματάει το πρόγραμμα «Βοήθεια στο Σπίτι».
    Σας ενημερώνω, λοιπόν, ότι αυτό το πρόγραμμα ξεκίνησε το 2002 με καταληκτική ημερομηνία την 31η Δεκεμβρίου του 2003. 
    Το Ευρωπαϊκό Κοινωνικό Ταμείο έλεγε ότι θα έπρεπε μέχρι τότε να έχουν αναπτυχθεί εθνικές πολιτικές γι’ αυτές τις δομές, ώστε να μπορέσουν να έχουν συνέχεια.
    Η Κυβέρνηση αυτή, όπως ξέρετε, ανέλαβε το Μάρτη του 2004. Βρήκαμε ένα πρόγραμμα ληγμένο και καμία ενέργεια, καμία απόφαση από την Ευρωπαϊκή Ένωση. Κάναμε υπεράνθρωπες προσπάθειες -σας έχουμε καταθέσει και το γράμμα προς την κ. Κεντέν- να συνεχιστεί αυτό το πρόγραμμα, διότι αφορά εβδομήντα επτά χιλιάδες έμμεσα εξυπηρετούμενους και είκοσι δύο χιλιάδες άμεσα εξυπηρετούμενους.
    Πέρα από αυτό, δίνουμε πάρα πολύ μεγάλη σημασία σε αυτό το πρόγραμμα, που βασίζεται στους στόχους της Λισαβόνας, γιατί αφορά την απασχόληση και στις γυναίκες. Και η Ελλάδα είναι πρώτη στην ανεργία των γυναικών. Είναι πολύ σημαντικό να συμφιλιωθεί η οικογένεια με την εργασία της συζύγου, που θα μπορεί ή να αφήσει το παιδί της στο βρεφονηπιακό σταθμό ή η ίδια να δουλέψει και να φυλάει παιδιά. Άρα, λοιπόν, είναι πάρα πολύ σημαντικό.
    Μέχρι τότε, όμως, δεν είχε γίνει τίποτα. Και πράγματι σήμερα –έχουμε καταθέσει και την επιστολή της κ. Κεντέν- εξασφαλίσαμε τους πόρους, 87.710.000 ευρώ μέχρι 30.6.2007. Και θα πρέπει βέβαια -αυτό που δεν έγινε τόσο χρόνια- μέχρι το Φεβρουάριο του 2006 να έχουμε καταθέσει επιτέλους το Εθνικό Σχέδιο Δράσης γι’ αυτές τις δομές, κάτι που δεν είχε γίνει.
    Θέλω, λοιπόν, να ενημερώσω όλους εκείνους που ανησυχούν για το πρόγραμμα «Βοήθεια στο Σπίτι» –όπως και για τα υπόλοιπα- ότι συνεχίζεται η οικονομική υποστήριξη και από την Ευρωπαϊκή Ένωση μέσω του Γ’ Κοινοτικού Πλαισίου Στήριξης μέχρι τον Ιούνιο του 2007. Και μετά θα ετοιμάσουμε σχέδιο για το Δ’ Κοινοτικό Πλαίσιο Στήριξης, όπου θα συμπεριλάβουμε για το 2008 και το 2013 και αυτές τις δομές, καθώς και με την εθνική συμμετοχή, ως όφειλε η Ελλάδα να κάνει από το 2002.
    ΠΡΟΕΔΡΟΣ (Άννα Μπενάκη-Ψαρούδα): Ο κ. Κεγκέρογλου έχει το λόγο.
    ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κυρία Πρόεδρε.
    Κύριε Υπουργέ, όλα τα Προγράμματα Κοινωνικής Πολιτικής, που εφαρμόζονται –και πράγματι έχουν αγκαλιαστεί από τους πολίτες όσο κανένα άλλο πρόγραμμα- έχουν προβλήματα ομαλής ροής χρηματοδότησης. Αυτά τα προβλήματα έχουν ως αποτέλεσμα να υπάρχουν εργαζόμενοι που να έχουν να πληρωθούν ακόμα και ένα χρόνο.
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σήμερα;
    ΒΑΣΙΛΕΙΟΣ ΚΕΓΚΕΡΟΓΛΟΥ: Θα σας πω.
    Ως πολιτεία έχουμε υποχρέωση απέναντι στην κοινωνία, απέναντι στους εργαζόμενους, απέναντι στους φορείς της Αυτοδιοίκησης να φροντίσουμε ούτως ώστε να συνεχιστούν ομαλά αυτά τα προγράμματα.
    Γνωρίζετε πολύ καλά ότι μετά από τις πιέσεις, των τοπικών κοινωνιών, των φορέων δόθηκε πράγματι μία λύση, για τα προγράμματα όμως που είχαν ενταχθεί στο πρόγραμμα του Υπουργείου Απασχόλησης, του δικού σας Υπουργείου, με την παράταση στην οποία αναφερθήκατε.
    Για τα προγράμματα, όμως, που έχουν ενταχθεί στο Π.Ε.Π. Κρήτης και στα περιφερειακά προγράμματα, θέλω να πω το εξής: Αυτά έχουν αρχίσει να λήγουν από το Σεπτέμβριο και έχουν μείνει ουσιαστικά στον αέρα.
    Υπήρξε πράγματι δέσμευση για τη χρηματοδότησή τους από τους δήμους για δύο χρόνια. Γνωρίζετε, όμως, πολύ καλά ότι οι δήμοι δεν έχουν τη δυνατότητα να τα χρηματοδοτήσουν. 
    Ο περιφερειάρχης της Κρήτης μετά την κινητοποίηση της τοπικής κοινωνίας, των εργαζομένων, δεσμεύτηκε ότι θα υπάρξει εθνική χρηματοδότηση για όσο διάστημα χρειαστεί, ούτως ώστε να μη σταματήσουν αυτά τα Προγράμματα και ζήτησε από τους δήμους να τα συνεχίσουν με κάθε τρόπο.
    Έτσι, σήμερα έχουμε φτάσει στο σημείο οι δήμοι είτε να έχουν υπερχρεωθεί με δανεισμό είτε να διαθέτουν χρήματα από άλλους πόρους με αποτέλεσμα αυτό να είναι εις βάρος άλλων προγραμμάτων. Καμία χρηματοδότηση, ούτε ένα ευρώ, δεν έχει φτάσει ακόμα από εθνικούς πόρους, όπως είχε δεσμευτεί ο περιφερειάρχης.
    Κύριε Υπουργέ, πρέπει να δοθεί άμεσα η χρηματοδότηση από εθνικούς πόρους. Εάν ευελπιστείτε ότι θα εγκριθεί η παράταση και γι’ αυτά τα προγράμματα, τότε αυτή η χρηματοδότηση να θεωρηθεί ως προκαταβολή της πολιτείας για την εθνική συμμετοχή, που χρειάζεται.
    Πρέπει να δείτε το θέμα των εργαζομένων και τη δημιουργία των μόνιμων δομών για τα Προγράμματα Κοινωνικής Πολιτικής, γιατί πρέπει να πούμε κάτι στον ηλικιωμένο που περιμένει το πρόγραμμα «Βοήθεια στο Σπίτι», τον άνθρωπο που θέλει να πάει στο Κέντρο Ημερήσιας Φροντίδας Ηλικιωμένων κάθε πρωί, στο γονιό που πάει το παιδί του στο Κέντρο Δημιουργικής Απασχόλησης και οπωσδήποτε στους συνανθρώπους μας που έχουν ανάγκη τα Κέντρα Υποστηρικτικών Δομών και Υπηρεσιών.
    Νομίζω ότι σε αυτό το σημείο πρέπει να ολοκληρώσετε την παρέμβασή σας -αυτή που έγινε για τα προγράμματα του Υπουργείου Απασχόλησης- να γίνει και για τα περιφερειακά προγράμματα.
    Ευχαριστώ.
    ΠΡΟΕΔΡΟΣ (Άννα Μπενάκη-Ψαρούδα):  Ο κύριος Υφυπουργός έχει το λόγο.
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας πληροφορώ, κύριε συνάδελφε, ότι την ευθύνη για τα Π.Ε.Π. την έχει το ΥΠ.ΕΣ.Δ.Δ.Α.. Τη χρηματοδότηση, όμως, την έχει αναλάβει η Γραμματεία του Γ’ Κοινοτικού Πλαισίου Στήριξης, που ανήκει στο Υπουργείο Απασχόλησης και Κοινωνικής Προστασίας. Και αυτοί τώρα χρηματοδοτούνται από τη Γραμματεία τη δική μας. Άρα, δεν υπάρχει πρόβλημα.
    Έκανα έρευνα. Πράγματι ήταν απλήρωτοι. Σήμερα δεν έχω δει κανέναν που να είναι απλήρωτος.
    Όσον αφορά το Π.Ε.Π. Κρήτης δεν αμφιβάλω γι’ αυτά που λέτε. Θα το ελέγξω. Τα χρήματα υπάρχουν και πληρώνονται.
    Θέλω, όμως, εδώ, για να μη στέλνουμε λάθος μηνύματα, κύριε συνάδελφε, διότι πολλές φορές εμείς οι πολιτικοί εν όψει του κομματικού ή του προσωπικού ψηφοθηρικού οφέλους κάνουμε τεράστια ζημιά στην πατρίδα…
    ΚΩΝΣΤΑΝΤΙΝΟΣ ΓΕΙΤΟΝΑΣ: Αυτοκριτική κάνετε.
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν το λέω για εσάς, κύριε συνάδελφε.
    ΚΩΝΣΤΑΝΤΙΝΟΣ ΓΕΙΤΟΝΑΣ: Αυτοκριτική θεωρώ ότι κάνετε.
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτό το λέω γιατί αυτά τα προγράμματα είναι συγχρηματοδοτούμενα και χρηματοδοτούμενα από την Ευρωπαϊκή Ένωση. Πρέπει να ξέρουν καλά οι εργαζόμενοι ότι η βοήθεια στον ηλικιωμένο, η βοήθεια στο παιδί, δεν είναι δουλειά εξαρτημένη και δεν είναι δουλειά που προϋποθέτει μετάβαση αορίστου χρόνου.
    Σας το λέω εργασιακά. Και στέλνω το μήνυμα, για να μην έχουμε μετά από λίγο ερώτηση από εσάς, κύριε συνάδελφε. Είναι μίσθωση ορισμένου έργου για συγκεκριμένη δουλειά. Και ουδέποτε χρήματα και δομές που στηρίζονται οικονομικά από την Ευρωπαϊκή Ένωση, μπορούν να μετατραπούν σε αορίστου…
    ΒΑΣΙΛΕΙΟΣ ΚΕΓΚΕΡΟΓΛΟΥ: Δικαίωμα για δουλειά…
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το δικαίωμα για δουλειά, κύριε συνάδελφε, θα το συζητήσουμε όποτε θέλετε. Και το δικαίωμα για δουλειά το ξέρουμε πολύ πιο καλά από εσάς κι έχουμε πολύ μεγαλύτερη ευαισθησία από εσάς. Γι’ αυτό κάνουμε πολιτικές για την απασχόληση τέτοιες που να μικραίνουν την ανεργία. Μην επαναλάβω το 2,1% της ανεργίας το 1981, το 11,4% που παραλάβαμε και το 9,6% που είναι σήμερα. Αφήστε το αυτό.
    Λέω, λοιπόν, προς πάσα κατεύθυνση ότι το μήνυμα είναι, ναι στη βοήθεια, ναι στον ηλικιωμένο, ναι στο παιδί. Η εργασία αυτή, όμως, είναι μίσθωση έργου.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστώ πολύ.
      Η δεύτερη με αριθμό 807/20.9.2005 αναφορά της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με την αξιοπλοΐα και τις απολύσεις μηχανικών του πλοίου Ρ/Κ-Ν/Γ «ΧΡΗΣΤΟΣ ΧΙΙΙ» διαγράφεται λόγω κωλύματος του κυρίου Υπουργού.
      Ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Εθνικής Άμυνας.
      Ψήφιση στο σύνολο του σχεδίου νόμου: «Στρατολογία των Ελλήνων και άλλες διατάξεις».
      Το νομοσχέδιο θα ψηφιστεί στο σύνολο στη συνέχεια.
      Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Τροποποίηση, συμπλήρωση και αντικατάσταση διατάξεων του ν. 2331/1995 (ΦΕΚ Α’ 173) και προσαρμογή της ελληνικής νομοθεσίας στην Οδηγία 2001/97/ΕK του Ευρωπαϊκού Κοινοβουλίου και του Συμβουλίου για την πρόληψη της χρησιμοποίησης του χρηματοπιστωτικού συστήματος με σκοπό τη νομιμοποίηση εσόδων από εγκληματικές δραστηριότητες και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Ανάπτυξης.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Γενικό Εμπορικό Μητρώο (Γ.Ε.ΜΗ.) και Εκσυγχρονισμός της Επιμελητηριακής Νομοθεσίας» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Του ιδίου Υπουργείου. 
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Εισαγωγή στην Ελληνική Αγορά των Βιοκαυσίμων και των άλλων Ανανεώσιμων Καυσίμων» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Τροποποίηση, συμπλήρωση και αντικατάσταση διατάξεων του ν. 2331/1995 (ΦΕΚ Α’ 173) και προσαρμογή της ελληνικής νομοθεσίας στην Οδηγία 2001/97/ΕK του Ευρωπαϊκού Κοινοβουλίου και του Συμβουλίου για την πρόληψη της χρησιμοποίησης του χρηματοπιστωτικού συστήματος με σκοπό τη νομιμοποίηση εσόδων από εγκληματικές δραστηριότητες και άλλες διατάξεις».
      Η Διάσκεψη των Προέδρων έχει αποφασίσει η συζήτηση αυτού του νομοσχεδίου να καλύψει δύο έως τρεις συνεδριάσεις. Σήμερα θα γίνει η συζήτηση επί της αρχής. 
      Κατά τη συζήτηση του νομοσχεδίου αυτού ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κολοζώφ ορίζει ως ειδική αγορήτρια τη Βουλευτή κ. Παντελάκη. 
      Επίσης, ο Πρόεδρος του Συνασπισμού κ. Αλαβάνος ορίζει ως ειδικό αγορητή το Βουλευτή κ. Δραγασάκη.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κυρία Πρόεδρε, όταν λέτε δύο ή τρεις συνεδριάσεις, εννοείτε ότι θα πάμε αύριο και την Πέμπτη; 
      ΠΡΟΕΔΡΟΣ (Άννα Μπενάκη - Ψαρούδα): Αυτό θα το δούμε καθ’ οδόν, κύριε Γεωργακόπουλε, διότι έχει συζητηθεί η περίπτωση να υπάρξει εμβόλιμη συνεδρίαση την Τετάρτη το απόγευμα. Θα αποφασίσει η Ολομέλεια. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα ήταν προτιμότερο να πάει συνέχεια η πρωινή συνεδρίαση της Τετάρτης και να μη διακόψουμε καθόλου. 
      ΠΡΟΕΔΡΟΣ (Άννα Μπενάκη - Ψαρούδα): Αυτό είναι δικό μας θέμα. Μπορούμε να το αποφασίσουμε επί τόπου.
      Το λόγο έχει ο εισηγητής της Νέας Δημοκρατίας ο συνάδελφος κ. Σταύρος Δαϊλάκης.
      ΣΤΑΥΡΟΣ ΔΑΪΛΑΚΗΣ: Κύριε Πρόεδρε, κυρίες και κύριοι συνάδελφοι, η συγκυρία φέρνει το νομοσχέδιο αυτό μαζί με τη χθεσινή κατάθεση του προϋπολογισμού και είναι σίγουρο ότι αρχίζει σήμερα η πρώτη κοινοβουλευτική εκτίμηση για τον προϋπολογισμό. Τι είναι προϋπολογισμός; Είναι ένα ερώτημα μόνιμο, χωρίς απάντηση.
      Προϋπολογισμός για μένα είναι η πολιτική που προσπαθεί να παντρέψει τα «θέλω» του λαού με τα «μπορώ» της Κυβέρνησης. Δύσκολος ο γάμος. Κύριε Υπουργέ, είστε ο κουμπάρος! Όταν υπάρχει μεγάλη τομή του «θέλω» και του «μπορώ» έχουμε έναν καλό προϋπολογισμό, αρκεί φυσικά να έχουμε εξοφλημένα τιμολόγια.
      Τα προηγούμενα χρόνια, τα περίφημα χρόνια της κατά φαντασίαν ισχυρής οικονομίας του ΠΑ.ΣΟ.Κ. είχαμε το φαινόμενο αγοράς χωρίς εξόφληση, το γνωστό βερεσέ. Έτσι, λοιπόν, προήλθε η γρίπη του ΠΑ.ΣΟ.Κ.. Σύμπτωμα: αγορά χωρίς πληρωμή, ενοχλήσεις από πιστωτές, καραντίνα από την Ευρωπαϊκή Ένωση και αγωγή. Αν υπήρχαν τυχόν παρενέργειες, τηλέφωνο στη Νέα Δημοκρατία να πληρώσει.
      Κύριε Υπουργέ, έχει ένα τεράστιο πρόβλημα ο προϋπολογισμός: είναι ελλιπής κατά 35.000.000.000. Πότε επιτέλους θα μάθει ο ελληνικός λαός πού έχουν πάει τόσα χρήματα; Αποδημητικά πράσινα κεφάλαια ύψους 35.000.000.000.
      ΠΡΟΕΔΡΟΣ (Άννα Μπενάκη - Ψαρούδα): Κύριε συνάδελφε, παρακαλώ να εντοπίσετε το ενδιαφέρον σας στο νομοσχέδιο που εισηγείστε. Τον προϋπολογισμό έχουμε καιρό να τον συζητήσουμε, μέρες και ώρες.
      ΕΥΑΓΓΕΛΟΣ ΒΕΝΙΖΕΛΟΣ: Αφήστε να κάνει γενικότερες αναφορές. 
      ΣΤΑΥΡΟΣ ΔΑΪΛΑΚΗΣ: Τα αποδημητικά πράσινα κεφάλαια, λοιπόν, ύψους 35.000.000.000 παίχτηκαν στην Ελβετία στο «πάμε ξέπλυμα». Γι’ αυτό λέω ότι ο συνδυασμός είναι εδώ. 
      Αυτοί που έκαναν τη ληστεία του αιώνα λένε σήμερα ότι η Νέα Δημοκρατία κάνει φοροεπιδρομή. Τι να πάρετε, κύριε Υπουργέ, από το λαό που χτυπήθηκε από τη γρίπη ΠΑ.ΣΟ.Κ.; Κάρτες γεμάτες χρέη, αναμνήσεις ποσών που χάθηκαν στο Χρηματιστήριο. Δύσκολη η θέση σας. Ευαίσθητο Πρωθυπουργό έχουμε. Ευαίσθητος Υφυπουργός και σεις, αλλά λαός και Κυβέρνηση θα ξαναχτίσουν την οικονομία της χώρας. Απλώς χρειάζονται αληθινές λύσεις. Και τις αληθινές λύσεις τις δίνει ο προϋπολογισμός.
      Λέει ο μεγάλος διανοητής Μοντεσκιέ στο «Πνεύμα των Νόμων» –όπου επιχειρηματολογεί για την αναγκαιότητα της καλής σύνταξης των νόμων- ότι «καλός νόμος είναι ο σύντομος και ο κατανοητός, όχι μόνο από τους νομικούς και τους γραφειοκράτες αλλά από τον απλό πολίτη και το λαό, γιατί σ’ αυτόν τελικά απευθύνεται». Όπως ουσιώδες είναι να ξυπνούν τα λόγια των νόμων σε όλους τους ανθρώπους τις ίδιες ιδέες και επίσης ότι δι’ ολίγων να λέγονται πολλά και όχι διά πολλών ολίγα. 
      Σήμερα μας δίνεται η ευκαιρία για θέματα πάταξης της απάτης να κτίσουμε ένα νόμο που η νέα γενιά να λέει, ολίγοι ψήφισαν πολλά. Αλλά μας έχουν προλάβει οι αρχαίοι που αμφισβητούν τους νόμους, γιατί δεν είναι μόνο εμείς να νομοθετούμε. Και λέει ο Πλάτωνας: Είναι προφανές ότι είναι τόσο σπουδαίο το έργο της νομοθεσίας που αν οι καλοί νόμοι εποπτεύονται και επιτηρούνται από ανεπιτήδειους αξιωματούχους, όχι μόνο χάνουν την αξία τους και καταντούν γελοίοι, αλλά αποβαίνουν βλαβεροί και επικίνδυνοι. 
      Το σχέδιο νόμου που συζητούμε σήμερα τροποποίηση, συμπλήρωση και αντικατάσταση διατάξεων του ν. 2331/1995 και προσαρμογή της ελληνικής νομοθεσίας στην οδηγία 2001/97/ΕK του Ευρωπαϊκού Κοινοβουλίου και του Συμβουλίου για την πρόληψη της χρησιμοποίησης του χρηματοπιστωτικού συστήματος με σκοπό τη νομιμοποίηση εσόδων από εγκληματικές δραστηριότητες και άλλες διατάξεις, κινείται προς την ευθυγράμμιση της ελληνικής με την ευρωπαϊκή νομοθεσία, για ό,τι αφορά το ξέπλυμα του «μαύρου» χρήματος. 
      Ειδικότερα το παρόν σχέδιο νόμου αφορά στη λεγόμενη δεύτερη οδηγία του 2001/97 περί νομιμοποίησης εσόδων από παράνομες δραστηριότητες, η οποία επιβάλλει μία σειρά οικονομικών και εμπορικών δραστηριοτήτων, συγκεκριμένες πρακτικές που αποσκοπούν στον εντοπισμό κάθε απόπειρας ξεπλύματος «μαύρου» χρήματος. Πρόκειται για νομοθεσία που αρχικά είχε ως αποκλειστικό στόχο τις συναλλαγές μεταξύ εμπόρων ναρκωτικών και τραπεζών. Όμως, ήδη πριν την 11η Σεπτεμβρίου 2001, αποφασίστηκε να επεκταθεί για να καλύψει και την τρομοκρατία και σχεδόν κάθε παράνομη δραστηριότητα. 
      Η οδηγία 2001/97 εγκρίθηκε μετά το τρομοκρατικό χτύπημα στις ΗΠΑ. Έπρεπε να είχε τεθεί σε ισχύ από τον Ιούλιο του 2003. Η Ελλάδα και η Γαλλία δεν προχώρησαν. Σήμερα συζητάμε το θέμα. 
      Ένα θετικό στο ότι καθυστερήσαμε είναι το εξής, ότι εν όψει της Γ΄ κοινοτικής οδηγίας, η οποία συζητείται για το Νοέμβριο του 2005, έχουμε προένταξη πολλών κομματιών από την Γ’ κοινοτική οδηγία, την οποία σίγουρα την ξέρουμε και έτσι, στο παρόν νομοσχέδιο, θα δείτε ότι έχουμε προεντάξει πολλά νέα νομικά σχήματα. Η υποχρέωση αυτή αφορούσε μόνο τα χρηματοπιστωτικά ιδρύματα. Επεκτείνεται για να συμπεριλάβει κάθε επάγγελμα ή δραστηριότητα που είναι ευάλωτη σε αξιοποίηση με σκοπό το ξέπλυμα του χρήματος. Κατ’ αυτόν τον τρόπο, περιλαμβάνονται οι εξωτερικοί λογιστές, φοροτεχνικοί, κτηματομεσίτες, συμβολαιογράφοι και δικηγόροι, αλλά και οι εμπορευόμενοι πολύτιμους λίθους και μέταλλα, τα δημοπρατήρια, οι εταιρείες χρηματαποστολών. Ειδικότερα για τα δημοπρατήρια, θα πρέπει να σημειωθεί ότι η υποχρέωση καταγγελίας του πελάτη προβλέπεται μόνο για περιπτώσεις συναλλαγών σε ρευστό αξίας άνω των 15.000 ευρώ. 
      Επίσης, διατηρούνται ορισμένες πρόνοιες για τη διασφάλιση του επαγγελματικού απορρήτου σε περιπτώσεις, όπως δικηγόροι, ελεγκτές, εξωτερικοί ελεγκτές και φοροτεχνικοί, με κυριότερη υποχρέωση την αναφορά στον αντίστοιχο επαγγελματικό σύλλογο και όχι απευθείας στο κράτος. Η δε καταγγελία καθίσταται υποχρεωτική, κυρίως σε περιπτώσεις στις οποίες είναι εμφανές ότι οι υπηρεσίες των συγκεκριμένων επαγγελματιών ζητούνται ακριβώς με σκοπό το ξέπλυμα μαύρου χρήματος. 
      Είπαμε από την αρχή ότι θα έπρεπε ήδη το ελληνικό Κοινοβούλιο και οι Γάλλοι που καθυστερούν να είχαν ψηφίσει. Παρ’ όλα αυτά το Υπουργείο μας προχώρησε από τις 26 Απριλίου, δηλαδή από την αρχή της χρονιάς, γιατί μην ξεχνάτε ότι το 2004 ήταν χρονιά Ολυμπιακών Αγώνων και -όπως είναι γνωστό- όλα κινούνταν πέριξ της Ολυμπιάδας. Στις 26 Απριλίου, μάλιστα, υπήρξε από το Γραφείο Τύπου του Υπουργείου Οικονομικών για την κοινή συζήτηση μεταξύ του κ. Αλογοσκούφη και του Υπουργού Δικαιοσύνης. Από τότε ήταν αίτημα. Η μόνη διαφοροποίηση που υπάρχει από τον Απρίλιο είναι ότι η Επιτροπή του άρθρου 7 αναβαθμίζεται και γίνεται τύπου ανεξάρτητης αρχής. 
      Το παρόν σχέδιο νόμου καταρτίστηκε από νομοπαρασκευαστική επιτροπή που μετά την περιόραση του έργου της έδωσε το προσχέδιο σε ευρεία διαβούλευση. Έγινε διάλογος και η υπηρεσία του Υπουργείου επεξεργάστηκε τις παρατηρήσεις που υπέβαλαν οι φορείς, λαμβάνοντας υπ΄ όψιν τις διεθνείς εξελίξεις στον τομέα και ιδίως στις νέες απαιτήσεις των διεθνών οργανισμών που, ως γνωστόν, είναι το Διεθνές Νομισματικό Ταμείο και η Διεθνής Ομάδα Δράσης, μέλος της οποίας είναι και η Ελλάδα.
      Εδώ ενημερωτικά να σας πω ότι η επιτροπή αυτή, δηλαδή η Ομάδα Δράσης, έχει τριάντα τρία μέλη εκ των οποίων τα τριάντα ένα είναι κράτη και τα δύο είναι οργανισμοί. Συμμετέχουν, δηλαδή, η Αυστραλία, η Αργεντινή, η Αυστρία, το Βέλγιο, η Βραζιλία, ο Καναδάς, η Δανία, η Ευρωπαϊκή Επιτροπή, η Φινλανδία, η Γαλλία, η Γερμανία, η Ελλάδα, η Επιτροπή Συνεργασίας για τα Αραβικά Κράτη του Κόλπου, το Χονγκ-Κονγκ, η Ισλανδία, η Ιρλανδία, η Ιταλία, η Ιαπωνία, το Λουξεμβούργο, το Μεξικό, η Ολλανδία, η Νέα Ζηλανδία, η Νορβηγία, η Πορτογαλία, η Ρωσία, η Σιγκαπούρη, η Νότιος Αφρική, η Ισπανία, η Σουηδία, η Ελβετία, η Τουρκία, το Ηνωμένο Βασίλειο και οι Ηνωμένες Πολιτείες που αξιολογούν τις διάφορες χώρες ως προς τον τομέα αντιμετώπισης, δηλαδή ελέγχουν τους Οργανισμούς για τα εγκλήματα της νομιμοποίησης εσόδων από εγκληματικές δραστηριότητες, το ξέπλυμα χρήματος και τη χρηματοδότηση της τρομοκρατίας. Είναι η χρησιμοποίηση, όπως μας είπαν οι αρμόδιοι της επιτροπής, του ήπιου δικαίου, αλλά με αυστηρούς ελέγχους. Αυτή είναι η Ομάδα Δράσης. 
      Να δούμε, λοιπόν, πώς προήλθε η ορολογία «ξέπλυμα χρήματος». Είναι από την εποχή της ποτοαπαγόρευσης στο Σικάγο. Τότε, για να νομιμοποιηθεί το χρήμα υπήρχαν δύο λύσεις, τα «φρουτάκια» και τα πλυντήρια. Τα κέρματα, δηλαδή, γίνονταν χαρτονομίσματα και έτσι υπήρχε η νομιμοποίηση. Ανάλογο φαινόμενο ήταν ότι τότε στα λογιστικά βιβλία των πλυντηρίων είχαμε διπλά βιβλία, δηλαδή τα καθαρά έσοδα του πλυντηρίου και αυτά που πήγαινε η μαφία, αυτή δηλαδή που διακινούσε το απαγορευμένο ποτό και νομιμοποιούσε τα κέρματα, ούτως ώστε το πλυντήριο να τα μετατρέψει σε χαρτονομίσματα. Από τότε, λοιπόν, υπήρχε το απορρυπαντικό. Έχουμε τώρα απορρυπαντικό για τα πλυντήρια τρίτης γενιάς; Γιατί τα σημερινά κυκλώματα έχουν μια υψηλή αναβάθμιση, χρησιμοποιούν φοβερά συστήματα και το ζητούμενο είναι μέσα από αυτόν το νόμο θα καταρθώσουμε εμείς να βρούμε τα απορρυπαντικά; 
      Ακολούθησε, λοιπόν, ένας νέος κύκλος πολύμηνης διαβούλευσης κυρίως με την Τράπεζα της Ελλάδος, την Επιτροπή Κεφαλαιαγοράς, το Υπουργείο Δικαιοσύνης και στην τελική φάση με εκπροσώπους των δικηγορικών συλλόγων. Πολλές από τις υποβληθείσες προτάσεις έγιναν δεκτές και συμπεριελήφθησαν στο σχέδιο νόμου με σεβασμό βεβαίως της αρχής της πλήρους τήρησης των διεθνών υποχρεώσεων της χώρας μας και ιδίως της Β’ οδηγίας του 40 συν 9 συστάσεων της Ομάδας Δράσης καθώς και τις αποφάσεις άλλων κοινοτικών οργάνων. 
      Με τις διατάξεις αυτού του σχεδίου νόμου εξυπηρετούνται οι εξής σκοποί: Η ενσωμάτωση της οδηγίας στην ελληνική νομοθεσία, η υιοθέτηση ορισμένων ειδικών συστάσεων που γίνεται από τη Διεθνή Ομάδα Δράσης και των σχετικών πράξεων της Ευρωπαϊκής Ένωσης, η αναβάθμιση του νομοθετικού κανονιστικού και λειτουργικού πλαισίου για την αντιμετώπιση του ξεπλύματος χρήματος και χρηματοδότησης της τρομοκρατίας και η αναβάθμιση της Επιτροπή του άρθρου 7 του ν. 2331/1995 σε Ανεξάρτητη Εθνική Αρχή για την καταπολέμηση της νομιμοποίησης εσόδων από εγκληματικές δραστηριότητες. 
      Ως προς την οδηγία, οι δύο σημαντικότερες καινοτομίες είναι η διεύρυνση του ορισμού που αφορά βασικά εγκλήματα και του ορισμού των υπόχρεων προς αναφορά υπόπτων συναλλαγών προσώπων. Ως προς το πρώτο προβλέπονται τρεις κατηγορίες βασικών εγκλημάτων. Η πρώτη κατηγορία περιέχει δεκαέξι εγκλήματα, τα οποία είναι είτε τα σοβαρότερα οικονομικά εγκλήματα, παραδείγματος χάρη τα σχετιζόμενα με το εμπόριο ναρκωτικών, είτε αναφέρονται ως βασικά εγκλήματα σε διεθνή νομικά μέσα, κοινοτικό δίκαιο, συστάσεις του Οργανισμού, διεθνείς συμβάσεις από τον Ο.Η.Ε.. 
      Η δίωξη για τα ανωτέρω εγκλήματα δεν απαιτεί την απόδειξη ή ένδειξη ύπαρξης παράνομων εσόδων κάποιου συγκεκριμένου ύψους, αλλά το αντίθετο συμβαίνει στις περιπτώσεις β’ και γ’. Η δεύτερη κατηγορία περιέχει κάθε πράξη σε βαθμό κακουργήματος, εφόσον κατά την τέλεσή της προέκυψε περιουσία αξίας τουλάχιστον δεκαπέντε χιλιάδων ευρώ. Η τρίτη κατηγορία περιέχει κάθε πράξη σε βαθμό πλημμελήματος, εφόσον τιμωρείται με ποινή φυλάκισης της οποίας το ελάχιστο όριο είναι άνω των έξι μηνών. Τώρα συζητείται η αλλαγή που χρειάζεται και έχουμε εδώ πέρα το θέμα των δικηγορικών συλλόγων γιατί από την καλή συνεργασία υπήρξε μεταξύ Υπουργείων και δικηγορικών συλλόγων τόσο της Αθήνας αλλά και γενικότερα της Ελλάδας νομίζω ότι από τα πολλά αιτήματα έχουν ικανοποιηθεί σχεδόν όλα πλην ενός ή δύο. Νομίζω ότι η διαδικασία αυτών των ημερών ίσως δώσει λύσεις προς τα υπόλοιπα, αν δεν κολλούμε στο κοινοτικό δίκαιο. 
      Γενικά με τις διατάξεις του σχεδίου νόμου συμπληρώνεται η εναρμόνιση της νομοθεσίας μας με τις σχετικές πράξεις της κοινοτικής νομοθεσίας και ιδίως με την απόφαση πλαίσιο 2001/500 της 26-6-2001. Με τις εθνικές διατάξεις επιτυγχάνεται σημαντική αναβάθμιση του εν γένει μηχανισμού αντιμετώπισης του ξεπλύματος χρήματος και χρηματοδότησης της τρομοκρατίας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Για τους δικηγόρους και συμβολαιογράφους προβλέπονται από τη δεύτερη οδηγία και ορισμένες κοινοτικές αποφάσεις, σημαντικές εξαιρέσεις από την υποχρέωση αναφοράς υπόπτων συναλλαγών. Οι περισσότερες παρατηρήσεις, όπως προείπα, του Δικηγορικού Συλλόγου περιελήφθησαν στο σχέδιο νόμου, έτσι ώστε να εξασφαλιστεί η τήρηση διατάξεων του Κώδικα Δεοντολογίας των δικηγόρων. Ήδη οι δικηγόροι του Λουξεμβούργου και του Βελγίου έχουν προσφύγει σχετικά με την κοινοτική οδηγία στο Ευρωπαϊκό Δικαστήριο, οπότε τυχόν απόφαση που δίνει άλλες διαστάσεις νομίζω ότι θα έχει επίπτωση και στην ελληνική ενσωμάτωση.  
    Αναβαθμίζεται η Επιτροπή του άρθρου 7 σε Ανεξάρτητη Εθνική Αρχή. Ανεξάρτητη Αρχή βάζει η αρμόδια υπηρεσία της Βουλής. Ορίζονται δύο αναπληρωτές εκπρόσωποι από το Υπουργείο Οικονομίας και Οικονομικών, επειδή στο ενοποιημένο Υπουργείο ανήκουν δύο διακριτές αρμοδιότητες. ‘Οπου εποπτεύει τις τέσσερις προαναφερόμενες αρμόδιες αρχές, θα ασκεί τα καθήκοντα της κεντρικής συντονιστικής αρχής. Εδώ να σας πω ενημερωτικά ότι θα έχουμε έναν πρόεδρο με ένα εντεκαμελές συμβούλιο. Είναι θέματα που θα τα συζητήσουμε στα άρθρα. Καλό όπως ξεκίνησε. Οικουμενικό είναι το έγκλημα. Οικουμενικότητα χρειάζεται από όλους για να το πατάξουμε. Μας δίδεται ευκαιρία να πει η νέα γενιά ότι ψηφίσαμε καλά όλοι μας. 
    Γι’ αυτό, καλώ όλους τους συναδέλφους, ανεξαρτήτως κάποιων ενδοιασμών που κατά τη διάρκεια τη συζήτησης μπορούν να βρουν λύσεις για να προχωρήσουμε ομόφωνα σε ένα νομοσχέδιο που έχει να κάνει με το οργανωμένο έγκλημα, το οποίο στηρίζεται στην ανοχή του κράτους. Αν, λοιπόν, το κράτος με την ευρεία έννοια δουλέψει, θα μπορέσουμε να πατάξουμε το οργανωμένο έγκλημα. Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι από τα άνω δυτικά θεωρεία παρακολουθούν τη συνεδρίασή μας αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους της Βουλής είκοσι επτά μαθητές και έξι συνοδοί του Γυμνασίου Νεστάνης Αρκαδίας.
    Τους καλωσορίζουμε στο Κοινοβούλιο.
    (Χειροκροτήματα απ’ όλες τις πτέρυγες της Βουλής)
    Το λόγο έχει ο εισηγητής του ΠΑ.ΣΟ.Κ., κ. Γεωργακόπουλος.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κυρίες και κύριοι συνάδελφοι, ο εισηγητής της Πλειοψηφίας ξεκίνησε την ομιλία με αναφορά σε ορισμένα θέματα του προϋπολογισμού. Πάντως, εγώ θα του έλεγα ότι δεν θα ήθελα να είμαι στη θέση του Υπουργού για να εισηγηθώ έναν τέτοιο προϋπολογισμό σαν αυτόν που κατέθεσε χθες στη Βουλή. Και αυτό γιατί, όπως ειπώθηκε, είναι ένας προϋπολογισμός που το μόνο που κάνει είναι να κάνει τους ‘Ελληνες φτωχότερους. Δεν νομίζω ότι το θέλει αυτό κανένας Υπουργός και καμιά κυβέρνηση. Δυστυχώς θα έχουμε την ευκαιρία να τα συζητήσουμε αυτά στον προϋπολογισμό γιατί πράγματι πέρυσι με την έπαρση η οποία σας διέκρινε όταν συζητούσαμε τον προϋπολογισμό του 2005, «όλα τα σφάζατε και όλα τα μαχαιρώνατε».
    Δυστυχώς όμως για εσάς αυτό το οποίο μας παρουσιάσατε τότε ως τον πρώτο ειλικρινή και αξιόπιστο προϋπολογισμό δεν εξετελέσθη. Αντίθετα, οι αποκλίσεις που υπάρχουν από τα βασικά του μεγέθη είναι τεράστιες. Και δεν μπορεί να πει κανείς ότι σας φταίει το ΠΑ.ΣΟ.Κ.. Για το 2004 σας έφταιγε το ΠΑ.ΣΟ.Κ.. Για το 2005, είναι τα κακά της μοίρας σας. Επομένως θα υποστείτε το μαρτύριο της κριτικής και μάλιστα με τα δικά σας κείμενα και με τις δικές σας θέσεις και με τις δικές απόψεις. Να είστε βέβαιοι ότι θα χρησιμοποιηθούν όλα τα δικά σας στοιχεία, εκείνα τα οποία εσείς οι ίδιοι αναφέρατε. 
    ΠΡΟΕΔΡΟΣ (Άννα Μπενάκη - Ψαρούδα): Κύριε Γεωργακόπουλε, αποδώσατε τα ίσα. Καλό θα είναι τώρα να μπείτε στο νομοσχέδιο.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Όπως είδατε δεν θέλω να μπω στον προϋπολογισμό. Δεν είχα υπ΄ όψιν μου να κάνω αναφορά αλλά μας τσίγκλησε ο συνάδελφος κ. Δαϊλάκης.
    Έρχομαι τώρα στο νομοσχέδιο. Η Κυβέρνηση για άλλη μια φορά υποκρίνεται την ενάρετη κυβέρνηση και ότι δεν διαπραγματεύεται ούτε ανέχεται φαινόμενα διαφθοράς. Το νομοσχέδιο αυτό δεν είναι τίποτα άλλο, παρά ένα νομοσχέδιο εναρμόνισης προς μια κοινοτική οδηγία. Όμως, με το πρόσχημα του νομοσχεδίου, για την εναρμόνιση της κοινοτικής οδηγίας 2001/97 για την πρόληψη και την καταστολή του ξεπλύματος του βρώμικου χρήματος η Κυβέρνηση επιχειρεί για μια ακόμη φορά με όσα λέει στην εισηγητική έκθεση να υψώσει για άλλη μια φορά τη σημαία κατά της διαφθοράς με τρόπο πανηγυρικό και εμπόλεμο σε χρόνο που μπορεί να θεωρηθεί κυρίως επικοινωνιακός. Το χρησιμοποίησε ότι παρουσίασε το νομοσχέδιο. 
    Ένα βράδυ πηγαίνοντας στο σπίτι μου άκουσα από το ραδιόφωνο ότι βγήκε ο Υπουργός από του Μαξίμου και ανακοίνωσε το νομοσχέδιο κατά του βρώμικου χρήματος. Εξεπλάγην και την άλλη μέρα πήρα για να διαβάσω για να δω τι έγινε. Τότε κατάλαβα ότι ήταν μια κοινοτική οδηγία. ‘Ηταν όμως κρίσιμο εκείνο το σημείο γιατί αντί να ασχολούμεθα με τα όσα είχε κάνει πρώην συνάδελφος των Βουλευτών της Νέας Δημοκρατίας, ασχοληθήκαμε με αυτό το νομοσχέδιο. Βεβαίως η Κυβέρνηση αγνοεί επιδεικτικά το γεγονός ότι με πράξεις της βρισκόμαστε σήμερα αντιμέτωποι περισσότερο από ποτέ με μια βαθιά κρίση εμπιστοσύνης στη σχέση του πολίτη με τους θεσμούς και με την αξιοπιστία του πολιτικού συστήματος που καθημερινά πλήττεται από ψευδεπίγραφες πολιτικές.
    Η Νέα Δημοκρατία έκανε επίκεντρο του προεκλογικού της λόγου της διαφθορά. Η κυβερνητική της πρακτική απέδειξε όμως ότι επρόκειτο για μια σημαία ευκαιρίας κομματικής σκοπιμότητας. ‘Ηδη γνωρίζουν οι πολίτες ότι η Νέα Δημοκρατία δεν έχει τη βούληση να αντιμετωπίσει το φαινόμενο στη ρίζα του αλλά απλώς υποκρίνεται ηθικολογώντας ενδιαφερόμενη μόνον για την μικροκομματική του αξιοποίηση. Όμως, το χειρότερο είναι ότι όλη αυτή η απολιτική συμπεριφορά της Κυβέρνησης απέναντι σε φαινόμενα διαφθοράς, δηλαδή η στάση της απλά επιτείνει το θέμα δηλαδή το χειροτερεύει. 
    Το νομοσχέδιο ήρθε με καθυστέρηση είκοσι μηνών με αποτέλεσμα το Ευρωπαϊκό Δικαστήριο να έχει αρχίζει να φωνάζει γιατί δεν επικυρώνουμε αυτήν την κοινοτική οδηγία. 
    (Θόρυβος στην Αίθουσα)
    Μα εσείς είστε καλύτεροι, πιο γρήγοροι. Μη θέλετε να γίνετε όμοιοι με εμάς. 
    Για να βάλουμε τα πράγματα στη θέση τους αλλά και για να εξηγήσουμε πού έγκειται η υποκρισία της Κυβέρνησης, πρέπει να τα πάρουμε από την αρχή. Με το ν. 2331/95 για πρώτη φορά θεσμοθετήσαμε τις έκνομες πράξεις ξεπλύματος βρώμικου χρήματος και δημιουργήσαμε ένα πλαίσιο παρακολούθησης αυτών μέσω του τραπεζικού συστήματος με την αντίστοιχη επιτροπή του άρθρου 7. Πριν, υπήρχε ένας άλλος νόμος του 1991 που χρειαζόταν συμπλήρωση.
    Σήμερα συζητάμε την ενσωμάτωση σε αυτόν το νόμο και άλλων περιπτώσεων που εμφανίστηκαν κατά την πάροδο των ετών, αλλά και την περίπτωση του ξεπλύματος βρώμικου χρήματος με τη χρηματοδότηση τρομοκρατικών οργανώσεων σύμφωνα πάντα με την εντολή της Ευρωπαϊκής ‘Ενωσης που μας κατηγορεί για καθυστέρηση. Είμαστε λοιπόν αναγκασμένοι να προχωρήσουμε. Μάλιστα το Δικαστήριο των Ευρωπαϊκών Κοινοτήτων με σοβαρότατη κατηγορία μας λέει ότι έχει επιφέρει επανειλημμένες αλλαγές στο χρονοδιάγραμμα εφαρμογής της οδηγίας και ότι η τελική ημερομηνία έγκρισης όλων των μέτρων εφαρμογής παραμένει αβέβαιη. Αυτή ήταν η τελευταία πανταχούσα που πήραμε από το Δικαστήριο των Ευρωπαϊκών Κοινοτήτων. Αυτή δε η καθυστέρηση δυστυχώς δεν οφείλεται όπως θα περίμενε κανείς στην όσο το δυνατόν αρτιότερη παρασκευή του νομοσχεδίου αφού συνέβη ακριβώς το αντίθετο. Βρήκατε έτοιμο ένα νομοσχέδιο. Μάλιστα ο πρόεδρος της επιτροπής είπε ότι ήταν έτοιμο κατά 95% ή 97%. Εσείς όμως το λιβανίζατε επί δύο χρόνια. Αντιμετωπίστηκε με έναν τρόπο παιδαριώδη, πρόχειρο και κυρίως ως μέσο είσπραξης εσόδων.
    Εδώ είναι το κρίσιμο σημείο της διαφοράς μας. Εντάξατε τις τελωνειακές και φορολογικές παραβάσεις για λόγους είσπραξης. Θα σας το εξηγήσω ακριβώς. Από τη μια μεριά η Κυβέρνηση συμπεριέλαβε στο νομοσχέδιο όλες αυτές τις τελωνειακές παραβάσεις με το μανδύα ότι κάνετε πρόληψη και καταστολή στο ξέπλυμα βρώμικου χρήματος. Αυτό όμως γίνεται ουσιαστικά για να αντλήσετε έσοδα, γιατί λέτε ότι αν κάποιος με πλαστά και εικονικά τιμολόγια ή με τελωνειακές παραβάσεις πάει και πληρώσει, σταματούν όλες οι διώξεις. 
      Αμέσως λύνεται το πρόβλημα. Έχει δηλαδή, καθαρά εισπρακτικό χαρακτήρα η αναφορά αυτή.
      Είναι δυνατόν πλημμεληματικές πράξεις που εάν είναι σε ένα ύψος γίνονται κακουργηματικές πράξεις, να πηγαίνουν όλες στην επιτροπή; Καταλαβαίνετε τι κάνετε; Θα γεμίσει η επιτροπή από τελωνειακές και φορολογικές παραβάσεις και ουσιαστικά αυτοί οι οποίοι διακινούν το μαύρο χρήμα από ναρκωτικά, από όπλα, από πορνεία, από άλλη παράνομη διακίνηση, θα χορεύουν γιατί θα είναι αδύνατον η επιτροπή να μπορέσει να εξετάσει τόσες περιπτώσεις και να αποφανθεί αυτό, ετούτο ή το άλλο. 
      ΣΤΑΥΡΟΣ ΔΑΪΛΑΚΗΣ: Να πάρουμε πενήντα άτομα.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τα πενήντα άτομα που λέτε, κύριε συνάδελφε, δεν νομίζω ότι φτάνουν αν δείτε το τι μαζεύει το Σ.Δ.Ο.Ε. κάθε μέρα από τέτοιες περιπτώσεις.
      Εάν μάλιστα, ενταθούν οι έλεγχοι όπως φυσιολογικά θα ενταθούν οι έλεγχοι, κύριε Υπουργέ, λόγω του μεγάλου στριμώγματος το οποίο έχετε στα έσοδα, καταλαβαίνετε τι θα γίνει στην επιτροπή. Κι από ανεξάρτητη αρχή θα είναι μία αρχή η οποία θα ασχολείται με το εάν κάποιος επιχειρηματίας ή μικροεπιχειρηματίας σε κάποια φάση πήρε κάποιο τιμολόγιο. Όχι ότι είμαι υπέρ των πλαστών και εικονικών τιμολογίων. Εγώ ήμουν εκείνος ο οποίος ποινικοποίησε το θέμα των πλαστών και εικονικών τιμολογίων. ‘Ηρθαμε μετά τα πήραμε, τα ξαναβάλαμε και ήρθατε εσείς και τα ξαναπήρατε. Δηλαδή, αυτό που γίνεται με τα πλαστά και εικονικά τιμολόγια είναι μία κοροϊδία. Το μεγαλύτερο φορολογικό έγκλημα είναι τα πλαστά και εικονικά τιμολόγια. Αλλά είναι φορολογικό έγκλημα και όχι έγκλημα ξεπλύματος χρήματος όπως επιχειρείται εδώ να γίνεται.
      Να σας πω τώρα κάποια στοιχεία για την  παραοικονομία στη χώρα μας. Μια μελέτη η οποία είχε γίνει –μάλιστα πρόσφατα είχε γίνει και μία μελέτη από το Κ.Ε.Π.Ε. εάν θυμάμαι καλά, δεν πιστεύω να αδικώ κανέναν- ανεβάζει την παραοικονομία στο 40%. 
      Στη Γερμανία, στη μεγαλύτερη οικονομία της Ευρώπης το 15% του συνόλου των ποινικών υποθέσεων, πάνω από ένα εκατομμύριο δικογραφίες, αφορά οικονομικά εγκλήματα. Ταυτόχρονα το 12% των υποθέσεων του οργανωμένου εγκλήματος έχει σχέση με το οικονομικό έγκλημα, δημιουργώντας κέρδος 603.000.000 ευρώ για τα μέλη τους, ποσό που ανέρχεται στο 45% του συνόλου των κερδών 1.330.000.000 ευρώ από τις οργανωμένες εγκληματικές δραστηριότητες στη Γερμανία. Στη Γερμανία αυτά που έχει οικονομική αστυνομία, που έχει ένα σύστημα πάρα πολύ άρτιο.
      Άλλα μέτρα πρέπει να πάρει η Κυβέρνηση εάν πραγματικά θέλει να πολεμήσει τα πλαστά και εικονικά τιμολόγια. Και επειδή ψάχνει να βρει τρόπο να πιάσει τη φοροδιαφυγή στα καύσιμα, υπάρχουν τρόποι απλοί και εύκολοι. Εάν βάλει βιβλίο εσόδων-εξόδων στα πρατήρια και τους βάλει και ταμειακή μηχανή θα πιάσει ένα πάρα πολύ μεγάλο μέρος της φοροδιαφυγής.
      ΣΤΑΥΡΟΣ ΔΑΪΛΑΚΗΣ: Γιατί δεν το κάνατε αυτό;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν ξέρω γιατί δεν έγινε.
      ΘΕΟΔΩΡΟΣ ΣΚΡΕΚΑΣ: Δεν το είχαν σκεφτεί.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Όχι ότι δεν το είχαμε σκεφτεί. Το είχαμε σκεφτεί, το επιχειρήσαμε αλλά κάποια στιγμή υπήρξε, εάν θυμάστε τότε, μία μεγάλη απεργία των βενζινοπωλών. Αλλά, εν πάση περιπτώσει, δεν είναι αυτό το ζητούμενο σήμερα.
      Με το να εξισώνετε όμως αυτό το έγκλημα τι κάνετε; Θα σας διαβάσω τι λέει σε ένα δημοσίευμα η κ. Σίλα Αλεξίου στην «ΚΑΘΗΜΕΡΙΝΗ» για το θέμα του νομοσχεδίου: «…ένα πρόσφατο νομοσχέδιο, στόχος του οποίου είναι η προστασία από την αδιαφάνεια των εσόδων του κάθε πολίτη, μας αποκαλύπτει ότι είτε χρηματοδοτούμε την τρομοκρατία, είτε χρωστάμε 4.000 ευρώ στην εφορία ή σε ασφαλιστικούς οργανισμούς, ανήκουμε στην ίδια κατηγορία εγκληματιών. Και οι μεν και οι δε διακινούμε μαύρο χρήμα. Αυτομάτως, λοιπόν, το πλημμέλημα που διαπράττουμε με τη φοροδιαφυγή, μετατρέπεται υπό ορισμένες προϋποθέσεις σε κακούργημα. Εάν ωστόσο πληρώσουμε την οφειλή μας» -αυτό που σας έλεγα προηγουμένως- «γλιτώνουμε απ’ όλα. Η αυστηρότητα όσον αφορά τη διαφάνεια στα οικονομικά είναι επιβεβλημένη και ουδείς αντιτίθεται στο κυνήγι των κατ’ επάγγελμα παρανομούντων. Έλα όμως που το εν λόγω νομοσχέδιο, κατά πολύ αυστηρότερο από την κοινοτική οδηγία που καλείται να σεβαστεί,  διαπνέεται από την ηττοπάθεια. Με τις διατάξεις του μας εξομολογείται ένα βάσανο διαχρονικό. Αφού δεν μπορούμε να πιάσουμε τα μεγάλα ψάρια, ας περιοριστούμε στα μικρά ψάρια». Αυτό λέει η κ. Σίλα Αλεξίου στην «ΚΑΘΗΜΕΡΙΝΗ».
      Τώρα να σας πω και τις επτά μεθόδους τις οποίες χρησιμοποιούν για το «μαύρο» χρήμα. Γίνεται ο τραπεζικός δανεισμός με ενέχυρα αντί ενεχύρου που είναι γνωστός τρόπος ξεπλύματος. Υπάρχουν όμως, άλλες μέθοδοι που δεν κοστίζουν και ξεπλένουν.
      Πρώτη μέθοδος, είναι η εξαγορά «χρυσών» δελτίων από τυχερά παιχνίδια όπως και οι βεβαιώσεις κερδών από καζίνο. Άλλο μεγάλο κόλπο αυτό. Πρώτα τα καζίνο ήταν το πλυντήριο των μαφιόζων καθαρά. Τώρα έχει γίνει πλυντήριο δύο φορές, των μαφιόζων και όλων των άλλων.
      Δεύτερη μέθοδος, είναι η αγορά επιχειρήσεων μέσω τραπεζικού δανεισμού. Συνήθως ο δανειολήπτης είναι βιτρίνα ενός τρίτου.
      Τρίτη μέθοδος, είναι οι σταδιακές αναλήψεις και οι κινήσεις κεφαλαίων από ένα τραπεζικό λογαριασμό σε άλλον που τηρείται σε ξένη χώρα.
      Τέταρτη μέθοδος, είναι η τήρηση πολλών τραπεζικών λογαριασμών και η εξαργύρωση επιταγών από επιχειρηματίες και στελέχη επιχειρήσεων εμπορίας πολυτίμων λίθων. Τα είπαμε αυτά και στην επιτροπή.
      Πέμπτη μέθοδος, είναι το ανύπαρκτο πρόσωπο ανοίγει τραπεζικό λογαριασμό προκειμένου να συγκεντρωθούν χρήματα για μία φιλανθρωπική οργάνωση σε ξένη χώρα και εκεί όλοι οι φιλάνθρωποι πηγαίνουν σ’ αυτό το λογαριασμό. 
      Έκτη μέθοδος, είναι οι τριγωνικές συναλλαγές μεταξύ επιχειρήσεων. Η μία αγοράζει υπηρεσίες ή προϊόντα από την άλλη με εικονικά συνήθως τιμολόγια και χρεοπιστώνονται τα αντίστοιχα χρηματικά ποσά στους τραπεζικούς λογαριασμούς. Και έτσι και ο ένας και ο άλλος καθαρίζει το χρήμα.
      Έβδομη μέθοδος, είναι οι μεταφορές κεφαλαίων από τραπεζικούς λογαριασμούς επιχειρήσεων με τη βοήθεια υπαλλήλων τους. Τα κεφάλαια, συνήθως, μεταφέρονται σε εταιρείες με θυγατρικές σε φορολογικούς παραδείσους.
      Τώρα φτιάχνετε μία ανεξάρτητη αρχή. Δεν είναι ανεξάρτητη αρχή, απλώς αντικαθίσταται η επιτροπή και την ονομάζετε ανεξάρτητη αρχή. Επειδή έχει αρχίσει να γίνεται μόδα αυτό το περί ανεξαρτήτων αρχών, εμένα με ενοχλεί και όταν ψηφίζαμε το Σύνταγμα ήμουν εναντίον των ανεξαρτήτων αρχών. Γιατί, τι κάνει το κράτος, η Κυβέρνηση αν χρειαζόμαστε ανεξάρτητες αρχές για να γίνεται ο έλεγχος; Το κράτος, η Κυβέρνηση έχει τον έλεγχο όλων αυτών των πράξεων και μάλιστα δεν είναι καθόλου ανεξάρτητη αρχή τη στιγμή που διορίζεται εξ ολοκλήρου, ουσιαστικά, από τον αρμόδιο Υπουργό. Ας το πούμε κάπως αλλιώς. Αλλά ας σταματήσουμε αυτήν τη μόδα να βαφτίζουμε όλες τις επιτροπές ανεξάρτητες αρχές. Κάποια στιγμή πρέπει να σταματήσει αυτό. Και εκεί λέμε ότι ο πρόεδρος της επιτροπής πρέπει να είναι επίτιμος δικαστής. Συμπλήρωσε βέβαια ο Υπουργός στην επιτροπή ότι μπορεί να είναι ή πρόσωπα εγνωσμένου κύρους. Είπαμε εάν θέλουν να βάλουν επίτιμος δικαστής ή εν ενεργεία δικαστής ή πρόσωπα εγνωσμένου κύρους. Δεν έχουμε καμία αντίρρηση να μπει έτσι. Εάν μείνει όμως το «επίτιμος δικαστής», μπορούν να πάνε μόνο επίτιμοι δικαστές, λέγε Ζορμπάς όπως είπαν, γιατί περί αυτού πρόκειται. Επειδή για κάποιο λόγο η Κυβέρνηση θέλει να τον μετακινήσει από το Υπουργείο Άμυνας ονομάζει την επιτροπή ανεξάρτητη αρχή και θα βάλει τον επίτιμο δικαστή τον κ. Ζορμπά εκεί. Ας σταματήσει, λοιπόν, αυτό το πανηγύρι. Ας βάλουμε και τη φωτογραφία του κ. Ζορμπά εδώ για να ξέρουμε για τι ομιλούμε. 
      Εμείς, κύριοι συνάδελφοι, επειδή πρόκειται για ένα νομοσχέδιο για το ξέπλυμα χρήματος, παρά τις αδυναμίες και αυτά που συμπληρώνει η Κυβέρνηση μέσα για φοροεισπρακτικούς λόγους -γιατί έχει τεράστιο πρόβλημα είσπραξης των φόρων, δεδομένου ότι με ονομαστική αύξηση του Α.Ε.Π. 7% και αύξηση του συντελεστή 1% εισέπραξε αύξηση 1% στο Φ.Π.Α., και καταλαβαίνετε επομένως τι πρόβλημα εισπρακτικό έχει- εμείς είμαστε αντίθετοι στο να συμπεριληφθούν αυτές οι διατάξεις εδώ. Παρ’ όλα αυτά, επί της αρχής θα ψηφίσουμε το νομοσχέδιο γιατί είναι ένα νομοσχέδιο με το οποίο κάνουμε ένα βήμα, εάν θέλετε επιπλέον, σύμφωνα με την κοινοτική οδηγία για το χτύπημα του ξεπλύματος του μαύρου χρήματος.
      Εάν δε επιχειρήσουμε να δούμε τα συμβόλαια που γίνονται με τα χαρτιά τα οποία έχουν δώσει οι κτηματομεσίτες, τότε όλοι οι κτηματομεσίτες θα πρέπει να παραπεμφθούν στην αρμόδια επιτροπή ή στην ανεξάρτητη αρχή και να πάνε κατηγορούμενοι για κακούργημα, γιατί η αγοραία αξία από την αντικειμενική αξία που γίνεται το συμβόλαιο απέχει 30%, 40% και 50%. Θα θεωρηθεί αυτό ότι είναι ξέπλυμα «μαύρου» χρήματος, κύριε Υπουργέ; Απαντήστε, λοιπόν. Έχετε βάλει μέσα τους κτηματομεσίτες. Σε λίγο κάποιος θα πάρει τα χαρτιά αυτά, θα τα πάει στον εισαγγελέα και θα έχουμε τέτοια τρεχάματα. Ξεκαθαρίστε αυτά τα πράγματα πριν γίνουν εμπλοκές και τρέχουν οι πολίτες και δεν φτάνουν. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε κι εμείς.
      Το λόγο έχει η ειδική αγορήτρια του Κομμουνιστικού Κόμματος, η συνάδελφος κ. Ελπίδα Παντελάκη.
      ΕΛΠΙΔΑ ΠΑΝΤΕΛΑΚΗ: Κύριε Υπουργέ, κυρίες και κύριοι Βουλευτές, μαζί με το νομοσχέδιο όπως ισχυρίζεται η Κυβέρνηση για την αντιμετώπιση του «βρώμικου» χρήματος έρχεται μαζί κατευθείαν στην ολομέλεια και όχι από την επιτροπή και, βεβαίως, τηρείται σιγή ιχθύος γι’ αυτό, μία τροπολογία για την Ολυμπιακή Αεροπορία που επειδή εμείς τη θεωρούμε πάρα πολύ σοβαρή και χρήσιμη θα κάνω αναφορά στην ομιλία μου την επί της αρχής επειδή, ακριβώς, έχουμε κάθετη διαφωνία σ’ αυτό.
      Άλλος ένας, λοιπόν, στρατηγικός τομέας της οικονομίας μπαίνει στην κούρσα του ανταγωνισμού της Ευρωπαϊκής Ένωσης και παραδίδεται στο μεγάλο κεφάλαιο. Πρόκειται για προμελετημένη, συνειδητή προσπάθεια των τελευταίων δεκαπέντων χρόνων όλων των κυβερνήσεων είτε από την προηγούμενη κυβέρνηση του ΠΑ.ΣΟ.Κ., είτε από αυτήν της Νέας Δημοκρατίας –εδώ δεν έχει σημασία η ποσότητα σχετικά με το πόσο κυβέρνησαν ο καθένας. Εκείνο που έχει σημασία είναι η ποιότητα και το αποτέλεσμα, εκεί βρίσκεται η διαφορά και σημασία έχει ότι βγαίνει στο σφυρί και ο εθνικός αερομεταφορέας με επιπτώσεις οι οποίες είναι δραματικές και προβλέψιμες για τους εργαζόμενους στην Ο.Α. για την ασφάλεια των πτήσεων, για τη σύνδεση των νησιών και των ακριτικών περιοχών που θα ακριβοπληρώνει ο ελληνικός λαός επιπλέον όπως γνωρίζουμε καθώς και επιπτώσεις στην αύξηση των εισιτηρίων που θα πάρουν φωτιά. 
      Το Κ.Κ.Ε. απορρίπτει στο σύνολό της την τροπολογία και δεν την θεωρεί ούτε καν  σε βάση για συζήτηση. Αυτό που πρέπει να γίνει είναι να αποσυρθεί εντελώς και υποστηρίζουμε μια και μοναδική επιλογή, ρεαλιστική η οποία συμφέρει τους εργαζόμενους, τους νησιώτες και το επιβατικό κοινό. Αυτή είναι 100% ενιαία και δημόσια με μονιμοποίηση όλων των συμβασιούχων χωρίς όρους και προϋποθέσεις που να εξασφαλίζεται σε όλους ενιαία σχέση εργασίας με πλήρη εργασιακά και ασφαλιστικά δικαιώματα. 
      Τα διλήμματα του Τύπου λουκέτο ή ιδιωτικοποίηση, οι εκβιασμοί των Βρυξελλών ότι παραβιάζεται τάχα ο υγιής ανταγωνισμός και τα πρόστιμα που βάζουν στη χώρα μας και οι εκβιασμοί της Κυβέρνησης απέναντι στον ελληνικό λαό, προσέξτε καλά, γιατί δεν μπορούμε να πληρώνουμε άλλο την Ο.Α. κρύβουν ένα και μόνο ζήτημα, το κύριο, στην απόφαση που υπάρχει σε επίπεδο Ευρωπαϊκής Ένωσης: Υπάρχει σύμφωνη γνώμη της Κυβέρνησης και της Αντιπολίτευσης γιατί και οι δύο συμφωνείτε στην απελευθέρωση στα πλαίσια των αερομεταφορών. Θα δημιουργηθούν δύο έως τρεις μονοπωλιακοί όμιλοι ώστε να ανταγωνιστούν τους αμερικανικούς που ελέγχουν, εννοώ τις επτά αμερικανικές, το 87% της αγοράς έναντι των εταιρειών της Ευρωπαϊκής Ένωσης που ελέγχουν το 47%. Αυτό είναι το ψαχνό και αυτή είναι η αλήθεια. Το αποτέλεσμα σ’ αυτές τις περιπτώσεις είναι η μείωση του προσωπικού και  η εντατικοποίηση που είναι καθοριστικός παράγοντας για την ασφάλεια των πτήσεων. 
      Έρχομαι τώρα στο νομοσχέδιο, όπου η Κυβέρνηση υποστηρίζει ότι βελτιώνει την προηγούμενη νομοθεσία για να αντιμετωπίσει το λεγόμενο ξέπλυμα του «βρώμικου» χρήματος. Το κόμμα μας θα καταψηφίσει το νομοσχέδιο όχι μόνο γιατί δεν μπορεί να αντιμετωπίσει σε συνθήκες ζούγκλας του ανταγωνισμού το λεγόμενο ξέπλυμα του «βρώμικου» χρήματος αλλά γιατί ανοίγεται επικίνδυνος δρόμος με ένα ακόμα πιο αντιδημοκρατικό πλέγμα ρυθμίσεων ακόμα και παραβιάσεων πάγιων αρχών του ποινικού δικαίου στο όνομα της καταπολέμησης της τρομοκρατίας όπου διώκονται άνθρωποι, σωματεία, ενώσεις που τάχα θα έχουν σχέση με την τρομοκρατία. Είναι εξαιρετικά σοβαρή εξέλιξη και βλέπουμε ότι δεν πήρε η Κυβέρνηση και ο Υπουργός υπ΄ όψιν τις ενστάσεις που υπήρχαν σε ορισμένα άρθρα έστω και στα πλαίσια της γνωστής πολιτικής σας. 
      Επομένως η διαφωνία μας εστιάζεται σ’ αυτά τα δύο ζητήματα τα οποία θα αναδείξω τώρα. Ο πρώτος βασικός λόγος της διαφωνίας μας έχει να κάνει ότι και η νομοθεσία η σχετική μέχρι τώρα αποδείχτηκε ότι ήταν αναποτελεσματική, το είχαμε επισημάνει όταν έγινε εθνική νομοθεσία, αφού η αντίστοιχη κοινοτική οδηγία με το ν. 2331/1995 υποστηρίξαμε τότε ότι η σχετική νομοθεσία θα παραμείνει γράμμα κενό, νεκρό ή πάντως δεν πρόκειται να έχει ουσιαστική συμβολή στην καταπολέμηση του εγκλήματος του ξεπλύματος του «βρώμικου» χρήματος. Υπάρχει μια εγγενής αντίφαση ανάμεσα στην καπιταλιστική πραγματικότητα, ανάμεσα στις ακολουθούμενες πολιτικές τόσο στη χώρα μας όσο και γενικά στην Ευρωπαϊκή Ένωση. Ποια είναι η αντίφαση αυτή η οποία μάλιστα αναφερόταν με τον τρόπο της και η ίδια η κοινοτική οδηγία. Ανέφερε ότι η απελευθέρωση των αγορών και η πτώση των οικονομικών συνόρων, η απόλυτη ασυδοσία του μεγάλου κεφαλαίου, η κυριαρχία γενικότερα σε όλες τις κοινωνικές πτυχές του χρήματος αντικειμενικά  παρέχουν το έδαφος και διευκολύνουν τέτοιες παράνομες δραστηριότητες.
       Έλεγα στην επιτροπή που είναι γνωστό σε αρκετούς το βιβλίο του Ελβετού κοινωνιολόγου του Ζιγκλέρ, ο οποίος γράφει στο βιβλίο του  ότι η Ελβετία ξεπλένει καλύτερα, εκεί δίνονται ανάγλυφα τα παραδείγματα αυτής της πραγματικότητας που περιγράφονται εκεί οι μηχανισμοί διαπλοκής νόμιμου και παράνομου χρήματος. Επομένως η διεθνοποίηση του κεφαλαίου, ελεύθερη κίνηση του χρήματος και ελεύθερη αγορά δεν μπορούν να συμβαδίζουν με την αντιμετώπιση του ζητήματος αυτού που φέρνετε νομοθετικά. Οι όποιες ποινικές και άλλες ρυθμίσεις είναι απλά καταδικασμένες σε αποτυχία. Άλλωστε μέτρα που θα μπορούσαν να περιορίσουν τέτοια φαινόμενα κάπως έστω και στο πλαίσιο της σημερινής κατάστασης εκ των πραγμάτων δεν δίνονται αποδεκτά σε καμία περίπτωση. Εννοώ για παράδειγμα την πρόταση για ονομαστικοποίηση των μετοχών γεγονός που θα παρείχε κάποιες δυνατότητες ελέγχου, αλλά για να μιλάμε επί της ουσίας σε καθεστώς απελευθέρωσης, ανταγωνισμού δεν θα μπορούσαμε να μιλάμε ότι υπάρχει Χρηματιστήριο. 
      Όσο για τα βασικά εγκλήματα στο άρθρο 2 που βάζει το νομοσχέδιο ότι θα τιμωρούνται και κάνει πιο αυστηρό το νομοθετικό οπλοστάσιο μέχρι τώρα, στα ζητήματα της κατάχρησης της  αγοράς και στα ζητήματα της κατάχρησης της προνομιακής πληροφορίας, της χειραγώγησης της αγοράς και όλα αυτά εμείς λέμε πολύ απλά ότι είναι μόνο ευχές. Αυτό το γνωρίζετε εσείς ότι είναι μόνο ευχές. Προνομιακή πληροφορία, ποιος θα βάλει νόμο στους τραπεζίτες που ξέρουν τι γίνεται και έχουν από την ίδια τους τη θέση όλες τις πληροφορίες όλων των πελατών. 
      Επομένως όσον αφορά τα ζητήματα σε σχέση με το ξέπλυμα «βρώμικου» χρήματος ειπώθηκε και από άλλο συνάδελφο ότι τα μικρά ψάρια θα πιάσετε, τις μαρίδες. Τους καρχαρίες δεν θα τους πιάσετε γιατί σκίζουν τα δίκτυα, είναι πάνω από τις κυβερνήσεις, πάνω από τους νόμους και το ίδιο γινόταν και στην προηγούμενη κυβέρνηση και σ’ αυτή. 
      Νομίζουμε ότι το διάστημα που μεσολάβησε από την ψήφιση του ν. 2331/1995 μέχρι σήμερα επιβεβαίωσε στο ακέραιο την άποψή μας γιατί καμία αξιοσημείωτη πρόοδος δεν παρουσιάστηκε. 
      Όμως, κυρίες και κύριοι Βουλευτές, με το παρόν νομοσχέδιο γίνονται τροποποιήσεις οι οποίες είναι πολύ κρίσιμες και εδώ εστιάζεται η δεύτερη διαφωνία μας γιατί υπάρχει ένα αντιδημοκρατικό πλέγμα ρυθμίσεων με πρόσχημα την τρομοκρατία. Βασικό μέλημα του νομοσχεδίου που εισάγει στο αντικείμενο του νόμου είναι η χρηματοδότηση της τρομοκρατίας και γενικότερα η δίωξη αυτής μέσω της δίωξης των οικονομικών δραστηριοτήτων που σχετίζονται με την τρομοκρατία. Το πρόβλημα που υπάρχει είναι γνωστό, τι είναι τρομοκρατία και ποιο είναι το περιεχόμενό της. Τι έχει καθοριστεί στην Ευρωπαϊκή Ένωση και τι ισχύει στη χώρα μας. Γιατί με βάση το περιεχόμενο της τρομοκρατίας θα λειτουργεί ο νόμος και ανάλογα με τις πολιτικές συνθήκες θα διώκεται κόσμος που, ουσιαστικά, αντιστέκεται σ’ αυτήν την πολιτική. 
      Όπως έγινε φανερό και από τον τρομονόμο που ψηφίστηκε επί ΠΑ.ΣΟ.Κ. και ιδιαίτερα από τον ευρωτρομονόμο που ψηφίσατε εσείς, η Νέα Δημοκρατία με τον ν. 3251/2004, τρομοκρατικές μπορεί να θεωρηθούν ακόμα και δραστηριότητες του λαϊκού κινήματος, αν κριθεί ότι γίνονται με σκοπό τη διασάλευση του κοινωνικού, πολιτικού ή οικονομικού συστήματος της χώρας ή ενός διεθνούς οργανισμού, μπορεί να είναι το ΝΑΤΟ, η Ευρωπαϊκή Ένωση κ.λπ.. Από κοινού τα προχωρήσατε αυτά και, βέβαια, το ΠΑ.ΣΟ.Κ. έκανε δριμύτατη κριτική όταν φέρατε αυτό το νόμο τον οποίο δεν τον ψήφισε αλλά στήριξε αυτή την πολιτική με νύχια και με δόντια στις 5 και 6 Δεκεμβρίου του 2001 όταν πάρθηκε η απόφαση, στο πλαίσιο του Ευρωπαϊκού Συμβουλίου των Βρυξελλών.
      Επομένως, είναι καθαρά τα πράγματα. Μπαίνει μπροστά και το περιεχόμενο του αγώνα των εργαζομένων γιατί αντιδρούν σ’ αυτήν την πολιτική για τα επόμενα χρόνια καθώς και οι μορφές πάλης, όπως τα αγροτικά μπλόκα για παράδειγμα. Ακόμα και η συμβολική κατάληψη ενός κτηρίου ή η αλλαγή της σήμανσης των οδών από τους φιλειρηνιστές διαδηλωτές τότε για να αποπροσανατολίσουν τα νατοϊκά τάνκς στη Θεσσαλονίκη, μπορούν να υπαχθούν στην τρομοκρατία με βάση αυτά.
      Μην ξεχνάμε άλλωστε ότι η Ευρωπαϊκή Ένωση και οι Η.Π.Α. από κοινού διεξάγουν τον αντιτρομοκρατικό αγώνα, έχουν τις περίφημες λίστες, όπως βλέπουμε πάνε πακέτο σε όλες τις χώρες μέλη της Ευρωπαϊκής Ένωσης.  Τρομοκρατία εξάλλου χαρακτηρίζεται από τις δυνάμεις αυτές,  ο αγώνας του Παλαιστινιακού λαού για να έχει την πατρίδα του, ο αγώνας του Ιρακινού λαού για την αποτίναξη του ξένου κατακτητή.
      Η χρηματοδότηση ή οι οικονομικές σχέσεις με τις μαζικές οργανώσεις του εσωτερικού ή του εξωτερικού που θεωρούνται τρομοκρατικές, υπάγονται στη ρύθμιση αυτού του νόμου.
      Ακόμη χειρότερα με την παράγραφο 4 του άρθρου 4 παραπέμπετε σε υπουργικές αποφάσεις με αόριστους όρους και προϋποθέσεις τη ρύθμιση ζητημάτων που σχετίζονται –εσείς το λέτε- με σωματεία, ενώσεις προσώπων κ.λπ.. που τάχα θα έχουν σχέση με την τρομοκρατία. 
      Εμείς λέμε άλλη μία φορά και στην Ολομέλεια ότι αυτό πρέπει να το πάρετε πίσω, γιατί ανοίγετε ένα πολύ επικίνδυνο δρόμο. Στην πραγματικότητα, συμπληρώνετε το οπλοστάσιο που έχει ξεκινήσει και το οποίο χτίζετε διαδοχικά –και το ΠΑ.ΣΟ.Κ.- στο όνομα της καταπολέμησης της τρομοκρατίας.
      Βεβαίως, δεν μπορώ να μην πω ότι ο Υπουργός παραδέχτηκε στην επιτροπή που συζητούσαμε ότι υπάρχει θέμα, υπάρχει πρόβλημα. Όμως, απ’ ό,τι διαβάζω στα Πρακτικά, αυτό που είχε πει είναι ότι δεν θα χρησιμοποιηθεί σε εθνικό επίπεδο και ότι δεν θα αναλάβουμε πρωτοβουλία, παρά μόνο μετά από διεθνείς αποφάσεις. 
      Εγώ θα σας φέρω ένα απλό παράδειγμα -το οποίο δεν σχετίζεται με την Κυβέρνηση- για μία τελευταία διεθνή απόφαση -την πρόσφατη απόφαση στις 9 Σεπτεμβρίου 2005- με την οποία έγινε η σύλληψη του προέδρου του Κόμματος των Εργατών της Ιρλανδίας. Οι Η.Π.Α. απαίτησαν να τους παραδοθεί για να τον καταδικάσουν με την κατηγορία της συνομωσίας κατά της αμερικανικής οικονομίας. Περί αυτού μιλάμε! Περί αυτών των ζητημάτων μιλάμε και δεν πρόκειται για γενικούς και αόριστους φόβους, αλλά ούτε και για φαντασιοπληξίες. Πρόκειται για συγκεκριμένα και υπαρκτά γεγονότα.   
      Μάλιστα, με απόφαση του Υπουργού Δικαιοσύνης θα κάνετε και σχετικές στατιστικές, όπως αναφέρεται και στην παράγραφο 5 του ίδιου άρθρου. Βεβαίως, αυτές οι στατιστικές είναι υποχρεωτικό να γίνονται, γιατί αφορούν την αξιολόγηση της χώρας από του διεθνείς οργανισμούς και ανάλογα με την κατάσταση, θα βαθμολογούν την κάθε κυβέρνηση. 
      Και ρωτάμε το εξής: Ποιες είναι αυτές οι συναλλαγές που «από τη φύση τους» –μέσα σε εισαγωγικά, γιατί το λέει το νομοσχέδιο στην παράγραφο 3 του άρθρου 5- μπορούν να συνδέονται με τη χρηματοδότηση τρομοκρατικών οργανώσεων ή τρομοκρατών; 
      Καταλαβαίνετε τι περιθώρια ανοίγετε με τέτοιες διατυπώσεις, πέρα των ερμηνειών σε βάρος των μαζικών λαϊκών οργανώσεων; Ποιος και με ποια διαδικασία θα κρίνει ότι μια συναλλαγή του φιλειρηνικού κινήματος με τους Παλαιστινίους είναι ύποπτη και μάλιστα, από τη φύση της; 
      Και δεν είναι μόνο αυτό! Προσπαθείτε να «χτίσετε» χαφιέδικους μηχανισμούς υποχρεώνοντας και μάλιστα, απειλώντας με ποινικές κυρώσεις δικηγόρους και συμβολαιογράφους να αναφέρουν όσους τους φαίνονται ύποπτοι. Αυτό ρυθμίζεται στο άρθρο 4 παράγραφος ιβ’. Φαντάζεστε σε τι κυκεώνα ωθείτε την κοινωνία. 
      Εννοείτε στα σοβαρά ότι θα έρθουν στην επιφάνεια διάφορες μαφιόζικες δραστηριότητες ή μήπως θα δημιουργηθεί ένας αδιαφανής μηχανισμός και πηγή κάθε ύποπτης συναλλαγής και εκβιασμών; Μα σαφέστατα θα γίνει το δεύτερο. Ή μήπως όλα αυτά θα χρησιμοποιηθούν για την καταπολέμηση της τρομοκρατίας; 
      Αλήθεια, πώς αξιολογείτε το γεγονός ότι μαθητικές οργανώσεις της χώρας μας συλλέγουν –και καλά κάνουν- χρήματα για ανθρωπιστική βοήθεια για τους Παλαιστινίους, για το λαό της Κολομβίας που δοκιμάζεται από την αμερικανοστήριχτη αντιδραστική κυβέρνηση Ρίμπε; Μάλιστα, αγωνίζεται ακόμα και με το όπλο στο χέρι για την εθνική του ανεξαρτησία και απελευθέρωση. 
      Θα μας πείτε ότι είναι χρηματοδότηση της τρομοκρατίας και ότι οι μαζικές αυτές οργανώσεις και τα συνδικάτα θα πρέπει να υποστούν τις κυρώσεις του νόμου; Ναι ή όχι; Όμως, ο νόμος λέει αυτό. Αυτήν την ερμηνεία δίνετε! 
      Επίσης, επικίνδυνη και απαράδεκτη είναι η παράγραφος 9 του άρθρου 7. Πέρα από το γεγονός ότι το άρθρο 7 στο σύνολό του συνιστά μία κατ’ όνομα ανεξάρτητη αρχή, η οποία από την αρχή μέχρι το τέλος διορίζεται από την Κυβέρνηση, εδώ με την παράγραφο 9 δίνονται προανακριτικές εξουσίες σε απλούς υπαλλήλους χωρίς τις ελάχιστες εγγυήσεις, χωρίς τις στοιχειώδεις αρχές που διέπουν τις αρχές που διεξάγουν τις προανακριτικές διαδικασίες. Αυτό το θεωρούμε ανήκουστο. 
      Τελικώς, ποιος είναι ο προϊστάμενός σας που θα παίρνει εντολές; Είναι σαφέστατο ποιοι θα είναι. Θα είναι οι τραπεζίτες!
      Με το άρθρο 3 –επανέρχομαι σ’ αυτό- παράγραφος 1δ΄ που είναι από αυτά που ζητήσατε να αποσύρετε, στην ουσία παραβιάζεται μία πάγια αρχή του Ποινικού Δικαίου και της νομολογίας, βάσει της οποίας δεν μπορεί κάποιος για ένα αδίκημα να τιμωρηθεί, ουσιαστικά, δύο φορές. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
      Φυσικά, το πρόβλημά μας δεν είναι η επιείκεια σε όσους ξεπλένουν «βρώμικο χρήμα» από ναρκωτικά κ.λπ., αλλά φοβόμαστε ότι έτσι ανοίγουν επικίνδυνοι δρόμοι γενικότερα για τα δικαιώματα του κατηγορούμενου. 
      Βεβαίως, εμείς δεν μπορούμε να θεωρήσουμε πειστικό το επιχείρημα ότι παρά το γεγονός ότι ο Υπουργός και η Κυβέρνηση βλέπουν ότι εδώ υπάρχει ένα θέμα, υπάρχει πρόβλημα –την έχει εγκαλέσει, την Κυβέρνηση και ο Δικηγορικός Σύλλογος- η Κυβέρνηση λέει ότι δεν μπορούμε να μην το βάλουμε γιατί θα θιχθεί η φήμη της χώρας. 
      Εμείς ρωτάμε από ποιους θα θιγεί η φήμη της χώρας αν μπει, είναι σαφέστατο και αν δεν είναι έτσι, διορθώστε με. Θα θιγεί η φήμη της χώρας από την αμερικάνικη ηγεσία που είναι πρωτεργάτης αυτών των πραγμάτων που από κοινού με τέτοιες κυβερνήσεις και ηγεσίες της Ευρωπαϊκής Ένωσης το προχωρούν; 
      (Στο σημείο αυτό κτυπάει το κουδούνι λήξεως του χρόνου ομιλίας της  κυρίας Βουλευτού)
      Ευχαριστώ, κύριε Πρόεδρε, για την ανοχή σας και συντομεύω. 
      Μα μετά το τρομοκρατικό πλήγμα, κυρίες και κύριοι Βουλευτές, στις 11/9/2001 στις Η.Π.Α. δυο μέρες μετά ενεργοποίησαν στις 13/9, το άρθρο 5 του ΝΑΤΟ και έχουν κηρύξει τον πόλεμο στους λαούς με πρόσχημα, τελικώς, την τρομοκρατία. Όποιος δεν είναι μαζί μας, είναι με τους τρομοκράτες, με τη λίστα υποψίας, με τον άξονα του κακού και τις εξελίξεις που είχαμε όλο αυτό το διάστημα, όλα αυτά τα χρόνια. 
      Επομένως, ας βγουν συμπεράσματα ποιος γεννά και αναπαράγει τους πολέμους και ποιος κατ’ αρχήν ασκεί την τρομοκρατία, για να λέμε ότι δεν βγάζουμε κάτι το οποίο είναι απαραίτητο να βγει -όλοι συμφωνούν ότι πρέπει να βγει αυτό το άρθρο- αλλά πρέπει να μείνει για να μην θιχτεί η φήμη της χώρας. 
      Εμείς επιμένουμε καταψηφίζοντας το σύνολο του νομοσχεδίου. Θέλω να θεωρήσετε, κύριε Υπουργέ, ότι αυτή η πρόταση είναι μια συμβολή μας, παρ’ όλο που καταψηφίζουμε το νομοσχέδιο. Πρέπει να ακούτε την Αντιπολίτευση, πρέπει να παίρνετε υπ΄ όψιν ορισμένα αιτήματα. Εμείς λέμε να αποσυρθούν το άρθρο 4 παράγραφος 4, παράγραφος 4.1β΄, το άρθρο 3 παράγραφος 1δ΄ που είναι τα σοβαρά, κρίσιμα ζητήματα που σας θέσαμε στην επιτροπή και σας έθεσα και στην ομιλία μου επί της αρχής που προσπάθησα να αποδείξω. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Δραγασάκης ειδικός αγορητής του Συνασπισμού. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κυρίες και κύριοι συνάδελφοι, πριν αναφερθώ στο νομοσχέδιο, θέλω να θέσω το θέμα αυτής της τροπολογίας για την Ολυμπιακή, όχι από άποψη περιεχομένου, αλλά από άποψη διαδικασίας. Μου κάνει εντύπωση γιατί δεν ήρθε στην επιτροπή για να μπορέσουμε να τη συζητήσουμε, να καλέσουμε φορείς, να δούμε τι γίνεται. 
      Δεύτερον, αυτή η τροπολογία είναι ένα μαύρο κουτί. Μιλάει για μια εταιρεία, δεν αναφέρει ούτε τι μετοχικό κεφάλαιο θα έχει, ούτε τι θα κάνει. Ζητά, δηλαδή, μια εν λευκώ εξουσιοδότηση. Στο μεταξύ, άκουσα ότι ο Υπουργός έχει αναθέσει να γίνει επιχειρησιακό σχέδιο, προφανώς θα γίνει και καταστατικό. Προτείνουμε, λοιπόν, να αποσυρθεί αυτή η τροπολογία και να έρθει μαζί με το καταστατικό της προτεινόμενης εταιρείας και μαζί με το επιχειρησιακό σχέδιο. Δεν μπορεί να γίνει διάλογος με ένα μαύρο κουτί. Τι διάλογο να κάνουμε; 
      ΑΠΟΣΤΟΛΟΣ ΚΑΚΛΑΜΑΝΗΣ: Είναι παντελώς άσχετη με το νομοσχέδιο!
      ΙΩΑΝΝΗΣ ΔΡΑΓΑΣΑΚΗΣ: Πέραν αυτού, πληροφορούμαι επίσης, κύριε Υπουργέ, ότι οι εργαζόμενοι της Ολυμπιακής, όλα τα σωματεία, όλες οι παρατάξεις ομόφωνα αποφάσισαν σήμερα να μην συμμετάσχουν σε κανέναν διάλογο, ακριβώς γιατί πρόκειται για ένα μαύρο αδιαφανές και απροσδιόριστης προοπτικής εγχείρημα. 
      Επομένως, προτείνουμε, εφόσον ενδεχομένως και άλλα κόμματα έχουν ίδια γνώμη, να αποσυρθεί η τροπολογία και να έρθει το θέμα με έναν τρόπο κανονικό και μαζί με όλες εκείνες τις πληροφορίες που απαιτούνται και να γίνει ένας σοβαρός διάλογος. Δεν είναι δυνατόν ο Πρωθυπουργός να ονομάζει το θέμα εθνικό και μετά να έχουμε μια τέτοια αντιμετώπιση.  
      Έρχομαι τώρα στο υπό συζήτηση νομοσχέδιο. Το νομοσχέδιο έρχεται βιαστικά διότι μας πιέζουν, διότι έχουμε αργήσει να ενσωματώσουμε την οδηγία, διότι επικρέμεται μία έκθεση του Διεθνούς Νομισματικού Ταμείου που δεν λέει καλά πράγματα για τη χώρα. Έρχεται, λοιπόν, ένα βεβιασμένο νομοσχέδιο για να ικανοποιήσει τους πιέζοντες και τραβάει τα πράγματα στα άκρα. Είναι περισσότερο αυστηρό από ό,τι έχει γίνει αλλού. Βάζει θέματα αμφιλεγόμενα, προβλέπει ρυθμίσεις αυστηρότατες και επικίνδυνες σε ορισμένες περιπτώσεις που η Ευρωπαϊκή Ένωση ακόμα συζητά να κάνει κάποια ειδική οδηγία, όπως είναι το θέμα των μη κερδοσκοπικών οργανώσεων, των μη κυβερνητικών οργανώσεων κ.λπ.. 
      Ποιο είναι το πρόβλημα, λοιπόν, μια και ήρθε το νομοσχέδιο; Θα προσπαθήσω να το θέσω, όπως το αντιλαμβάνομαι εγώ το θέμα. Το πρόβλημα κατ’ αρχήν είναι πως δημιουργείται το «βρώμικο» χρήμα το οποίο ξεπλένεται και προσπαθούμε να δούμε πώς θα ελεγχθεί, προσπαθούμε να δούμε ποια είναι η ρίζα, η πηγή του ποταμού. 
      Κατ’ αρχήν, το «βρώμικο» χρήμα δημιουργείται από το εμπόριο ναρκωτικών, το εμπόριο όπλων είτε το παράνομο είτε και το νόμιμο με τις μίζες που συνήθως το συνοδεύουν, με τη σεξουαλική εκμετάλλευση γυναικών και παιδιών, με τη λαθρομετανάστευση –το σύγχρονο αυτό δουλεμπόριο- ειδικά στη χώρα μας και σε ορισμένες άλλες με την αρχαιοκαπηλία. 
      Αυτά και άλλα εγκλήματα στα πλαίσια της νεοφιλελεύθερης παγκοσμιοποίησης που ζούμε έχουν γίνει παγκόσμιες πολυεθνικές επιχειρήσεις. Από το 1996 είχα την τιμή να συμμετέχω –και συμμετέχω και τώρα- στον Οργανισμό για τη Συνεργασία και την Ασφάλεια στην Ευρώπη καθώς και στο Συμβούλιο της Ευρώπης. Από τότε αυτά τα θέματα είναι στο επίκεντρο των συζητήσεων. Θυμάμαι μάλιστα έναν Αμερικανό γερουσιαστή να λέει με απορία ότι εδώ πήγαμε στο φεγγάρι, εδώ έχουμε δορυφόρους που ελέγχουν τα πάντα και δεν μπορεί να ελεγχθούν και να χτυπηθούν αυτά τα παγκόσμια κυκλώματα; 
      Πρώτον, λοιπόν, εδώ δεν συζητάμε καθόλου για τις αιτίες, για τις πηγές του προβλήματος, αλλά συζητάμε για τα τελικά του συμπτώματα.
      Δεύτερο ερώτημα: Ποιος είναι ο βασικός μηχανισμός διακίνησης, φύλαξης και προστασίας του βρώμικου χρήματος; Δεν είναι τίποτα σεντούκια σε σκοτεινές αποθήκες. Είναι οι off shore εταιρείες –υπεράκτιες τις λέμε στη γλώσσα μας- κυρίως αυτές που εδρεύουν σε ορισμένα μορφώματα τα οποία είναι «κράτη-πλυντήρια», νησιά της Καραϊβικής, το Στενό της Μάγχης, τα οποία «κράτη-πλυντήρια» είναι υπό τον έλεγχο συγκεκριμένων κρατών του Ηνωμένου Βασιλείου, των Ηνωμένων Πολιτειών της Αμερικής και της Ολλανδίας τα περισσότερα. Αυτό είναι το σύστημα –επαναλαμβάνω- φύλαξης του «μαύρου» χρήματος, προστασίας του πριν διοχετευθεί, με διάφορους τρόπους, στις αγορές.
      Ποιοι έχουν αυτούς τους φορολογικούς παράδεισους; Ο καθένας μπορεί να έχει. Αλλά σας διαβάζω από ένα δημοσίευμα ορισμένα ενδεικτικά στοιχεία. Η «Morgan Stanley» έχει εξακόσιες είκοσι πέντε φορολογικές off shore εταιρείες. Η «City Group», μια διεθνής τράπεζα έχει χίλιες επτακόσιες τριάντα έξι. «Η Bank of America» έχει επτακόσιες ογδόντα. Η «Marriott International» έχει πεντακόσιες είκοσι δύο. H «Boeing» έχει διακόσιες ογδόντα τέσσερις. Η «Phizer», φαρμακευτική, έχει τετρακόσιες τέσσερις. Η «PepsiCo» έχει πεντακόσιες πέντε. Αυτό είναι το δίκτυο. Και ενώ δεν παίρνετε κανένα μέτρο γι’ αυτό το δίκτυο προστασίας και φύλαξης. Ερχόμαστε τώρα να βρούμε τον Έλληνα συμβολαιογράφο και να του ζητήσουμε να συμβάλει στο να πιάσουμε το ξέπλυμα του «βρώμικου» χρήματος.
      Μέχρι το 2001 οι Η.Π.Α. αντιδρούσαν σε κάθε προσπάθεια και κάθε πρωτοβουλία που αναλαμβανόταν είτε από διεθνείς οργανισμούς είτε και από ορισμένες χώρες της Ευρωπαϊκής Ένωσης να μπει έλεγχος στους φορολογικούς παραδείσους. Το θεωρούσε παραβίαση της ελευθερίας. Μετά το χτύπημα της 11ης Σεπτεμβρίου οι Η.Π.Α. άλλαξαν στάση, αλλά αντί να προχωρήσουν σε μέτρα διαφάνειας των συναλλαγών, το μόνο το οποίο έκαναν είναι να προσπαθούν να συνδέσουν το όλο πρόβλημα με τη χρηματοδότηση της τρομοκρατίας. Δηλαδή το σύστημα είναι καλό να υπάρχει, απλώς να βάλουμε κάποιους μηχανισμούς για να δούμε μήπως απ’ όλο αυτό το σύστημα χρηματοδοτείται η τρομοκρατία.
      Έτσι, λοιπόν, δημιουργείται και με το νομοσχέδιο αυτό ένα σύστημα γραφειοκρατικό, πολυδάπανο, υποκριτικό, αναποτελεσματικό –όπως θα αποδείξω- και με σοβαρούς κινδύνους κατάχρησης σε βάρος και του νομικού πολιτισμού και των δικαιωμάτων. Έτσι μια σειρά επαγγέλματα όπως τραπεζοϋπάλληλοι, χρηματιστές, δικηγόροι, συμβολαιογράφοι κ.λπ., είναι υποχρεωμένοι να αναφέρουν ύποπτες συναλλαγές χωρίς κανείς να μπορεί με σαφήνεια να προσδιορίσει τι είναι ύποπτη συναλλαγή. Κάνουμε, λοιπόν, ένα βήμα προς αυτό που ονομάζουν ορισμένοι «κοινωνία του φόβου και της καχυποψίας».
      Οι αρμόδιοι παράγοντες που ήλθαν στην επιτροπή, ο κ. Πιλάβιος της Επιτροπής Κεφαλαιαγοράς, ο εκπρόσωπος των ελληνικών τραπεζών, όταν τους ρωτήσαμε τι είναι ύποπτο, μας είπαν: Κοιτάξτε, αν κάποιος πάει ένα μάτσο λεφτά 10.000 ευρώ και τα καταθέσει, κατ’ αρχήν είναι ύποπτος. Δηλαδή αν πάρουμε εδώ από την τράπεζά μας 10.000 ευρώ να τα πάμε σε μια άλλη τράπεζα για να αποφύγουμε την προμήθεια ή δεν ξέρω τι άλλο, αυτό είναι ύποπτο, θα μας στραβοκοιτάξει ο υπάλληλος. Το τραβάω στα άκρα ίσως, θα μου πει κανείς, αλλά αυτά είναι τα γεγονότα. 
      Γιατί είναι αναποτελεσματικό τώρα το σύστημα. Κατ’ αρχήν το σύστημα που συζητάμε εδώ έχει εφαρμοστεί σε άλλες χώρες προ πολλού και επομένως έχουμε κάποια εμπειρία. Η οδηγία αυτή είναι του 2001. Εμείς τώρα την εφαρμόζουμε και η Βρετανία και οι άλλες χώρες την έχουν υιοθετήσει προ πολλού. Πρόσφατα ο «ECONOMIST», γνωστό περιοδικό, αναφέρθηκε στο θέμα και στηλίτευσε ακριβώς όλη αυτήν τη λογική, λέγοντας το εξής επιχείρημα: Πρώτον, ότι το χρήμα δεν είναι το κύριο στοιχείο στην τρομοκρατία, όπως και αν την ορίσουμε, έστω αυτή που εννοούμε τώρα. Το εγχείρημα το τρομοκρατικό που έγινε στη Μαδρίτη, κατά τον «ECONOMIST», στοίχισε 1500 ευρώ. Δεν θέλει δισεκατομμύρια  για να σκοτώσεις, για να βάλεις μία βόμβα. Επομένως η όλη αντίληψη, να βρούμε πώς χρηματοδοτείται η τρομοκρατία για να την αντιμετωπίσουμε, είναι σαν να στέκεται κάποιος με το κεφάλι κάτω και τα πόδια πάνω. 
      Δεύτερον, αυτές οι αναφορές που στέλνονται μετά στις αρχές, ότι δηλαδή μου ήλθε ένας ύποπτος να κάνει κατάθεση, ελέγξτε το, μου ήλθε κάποιος να κάνει συμβόλαιο για αγορά ακινήτου, ελέγξτε το, όλα αυτά πάνε μετά στην επιτροπή. Μαζεύτηκαν χιλιάδες, εκατομμύρια τέτοιες αναφορές, με αποτέλεσμα στη Βρετανία να μπλοκάρει το σύστημα. Και στην Βρετανία τώρα έχουν μπει στην εξής λογική, να γίνεται έλεγχος με βάση μία λίστα «τρομοκρατών», ύποπτων. Δηλαδή οι υπηρεσίες ασφαλείας δίνουν στις τράπεζες κάποια ονόματα που τα θεωρούν ύποπτα και με βάση αυτά προσπαθούν να ελέγξουν. Στις Η.Π.Α., για παράδειγμα, δεκατρία εκατομμύρια συναλλαγές την ημέρα αναφέρονται ως ύποπτες. Το σύστημα επομένως έχει μπλοκάρει. Και υπάρχει και το εξής ερώτημα: Πόσοι τρομοκράτες εντοπίστηκαν από την εφαρμογή αυτού του συστήματος που εφαρμόζεται σε όλη την Ευρώπη; Προφανώς κανείς. Άρα αναφερόμαστε σε ένα σύστημα αναποτελεσματικό. Μπορεί να πιάσει κανέναν μικρό, τίποτα δευτερεύον, όλος αυτός ο μηχανισμός. 
      Μίλησα όμως και για κινδύνους και υπάρχουν τέτοιοι κίνδυνοι. Αν δείτε το άρθρο 4, παράγραφος 4, πρέπει να σας δημιουργήσει εύλογη ανησυχία. Αναφέρεται σε μη κερδοσκοπικά σωματεία, μη κυβερνητικές οργανώσεις, εργατικά σωματεία, συλλόγους φιλανθρωπικούς, περιβαλλοντικούς, αλληλεγγύης προς το λαό της Παλαιστίνης ή οτιδήποτε άλλο. Όλα αυτά θεωρούνται κατ’ αρχήν ύποπτα. Πρέπει να τεθούν υπό κάποιο σύστημα ελέγχου και εποπτείας, το οποίο δεν το ξέρουμε μάλιστα ακριβώς, διότι θα υπάρξει υπουργική απόφαση. Γι’ αυτό το θέμα, κύριε Υπουργέ –το είπα και στην επιτροπή- έχω την πληροφορία ότι η Ευρωπαϊκή Ένωση συζητά να υπάρξει ειδική οδηγία. Ας βγει, λοιπόν, αυτό ειδικά το κομμάτι και όταν έλθει η οδηγία, το βλέπουμε. Γιατί να προτρέξουμε ειδικά σ’ αυτό το θέμα; 
      Επίσης, υπάρχουν θέματα που έχει θέσει ο νομικός κόσμος. Η Ευρώπη είναι ανάστατη και στη Γαλλία και αλλού. Γίνονται προσφυγές. Και η δική μας Επιστημονική Επιτροπή της Βουλής κάνει μία παρατήρηση που πρέπει να τη λάβετε υπ’ όψιν σας. Λέει για παράδειγμα ότι ως υπόχρεοι οι δικηγόροι –δηλαδή για το γεγονός ότι είναι υπόχρεοι-  όταν παρέχουν ορισμένες υπηρεσίες ή διενεργούν συναλλαγές,  θα μπορούσε ενδεχομένως να τεθεί ζήτημα ως προς την έκταση της υποχρέωσης της επαγγελματικής εχεμύθειας του δικηγόρου η οποία κατοχυρώνεται στις διατάξεις των άρθρων του Κώδικα Ποινικής Δικονομίας κ.λπ.. Επομένως υπάρχουν σοβαρά προβλήματα. Δηλαδή όχι μόνο είναι αμφίβολης αποτελεσματικότητας, αλλά, όπως είπα, δημιουργεί και κινδύνους. Η πρότασή μας, επειδή κατανοούμε ότι η Κυβέρνηση δέχεται πιέσεις, είναι έστω αυτά τα ιδιαίτερα επίμαχα ζητήματα που έχουν να κάνουν με δικαιώματα να τα βγάλετε και τα φέρνετε αργότερα όταν ωριμάσει το θέμα. 
      Τελειώνω με το θέμα της ανεξάρτητης αρχής. Βεβαίως δεν πρόκειται για ανεξάρτητη αρχή κατά την έννοια τη συνταγματική –το σημειώνει και αυτό η Έκθεση της Επιστημονικής Επιτροπής της Βουλής- αλλά πρόκειται για μία διοικητική αρχή, ας το πούμε έτσι.
      Στη σύνθεση της επιτροπής υπάρχει μία ασυνέπεια αρχών, την οποία τόνισα και στην επιτροπή και επαναλαμβάνω. Τα μέλη της επιτροπής είναι όλα δημόσιες αρχές -εκπρόσωποι Υπουργείων, νομικά πρόσωπα δημοσίου δικαίου- πλην ενός, πλην του εκπροσώπου της Ένωσης Ελληνικών Τραπεζών που δεν είναι δημόσια αρχή αλλά ιδιωτική αρχή. Εάν μπει η Ένωση Ελληνικών Τραπεζών, θα πρέπει να μπουν και άλλες ιδιωτικές αρχές συναφείς με το θέμα. Δεν μπορεί μόνο η Ένωση Ελληνικών Τραπεζών να έχει status δημόσιας αρχής. 
      Δεύτερη αντίφαση: Όλα τα μέλη της επιτροπής εκπροσωπούν εποπτεύουσες αρχές, πλην μίας πάλι περίπτωσης. Η Ένωση Ελληνικών Τραπεζών δεν είναι εποπτεύουσα αρχή, αλλά εποπτευόμενος φορέας. Το επιχείρημα ότι οι τράπεζες έχουν μεγάλη εμπλοκή με το θέμα δεν είναι θέμα αρχής. Δεν αλλάζει τα πράγματα. 
      Εγώ, λοιπόν, είχα προτείνει δύο λύσεις: Η πρώτη λύση είναι η ανεξάρτητη αυτή αρχή, όπως την ονομάζει το νομοσχέδιο, να είναι μόνο εποπτεύουσες αρχές, εκπρόσωποι εποπτευουσών αρχών και να μην είναι κανείς εποπτευόμενος και να υπάρξει ένα γνωμοδοτικό συμβούλιο δίπλα της, που να αποτελείται από εποπτευόμενους φορείς -τράπεζες, χρηματιστές, συμβολαιογράφοι, δικηγόροι κ.λπ.- οι οποίοι, με τις γνώμες και τις πληροφορίες τους θα βοηθούσαν. 
      Εφόσον η Κυβέρνηση αυτό, απ’ ό,τι αντιλαμβάνομαι, δεν το κάνει δεκτό, τότε θα πρέπει στην υπό δημιουργία ανεξάρτητη αρχή, πέραν των προτεινόμενων προσώπων, να εξασφαλιστεί η συμμετοχή τουλάχιστον του Συνδέσμου Μελών Εταιρειών Χρηματιστηρίου Αξιών (Σ.Μ.Ε.Χ.Α.), διότι είναι υπόλογοι, είναι μέσα στο όλο πρόβλημα, έχουν ευθύνες. Θα πρότεινα, επίσης, να υπάρχουν ένας ή δύο ειδικοί εμπειρογνώμονες σε θέματα ηλεκτρονικού εγκλήματος που ενδεχομένως δεν υπάρχουν στα υπουργεία. Διότι, εφόσον μιλάμε για «βρώμικο» χρήμα, πολλά τέτοια ζητήματα διεκπεραιώνονται μέσω ηλεκτρονικών μέσων, διαδίκτυο κ.λπ.. Επομένως ζητούμε από την Κυβέρνηση έστω αυτές τις λίγες προτάσεις να τις μελετήσει και να τις υιοθετήσει. 
      Ευχαριστούμε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Δραγασάκη. Κυρίες και κύριοι συνάδελφοι, εισερχόμαστε στον κατάλογο των ομιλητών. Πρώτος έχει το λόγο ο κ. Δερμεντζόπουλος. 
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η νομιμοποίηση των κεφαλαίων εγκληματικής προέλευσης και το οικονομικό έγκλημα συνεχίζουν να αυξάνονται τα τελευταία χρόνια, εκμεταλλευόμενα τις δυνατότητες που παρέχονται από την παγκοσμιοποίηση των οικονομικών αγορών, και αποτελούν μία άμεση απειλή για τη σταθερότητα της παγκόσμιας οικονομίας, αλλά και για την ασφάλεια των δημοκρατικών μας κοινωνιών. 
      Η χρηματοδότηση της τρομοκρατίας στηρίζεται σε εξαιρετικά διαφοροποιημένα συστήματα, κάποια εκ των οποίων ενισχύονται από τη νόμιμη οικονομία και τις δυνατότητες που προσφέρονται στα πλαίσια της ελεύθερης αγοράς. Χωρίς την σφαιρική και συντονισμένη δράση των κρατών, οι αρχές και οι υπηρεσίες που είναι επιφορτισμένες με την πρόληψη και την καταστολή δε θα μπορέσουν να καταπολεμήσουν ποτέ τόσο αποτελεσματικά εκείνους τους οποίους καταδιώκουν. 
      Στη μάχη κατά της νομιμοποίησης εσόδων προερχομένων από εγκληματικές δραστηριότητες και της εκμετάλλευσης του οικονομικού συστήματος από εγκληματικά δίκτυα, η Ευρώπη προσπαθεί να αντιδράσει και αντιδρά άμεσα κι αποφασιστικά, στηρίζοντας βέβαια την αποτελεσματικότητα της δράσης της και στη συνειδητοποίηση και την υποστήριξη του συνόλου των αναπτυγμένων χωρών. Η εμμονή των νομικών μηχανισμών που διαφυλάσσουν την αδιαφάνεια των οικονομικών συναλλαγών, η χρήση των «μαύρων τρυπών» του διεθνούς οικονομικού συστήματος, οι ελλείψεις της συνεργασίας μεταξύ των κρατών-μελών της Ευρωπαϊκής Ένωσης δεν μπορούν πλέον να γίνονται ανεκτές.
      Έτσι, η Ευρωπαϊκή Ένωση δεν έχει μείνει αδρανής, καθώς έχει ενεργοποιήσει την οδηγία κατά της νομιμοποίησης εσόδων προερχομένων από εγκληματικές δραστηριότητες και έχει εργαστεί σταθερά για την ενίσχυση της αστυνομικής και νομικής Ευρώπης, που, όμως, παραμένει πίσω, σε σχέση με την οικονομική και νομισματική Ευρώπη. 
      Η πρόσφατη πολιτική συμφωνία για το ευρωπαϊκό ένταλμα σύλληψης, θα επιτρέψει επίσης να αυξήσει την αποτελεσματικότητα της καταπολέμησης της τρομοκρατίας και του οικονομικού εγκλήματος, υπό την προϋπόθεση γρήγορης εφαρμογής.
      Κυρίες και κύριοι συνάδελφοι, σ’ ένα διευρυμένο πλαίσιο, η Ομάδα οικονομικής δράσης για τη νομιμοποίηση κεφαλαίων προερχόμενων από εγκληματικές δραστηριότητες βελτίωσε τις αναλύσεις του φαινομένου και καθόρισε τα κριτήρια που επιτρέπουν την αναγνώριση των χωρών και των περιοχών που δεν συνεργάζονται ή των κενών στις διατάξεις των συνεργαζόμενων χωρών. 
      Μέσα σ’ αυτό το πλαίσιο, η Κυβέρνηση προχωρά στην εξέλιξη και στον εκσυγχρονισμό της ελληνικής έννομης τάξης σε αυτό το πεδίο, με την κατάθεση αυτού του σχεδίου νόμου, με σεβασμό πάντα στις διατάξεις του Συντάγματος, της Ευρωπαϊκής Σύμβασης για τα Δικαιώματα του Ανθρώπου και των θεμελιωδών ελευθεριών, που προβλέπονται στη Συνθήκη για την ίδρυση της Ευρωπαϊκής Κοινότητας, την ελεύθερη δηλαδή κυκλοφορία των κεφαλαίων και την ελεύθερη παροχή χρηματοπιστωτικών υπηρεσιών. 
      Στα παλαιότερα κείμενα της Ευρωπαϊκής Ένωσης, υπήρχαν προβλέψεις για την καταπολέμηση της νομιμοποίησης εσόδων μόνο από αδικήματα σχετικά με τα ναρκωτικά. Κατά τα τελευταία χρόνια υπήρξε τάση προς έναν πολύ ευρύτερο ορισμό της νομιμοποίησης εσόδων από παράνομες δραστηριότητες, που βασίζεται σε ένα ευρύτερο φάσμα βασικών ή υποκειμένων αδικημάτων, πράγμα που αντανακλάται π.χ. στην αναθεώρηση, κατά το 1996 των 40 συστάσεων της Ομάδας Διεθνούς Χρηματοοικονομικής Δράσης (FATF), ενός κορυφαίου διεθνούς φορέα που ασχολείται με την καταπολέμηση της νομιμοποίησης εσόδων από παράνομες δραστηριότητες. Ένα ευρύτερο φάσμα βασικών αδικημάτων διευκολύνει την ενημέρωση για τις ύποπτες συναλλαγές και τη διεθνή συνεργασία στον τομέα αυτό. 
      Στην κοινή δράση μιας απόφασης πλαισίου (98/699/ΔΕΥ) της 3ης Σεπτεμβρίου 1998, η οποία θεσπίστηκε από το Συμβούλιο για το ξέπλυμα χρήματος, τον προσδιορισμό, τον εντοπισμό, τη δέσμευση, την κατάσχεση και τη δήμευση των οργάνων και των προϊόντων του εγκλήματος, τα κράτη-μέλη συμφώνησαν να θεωρούν όλα τα σοβαρά εγκλήματα, όπως ορίζονται στην κοινή δράση, ως βασικά αδικήματα, σε συνάρτηση με το αξιόποινο της νομιμοποίησης εσόδων από παράνομες δραστηριότητες.
      Κυρίες και κύριοι συνάδελφοι. Συνεπές στις επιταγές των καιρών, το νομοσχέδιο που συζητούμε, επανακαθορίζει, διευρύνει και αποσαφηνίζει το περιεχόμενο του όρου «εγκληματικές δραστηριότητες». Με τον τρόπο αυτό περιορίζονται οι «μαύρες τρύπες» και τα κενά που υπήρχαν και επέτρεπαν στους ενδιαφερόμενους να τα εκμεταλλευτούν και διασφαλίζονται πληρέστερες δικλείδες ασφάλειας, τάξης και δικαιοσύνης. 
      Η Κυβέρνηση αυτή έχει καταστήσει σαφές από την πρώτη μέρα της ανάληψης της νέας διακυβέρνησης ότι βασικές αρχές της πολιτικής της είναι η διαφάνεια, η αμεροληψία και η ανεξαρτησία. Άφοβα και θαρραλέα προσπαθούμε να γκρεμίσουμε κάθε τοίχο κατεστημένου συμφέροντος. 
      Σε αυτήν τη λογική κινείται και η αντικατάσταση της επιτροπής που προβλεπόταν στο άρθρο 7 του προηγούμενου νόμου, από μια Ανεξάρτητη Διοικητική Αρχή, η οποία θα απαρτίζεται από εκπροσώπους όλων των φορέων που κρίνονται αναγκαίοι για την καταπολέμηση της νομιμοποίησης εσόδων από εγκληματικές δραστηριότητες. Δίνουμε σε αυτήν την επιτροπή αυτή τη νομική φύση της Ανεξάρτητης Διοικητικής Αρχής προκειμένου να διασφαλίσουμε για τα μέλη της προσωπική και λειτουργική ανεξαρτησία, να αποκλείσουμε τη δυνατότητα ελέγχου ή επιρροής του έργου της. Επιπλέον, της παρέχουμε όλη την υλική υποστήριξη και τα μέσα για να αντεπεξέλθει στο δύσκολο έργο της.
      Η ουσιαστική αυτή αναβάθμιση κρίνεται απαραίτητη, κατά την ομολογία και του ίδιου του νυν προέδρου στη συνεδρίαση της αρμόδιας επιτροπής ότι το μέχρι σήμερα επιτελούμενο έργο πραγματοποιείται και με τα προσωπικά laptops και τις ιδιωτικές συνδέσεις ιnternet των μελών της Αρχής.
      Με το παρόν, λοιπόν, Νομοσχέδιο και τις ρυθμίσεις, καθίσταται σαφής η σοβαρότητα του θέματος αλλά και η επιθυμία και η αποφασιστικότητα της Κυβέρνησης να επιφέρει λύσεις. Εδώ πρέπει να τονίσω βέβαια, η πρωτοβουλία αυτή δεν έχει καμία σχέση με την αλόγιστη δημιουργία από τις προηγούμενες κυβερνήσεις Ανεξάρτητων Αρχών, προκειμένου να αναζητήσουν και να δημιουργήσουν άλλοθι, με την έννοια της μετατόπισης ευθυνών σε όργανα που δεν έχουν πολιτική νομιμοποίηση.
      Αυτή η Κυβέρνηση δεν στρουθοκαμηλίζει. Αναλαμβάνει τις ευθύνες της, θέλει και θα πετύχει τους στόχους της. Έτσι, σε αυτόν τον αγώνα για την αποκατάσταση της δικαιοσύνης, με σαφή διάταξη του νομοσχεδίου, το Υπουργείο Οικονομίας και Οικονομικών ορίζεται ως την κεντρική συντονιστική αρχή, με αρμοδιότητες παρακολούθησης, αξιολόγησης και εκπροσώπησης όλων των δράσεων. 
      Κυρίες και κύριοι συνάδελφοι. Καθημερινά αυτή η Κυβέρνηση δέχεται επιθέσεις. Επιθέσεις για τις πρωτοβουλίες της, για τις αποφάσεις, για τις δράσεις της. Η κριτική είναι καλή, γόνιμη, όταν όμως είναι δίκαιη. Το έργο που επιτελείται, διαψεύδει όλους τους επικριτές. Οι προθέσεις μας είναι ξεκάθαρες. Η προστασία των πολιτών μας, η πάταξη της διαφθοράς, της αδικίας και της εγκληματικότητας είναι η πρώτη μας προτεραιότητα. Αυτό το σχέδιο νόμου επιτελεί ακριβώς αυτό το ρόλο. Γι’ αυτό και το υπερψηφίζω.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Δερμεντζόπουλε.
      Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, με το συζητούμενο νομοσχέδιο ενσωματώνονται στο ν.2331/95, το νόμο για την αντιμετώπιση της νομιμοποίησης εσόδων από εγκληματικές δραστηριότητες, είναι αυτό που λέμε «ξέπλυμα του βρώμικου χρήματος», ενσωματώνονται, λοιπόν, οι διατάξεις της οδηγίας 2003/91 και ορισμένες από τις συστάσεις της Διεθνούς Ομάδας Χρηματοοικονομικής Δράσης (F.A.T.F.). 
      Η συζήτηση γίνεται στον απόηχο της κατάθεσης του προϋπολογισμού του 2006. Άκουσα τον εκλεκτό συνάδελφο τον εισηγητή της Νέας Δημοκρατίας, τον κ. Δαϊλάκη να λέει ότι ο προϋπολογισμός είναι ο γάμος του «θέλω» του λαού και του «μπορώ» της Κυβέρνησης. Μα αυτός ο προϋπολογισμός ακριβώς είναι το οριστικό διαζύγιο με το «θέλω» του λαού. Ο προϋπολογισμός είναι μία μαγική εικόνα, είναι στον αέρα. Αναρωτηθείτε, κύριοι συνάδελφοι, πώς σε λίγες μέρες ανακάλυψε ο κύριος Υπουργός Εθνικής Οικονομίας έσοδα 2,5 δισεκατομμυρίων ευρώ! Η μόνη πραγματική εικόνα σ’ αυτόν τον προϋπολογισμό είναι ότι τα βάρη πέφτουν στους αδύναμους, στους χαμηλόμισθους, στους χαμηλοσυνταξιούχους και ότι με την εισοδηματική αλλά και την επενδυτική λιτότητα, υπονομεύεται και η κοινωνική συνοχή και οι αναπτυξιακές προοπτικές της χώρας. 
      Επανέρχομαι στο νομοσχέδιο για να πω ότι επί της αρχής του νομοσχεδίου, που επικαιροποιεί, όπως προείπα, τον 2331/1995, νόμο που προώθησε το ΠΑ.ΣΟ.Κ., συμφωνούμε. Έχουμε διαφωνίες στα άρθρα, όπως εξέθεσε ο εισηγητής μας. Συμφωνούμε επί της αρχής διότι, πράγματι, υπάρχει ανάγκη σε διεθνές και εθνικό επίπεδο να θωρακίσουμε τις κοινωνίες, έναντι του οικονομικού εγκλήματος, από το «ξέπλυμα του βρώμικου χρήματος». Και τα διάφορα κράτη και τα διεθνή φόρα αναλαμβάνουν συνεχώς πρωτοβουλίες, ανεξαρτήτως βεβαίως κατά το πόσο είναι αποτελεσματικές και λυσιτελείς. 
      Άκουσα κρίσεις και ενστάσεις για την αποτελεσματικότητα των μέτρων που ως ένα σημείο με καλύπτουν. Θέλω όμως να πω ότι το «βρώμικο χρήμα», όπως και να το κάνουμε είναι άμεσα συνδεδεμένο με το εξελισσόμενο οργανωμένο έγκλημα. Τροφοδοτείται απ’ αυτό και το ανατροφοδοτεί. Αναφέρομαι, κυρίως, στα ναρκωτικά, το εμπόριο όπλων, το trafficking, αλλά και τις νέες μορφές εγκληματικότητας μέσα από το Internet, όπως είναι η παιδική πορνογραφία. Η οργανωμένη εγκληματικότητα –άκουσα και τους εισηγητές και του Κομμουνιστικού Κόμματος και του Συνασπισμού να το λένε- ασφαλώς και για μένα διευκολύνεται από την παγκοσμιοποίηση της οικονομίας. Αυτό μας επιβάλλει ακριβώς να είμαστε σε εγρήγορση. Αλλά ας είμαστε και ρεαλιστές. Τα μέτρα που προωθούνται δεν είναι πανάκεια, όπως παρουσιάζονται από ορισμένους, για να ξέρουμε πού βρισκόμαστε. Πολύ περισσότερο όταν από την άλλη μεριά και σε διεθνές επίπεδο επιτρέπουμε να φυτρώνουν φορολογικοί παράδεισοι σε κράτη ή κρατικά μορφώματα στον κόσμο και επιτρέπουμε να ανθίζουν off shore εταιρείες. Αυτή, αν θέλετε, είναι και η παγκόσμια υποκρισία μας.
      Ειδικότερα τώρα σε σχέση με το νομοσχέδιο. Πρώτον, η Κυβέρνηση ας μην θριαμβολογεί, κύριε Υπουργέ. Ήταν σχεδόν προ διετίας έτοιμο, το φέρατε με καθυστέρηση και επιλέξατε τη συγκυρία, το είπε και ο εισηγητής μας. Όταν ήσασταν στριμωγμένοι μετά το φιάσκο του «Βασικού Μετόχου» και όταν είχε αρχίσει να ξεσπά θύελλα με τις καταγγελίες εμπλοκής σε υποθέσεις διαφθοράς πολλών προσώπων και κάποιων από την πτέρυγά σας.
      Δεύτερον, η Κυβέρνηση είναι υποχρεωμένη, πριν θριαμβολογήσει να εξηγήσει στον ελληνικό λαό πώς συμβιβάζεται αυτό το νομοσχέδιο με τη μέχρι τώρα πολιτική της. Όπως την είδαμε στους συγκεκριμένους νόμους, τον 3259/2004 για τον επαναπατρισμό κεφαλαίων χωρίς τον έλεγχο του «πόθεν έσχες», που ουσιαστικά επέτρεπε ξέπλυμα και ιδιαίτερα με τον ν. 3283 –αν θυμάμαι καλά- που αμνηστεύει φοροκλέφτες με εικονικά και πλαστά τιμολόγια. Δεν θα αποφύγετε, κύριοι της Κυβέρνησης, την απάντηση σε αυτό το αμείλικτο ερώτημα. 
      Με την ενσωμάτωση της οδηγίας και των συστάσεων που προείπα, γίνεται επέκταση του πεδίου ισχύος των σχετικών διατάξεων και σε άλλους τομείς και σε επαγγέλματα που θεωρούνται από την διεθνή εμπειρία ως ευάλωτα σε κινδύνους. Επίσης, διευρύνεται η κατηγορία των βασικών εγκλημάτων και τρίτον, μεταφέρεται ουσιαστικά, το βάρος της απόδειξης στους υπόπτους και αυτό έχει ιδιαίτερη σημασία.
      Μετά από την εποικοδομητική συζήτηση στην επιτροπή, τις ακροάσεις, αλλά και προτάσεις φορέων, είναι γεγονός ότι βελτιώθηκαν κάποιες προβληματικές διατάξεις. Όμως παραμένουν σημαντικά ζητήματα που πιστεύω ότι θα συζητήσουμε εκτενώς στα άρθρα. Το ΠΑ.ΣΟ.Κ. έχει κάνει συγκεκριμένες προτάσεις σε αυτά, αναφέρθηκε ο εισηγητής μας. Εγώ αναφέρομαι μόνο επί της αρχής ενδεικτικά, στο θέμα της «ανεξάρτητης αρχής». Δεν υπάγεται στο καθεστώς των πέντε ανεξάρτητων αρχών, όπως προσδιορίζεται από το Σύνταγμα. Να μην έχουμε αυταπάτες, γιατί μιλάει και θριαμβολογεί η Κυβέρνηση για την ανεξαρτησία. Είναι η αρχή εκείνη που ουσιαστικά αντικαθιστά την επιτροπή του άρθρου 7 του 2331/1995. Είναι ένα μείζον θέμα, ότι αποκλείεται ως πρόεδρος της επιτροπής εν ενεργεία δικαστικός και προβλέπεται μόνο «επί τιμή». Δεν μας απάντησε η Κυβέρνηση ούτε στην επιτροπή ούτε εδώ, μέχρι τώρα. Θα δούμε τι θα πει στη συνέχεια ο κύριος Υπουργός, γιατί το κάνει. Κύριε Υπουργέ, αλλιώς θα επιβεβαιώσετε αυτό που είπαμε ότι λείπει μόνο η «φωτογραφία» του ανθρώπου που είναι προορισμένος γι’ αυτήν τη θέση, για δικούς σας λόγους, εσωκομματικούς. Που αφορά γνωστό και μη εξαιρετέο επί τιμή δικαστικό.
      Επίσης -και δεν θα προχωρήσω άλλο για τα άρθρα επί της αρχής- πάσχουν και τα κριτήρια συγκρότησης της αρχής και το είπαμε στον κύριο Υπουργό στην επιτροπή. 
      Κλείνοντας την ομιλία μου επί της αρχής, θέλω να αναφερθώ, κυρίες και κύριοι συνάδελφοι, σε ένα ζήτημα που είναι γενικότερο. Πέρα από τη βελτίωση της ποιότητας της νομοθετικής λειτουργίας, εκείνο που θα πρέπει πια να αρχίσει να μας απασχολεί ως Κοινοβούλιο γενικά και ειδικά, είναι το θέμα των εγγυήσεων ορθής και αποδοτικής εφαρμογής ενός νόμου. Και εν προκειμένω και του συγκεκριμένου με τις ιδιαιτερότητες που έχει. Γιατί πάντα υπάρχει ο κίνδυνος, ιδιαίτερα σε τέτοιου είδους νομοθετήματα, να είναι αναποτελεσματικά. Γιατί το λέω; Όπως ειπώθηκε και στην επιτροπή απ’ όλους τους φορείς που ακροαστήκαμε, η απόδοση αυτού του νόμου εξαρτάται και βασίζεται στην πρωτογενή σε φορέα τραπεζικό κ.λπ. ανίχνευση του εγκλήματος, είτε σε επίπεδο υποψίας, είτε ενδείξεων. Εδώ είναι το κλειδί. Και με το κλειδί είτε θα ανοίξουμε τους ασκούς του Αιόλου –και τοποθετήθηκαν πολλοί συνάδελφοι και ο συνάδελφος εισηγητής του Συνασπισμού πάνω σε αυτό- για γενική καχυποψία, είτε με το ίδιο κλειδί να μπλοκάρουμε το σύστημα και να μη γίνεται τίποτα, να μείνει ο νόμος στον αέρα. Άρα το βάρος πέφτει εκεί που θα ασκηθεί πρωτογενώς η αρμοδιότητα, δηλαδή, στις τράπεζες και τα χρηματοπιστωτικά ιδρύματα και τις χρηματιστηριακές εταιρείες.
      Η γνώμη μου –και τελειώνω με αυτό, κύριε Πρόεδρε- που βασίζεται και στην άποψη των φορέων που ακροαστήκαμε στην επιτροπή, ιδιαίτερα στην άποψη του Προέδρου της επιτροπής, του κ. Παντελή, δικαστικού, που έχει ιδιαίτερο βάρος λόγω της εμπειρίας του, είναι ότι επιβάλλεται πρώτον οι εποπτικοί οργανισμοί, Τράπεζα της Ελλάδος, Χρηματιστήριο, Επιτροπή Κεφαλαιαγοράς, αξιοποιώντας τη διεθνή και ευρωπαϊκή εμπειρία, να δημιουργήσουν επαρκές και σαφές κανονιστικό πλαίσιο παρακολούθησης ορθής εφαρμογής αυτών των κανόνων από τις τράπεζες και τις χρηματιστηριακές εταιρείες.
    Και δεύτερον, και με αυτό κλείνω, οι τράπεζες αντίστοιχα και οι χρηματιστηριακές εταιρείες να συγκροτήσουν μονάδες κανονιστικής συμμόρφωσης, είναι τα λεγόμενα compliance units, με αναφορά σε διοικήσεις που θα παρακολουθούν και θα διευκολύνουν την ορθή τήρηση των υποχρεώσεων.
    Σε ένα τέτοιο πολυεπίπεδο αγώνα, ο συντονισμός και η αποτελεσματικότητα των μέσων είναι κυρίως που μετράνε και δεν πρέπει να το ξεχνάμε.
    Ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Τζέκης.
    ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, για το νομοσχέδιο για το ξέπλυμα «μαύρου» χρήματος, η εισηγήτριά μας εμπεριστατωμένα αναλυτικά αναφέρθηκε, αποδεικνύοντας ότι ο κύριος στόχος της Ευρωπαϊκής Ένωσης αλλά και του παρόντος νομοσχεδίου δεν είναι τίποτα άλλο, παρά να μπει ακόμη ένας φραγμός στην ανάπτυξη του κινήματος αλληλεγγύης, ταξικής αλληλεγγύης αν θέλετε, σε κινήματα, οργανώσεις, που αντιπαλεύουν με κάθε τρόπο τον ιμπεριαλισμό. Και αναφέρθηκε στο άρθρο 4 κ.λπ..
    ‘Όμως, αυτήν την ώρα για το Κ.Κ.Ε. είναι πολύ σημαντικό να ακούσει ο ελληνικός λαός ότι δεν είναι σύμπτωση η εισαγωγή της τροπολογίας για τις ολυμπιακές αερογραμμές με το παρόν νομοσχέδιο για το ξέπλυμα του «μαύρου» χρήματος, γιατί πιστεύουμε ότι έτσι δεν ξεπλένεται ένα ακόμη πολιτικό και οικονομικό έγκλημα που διαπράττεται σε βάρος του ελληνικού λαού. Και αναφέρομαι, βέβαια, σε ένα διαχρονικό έγκλημα που είναι η ιδιωτικοποίηση των ολυμπιακών αερογραμμών. Και δεν είναι τυχαίο ότι καμία αναφορά δεν έγινε από τον εισηγητή της Πλειοψηφίας, αλλά και από τον εισηγητή της Αξιωματικής Αντιπολίτευσης. Και για εμάς δεν είναι ζήτημα ότι αυτό το μαύρο κουτί είναι άδειο. Αυτό το κουτί είναι, πραγματικά, γεμάτο και βέβαια εδώ είναι ότι εμείς μπαίνουμε επί της ουσίας της υπόθεσης και όχι μόνον στη διαδικασία, γιατί θεωρούμε ότι είναι φυσικό επακόλουθο, κυρίες και κύριοι Βουλευτές, το σημερινό αποτέλεσμα. Και είναι φυσικό επακόλουθο όλων των κυβερνήσεων που πέρασαν μέχρι σήμερα, που σημαίνει δηλαδή ότι Νέα Δημοκρατία και ΠΑ.ΣΟ.Κ. έχουν εξίσου σοβαρές ευθύνες για το σημερινό αποτέλεσμα. Και είναι γνωστό βέβαια ότι στην αρχή της δεκαετίας του 1990 στη Συνθήκη του Μάαστριχτ, προεβλέπετο η απελευθέρωση των μεταφορών και ένας τομέας στις μεταφορές είναι και οι αερομεταφορές. 
    Επομένως, τόσο η σημερινή Κυβέρνηση όσο και η Αξιωματική Αντιπολίτευση, αλλά και ο λεγόμενος Συνασπισμός, έχουν σοβαρές ευθύνες για την εξέλιξη τη σημερινή, γιατί γνώριζαν ότι η απελευθέρωση δεν σήμαινε  τίποτα άλλο παρά η ιδιωτικοποίηση και αυτής της εταιρείας.
    Είναι γνωστόν ότι στα πλαίσια της Ευρωπαϊκής Ένωσης γίνεται συγκεντροποίηση και σ’ αυτόν τον τομέα μέσω εξαγορών, συγχωνεύσεων κ.λπ.. Και όπως έχει ειπωθεί, στα πλαίσια της Ευρωπαϊκής Ένωσης θα μείνουν δύο-τρεις εταιρείες για να μπορούν βέβαια να ανταγωνιστούν και τις εταιρείες των Η.Π.Α. και όχι μόνον. Αυτό είναι και η κατεύθυνση της Λισαβόνας.
     Τι απέκρυψαν βέβαια οι κυβερνήσεις ΠΑ.ΣΟ.Κ. και Νέας Δημοκρατίας; Γιατί ο ισχυρισμός της σημερινής Κυβέρνησης που συνεπικουρείται από την Αξιωματική Αντιπολίτευση, αλλά και από πολλά Μ.Μ.Ε., ότι δήθεν ο Έλληνας φορολογούμενος πληρώνει κάθε μήνα 1,5 εκατομμύριο ευρώ, δεν είναι αληθές. Καταρρίπτεται και αυτός ο μύθος γιατί είναι γνωστό, κυρίες και κύριοι Βουλευτές, ότι τα χρέη, από το 1975 μέχρι το 1993, του κράτους προς την Ολυμπιακή Αεροπορία ήταν 405.000.000.000 δραχμές. Και αναφέρουμε το 1993, που ήταν χρονιά παραπομπής από την τότε κυβέρνηση της Νέας Δημοκρατίας προς την Ευρωπαϊκή Ένωση ως πτωχευμένη  την Ολυμπιακή Αεροπορία, που όμως αποδεικνύεται ότι ήταν κερδοφόρος. 
     Και εδώ είναι ακριβώς ότι από αυτό το Βήμα παρελαύνουν κυβερνήσεις της Νέας Δημοκρατίας και του ΠΑ.ΣΟ.Κ., θα παρελάσουν εδώ και συγκεκριμένοι Υπουργοί που είχαν την ευθύνη για εκείνη την τριετία για να μας πουν ότι καλώς κλείνουν οι ολυμπιακές αερογραμμές! Αλλά ήταν εκείνοι όμως που δεν πλήρωναν ως όφειλε να πληρώσει το κράτος προς την Ολυμπιακή Αεροπορία. Γιατί από το 1993 μέχρι το 2002 το κράτος με κυβερνήσεις πλέον του ΠΑ.ΣΟ.Κ. επιβάρυναν την Ολυμπιακή Αεροπορία με ποσά που ξεπερνούσαν τα λογιστικά της ελλείμματα κατά περίπου 800.000.000.000 δραχμές. Δηλαδή στο σύνολό τους 1,2 τρισεκατομμύριο δραχμές. Και αυτό επιβεβαιώνεται από τον Ιωάννη Λαϊνό, τον μελετητή που όρισε η τότε κυβέρνηση του ΠΑ.ΣΟ.Κ. και που, μάλιστα, δέχτηκε πιέσεις να κατεβάσει το συγκεκριμένο χρέος του κράτους προς την Ολυμπιακή Αεροπορία. ‘Όμως, αυτό ήταν και μια απάντηση προς Ευρωβουλευτή του Κ.Κ.Ε. από την Επίτροπο Ντε Παλάθιο στις 15.1.2003, που είπε πως αν κάποιος χρωστάει προς την Ολυμπιακή Αεροπορία και μάλιστα υψηλά ποσά, αυτό είναι το ελληνικό κράτος. Και εδώ είναι η ομολογία πραγματικά τι παιχνίδι στήθηκε σε βάρος και της Ολυμπιακής και εις βάρος του ελληνικού λαού, γιατί είναι λαϊκή περιουσία που όμως παίζεται και ένα μεγάλο παιχνίδι σε βάρος των εργαζομένων που βλέπουν πλέον να αμφισβητούνται εργασιακές σχέσεις, ασφαλιστικά δικαιώματα, συλλογικές συμβάσεις. Και βλέπουμε ότι οι συμβάσεις ορισμένου χρόνου που κατ’ επανάληψη ανανεώνονταν με δώδεκα και δεκαπέντε χρόνια υπηρεσίας, τώρα να πηγαίνουν το μεγαλύτερο ποσοστό προς απόλυση και με την παρούσα τροπολογία να αφαιρούνται όλα αυτά τα δικαιώματα.
     Άρα το ζήτημα για εμάς είναι πολύ σημαντικό, γιατί ο κρατικός προϋπολογισμός προβλέπει μέσα ακόμα και την ιδιωτικοποίηση του «Ελευθέριος Βενιζέλος» και όχι μόνον, αλλά και άλλων αεροδρομίων και εμείς λέμε ότι στο στόχο της Κυβέρνησης είναι ακόμα και η ιδιωτικοποίηση της Υ.Π.Α.. 
     Κυρίες και κύριοι Βουλευτές, είναι, πραγματικά, προμελετημένο το πολιτικό έγκλημα που γίνεται σε βάρος του ελληνικού λαού γιατί μια στρατηγικής σημασίας επιχείρηση δίνεται και αυτή στο ιδιωτικό κεφάλαιο. Και μιλάμε, βέβαια, για τα υπόλοιπα τμήματα της Ολυμπιακής. Δεν είναι μόνον οι ολυμπιακές αερογραμμές. Είναι η επίγεια εξυπηρέτηση, η τεχνική βάση, είναι η μεταφορά εμπορευμάτων, οι ενοικιάσεις και το εκπαιδευτικό κέντρο. Είναι αυτά τα φιλέτα τμημάτων της Ολυμπιακής Αεροπορίας που και αυτά παραδίδονται για εκμετάλλευση πλέον και ιδιοκτησία στο μεγάλο κεφάλαιο είτε ελληνικό είτε και ξένο. Πλούσια, δηλαδή, η προίκα της Ολυμπιακής Αεροπορίας. Και γι’ αυτό δεν ακούμε φωνή από τη σημερινή Κυβέρνηση, αλλά και από την Αξιωματική Αντιπολίτευση γιατί έχουν σοβαρές πολιτικές ευθύνες.
     Και σ’ αυτό το σημείο το να βάζουμε μέσα στην τροπολογία ότι μπορούν να συμμετέχουν στο μετοχικό κεφάλαιο οι Ο.Τ.Α., είναι μια πολιτική υποκρισία, όταν γνωρίζουμε πλέον ότι και οι φορείς αυτοί της Τοπικής Αυτοδιοίκησης από τη δική σας την πολιτική τόσων χρόνων έχουν βρεθεί σε αδιέξοδα και, μάλιστα, παίρνουν δάνεια για να εξυπηρετήσουν τις υποχρεωτικές τους ανάγκες.
     Επομένως αυτό το οποίο είπε η εισηγήτριά μας είναι σημαντικό. Να αποσυρθεί αυτή η τροπολογία. Δεν έχετε το δικαίωμα ως Υπουργοί με κοινές υπουργικές αποφάσεις να ξεπουλάτε τη λαϊκή περιουσία. Είναι ένα γεγονός που πρέπει να το λάβετε υπ’ όψιν. Και στο ζήτημα αυτό, βέβαια, εμείς δεν δεχόμαστε καμία επιλογή και καμία εντολή από την Ευρωπαϊκή Ένωση. Δεν θεωρούμε τη χώρα μας και το λαό ότι είναι αποικία οποιουδήποτε διευθυντηρίου της Ευρωπαϊκής Ένωσης.
     Κλείνω με αυτό, κύριε Πρόεδρε. Το Κ.Κ.Ε. καλεί έστω και αυτήν την ώρα τον ελληνικό λαό μαζί με το σύνολο των εργαζομένων στην Ολυμπιακή Αεροπορία, γιατί και εκεί έχουν ευθύνες οι συνδικαλιστικές ηγεσίες που συνεργάστηκαν με τις προηγούμενες κυβερνήσεις με όλα αυτά τα εξυγιαντικά προγράμματα που στοίχισαν στον ελληνικό λαό 50 δισεκατομμύρια δραχμές, τους καλούμε λοιπόν να αγωνιστούν για ένα δημόσιο αποκλειστικό αερομεταφορέα ενταγμένο σε ένα κοινωνικοποιημένο τομέα μεταφορών, ο οποίος πραγματικά μπορεί να ικανοποιεί τα κριτήρια της ασφάλειας που είναι πολύ σημαντικό, το φθηνό εισιτήριο, να εξασφαλίζει τα δικαιώματα των εργαζομένων μονίμων και ορισμένου χρόνου. Και βέβαια να καλύψει το εύρος όλης της επικράτειας γιατί πιστεύουμε πραγματικά, κύριε Πρόεδρε, ότι το ζήτημα της Ολυμπιακής Αεροπορίας δεν μπορεί να περάσει στη σιωπή που θέλει να επιβάλει η Κυβέρνηση, αλλά και η Αξιωματική Αντιπολίτευση και ο λεγόμενος Συνασπισμός, που ενώ ψήφισαν τη Συνθήκη του Μάαστριχτ, τώρα μιλάνε για δημόσιο φορέα, γιατί ο πυρήνας της προώθησης αυτής της εξέλιξης είναι η απελευθέρωση και αυτού του τομέα. Και έχουν ευθύνες και οι κυβερνήσεις αλλά και ατομικά όσοι θα αποφασίσουν να ψηφίσουν αυτήν  την τροπολογία.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τζέκη.
      Το λόγο έχει ο κ. Μάνος. 
      Κύριε Μάνο, να επισπεύσετε το βηματισμό σας.
      ΣΤΕΦΑΝΟΣ ΜΑΝΟΣ: Έχω βαρύνει, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Είναι καιρός να κάνετε δίαιτα, κύριε Μάνο.
      Ορίστε, έχετε το λόγο.
      ΣΤΕΦΑΝΟΣ ΜΑΝΟΣ: Κυρίες και κύριοι συνάδελφοι, σχεδόν για όλο το νομοσχέδιο, αυτό δηλαδή που αφορά την προσαρμογή της νομοθεσίας στις κοινοτικές οδηγίες, δεν έχω πρόβλημα ούτε αντίρρηση. Έχω αντιρρήσεις στο άρθρο 7 για την ανεξάρτητη διοικητική αρχή. Και είναι μία αντίρρηση την οποία έχω επαναλάβει πολλές φορές στο Σώμα και θα την ξαναπώ εν συντομία. 
      Πρώτον, θεωρώ λάθος να διορίζονται εκπρόσωποι με αντικαταστάτες. Είναι ένας τρόπος, για να μαγειρεύονται οι αποφάσεις. Όταν κάποιος δε θέλει, στέλνει τον αντικαταστάτη του. Είναι λοιπόν ό,τι χειρότερο για μία ανεξάρτητη αρχή. Δεν πρέπει να υπάρχουν, κατά την άποψή μου, αναπληρωματικοί. Αυτοί που θα υπάρχουν εκεί θα έχουν τις ευθύνες τους. 
      Η δεύτερη παρατήρηση και αντίρρησή μου είναι, ότι όλοι διορίζονται με μία απόφαση και ξαναφεύγουν όλοι μαζί στο τέλος της περιόδου της θητείας τους. Είχα πει πολλές φορές για τις ανεξάρτητες αρχές ότι θα ήταν σωστό να υπάρχει μία κλιμάκωση. Κάθε χρόνο για παράδειγμα, εφόσον έχουν τριετή θητεία, το 1/3 του Συμβουλίου να αντικαθίσταται έτσι, ώστε να υπάρχουν συνέχεια παλαιοί που να έχουν τη γνώση και την ιστορία της αρχής και καινούργιοι και έτσι, ώστε και σε περίπτωση εναλλαγής μιας κυβέρνησης να μη φεύγουν δια μιας όλοι και να έρχονται δια μιας καινούργιοι.
      Είμαι αντίθετος λοιπόν με το άρθρο 7. Και επαναλαμβάνω ότι δεν είναι η πρώτη φορά που είμαι αντίθετος. Είμαι παγίως αντίθετος σ’ αυτές τις ρυθμίσεις τις οποίες τις βρίσκω λάθος. Μ’ αυτό τελειώνω και με το κύριο σώμα του νομοσχεδίου. 
      Θα αναφερθώ τώρα εν συντομία στην τροπολογία για την Ολυμπιακή Αεροπορία. Πρώτον, θα συνιστούσα στους συναδέλφους της Νέας Δημοκρατίας να διαβάσουν τα Πρακτικά –δεν έχω το χρόνο και τη διάθεση θα έλεγα- της 4ης Σεπτεμβρίου 2003, για να δείτε τι ακριβώς έλεγε τότε ο πρώτος τη τάξει Υπουργός σας κ. Παυλόπουλος για την αντίστοιχη τροπολογία που είχε καταθέσει τότε το ΠΑ.ΣΟ.Κ. για τη δημιουργία των Ολυμπιακών Αερογραμμών. Νομίζω ότι, αν διαβάσετε τον κ. Παυλόπουλο εκείνης της εποχής, θα δικαιούστε να διπλασιάσετε όσα είπε τότε σε βάρος του ΠΑ.ΣΟ.Κ. εις βάρος της δικής σας Κυβέρνησης τώρα. Δεν θα σας κουράσω με το να σας το διαβάσω, αλλά αξίζει τον κόπο να δείτε τι λένε οι άνθρωποι και οι Υπουργοί σας, όταν είναι στη μία θέση, και τι λένε, όταν είναι στην άλλη θέση. 
      Θέλω να σας θυμίσω το εξής. Στις 21 Φεβρουαρίου 2002 συνήλθε η Κυβερνητική Επιτροπή υπό τον κ. Σημίτη και αποφάσισε ομόφωνα τα εξής. Διαβάζω από εφημερίδα της επομένης εκείνης της εποχής, από την «ΚΑΘΗΜΕΡΙΝΗ» για την ακρίβεια: «Αποφάσισε ομόφωνα τη δημιουργία από μηδενική βάση με τη συμμετοχή ιδιωτικών κεφαλαίων μίας νέας «Ολυμπιακής» στην οποία την πλειοψηφία θα έχουν οι ιδιώτες και τράπεζες». Αυτό εσείς το έχετε αλλάξει και προσθέσατε και τους δήμους και τις κοινότητες, τους Οργανισμούς Τοπικής Αυτοδιοίκησης. Αυτή ήταν πράγματι μία … μεγάλη αλλαγή. Τη διοίκηση, έλεγε τότε η απόφαση, θα την ασκούν οι ιδιώτες. Αυτά ειπώθηκαν τον Φεβρουάριο του 2002. 
      Πέρασαν δεκαεννέα μήνες και το Σεπτέμβριο του 2003, αφού δεν έγινε τίποτα –όχι δεν έγινε τίποτα, χάθηκαν τουλάχιστον 500 εκατομμύρια ευρώ του ελληνικού λαού- αποφασίστηκε σύσταση των Ολυμπιακών Αερογραμμών. Και μόλις ήρθε η Κυβέρνηση της Νέας Δημοκρατίας, αποφάσισε ότι δεν αναζητεί πλέον να πουλήσει την πλειοψηφία, αλλά ολόκληρη την εταιρεία. Και ξεκίνησε η νέα διαδικασία. 
      Και φτάσαμε στη σημερινή εποχή, οπότε αντιγράφετε επί λέξει αυτά τα οποία είπε ο κ. Σημίτης το 2002, λησμονώντας βέβαια ότι αυτό που έκανε ο κ. Σημίτης τότε, απέτυχε και κόστισε ένα βουνό λεφτά. Στη διάρκεια της δικής σας θητείας, της Νέας Δημοκρατίας, η «Ολυμπιακή» κόστισε στους Έλληνες φορολογούμενους 900.000.000 ευρώ. Γιατί λέω αυτόν τον αριθμό; Αυτόν έδωσε ο κ. Ρουσόπουλος στην Έκθεση Θεσσαλονίκης. Είναι δικός του αριθμός. Και απέτυχε και αυτή η προσπάθεια. Και τώρα, όπως ο χαρτοπαίχτης που δεν ξέρει ποτέ πώς να σταματήσει, λέτε ότι θα κάνετε μία νέα προσπάθεια, αυτή που δοκίμασε ο κ. Σημίτης το 2002, και μας υπόσχεστε ότι σε τέσσερις-πέντε μήνες –έχει ο Θεός- θα γίνει κάτι καινούργιο. Βέβαια, θα τρέχει το κοντέρ και θα χαθούν, κατ’ εκτίμηση δική μου, τουλάχιστον 250.000.000 ευρώ, έως ότου αποφασίσετε ότι επιτέλους δεν πάει άλλο. 50.000.000 ευρώ το μήνα, 45.000.000 ευρώ είναι ο ακριβής αριθμός του κ. Ρουσόπουλου. 
      Θα σας δώσω ορισμένους αριθμούς έτσι, επειδή πολλές φορές τα εκατομμύρια δεν τα καταλαβαίνουμε, και θα σας πω τι είναι, με τι ισοδυναμούν 45.000.000 το μήνα. Το σύνολο των επιδομάτων ανεργίας που καταβάλλει το κράτος σε όλους ανεξαιρέτως τους ανέργους της Ελλάδος είναι 90.000.000 ευρώ το μήνα. Θα μπορούσε δηλαδή με το ίδιο ποσό να αυξήσετε όλα τα επιδόματα ανεργίας ή να παρατείνετε την διάρκεια των επιδομάτων γι’ αυτούς κυρίως που είναι μακροχρόνια άνεργοι. Ο κ. Κακλαμάνης ζητά να προσληφθούν 10 χιλιάδες νοσηλευτές, αδελφές νοσοκόμες, στα νοσοκομεία και από αυτό εξαρτάται στην πραγματικότητα περισσότερο από οτιδήποτε άλλο η λειτουργία του Ε.Σ.Υ.. Ο κ. Αλογοσκούφης λέει: «Δεν έχω λεφτά να σου δώσω. Δεν μπορείς να προσλάβεις». Το 1/3 του ποσού που καταβάλλεται στην «Ολυμπιακή» θα επαρκούσε, για να καλυφθούν όλες οι ανάγκες όλων των νοσοκομείων όλης της χώρας που ζητά ο κ. Κακλαμάνης.
      (Στο σημείο αυτό χτυπά το κουδούνι λήξεως του χρόνου ομιλίας του κυρίου Βουλευτή)
      Συγνώμη, κύριε Πρόεδρε, δώστε μου λίγο χρόνο.
      Αυτές είναι οι επιλογές της Κυβέρνησης. Παραδόξως, περνά ασχολίαστη αυτή η λεηλασία κυριολεκτικά του δημόσιου ταμείου, για να κερδίσει χρόνο η Κυβέρνηση. Διότι περί αυτού πρόκειται. Δεν υπάρχει οποιαδήποτε ελπίδα –σας το λέω κατηγορηματικά, όπως το έχω πει επανειλημμένως και στο παρελθόν- να βρεθεί λύση. Δεν πρόκειται να βρεθεί λύση. Η λεηλασία όμως περνά σχετικώς ασχολίαστη και μου έκανε εντύπωση ότι το ΠΑΣΟΚ μάλιστα δια του κ. Βενιζέλου εμφανίστηκε συναινετικό σ΄ αυτή τη λύση, ίσως διότι η Κυβέρνηση στο τέλος του 2005 επανέρχεται στις εξαγγελίες Σημίτη-Βερελή του 2002. Εγώ ομολογώ ότι αυτό δεν το καταλαβαίνω και οφείλω να το πω. 
      Πρέπει να σας πω ακόμα ότι δεν νομίζω πως έχει ξανασυμβεί ποτέ στο Κοινοβούλιο να έρθει μία τόσο γενικόλογη εξουσιοδότηση. Δεν ξέρω εάν συνειδητοποιείτε ότι σας ζητούν να δώσετε λευκή επιταγή στον κ. Αλογοσκούφη και στον κ. Λιάπη να ξοδέψουν ό,τι θέλουν, για να δημιουργήσουν αυτή τη νέα εταιρία. Μέσα σ’ αυτή την πρόταση της Κυβέρνησης δεν υπάρχει η αναφορά σε έστω ένα ευρώ. 
      Τι θα κοστίσει αυτό το εγχείρημα; Μας ενεφάνησαν μία έκθεση του Γενικού Λογιστηρίου που λέει: «δεν ξέρω τίποτα». Πώς θα το ψηφίσετε αυτό; Και γιατί, κύριοι συνάδελφοι, είναι ανάγκη να έρθει μ’ αυτή τη μορφή; Δεν μπορούν να το κάνουν λίγο –δεν λέω να γίνει τελείως συγκεκριμένο- πιο συγκεκριμένο, να μας πουν τι έχουν στο μυαλό τους; Θα βάλουν 100.000.000 ευρώ, 200.000.000 ευρώ, 1.000.000.000 ευρώ; Τι πρόκειται να βάλουν; Ποιον προσπαθούν να εξαπατήσουν με τα βιαστικά;
    Σας βεβαιώνω ότι αισθάνομαι πως πρόκειται περί αίσχους, για το οποίο θα πρέπει να ντρέπεται η Βουλή, εφόσον το προχωρήσει. Λυπάμαι που το λέω, αλλά έτσι αισθάνομαι.
    Ευχαριστώ πάρα πολύ.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μάνο.
    Ο κ. Μαργαρίτης Τζίμας έχει το λόγο.
    ΜΑΡΓΑΡΙΤΗΣ ΤΖΙΜΑΣ: Κυρίες και κύριοι συνάδελφοι, είναι σαφές πως έχουμε εμπιστοσύνη και στον κ. Αλογοσκούφη και στον κ. Λιάπη, γι’ αυτό και του παρέχουμε εξουσιοδότηση, απαντώντας στον κ. Μάνο. 
    Φυσικά, κύριε συνάδελφε, αν δεν είχαμε παραλάβει τα χρέη της Αγροτικής ύψους 1,3 τρισεκατομμυρίων και τα χρέη των νοσοκομείων ύψους 800.000.000.000, με τη λογική που αναπτύξατε εδώ, θα μπορούσαμε να δώσουμε επίδομα θέρμανσης τουλάχιστον για τρία χρόνια.
    Κυρίες και κύριοι συνάδελφοι, είναι πολύ σοβαρό το νομοσχέδιο, το οποίο συζητάμε σήμερα. Και είναι πολύ σοβαρό, διότι έχει να κάνει με την ύπαρξη ή το χτύπημα της διαπλοκής και την ύπαρξη διαφάνειας στο δημόσιο βίο της χώρας. Είναι συνδεδεμένη η δημιουργία του μαύρου χρήματος και του ξεπλύματος με την ύπαρξη και της διαπλοκής, αλλά και την έλλειψη ενός αποτελεσματικού και διαφανούς θεσμικού πλαισίου.
    Αν, λοιπόν, υπήρχε ένα διαφανές, ισχυρό και αποτελεσματικό θεσμικό πλαίσιο και δεν υπήρχε διαπλοκή στη χώρα μας, τότε δεν θα κουβεντιάζαμε μεθόδους για να καταπολεμήσουμε τη διαδικασία ξεπλύματος του μαύρου χρήματος. 
    Σε καμία, όμως, περίπτωση δεν πρέπει να συνδέσουμε την ύπαρξη διαπλοκής και μαύρου χρήματος με το σύνολο των δράσεων που ασχολούνται δίπλα ή κοντά στην οικονομία. Για παράδειγμα ένας οικογενειάρχης που κάνει μία δεύτερη δουλειά για να ζήσει την οικογένειά του και δεν κόβει παραστατικά στοιχεία, δεν νομίζω πως είναι υποκείμενο διαπλοκής, ούτε είναι υποκείμενο ελέγχου για την απόκτηση παράνομου περιουσιακού στοιχείου.
    Όλα αυτά τα χρόνια –τουλάχιστον τα προηγούμενα χρόνια- όταν η απιστία προς το δημόσιο ήταν πλημμέλημα και εμείς την κάναμε κακούργημα, όταν υπήρχε ο λεγόμενος μαθηματικός τύπος, την ουσία του οποίου γρήγορα συνέλαβαν οι εργοληπτικές εταιρείες κι όταν γινόταν μία δημοπρασία, η ίδια η εταιρεία με διαφορετικά ονόματα κατέθετε παρεμφερείς προτάσεις κοντά στο πιθανό ποσοστό έκπτωσης με αποτέλεσμα η ίδια η εταιρεία να παίρνει το έργο με ένα ποσοστό 2% και 3%. Και αντικαταστήσαμε το μαθηματικό τύπο. Πλέον τα έργα τα παίρνει αυτός που δίνει το μεγαλύτερο ποσοστό έκπτωσης. Κερδίζει το κράτος, κερδίζει ο πολίτης, τελικά κερδίζει η διαφάνεια.
    Αυτό αποτελεί και μία απάντηση στα στελέχη του ΠΑ.ΣΟ.Κ. που βγήκαν χθες και είπαν: «Μα, το Πρόγραμμα Δημοσίων Επενδύσεων στον προϋπολογισμό είναι μειωμένο σχεδόν κατά 18%. Στην ουσία δεν είναι μειωμένο. Είναι αυξημένο κατά 12%. Και ονομαστικά, όμως, αν το πάρουμε, θα μπορούσε να είναι μειωμένο το Πρόγραμμα Δημοσίων Επενδύσεων, όταν πλέον τα έργα ανατίθενται με μεγαλύτερα ποσοστά έκπτωσης και ένα έργο των 100.000.000 δεν θα εκτελείται με 98.000.000, όπως στο παρελθόν, αλλά με 50.000.000 και 60.000.000. Άρα, δεν χρειάζεται το κράτος να καταβάλει περισσότερα χρήματα για την εκτέλεση του ιδίου έργου.
    Αυτή τη διαπλοκή, που παραλάβαμε, καταπολεμούμε με το νομοσχέδιο αυτό.
    Δεν θα μιλήσω από εδώ και πέρα με δικά μου λόγια, αλλά με παρατηρήσεις και λόγους στελεχών του ΠΑ.ΣΟ.Κ.. 
    «Οι κυβερνήσεις του ΠΑ.ΣΟ.Κ. ολοκλήρωσαν τα τελευταία χρόνια ένα επαρκέστατο θεσμικό πλαίσιο για τη διαφάνεια στις κρατικές προμήθειες και τα δημόσια έργα. Δεν δέχομαι ούτε εγώ ούτε η Κυβέρνησή μου ούτε το κόμμα μου μαθήματα ηθικής ευαισθησίας και εντιμότητας. Θέλω δε να γνωρίζετε, ότι δεν θα επιτρέψουμε να εγκλωβιστεί η πολιτική ζωή της χώρας σε ένα «κυνήγι μαγισσών». Κώστας Σημίτης απαντώντας στον κ. Καραμανλή στις 10 Ιουλίου του 2000.
    Τι έλεγε ο κ. Λιάνης στην εφημερίδα «ΤΑ ΝΕΑ» στις 27 Ιανουαρίου του 2003; Έλεγε: «Έχουμε ανεχθεί γεγονότα που ήταν καραμπινάτες παραβιάσεις του νόμου».
    Τι έλεγε ο κ. Δασκαλάκης στην εφημερίδα «ΑΞΙΑ» στις 15 Μαΐου του 2003; Έλεγε: «Οι εποχές που βιώνουμε χαρακτηρίζονται από τη δύναμη παρέμβασης των Μ.Μ.Ε. στη διαμόρφωση της κοινής γνώμης. Η διαπλοκή οικονομικών συμφερόντων, άμεσα ή έμμεσα, με τα Μ.Μ.Ε. αποτελεί δυστυχώς μία πραγματικότητα».
    Τι έλεγε ο κ. Πάγκαλος στην εφημερίδα «ΑΠΟΓΕΥΜΑΤΙΝΗ της ΚΥΡΙΑΚΗΣ» στις 22 Δεκεμβρίου του 2002; Η διαφθορά έχει πάρει τέτοιες διαστάσεις που σχεδόν αποτελεί δομικό στοιχείο του ελληνικού κοινωνικού σχηματισμού. Πρόκειται για τη γνωστή θεωρία που πρεσβεύει ότι χωρίς λαδάκι δεν κινείται η μηχανή. Ο κ. Πάγκαλος τα έλεγε αυτά για τις ημέρες του ΠΑ.ΣΟ.Κ.. Η διαφθορά –συνέχιζε ο κ. Πάγκαλος- αγγίζει και αφορά ολόκληρη την ελληνική κοινωνία. Κανένας θεσμός δεν έχει μείνει ανέγγιχτος.
    Ο κ. Αλέκος Παπαδόπουλος κατά την ημέρα παραλαβής του Υπουργείου Υγείας στις 13 Απριλίου του 2000 έλεγε: «Νομίζω ότι κινούμαι σε ναρκοπέδιο κι έχω πλήρη συνείδηση αυτού. Υπάρχουν μικρά και μεγάλα συμφέροντα που κατατρώγουν σαν πιράνχας το σώμα της δημόσιας διοίκησης στη χώρα».
    Τέλος, ο κ. Καψής σε ανοιχτή επιστολή στο Γραμματέα του ΠΑ.ΣΟ.Κ. κ. Σκανδαλίδη στις 18 Οκτωβρίου του 2000: «Γιατί τώρα; Γιατί τόσο αργά; Γιατί τόσο τσιγγούνικα και περιορισμένα προτείνεις δραστικά μέτρα κατά της διαφθοράς; Γιατί ως Γραμματέας του κινήματος ανέχθηκες και επέτρεψες το βάρβαρο διωγμό μου, που προσεγγίζει τα όρια του ποινικού νόμου, όταν πριν δύο χρόνια έκανα τις ίδιες περίπου προτάσεις με τις δικές σου;» 
    «Το γεγονός ότι τα ξέραμε και δεν αντιδρούσαμε έγκαιρα και αποτελεσματικά, δημιουργεί σε όλους μας –μηδέ και εμού εξαιρουμένου- βαρύτατες ευθύνες τουλάχιστον για αμέλεια. Βαρύτατη αμέλεια ίσως που από την άποψη των κυρώσεων συχνά εξισούται με δόλο».
    Αντιλαμβάνεται λοιπόν και ο πλέον κακόπιστος παρατηρητής πως το νομοσχέδιο αυτό κινείται προς τη σωστή κατεύθυνση, δημιουργεί εκείνες τις ασφαλιστικές δικλείδες, προσαρμοζόμενο και στις κοινοτικές οδηγίες, για να μπορέσουμε να δημιουργήσουμε μία Ελλάδα για τους πολλούς Έλληνες και όχι μία Ελλάδα για τους λίγους Έλληνες που βοηθούσε το ΠΑ.ΣΟ.Κ. και τους ανέδειξε στα ρετιρέ της χώρας.
    Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τζίμα.
    Η κ. Αποστολάκη έχει το λόγο.
    ΜΙΛΕΝΑ ΑΠΟΣΤΟΛΑΚΗ: Ευχαριστώ, κύριε Πρόεδρε.
    Συζητείται σήμερα ένα νομοσχέδιο που ενσωματώνει στην ελληνική έννομη τάξη την 97/2001κοινοτική οδηγία, για την πρόληψη της χρησιμοποίησης του χρηματοπιστωτικού συστήματος με σκοπό τη νομιμοποίηση εσόδων από εγκληματικές δραστηριότητες και άλλες διατάξεις.
    Έχω την εντύπωση ότι η συγκεκριμένη νομοθετική πρωτοβουλία της Κυβέρνησης αποτελεί άλλο ένα τυπικό δείγμα της ανακολουθίας και της ασυνέπειάς της, του εξαιρετικά ανεύθυνου και λαϊκίστικου τρόπου με τον οποίο δυστυχώς συνέχισε να πολιτεύεται.
Την είχαμε συνηθίσει έτσι ως Αξιωματική Αντιπολίτευση και το κακό ήταν μικρότερης εμβέλειας για τη χώρα, τώρα, όμως, ως Κυβέρνηση το κακό είναι μεγάλο και το αντιμετωπίζει ο Έλληνας πολίτης καθημερινά. Από την αδυναμία της κυβερνήσεως όσον αφορά στην κατάθεση του Προϋπολογισμού, το κύρος της χώρας που έχει τρωθεί και καθημερινά υφίσταται νέες ταπεινώσεις, μέχρι την καθημερινή τελικά αναποτελεσματικότητά της σε ήσσονος σημασίας ζητήματα. 
      Θέλω να θυμίσω, βεβαίως, ότι το 1995 το ΠΑ.ΣΟ.Κ. είχε ψηφίσει ένα νόμο σε ό,τι αφορά την αντιμετώπιση του ίδιου προβλήματος, όπου έθετε ένα πραγματικά συστηματικό πλαίσιο για την αντιμετώπιση του. Η Κυβέρνηση το είχε καταψηφίσει τότε και αναφέρομαι σ’ αυτή τη δική της πολιτική απόφαση ακριβώς για να θυμίσω τον τρόπο που πολιτευόταν ως Αξιωματική Αντιπολίτευση. 
      Λίγους μήνες μετά τις εκλογές, η νέα Κυβέρνηση, που είχε μιλήσει για πολύ συγκεκριμένα πράγματα και είχε δεσμευθεί απέναντι στην ελληνική κοινωνία ψηφίζει τους ν. 3259/2004 και ν. 3283/2004. 
      Τι προέβλεπαν αυτά τα νομοσχέδια, κυρίες και κύριοι συνάδελφοι; Ήταν τα νομοσχέδια που ρύθμιζαν το ζήτημα του επαναπατρισμού κεφαλαίων, που νομιμοποιούσαν ουσιαστικά το ξέπλυμα του βρώμικου χρήματος. Με το δεύτερο νόμο, με το ν.3283/2004, η Νέα Δημοκρατία προχώρησε, επίσης, σε περαίωση εκκρεμών φορολογικών υποθέσεων και ρύθμιση ληξιπρόθεσμων οφειλών. Υπήχθησαν για ρύθμιση χρέη, ποινές και πρόστιμα, που είχαν επιβληθεί για έκδοση, ή λήψη πλαστών και εικονικών τιμολογίων. 
      Στο άρθρο 14 του ν. 3259, όπως θυμόμαστε όλοι, προβλέφθηκε η αναστολή προσωποκράτησης και η διακοπή της ποινικής δίωξης γι’ αυτούς που εκδίδουν πλαστά και εικονικά τιμολόγια. Το άρθρο 38, αναφερόταν στον επαναπατρισμό των κεφαλαίων από το εξωτερικό, στη συνέχεια δε δόθηκε εξουσιοδότηση και με την υπουργική απόφαση, την οποία υπέγραψε ο αρμόδιος Υπουργός, διευκρινίστηκε ότι δεν ενδιαφέρει ούτε ο τρόπος ούτε ο τόπος απόκτησης των κεφαλαίων. Κανένας έλεγχος για το πώς αποκτήθηκαν τα χρήματα αυτά. 
      Αντιθέτως, ο επαναπατρισμός των ξένων κεφαλαίων εξαγνίστηκε και οι υπόχρεοι με την καταβολή ενός ελάχιστου φόρου ύψους 3% ήταν ευχαριστημένοι. Οι παρανομούντες απαλλάχτηκαν από τις συνέπειες διάπραξης του οικονομικού εγκλήματος και των παρανομιών τους και εξασφαλίστηκαν πια στην εσωτερική έννομη τάξη ως αξιόπιστοι επενδυτές. 
      Με τον ίδιο ακριβώς νόμο αμνηστεύτηκαν συμβεβλημένοι με το δημόσιο φαρμακοποιοί, διαγνωστικά κέντρα, που ήταν γνωστό ότι φοροδιέφευγαν. Απαλλάχτηκαν από ειδικές κυρώσεις, όπως η άρση του τραπεζικού απορρήτου και η δέσμευση της περιουσίας, οι αποδέκτες πλαστών τιμολογίων, καθώς επίσης και από την άσκηση ποινικής δίωξης. 
      Αλλά υπάρχει και κάτι άλλο, το οποίο έχει κανείς αξία να θυμίσει, γιατί εντάσσεται στην ίδια ακριβώς πολιτική στόχευση της Κυβέρνησης εκείνη την εποχή. Και αυτό τι είναι; Είναι το μήνυμα που δόθηκε από τον αρμόδιο Υπουργό στα τελωνεία Νίκης και Δοϊράνης, τα οποία επαναλειτούργησαν, για εκτελωνισμό προϊόντων χωρίς κανέναν έλεγχο και συνέπεια. 
      Στο σημείο αυτό, κύριε Υπουργέ, πραγματικά νομίζω ότι το σύνολο της Εθνικής Αντιπροσωπείας περιμένει να μάθει ποιο είναι το ύψος του λαθρεμπορίου που διακινήθηκε τελικά από τα τελωνεία αυτά, τα οποία μετά την κυβερνητική κρίση που οδήγησε στην απομάκρυνση του αρμόδιου Υφυπουργού έκλεισαν βεβαίως, ποια έσοδα και πόσα χάθηκαν, ποιοι είναι οι υπεύθυνοι και εάν σκοπεύετε να επιβάλετε κυρώσεις. 
      Αυτές, λοιπόν, είναι από τη μία πλευρά οι πολιτικές σας επιλογές και τα νομοσχέδια, τα οποία φέρνετε στη Βουλή και τα ψηφίζετε. Από την άλλη πλευρά, σήμερα έρχεστε και ψηφίζετε ένα νόμο, με τον οποίο προσπαθείτε να μας πείσετε, προσπαθείτε να πείσετε την ελληνική κοινωνία ότι θέλετε να αντιμετωπίσετε το ξέπλυμα του βρώμικου χρήματος και να αυστηροποιήσετε τις διατάξεις. Αλλά ο κοινός νους λέει ότι δεν μπορεί παράλληλα να ισχύουν οι διατάξεις επαναπατρισμού με 3% φορολογία και το παρόν νομοσχέδιο. Πρέπει να επιλέξετε τι από τα δύο συνιστά την πολιτική σας, τι από τα δύο συνιστά τη θέση της Κυβέρνησης απέναντι σε παράνομες δραστηριότητες και απέναντι στους δράστες αυτών των δραστηριοτήτων. 
      Με το νόμο του 1995, όπως γνωρίζετε πολύ καλά, κυρίες και κύριοι συνάδελφοι, συνεστήθη αρμόδια επιτροπή, η επιτροπή του άρθρου 7, η οποία, όπως άλλωστε ειπώθηκε και στη συνεδρίαση της αρμόδιας Διαρκούς Κοινοβουλευτικής Επιτροπής, είχε πραγματικά παράσχει ένα αξιόλογο έργο στα χρόνια της θητείας της. 
      Με το νομοσχέδιο, το οποίο εισάγετε, καταργείτε αυτήν την επιτροπή και ψευδώς, βεβαίως, λέτε ότι την αντικαθιστάτε με μία ανεξάρτητη αρχή. Όπως ξέρετε πάρα πολύ καλά, οι ανεξάρτητες διοικητικές αρχές, που άλλωστε προβλέπονται από το Σύνταγμα, είναι οι αρχές οι οποίες διορίζονται με άλλο τρόπο απ’ αυτόν με τον οποίο εσείς προτείνετε για την Αρχή την οποία συνιστάτε. Συνιστάτε μια Αρχή, την οποία ουσιαστικά διορίζει το Υπουργικό Συμβούλιο μετά από πρόταση του Υπουργού Οικονομίας και στην οποία με ένα πραγματικά προκλητικό τρόπο φωτογραφίζετε και αυτόν που έχετε στο μυαλό σας να τοποθετήσετε στην Αρχή αυτή. 
      Η Αρχή είναι ενδεκαμελής με υποστήριξη πενήντα υπαλλήλων. Είναι βέβαιο ότι μετά από ενάμιση χρόνο υπολογίζεται ότι το λειτουργικό κόστος αυτής της επιτροπής θα εκτοξευθεί στα 3.000.000 ευρώ. Να θυμίσω εδώ τα περίφημα 10.000.000.000 ευρώ με τα οποία ο Πρωθυπουργός είχε δεσμευθεί ότι θα περιορίσει τις σπατάλες και τις δαπάνες. Είκοσι μήνες μετά όχι μόνο δεν τις έχει περιορίσει αυτές τις δαπάνες, αλλά με τις πολυποίκιλες επιτροπές, τις οποίες συνεχώς συνιστάτε για να βοηθήσετε τα «γαλάζια παιδιά», τις έχετε εκτοξεύσει. Άλλα 3.000.000 ευρώ μετά από μόλις ένα χρόνο λειτουργίας αυτής της επιτροπής, στην οποία, όπως διαβάζουμε, προβλέπεται απόσπαση από το Υπουργείο Άμυνας το Πυροσβεστικό Σώμα και άλλες υπηρεσίες, όπου φαίνεται έχετε πολλούς δικούς σας ανθρώπους να βολέψετε, για να αντιμετωπίσετε το ξέπλυμα του βρώμικου χρήματος. 
      Στο άρθρο 4, παράγραφος 4, κυρίες και κύριοι συνάδελφοι, δίνεται επίσης μια εξουσιοδότηση, της οποίας το περιεχόμενο μπορεί σε όλους να εγείρει συνειρμούς, όχι ευχάριστους, σε σχέση με τη δυνατότητα, μέσα από την εξουσιοδότηση αυτή, ελέγχου συλλόγων, μη κυβερνητικών οργανώσεων, σωματείων, συνδικάτων, μη κερδοσκοπικών οργανισμών, που βέβαιο είναι ότι θα γίνουν αντικείμενο άσκησης ελέγχων και διώξεων κατά το δοκούν, έτσι όπως η Κυβέρνηση μάς έχει συνηθίσει να πολιτεύεται μέχρι σήμερα. 
      (Στο σημείο αυτό την Προεδρική Έδρα καταλαμβάνει ο  Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Είναι σαφές ότι ο τρόπος με τον οποίο εισήχθη το νομοσχέδιο αυτό, υπαγορεύεται από την πολιτική συγκυρία. Για μια ακόμη φορά η Κυβέρνηση, αντιμέτωπη με τα αδιέξοδα που η ίδια γέννησε μέσα από την πολιτική της, αντιμέτωπη με τον απόηχο σκανδάλων που αφορούν στο εσωτερικό της, έρχεται με άλλο ένα βήμα εντυπωσιασμού, να νομοθετήσει ανεύθυνα, χωρίς ουσιαστικό όραμα και χωρίς ουσιαστικό σχέδιο για τη διακυβέρνηση της χώρας. Η διατύπωση του νομοσχεδίου αυτού και η ενσωμάτωση της οδηγίας έχει γίνει με ένα τρόπο εξαιρετικά πρόχειρο και εξαιρετικά επιπόλαιο. 
      Θα φέρω ένα παράδειγμα μόνο, σε ό,τι αφορά την υποχρέωση των δικηγόρων και των συμβολαιογράφων, όπου δεν λαμβάνεται υπ’ όψιν πυρήνας των θεμελιωδών ατομικών δικαιωμάτων, η ελληνική πραγματικότητα. Ενώ παραβιάζεται η Ευρωπαϊκή Σύμβαση των Δικαιωμάτων του Ανθρώπου.
      Κυρίες και κύριοι συνάδελφοι, γνωρίζουμε όλοι τι συμβαίνει κατά την υπογραφή συμβολαίων, τι συμβαίνει με τις αντικειμενικές αξίες και τις αγοραίες αξίες και ποια είναι η αντιμετώπιση –ουσιαστικά δεν υπάρχει καμία αντιμετώπιση- του προβλήματος αυτού με το σχέδιο νόμου. Είναι προφανές ότι για άλλη μια φορά η Κυβέρνηση νομοθετεί χωρίς πυξίδα, με ανευθυνότητα και λαϊκισμό. 
      Ευχαριστώ. 
       (Χειροκροτήματα από την πτέρυγα του ΠΑ.ΣΟ.Κ )
       ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε και εμείς. 
      Το λόγο έχει ο συνάδελφος κ. Ιωάννης Μπούγας. 
      ΙΩΑΝΝΗΣ ΜΠΟΥΓΑΣ: Κυρίες και κύριοι συνάδελφοι, στο περιθώριο του σύγχρονου οικονομικού περιβάλλοντος, όπου αγαθά, υπηρεσίες και κεφάλαια κάνουν το γύρο του κόσμου με ψηφιακές ταχύτητες, η αναζήτηση του εγκληματικού πλουτισμού και η εφεύρεση νέων τρόπων νομιμοποίησής του, διογκώνεται συνεχώς. Το εγκληματικό χρήμα, πέραν της ικανοποίησης υλιστικών στόχων και της ανθρώπινης ματαιοδοξίας, μετατρέπεται σε μέσο για την περαιτέρω επέκταση εγκληματικών πρακτικών.
      Τροφοδοτεί, όπως είναι γνωστό, την τρομοκρατική δράση. Τοποθετείται σε νόμιμες ή νομιμοφανείς επενδύσεις και γίνεται μοχλός πίεσης, επηρεασμού ή και ελέγχου, πολλές φορές, της πολιτικής εξουσίας, με τη δωροδοκία και τη διαφθορά. 
      Ο εισηγητής της πλειοψηφίας ανέφερε ότι ανατρέχει ιστορικά το ξέπλυμα «βρόμικου» χρήματος στην περίοδο της ποτοαπαγόρευσης. Ανατρέχει πολύ πιο πίσω. Ο Ρωμαίος Αυτοκράτορας Βεσπασιανός καταγράφεται ως ο πρώτος ηγέτης ο οποίος εφάρμοσε μεθόδους ξεπλύματος «βρόμικου» χρήματος, απαντώντας με τη ρήση «το χρήμα δεν μυρίζει» στην κατηγορία ότι προσπάθησε να σφετερισθεί το τέλος τουαλέτας το οποίο είχε υποβάλει στους Ρωμαίους πολίτες.
      Δεκαεννέα αιώνες αργότερα, κυρίες και κύριοι συνάδελφοι, ο σύγχρονος κόσμος ανταγωνίζεται σε κυνισμό τον αρχαίο αλλά τον έχει ξεπεράσει σε πρωτοτυπία, έχοντας εφεύρει πολυάριθμα απορρυπαντικά, κατά την εύστοχη διατύπωση του εισηγητή της Πλειοψηφίας, για την εξουδετέρωση της δύσοσμης προέλευσης του εγκληματικού χρήματος και την εξαπάτηση των διωκτικών αρχών. Τραπεζικά δάνεια, διαδοχική μεταφορά κεφαλαίων από λογαριασμό σε λογαριασμό, εικονικές συναλλαγές, ακόμη και μαζική εξαγορά κερδισμένων δελτίων τυχερών παιχνιδιών. Πρόσφατη είναι, άλλωστε, η κινητοποίηση των δικαστικών αρχών για την υπόθεση νομιμοποίησης «μαύρου» χρήματος μέσω δελτίων του Ο.Π.Α.Π.. 
      Είναι αλήθεια, και ακούστηκε σ’ αυτή την Αίθουσα, ότι η νομιμοποίηση εσόδων από παράνομες δραστηριότητες υποθάλπεται, ενίοτε, από κράτη που παρέχουν διευκολύνσεις και εγγυήσεις φορολογικού και τελωνειακού χαρακτήρα, αλλά και από χρηματοπιστωτικούς οργανισμούς, πρόθυμους να καλύψουν, υπό την εμπορική τους φήμη, το οικονομικό προϊόν εγκληματικής δράσης.
      Ανάλογες πρακτικές ενδέχεται μεν, βραχυπρόθεσμα, να προσελκύσουν κεφάλαια, συνεπάγονται, ωστόσο, επαχθείς μακροοικονομικές συνέπειες. Παρασύρουν σε εσφαλμένες στατιστικές εκτιμήσεις, λόγω της αδυναμίας επακριβούς προσδιορισμού του νομιμοποιούμενου χρήματος, εξασφαλίζουν ανοχή σε αδίστακτους εγκληματίες, που παριστάνουν τους έντιμους επενδυτές, κλονίζουν την εμπιστοσύνη των πολιτών στο χρηματοπιστωτικό σύστημα και υπονομεύουν, εν τέλει, το κύρος των χρηματοπιστωτικών φορέων. 
      Κανένα απ’ αυτά τα χαρακτηριστικά τα οποία ανέφερα παραπάνω, δεν ανευρίσκεται στους νόμους στους οποίους έκανε αναφορά η προηγούμενη ομιλήτρια, η κ. Αποστολάκη, που μίλησε από το Βήμα αυτό. Και αναφέρομαι βέβαια στο νόμο που ψήφισε η Κυβέρνηση της Νέας Δημοκρατίας για τον επαναπατρισμό κεφαλαίων. 
      Ο νόμος αυτός σαφώς προβλέπει ότι εντός ορισμένου χρονικού διαστήματος μπορεί να γίνεται η επαναφορά. Έχει μόνο φορολογικές διευκολύνσεις γι’ αυτούς που επαναπατρίζουν κεφάλαια από το εξωτερικό. Και ρητώς αναφέρει πως δεν αμνηστεύει κανένα από τα αδικήματα, τα οποία αποτελούν ξέπλυμα «βρόμικου» χρήματος. 
      Κατά συνέπεια, είναι άστοχη η αναφορά τόσο της κ. Αποστολάκη όσο και των υπολοίπων συναδέλφων της Αντιπολίτευσης στους νόμους που ψήφισε η Κυβέρνηση της Νέας Δημοκρατίας και οποιοσδήποτε συσχετισμός είναι αβάσιμος, όταν επιχειρείται να γίνεται με τον παρόντα νόμο, ο οποίος συζητείται σήμερα στην Εθνική Αντιπροσωπεία.
      Κυρίες και κύριοι συνάδελφοι, στο μελαγχολικό τοπίο αυτής της μάχης των δισεκατομμυρίων, η διεθνής έννομη τάξη εξακολουθεί να αγωνίζεται για τη διατήρηση της αξιοπιστίας της, αντιπαραθέτοντας στην κυνική πειθώ του χρήματος τον εκσυγχρονισμό των ελεγκτικών της μηχανισμών. 
      Το παρόν σχέδιο νόμου συμπαρατάσσει την ελληνική πολιτεία στην προσπάθεια αυτή, καθώς επικαιροποιεί και βελτιώνει το υπάρχον νομικό πλαίσιο του ν. 2331/95 με την προσαρμογή του στην οδηγία 2001/97/ΕΚ, καθώς επίσης και σε ορισμένες αναθεωρημένες συστάσεις της Διεθνούς Ομάδας Δράσης για την πρόληψη της νομιμοποίησης εσόδων από εγκληματικές δραστηριότητες. 
      Πρέπει εδώ να πούμε ότι του ν. 2331/95 είχε προηγηθεί ο ν.1990/91 με τον οποίο κυρωνόταν η Σύμβαση των Ηνωμένων Εθνών κατά της παράνομης διακίνησης ναρκωτικών, φαρμάκων και ψυχοτρόπων ουσιών, με την οποία Σύμβαση η χώρα μας αναλάμβανε, για πρώτη φορά, την υποχρέωση να καταστήσει ποινικά κολάσιμες, πράξεις που αφορούσαν τη νομιμοποίηση εσόδων από παράνομη δραστηριότητα και συγκεκριμένα από τη διακίνηση ναρκωτικών ουσιών. 
      Μετά την ψήφιση του ν. 2331/95 το νομοθετικό πλαίσιο δυστυχώς αφέθηκε παρωχημένο και αμετάβλητο και υπάρχει –και αναγνωρίζεται από όλους- ανάγκη εκσυγχρονισμού του. 
      Το παρόν σχέδιο νόμου θέτει εύστοχα στο ρυθμιστικό του επίκεντρο τα πιστωτικά ιδρύματα και τους χρηματοπιστωτικούς οργανισμούς. 
      Όταν ένας υποψήφιος επενδυτής, κυρίες και κύριοι συνάδελφοι, πενιχρού οικονομικού υπόβαθρου, καταφθάνει αιφνίδια σε μια χρηματιστηριακή εταιρεία για να αγοράσει μετοχές μεγάλης αξίας και παράλληλα διαπιστώνεται ότι διακινεί μεγάλα ποσά μέσω ενός τραπεζικού λογαριασμού, τόσο η χρηματιστηριακή εταιρεία, όσο και η τράπεζα, δεν είναι δυνατόν να διεκπεραιώνουν αβασάνιστα τις συναλλαγές αυτές. Ορθότατα, επομένως, οφείλουν, σύμφωνα με το άρθρο 5 του συζητούμενου νομοσχεδίου, να εξετάζουν με ιδιαίτερη προσοχή κάθε συναλλαγή, η οποία από τη φύση της ή από τα στοιχεία που αφορούν είτε το πρόσωπο είτε την ιδιότητα του συναλλασσομένου, μπορεί να συνδεθεί με τη νομιμοποίηση εσόδων από εγκληματικές δραστηριότητες. Εάν δεν το κάνουν αυτό, εάν δεν ενημερώσουν έγκαιρα τις αρχές όπως οφείλουν -έχουν υποχρέωση με βάση το συζητούμενο σχέδιο νόμου να ενημερώσουν, τότε υπόκεινται οι αρμόδιοι υπάλληλοι σε κυρώσεις. 
      Ιδιαίτερα σημαντική είναι η διεύρυνση του καταλόγου των «βασικών εγκλημάτων» που παράγουν παράνομα έσοδα και αναφέρονται ειδικά ή αποτελούν πλημμελήματα τιμωρούμενα με ποινή στερητική της ελευθερίας έξι τουλάχιστον μηνών, εφόσον από την τέλεσή τους προέκυψε περιουσία τουλάχιστον 15.000 ευρώ. 
      Παράλληλα, με τη διαφοροποίηση της ποινικής μεταχείρισης, κατά το άρθρο 3 του σχεδίου νόμου, αντιμετωπίζεται –και μάλιστα αντιμετωπίζεται κατά τρόπο σύμφωνο προς τη συνταγματική αρχή της αναλογικότητας– το διπλό αξιόποινο για το βασικό έγκλημα και τη νομιμοποίηση εσόδων ώστε η ποινή για το δεύτερο έγκλημα να μην είναι μεγαλύτερη από την πρώτη. 
      Θυμίζω εδώ ότι για υπερβολική διόγκωση του αξιοποίνου είχε κατηγορηθεί –με μεγάλη σφοδρότητα- ο προηγούμενος ν.2331. Αυτό το ξεπερνά το συζητούμενο σχέδιο νόμου.
      Πρέπει, επίσης, να τονιστεί, για να διασκεδαστούν και οι όποιες ανησυχίες διατυπώνονται από συναδέλφους της Αξιωματικής Αντιπολίτευσης, ότι παράνομη, κυρίες και κύριοι συνάδελφοι, δεν είναι η απλή απόκρυψη χρημάτων, τα οποία προέρχονται από μη νόμιμες, σύμφωνα με το συζητούμενο σχέδιο νόμου δραστηριότητες. Παράνομη είναι η προσπάθεια νομιμοποίησης, δηλαδή η προσπάθεια να δοθεί μια επίφαση νομιμότητας στην κατοχή των χρημάτων αυτών, οι οποίες προέρχονται από δραστηριότητες που αναφέρονται συγκεκριμένα στο συζητούμενο σχέδιο νόμου. 
      Κυρίες και κύριοι συνάδελφοι, ενώ οι μέθοδοι νομιμοποίησης εσόδων μεταλλάσσονται διαρκώς, επιδιώκοντας τη διατήρηση του προβαδίσματος έναντι των μηχανισμών εντοπισμού τους, το παρόν σχέδιο νόμου αναβαθμίζει σημαντικά -με τις επιμέρους βέβαια επιφυλάξεις τις οποίες θα διατυπώσουμε κατά τη συζήτηση των άρθρων- το νομικό οπλοστάσιο της χώρας μας και κυρίως εκφράζει κατά τον πιο εναργή τρόπο τη βούληση της Κυβέρνησης να θωρακίσει το χρηματοπιστωτικό μας σύστημα και να προστατεύσει την αξιοπιστία του.
      Θεωρώ ότι πρόκειται για ένα πλήρες, σύγχρονο νομοθέτημα, που λαμβάνει υπόψη του τη διεθνή εμπειρία στον τομέα αυτό και σας καλώ να το υπερψηφίσουμε.
      Σας ευχαριστώ για την προσοχή σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε τον κ. Μπούγα.
      Έχει ζητήσει το λόγο ο Υπουργός Οικονομίας και Οικονομικών.
      Ορίστε, κύριε Αλογοσκούφη, έχετε το λόγο για είκοσι πέντε λεπτά.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και  Οικονομικών): Κυρίες και κύριοι συνάδελφοι, έχω καταθέσει κάποιες μικρές προσθήκες και τροποποιήσεις στο άρθρο 2 παράγραφοι 3, 4, 5 και 7. Είναι περισσότερο αναδιατυπώσεις και παρακαλώ να μοιραστούν στους κυρίους συναδέλφους και να περιληφθούν στο σχέδιο νόμου.
      (Στο σημείο αυτό ο Υπουργός κ. Αλογοσκούφης καταθέτει για τα Πρακτικά της προαναφερθείσες προσθήκες-διορθώσεις, οι οποίες έχουν ως εξής:
      ( Να φωτογραφηθεί το κείμενο  σελ. 115 και 116 )
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Το σχέδιο νόμου που συζητούμε σήμερα, κυρίες και κύριοι συνάδελφοι, σχετικά με την τροποποίηση και συμπλήρωση των διατάξεων του ν. 2331/95, ώστε να ενσωματωθούν σ’ αυτόν οι σχετικές διατάξεις διεθνών νομικών μέσων και πρωτίστως η οδηγία 2001/97/ΕΚ και ορισμένες αναθεωρημένες συστάσεις της Διεθνούς Ομάδας Δράσης, έχει ένα βασικό στόχο.
Ο στόχος είναι η πρόληψη της χρησιμοποίησης του χρηματοπιστωτικού συστήματος για τη νομιμοποίηση εσόδων από εγκληματικές δραστηριότητες. Είναι θεμελιώδης υποχρέωση της πολιτείας να προστατεύει τους πολίτες από εγκληματικές δραστηριότητες, όπως για παράδειγμα το εμπόριο ναρκωτικών ή η τρομοκρατία, δραστηριότητες που συνεπάγονται βαρύ κόστος για την κοινωνία. 
      Οι σύγχρονες μέθοδοι που ακολουθούν τα κυκλώματα που νομιμοποιούν τα έσοδα από εγκληματικές δραστηριότητες καθιστούν επιτακτική την ανάγκη για τον διαρκή εκσυγχρονισμό και του νομοθετικού πλαισίου, ώστε αυτά τα προβλήματα να αντιμετωπίζονται όσο το δυνατόν ταχύτερα και πιο αποτελεσματικά. Για πολλά χρόνια το νομοθετικό πλαίσιο δεν είχε ανταποκριθεί στις ανάγκες που δημιουργούσε το νέο περιβάλλον, με αποτέλεσμα να έχει ξεπεραστεί. 
      Με αυτό το σχέδιο νόμου γίνεται ο απαραίτητος εκσυγχρονισμός του νομοθετικού πλαισίου. Ειδικότερα, με τις διατάξεις αυτές αναβαθμίζεται το νομοθετικό, διοικητικό και λειτουργικό πλαίσιο για την αντιμετώπιση του ξεπλύματος χρήματος και την καταπολέμηση της τρομοκρατίας, ενώ παράλληλα διασφαλίζεται και η θωράκιση του χρηματοπιστωτικού μας συστήματος από τους κινδύνους αυτού του εγκλήματος. Επεκτείνεται επίσης το πεδίο ισχύος των σχετικών διατάξεων και σε άλλους τομείς και επαγγέλματα που θεωρούνται από τη διεθνή εμπειρία ως ευάλωτα στους κινδύνους από τη νομιμοποίηση εσόδων από εγκληματικές δραστηριότητες.
      Για την τελική διαμόρφωση αυτού του σχεδίου νόμου που καλούμαστε να ψηφίσουμε ελήφθησαν υπ’ όψιν και οι υποδείξεις του Διεθνούς Νομισματικού Ταμείου και του Οργανισμού Οικονομικής Συνεργασίας και Ανάπτυξης.
      Έχει αποκτήσει κεφαλαιώδη σημασία τα τελευταία χρόνια ειδικότερα το ζήτημα της χρηματοδότησης της τρομοκρατίας. Οι εννέα ειδικές συστάσεις της Διεθνούς Ομάδας Δράσης για την αντιμετώπιση της χρηματοδότησης της τρομοκρατίας έχουν μερικώς ενσωματωθεί στη νομοθεσία μας και με τις διατάξεις του παρόντος νόμου ενσωματώνονται πλήρως εκτός από μία για τη διασυνοριακή μεταφορά κεφαλαίων που θα αποτελέσει αντικείμενο κανονισμού της Ευρωπαϊκής Ένωσης. Οι άλλες αναθεωρημένες συστάσεις που αφορούν το έγκλημα της νομιμοποίησης εσόδων από εγκληματικές δραστηριότητες θα ενσωματωθούν στη νομοθεσία μας αργότερα με βάση την υπό κατάργηση Γ΄ οδηγία της Ευρωπαϊκής Ένωσης για το ανωτέρω έγκλημα. 
      Με τις διατάξεις του παρόντος σχεδίου νόμου επέρχεται επίσης προσαρμογή της νομοθεσίας μας σε κοινοτικές πράξεις και ιδίως στην απόφαση-πλαίσιο 500/2001 του Δικαστηρίου Ευρωπαϊκών Υποθέσεων από τις 26 Ιουνίου του 2001. Η Επιτροπή του άρθρου 7 που προβλέπεται από το ν. 2331/1995 αντικαθίσταται από ανεξάρτητη διοικητική αρχή με αναμορφωμένη σύνθεση και αυξημένες αρμοδιότητες, προκειμένου να ανταποκριθούμε στις νέες απαιτήσεις. Η νέα αυτή αρχή συγκροτείται από πρόεδρο και έντεκα μέλη με τους αναπληρωτές τους, δύο μέλη και τους αναπληρωτές τους προτείνει το Υπουργείο Οικονομίας και Οικονομικών, ενώ τα Υπουργεία Εθνικής Άμυνας, Δικαιοσύνης, Δημόσιας Τάξης και Εμπορικής Ναυτιλίας προτείνουν το καθένα ένα μέλος με τον αναπληρωτή του. 
      Στην ανεξάρτητη αρχή κρίνεται απολύτως χρήσιμο να συμμετέχει ένα πρόσωπο που προτείνεται από το διοικητικό συμβούλιο της Επιτροπής Κεφαλαιαγοράς, ένα πρόσωπο που προτείνεται από το διοικητικό συμβούλιο της Επιτροπής Εποπτείας Ιδιωτικής Ασφάλισης και ένα πρόσωπο που προτείνεται από την Επιτροπή Λογιστικής Τυποποίησης και Ελέγχων λόγω της μεγάλης σημασίας των ελεγκτικών εταιρειών. Ένα πρόσωπο, τέλος, προτείνει η Ένωση Ελληνικών Τραπεζών. Ο λόγος είναι ότι ο τραπεζικός τομέας αποτελεί το βασικό πυλώνα του μηχανισμού παρακολούθησης ύποπτων συναλλαγών και η μεγάλη πλειοψηφία των αναφορών προς την καταργούμενη επιτροπή του άρθρου 7 προερχόταν από τις τράπεζες.
      Γίνεται ένας εξορθολογισμός των ποινικών κυρώσεων, σύμφωνα με την αρχή της αναλογικότητας, και επεκτείνονται και στους μη υποβάλλοντες αναφορά ύποπτης συναλλαγής από πρόθεση. Το Υπουργείο Οικονομίας και Οικονομικών ορίζεται ως η κεντρική συντονιστική αρχή, έτσι ώστε όλος ο μηχανισμός δημοσίων αρχών και φορέων χρηματοπιστωτικού συστήματος, αρμοδίων αρχών, νέων εταιρειών και ελευθέρων επαγγελματιών για την πρόληψη και καταστολή της νομιμοποίησης εσόδων από εγκληματικές δραστηριότητες να δρα συντονισμένα και αποτελεσματικά. Εξειδικεύονται οι υποχρεώσεις των πιστωτικών ιδρυμάτων και των χρηματοπιστωτικών οργανισμών, καθώς και των αρμόδιων αρχών αυτών των ιδρυμάτων και οργανισμών, προκειμένου να αντιμετωπιστεί πιο αποτελεσματικά το έγκλημα της νομιμοποίησης εσόδων από εγκληματικές δραστηριότητες. 
      Οι βασικές καινοτομίες του παρόντος σχεδίου νόμου είναι δύο. Πρώτον, υπάρχει μία διεύρυνση του ορισμού που αφορά τα βασικά εγκλήματα και, δεύτερον, υπάρχει μία διεύρυνση του ορισμού των προσώπων που είναι υπόχρεοι να αναφέρουν ύποπτες συναλλαγές σύμφωνα με τις οδηγίες. Παράλληλα, παρέχεται στην ανεξάρτητη αρχή η δυνατότητα πρόσβασης σε δημόσια και ιδιωτικά αρχεία χωρίς να δεσμεύεται από το φορολογικό απόρρητο, ενώ διευρύνονται οι αρμοδιότητές της και ως προς την αξιολόγηση και διερεύνηση πληροφοριών και αναφορών που διαβιβάζονται από τους αρμόδιους φορείς της χώρας μας, αλλά και των διεθνών οργανισμών. Μιλώ για πληροφορίες και αναφορές που αφορούν στο έγκλημα της χρηματοδότησης της τρομοκρατίας. Βέβαια, διευρύνονται και τα απαραίτητα μέτρα για τη δέσμευση της περιουσίας των προσώπων που εμπλέκονται σε αυτό. 
      Είναι υποχρέωση της πολιτείας απέναντι στους πολίτες και ιδιαίτερα απέναντι στη νέα γενιά να καταβάλλει κάθε προσπάθεια για την πάταξη εγκληματικών δραστηριοτήτων και με αυτό το σύγχρονο νομοθετικό πλαίσιο που αποκτά η χώρα μας ανταποκρινόμαστε –πιστεύω- αποτελεσματικά στην ανάγκη της κοινωνίας να προστατευθεί από τα εγκλήματα που σχετίζονται με το ξέπλυμα χρήματος. Βέβαια, είναι καθήκον όλων μας να στηρίξουμε αυτήν την προσπάθεια χωρίς μεμψιμοιρίες. Είναι θετικό ότι και η Αντιπολίτευση ουσιαστικά στηρίζει αυτήν την προσπάθεια. 
      Η αναβάθμιση του νομοθετικού πλαισίου που επιχειρείται με το παρόν σχέδιο νόμου και ο εκσυγχρονισμός του αποτελούν αναπόσπαστο μέρος μιας κεντρικής επιλογής της Κυβέρνησης να προωθήσει μεταρρυθμίσεις που έχουν σκοπό να κάνουν το όλο θεσμικό πλαίσιο της οικονομίας πιο αξιόπιστο -ιδιαίτερα στο χρηματοπιστωτικό σύστημα- αλλά και να προωθήσει μεταρρυθμίσεις με σκοπό την ενίσχυση της ανταγωνιστικότητας της οικονομίας, την αύξηση του ρυθμού ανάπτυξης και απασχόλησης και την ενδυνάμωση της κοινωνικής συνοχής.
      Επειδή άκουσα πολλούς από τους συναδέλφους της Αντιπολίτευσης να μιλούν για γενικότερα οικονομικά ζητήματα, θεωρώ ότι οφείλεται μία απάντηση από την πλευρά της Κυβέρνησης, διότι με αίσθημα ευθύνης η Κυβέρνηση προώθησε και προωθεί μεταρρυθμίσεις που διαπερνούν και ξεπερνούν -θα έλεγα- τον ορίζοντα τετραετίας μιας κυβέρνησης, μεταρρυθμίσεις που αποβλέπουν όχι μόνο στη δημοσιονομική εξυγίανση αλλά και σε μια πιο μακρόπνοη, αποτελεσματική αναπτυξιακή διαδικασία. Αυτό είναι μία υπεύθυνη στάση για τη χώρα, είναι μια αμετάθετη στάση και αυτό οι πολίτες το αναγνωρίζουν, το καταλαβαίνουν καλά. 
      Μπροστά σε αυτόν το στόχο η Κυβέρνηση αντιπαρέρχεται στενόμυαλες, ωφελιμιστικές πρακτικές. Έχουμε χαράξει μια πολιτική με στόχο τη δυναμική ανάπτυξη της οικονομίας και τη θεμελίωση μιας νέας προοπτικής για την Ελλάδα και τους Έλληνες. Πρόκειται για μια εθνική πολιτική και για μια εθνική προσπάθεια. Οι μεταρρυθμιστικές πρωτοβουλίες που έχουμε αναλάβει και έχουμε προωθήσει έχουν ως στόχο την οικονομική ανάπτυξη, την κοινωνική πρόοδο και την ευημερία των πολιτών.
      Οι στόχοι μας πραγματοποιούνται, κυρίες και κύριοι συνάδελφοι. Πραγματοποιούνται, παρά τις αντίθετες προβλέψεις της Αντιπολίτευσης. Με προσεκτικούς χειρισμούς, με σεβασμό στις κοινωνικές ανάγκες, χωρίς αιφνιδιασμούς, πάντοτε μέσα από το διάλογο και τη συνεννόηση προωθήσαμε και προωθούμε αποτελεσματικές λύσεις για τα προβλήματα που παραλάβαμε, διότι είναι γνωστό ότι τα προβλήματα που κληρονομήσαμε ήταν και πολλά και μεγάλα. Παρά τις προσπάθειες που καταβάλλουμε και τη βελτίωση που πετύχαμε αυτό το διάστημα, πολλά από τα προβλήματα παραμένουν, διότι δεν είναι δυνατόν σε ένα χρόνο να αντιμετωπιστούν προβλήματα που προϋπήρχαν και τα οποία για πολλά-πολλά χρόνια διογκώνονταν. 
      Ιδιαίτερα στα δημόσια οικονομικά,  γιατί μια σειρά από συναδέλφους της Αντιπολίτευσης αναφέρθηκαν στον προϋπολογισμό, η κατάσταση που κληρονομήσαμε –τώρα είμαστε σε θέση να την αξιολογήσουμε εκ των υστέρων- μόνο ως κινούμενη άμμος μπορούσε να χαρακτηριστεί. Όλοι γνώριζαν ότι υπήρχαν μεγάλα κρυφά ελλείμματα και χρέη, κανείς δεν ήξερε το ακριβές ύψος τους.
      Εγώ πιστεύω ότι ούτε και η σημερινή Αντιπολίτευση ήξερε το ακριβές ύψος των ελλειμμάτων που είχε δημιουργήσει.
      Χρειάστηκε πολύς κόπος και πολύς χρόνος για να αποκατασταθεί η δημοσιονομική διαφάνεια μέσα από τη συνεργασία της Ευρωπαϊκής Στατιστικής Υπηρεσίας με την Εθνική Στατιστική Υπηρεσία της Ελλάδας, το Γενικό Λογιστήριο του Κράτους και την Τράπεζα της Ελλάδος.
      Τελικώς, αποκαλύφθηκε ότι το έλλειμμα της γενικής κυβέρνησης που μας κληροδότησε το ΠΑ.ΣΟ.Κ. με τον προεκλογικό προϋπολογισμό του 2004, έφθανε το 6,6% του Α.Ε.Π., υπερδιπλάσιο από το επιτρεπόμενο όριο του συμφώνου σταθερότητας και ανάπτυξης. Τα στοιχεία δεν οριστικοποιήθηκαν από  τη EUROSTAT παρά μόνο τον περασμένο Σεπτέμβριο, διότι τέτοιο ήταν το μέγεθος της απαξίας και της παραποίησης της πραγματικότητας που είχε συντελεστεί.
      Επιδιώξαμε με τον προϋπολογισμό του 2005 μία σημαντική μείωση του ελλείμματος, παρά το γεγονός ότι όταν καταρτίσαμε και καταθέσαμε τον προϋπολογισμό, τα στοιχεία του 2004 δεν είχαν ακόμα οριστικοποιηθεί. Δεν ξέραμε ακόμα πού βρισκόμαστε σ’ αυτή την κινούμενη άμμο. Υιοθετήσαμε όμως μία πολιτική ήπιας προσαρμογής συνειδητά, διότι θέλαμε να διασφαλίσουμε την αναπτυξιακή πορεία της χώρας και την κοινωνική συνοχή. Και η μείωση των ελλειμμάτων επιτεύχθηκε χωρίς να υπάρξει ούτε ύφεση, ούτε έκρηξη της ανεργίας, όπως από αυτό εδώ το Βήμα και από αυτήν εδώ την Αίθουσα προέβλεπε η Αντιπολίτευση. Αντίθετα, η ελληνική οικονομία χαρακτηρίζεται το 2005 από ένα αξιοσημείωτο ρυθμό ανάπτυξης 3,6%, ο οποίος είναι από τους υψηλότερους στην Ευρωζώνη, αν δεν είναι ο υψηλότερος. Παράλληλα όχι μόνο δεν σημειώθηκε αύξηση της ανεργίας, αλλά η ανεργία μειώθηκε σε μέσα επίπεδα περισσότερο από μισή ποσοστιαία μονάδα. Και είναι πρωτοφανές, στην πρόσφατη τουλάχιστον εμπειρία της Ευρωπαϊκής Ένωσης, να έχει επιτευχθεί τόσο μεγάλη μείωση των ελλειμμάτων με ταυτόχρονη διατήρηση υψηλών ρυθμών ανάπτυξης και μείωση της ανεργίας. Μόνο η Ιρλανδία στη δεκαετία του ’90 είχε πετύχει κάτι ανάλογο. 
      Διανύουμε φέτος, λοιπόν, έναν κρίσιμο χρόνο για την πορεία της οικονομίας και της χώρας. Είναι ο πρώτος χρόνος μετά τους Ολυμπιακούς Αγώνες. Είναι ο χρόνος στον οποίο κάναμε μεγάλα βήματα για τον περιορισμό των υπέρογκων δημοσιονομικών ελλειμμάτων που μας κληροδότησαν τα λάθη και οι παραλείψεις του παρελθόντος.
      Το 2005 ξεκινήσαμε μεγάλες διαρθρωτικές μεταρρυθμίσεις για την ενίσχυση της διεθνούς ανταγωνιστικότητας της χώρας, για την αντιμετώπιση της ανεργίας και των προβλημάτων του κοινωνικού κράτους. Και αντιμετωπίσαμε το 2005 και μία αντίξοη διεθνή συγκυρία, μια συγκυρία που χαρακτηρίστηκε από μεγάλες αυξήσεις στις τιμές του πετρελαίου και στασιμότητα στην Ευρωζώνη. Παρά, λοιπόν, αυτές τις αντίξοες συνθήκες, παρά τις αυξήσεις των τιμών του πετρελαίου, παρά τη στασιμότητα στην Ευρωζώνη, παρά το σημαντικό περιορισμό των δαπανών που σχετίζονται με τους Ολυμπιακούς Αγώνες, η ελληνική οικονομία ανταποκρίνεται φέτος θετικά στις πρωτοβουλίες της οικονομικής πολιτικής μας. Ωστόσο και το 2006 παραμένει μία κρίσιμη χρονιά. Είναι μία χρονιά κατά την οποία οι βασικές προτεραιότητες της οικονομικής πολιτικής θα πρέπει να σημειώσουν ακόμα μεγαλύτερη πρόοδο με βάση την πρόοδο που έχει σημειωθεί φέτος. Και οι προτεραιότητες είναι συγκεκριμένες.
      Πρώτη προτεραιότητα είναι η αποκατάσταση της δημοσιονομικής ισορροπίας, ώστε το έλλειμμα της γενικής κυβέρνησης να διαμορφωθεί σε επίπεδο κάτω από το 3% του ΑΕΠ, όπως προβλέπει και απαιτεί από τα μέλη της Ευρωζώνης το σύμφωνο σταθερότητας και ανάπτυξης της Ευρωπαϊκής Ένωσης. Αυτό απαιτεί σημαντικές προσπάθειες που περιγράφονται στον προϋπολογισμό που καταθέσαμε χθες.
      Δεύτερη προτεραιότητα, γιατί δεν περιοριζόμαστε στον περιορισμό των ελλειμμάτων, είναι να αυξηθεί η παραγωγικότητα και να ενισχυθεί η ανταγωνιστικότητα. Πρέπει να συνεχίσουμε με ένα δεύτερο κύμα διαρθρωτικών μεταρρυθμίσεων. Περιγράφονται αυτές στο εθνικό πρόγραμμα μεταρρυθμίσεων, περιγράφονται και στον προϋπολογισμό. Στοχεύουμε στη βελτίωση του επιχειρηματικού κλίματος, την ενίσχυση του ανταγωνισμού, την παροχή κινήτρων για επενδύσεις, στην εξωστρέφεια, στη βελτίωση της αποτελεσματικότητας της οικονομίας. 
      Πρέπει να συνεχίσει να κινείται η οικονομία, να αναπτύσσεται, να παράγει πλούτο για να μπορέσουμε να αντιμετωπίσουμε τα μεγάλα κοινωνικά και δημοσιονομικά προβλήματα που παραλάβαμε. 
      Και βεβαίως, τρίτη προτεραιότητα και καθόλου τριτεύουσα είναι η αύξηση της απασχόλησης και στοχευμένες δράσεις για τη μείωση του κινδύνου του κοινωνικού αποκλεισμού. Παρά τις δημοσιονομικές δυσκολίες υπάρχουν σημαντικές πρωτοβουλίες που πήραμε φέτος και που θα πάρουμε και του χρόνου, για να αντιμετωπίσουμε ιδιαίτερα οξυμένα κοινωνικά προβλήματα. 
      Στους άμεσους, λοιπόν στόχους του προϋπολογισμού που κατατέθηκε, περιλαμβάνονται και η μείωση του ελλείμματος στο 2,6% του Α.Ε.Π. και ο περαιτέρω περιορισμός του δημοσίου χρέους, αλλά και η ενίσχυση της ανάπτυξης και της κοινωνικής συνοχής. Και με βάση τα αποτελέσματα του προηγούμενου προϋπολογισμού, αυτού που ολοκληρώνεται τη φετινή χρονιά, επιδιώκεται ο περαιτέρω περιορισμός των ελλειμμάτων και η περαιτέρω ενίσχυση της αναπτυξιακής διαδικασίας.
      Δεν κινούμαστε πια σε κινούμενη άμμο. Έχουμε σταθεροποιήσει το έδαφος, ξέρουμε πού πατάμε και από εδώ και μπρος μπορούμε να κάνουμε και πιο σίγουρα βήματα. Γιατί ο στόχος είναι να μειωθούν τα ελλείμματα ακόμα περισσότερο, στο 2,6% του Α.Ε.Π. και να ενισχυθεί ακόμα περισσότερο η οικονομική ανάπτυξη, που δεν αποτελεί καθόλου δευτερεύοντα στόχο, αλλά που πρέπει να ενδυναμωθεί ακόμα περισσότερο.
      Το 2006 λοιπόν, εντείνουμε ακόμα περισσότερο τις προσπάθειές μας. Προχωρούμε με σύνεση και με προσοχή για να βάλουμε τη χώρα σε μία μακρόπνοη αναπτυξιακή διαδικασία, καινούργια. Οι μεταρρυθμίσεις και η αποτελεσματική εφαρμογή τους με σχέδιο και σταθερότητα θα κρίνουν σε μεγάλο βαθμό και την επιτυχή υλοποίηση των στόχων μας για ευημερία και ανάπτυξη, βραχυπρόθεσμα αλλά και μακροπρόθεσμα.
      Δεν θα μπω στις λεπτομέρειες των προσαρμογών που περιλαμβάνει ο προϋπολογισμός. Αυτό που θα ήθελα να τονίσω είναι ότι παρά τη μεγάλη πρόοδο που σημειώνουμε και φέτος και του χρόνου, παραμένουν μεγάλα προβλήματα και σε καμία περίπτωση δεν δικαιολογείται εφησυχασμός. Διότι τα δημοσιονομικά προβλήματα και μετά το 2006, μετά τη μείωση του ελλείμματος κάτω από το 3%, θα παραμείνουν για ένα χρονικό διάστημα στο προσκήνιο.
      Υπάρχει πρώτον, το δημόσιο χρέος το οποίο βρίσκεται σε υψηλότερα επίπεδα σε σχέση με το Α.Ε.Π. σε ολόκληρη την ευρωζώνη. Οι δαπάνες για τους τόκους του δημοσίου χρέους, παρά τα ιστορικά πρωτοφανώς και χαμηλά επιτόκια τα οποία απολαμβάνουμε, ξεπέρασαν για το 2005 το 20% των δαπανών του τακτικού προϋπολογισμού και απορροφούν το 5% του Α.Ε.Π., στερώντας κρίσιμους πόρους από βασικές, αναπτυξιακές και κοινωνικές προτεραιότητες και ανάγκες. Η επιβάρυνση αυτή οφείλεται στα συσσωρευμένα ελλείμματα και χρέη της τελευταίας εικοσιπενταετίας, της περιόδου δηλαδή που στο μεγαλύτερό της διάστημα κυβερνούσε το ΠΑ.ΣΟ.Κ..
      Πρέπει να ακολουθήσουμε με συνέχεια και συνέπεια μία πολιτική χαμηλών ελλειμμάτων, όχι μόνο για να είμαστε συνεπείς με τις υποχρεώσεις του συμφώνου σταθερότητας και ανάπτυξης αλλά και προκειμένου να μειώσουμε σημαντικά τις δαπάνες εξυπηρέτησης του δημοσίου χρέους και να απελευθερώσουμε πόρους σταδιακά όλο και περισσότερους για την ανάπτυξη και για την κοινωνική συνοχή.
      Ένα δεύτερο μεγάλο πρόβλημα που κληρονομήσαμε -και αναφέρθηκαν και κάποιοι συνάδελφοι από την Αντιπολίτευση λες και αυτό εφευρέθηκε τους τελευταίους δεκαοκτώ μήνες- είναι η φοροδιαφυγή. Είναι ένα διαχρονικό, διαρθρωτικό πρόβλημα της ελληνικής οικονομίας. Δυστυχώς, η φοροδιαφυγή φαίνεται να έχει αυξηθεί θεαματικά την τελευταία πενταετία. Και αυτό αποδεικνύεται από την εξέλιξη των φορολογικών εσόδων ως ποσοστό του εισοδήματος, του ακαθάριστου εγχώριου προϊόντος. Και αποδεικνύεται κυρίως από την εξέλιξη των εμμέσων φόρων, στους οποίους δεν έχουμε τα τελευταία χρόνια μειώσεις των φορολογικών συντελεστών.
      Θα δει, λοιπόν, κανείς ότι τα έσοδα από τους εμμέσους φόρους, ενώ το 2000 ήταν στο 15,3% του Α.Ε.Π., τη χρονιά δηλαδή της ένταξης στην Ο.Ν.Ε., μετά από κάποιες αλλαγές που έκανε η κυβέρνηση το 2001, τα έσοδα έπεσαν σημαντικά. Έπεσαν στο 14% του Α.Ε.Π. το 2003 και έπεσαν στο 13,8% του Α.Ε.Π. το 2004. Και δυστυχώς έπεσαν και το 2005 στο 13% του Α.Ε.Π..
      Υπάρχει, λοιπόν, μία διαχρονική μείωση των εσόδων από την έμμεση φορολογία, χωρίς να έχουν υπάρξει άλλες αλλαγές στην έμμεση φορολογία, κάτι που υποδηλώνει ότι υπάρχει μεγάλη διεύρυνση της φοροδιαφυγής. Αυτή η εξέλιξη δεν φαίνεται να υπάρχει στα έσοδα από την άμεση φορολογία που παραμένουν σχετικά σταθερά στο 10% του Α.Ε.Π..
      Είναι κεντρικός μας στόχος η αντιμετώπιση του προβλήματος της φοροδιαφυγής. Η φοροδιαφυγή είναι από τα μεγαλύτερα διαρθρωτικά προβλήματα της χώρας, οδηγεί σε μεγάλες κοινωνικές ανισότητες και είμαστε αποφασισμένοι και τους νόμους να εφαρμόσουμε για να την αντιμετωπίσουμε στο βαθμό που γίνεται, αλλά  και να αλλάξουμε κάποιους νόμους προκειμένου να βελτιωθεί η κατάσταση με την αντιμετώπιση της φοροδιαφυγής.
      Ήδη το τελευταίο εξάμηνο έχει γίνει μία σημαντική δουλειά υποδομής. Έχουν αναδιοργανωθεί οι μηχανισμοί του Υπουργείου Οικονομικών, έχουν προχωρήσει για πρώτη φορά σε τέτοια έκταση οι ηλεκτρονικές διασταυρώσεις στοιχείων από τη Γενική Γραμματεία Πληροφοριακών Συστημάτων, ώστε οι έλεγχοι που γίνονται να είναι στοχευμένοι. Επαναφέρουμε μέσα στις επόμενες εβδομάδες την υποχρεωτική υποβολή περιοδικών δηλώσεων Φ.Π.Α. και τις κυρώσεις για τους μη συνεπείς φορολογουμένους. Θα εφαρμόσουμε με απόλυτη αυστηρότητα τις κυρώσεις που προβλέπει ο νόμος, ώστε να προχωρήσουμε και να σταματήσει αυτό το φαινόμενο. Η φοροδιαφυγή είναι μεγάλο πρόβλημα που συνδέεται με το κράτος και την αποτελεσματικότητά του. Ο στόχος μας είναι να διασφαλίσουμε στοιχειώδη φορολογική δικαιοσύνη. 
      Εδώ θα πρέπει να υπογραμμίζουμε όλοι και την ανάγκη ενίσχυσης της κοινωνικής και ατομικής ευθύνης των πολιτών. Θα ξεκινήσει και μία καμπάνια απευθυνόμενη στους πολίτες, ώστε να συνειδητοποιήσουν όλο και περισσότερο ότι η φοροδιαφυγή δεν είναι ούτε προς το ατομικό ούτε προς το κοινωνικό συμφέρον τους, εκτός βέβαια απ’ αυτούς που έχουν τη δυνατότητα να φοροδιαφεύγουν. Σ’ αυτούς ενισχύουμε τους φορολογικούς ελέγχους. 
      ΑΠΟΣΤΟΛΟΣ ΚΑΚΛΑΜΑΝΗΣ: Και δίνετε κίνητρα για να τα επαναφέρουν από το εξωτερικό. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Υπάρχει ένα τρίτο μεγάλο πρόβλημα που είναι η σπατάλη του ευρύτερου δημόσιου τομέα. Είναι σπατάλη που αργά ή γρήγορα μεταφέρεται στο δημόσιο χρέος και στον προϋπολογισμό. Ήδη με τους προϋπολογισμούς που έχουμε καταθέσει το 2005 και το 2006 μειώνεται σημαντικά το ποσοστό των δημοσίων δαπανών στο ακαθάριστο εγχώριο προϊόν. Ωστόσο εξακολουθούν να υπάρχουν μεγάλα προβλήματα στη λειτουργία του ευρύτερου δημόσιου τομέα και ιδιαίτερα στις δημόσιες επιχειρήσεις και οργανισμούς. 
      Έχουμε ετοιμάσει ένα σχετικό νομοσχέδιο με το οποίο επιχειρούμε τη συνολική αντιμετώπιση του προβλήματος της σπατάλης στις δημόσιες επιχειρήσεις και στους οργανισμούς. Θα έρθει σύντομα στη Βουλή για να αποφανθεί η Εθνική Αντιπροσωπεία γιατί και αυτό είναι εξαιρετικά κρίσιμο ζήτημα. Δεν μπορεί έξω από το στενό δημόσιο τομέα να γίνεται τέτοια σπατάλη, ακόμα και από οργανισμούς της Τοπικής Αυτοδιοίκησης. 
      Απέναντι σ’ όλα αυτά τα προβλήματα αναπτύσσουμε μία συνολική πολιτική με άμεσα και ορατά αποτελέσματα. Θέλω να τονίσω με έμφαση ότι η Κυβέρνηση με υπευθυνότητα θα συνεχίσει την πολιτική των μεταρρυθμίσεων, διότι στόχος μας είναι η ανάταξη της ελληνικής οικονομίας και κοινωνίας. Οι μεταρρυθμίσεις εντάσσονται σε ένα ευρύτερο πλαίσιο και συνδέονται η μία με την άλλη. Η πολιτική αυτή εκφράζεται και συμπυκνώνεται και στον προϋπολογισμό που καταθέσαμε χθες. Είναι μία πολιτική που αποβλέπει στο να κινήσει τα πράγματα προς τα εμπρός και να βάλει τη χώρα σε έναν κύκλο μακροχρόνιας και διατηρήσιμης ανάπτυξης. Να διαμορφώσει συνθήκες ατομικής και κοινωνικής ευημερίας, διότι η ευημερία είναι και πρέπει να είναι αμετάθετος στόχος για όλους μας. Σ’ αυτό το στόχο παραμένουμε προσηλωμένοι. Ξέρουμε ότι έχουμε επιλέξει ένα δύσκολο δρόμο, όπως έχουμε υποχρέωση. Γνωρίζουμε ότι αυτό έχει και κόστος. Είναι εύκολο να είναι κανείς ευχάριστος, αλλά έχουμε απόλυτη συνείδηση ότι το σημαντικό δεν είναι να είναι κανείς ευχάριστος, αλλά να είναι χρήσιμος και για το σήμερα και για το αύριο. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο για μία παρέμβαση.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, η κυρία Πρόεδρος μας αφήρεσε το λόγο, όταν μιλήσαμε για τον προϋπολογισμό. Ο κύριος Υπουργός μίλησε είκοσι λεπτά για τον προϋπολογισμό. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, οι συνάδελφοι έχουν δίκιο να διαμαρτύρονται, αλλά υποθέτω ότι ο κύριος Υπουργός αισθάνθηκε βαθύτατη την ανάγκη να μιλήσει για έναν προϋπολογισμό ο οποίος τις επόμενες ημέρες θα σφυροκοπηθεί. Άρα, έλαβε τα αναγκαία μέτρα ώστε από τώρα να υποβάλλει απολογητικό υπόμνημα. 
      Ζήτησα το λόγο για να κάνω μία σύντομη παρέμβαση, διότι τα μεν θέματα του Προϋπολογισμού θα τα συζητήσουμε εκτενώς τις επόμενες ημέρες. Τα δε θέματα που μας απασχολούν με το νομοσχέδιο που σήμερα και αύριο συζητάμε στην Ολομέλεια, θα τα αναπτύξω αύριο εκτενέστερα κατά τη συζήτηση των άρθρων. Εάν ζήτησα το λόγο ήταν για να εκφράσω την έκπληξή μου, διότι άκουσα για μία ακόμη φορά να επαναλαμβάνει την αισιοδοξία του, ο κύριος Υπουργός των Οικονομικών, χωρίς να μπορώ να αντιληφθώ που ερείδεται η αισιοδοξία του. Είπε συγκεκριμένα ότι η Κυβέρνηση εφαρμόζει μία πολιτική διαρθρωτικών μέτρων, ότι θα επιμείνει σε αυτό, που μόνο αυτή αποκαλεί μεταρρυθμιστική πολιτική και μάλιστα εξέφρασε την άποψη ότι ήδη αποδίδουν αυτά τα μέτρα.
      Θα ήθελα να ενημερώσω τον κύριο Υπουργό Οικονομικών ότι είδε το φως της δημοσιότητας μία πολύ ενδιαφέρουσα έρευνα της κοινής γνώμης. Σύμφωνα με αυτήν την έρευνα, ποσοστό του ελληνικού λαού περί το 80%, εκφράζει την πλήρη απαισιοδοξία του για την εξέλιξη των οικονομικών μας πραγμάτων. Περίπου ίδια είναι τα ποσοστά για τις προσδοκίες του σε σχέση με τα θέματα της απασχόλησης ή τα θέματα της ακρίβειας. Την ίδια ώρα το 71% των ψηφοφόρων της Νέας Δημοκρατίας εκφράζει αρνητική θέση, γιατί η Κυβέρνηση δεν έδωσε το επίδομα θέρμανσης. Για ένα από τα μέτρα που η Κυβέρνηση θεώρησε ότι αποτελεί μεταρρυθμιστική παρέμβαση, δηλαδή τα μέτρα που αφορούν το ασφαλιστικό σύστημα των τραπεζών, στην ίδια έρευνα ποσοστό περί το 60% έχει παντελώς αρνητική γνώμη. Δεν αντιλαμβάνομαι πόθεν, ο Υπουργός, αντλεί την αισιοδοξία του, ενώ είναι διάχυτη η απαισιοδοξία στην κοινή γνώμη για την εξέλιξη των οικονομικών μας πραγμάτων.
      Εξέφρασε επίσης ο κύριος Υπουργός την άποψη ότι οι προβλέψεις του για τις οικονομικές εξελίξεις θα δικαιωθούν. Θεώρησε δε ότι η δημοσιονομική πολιτική, που ακολουθεί η Κυβέρνηση είναι πετυχημένη. Μάλιστα, επανήλθε στο σενάριο της μείωσης του ελλείμματος μετά το 2006 κάτω του 3%. Μέχρι τώρα οι μόνες προβλέψεις που έχουν δικαιωθεί είναι οι προβλέψεις των διεθνών οργανισμών. Δεν λέει τίποτα στην Κυβέρνηση η έκθεση για την πορεία των οικονομικών μας πραγμάτων που μας ήρθε από την Κομισιόν; Η Κομισιόν, όπως γνωρίζει ο ελληνικός λαός, προβλέπει 3,6 έλλειμμα για το 2006 και 3,8% για το 2007. Βάσει αυτής της εκτιμήσεως της Κομισιόν, η αίσθηση που είναι διάχυτη είναι ότι η επιτήρηση της χώρας δεν θα διαρκέσει μόνο για τον επόμενο χρόνο, αλλά τουλάχιστον και για το 2007.
      Αναρωτιέμαι πού στηρίζει για άλλη μια φορά την αισιοδοξία του ο κύριος Υπουργός, όταν όλες οι προβλέψεις είναι δυσμενείς. Ο ίδιος δε πολλές φορές έχει διαψευσθεί. 
      Θα κλείσω με δύο σχόλια. Ο κ. Αλογοσκούφης είπε προηγουμένως ότι καλό είναι κανείς να είναι χρήσιμος και όχι ευχάριστος. Θα του έκανα την υπόδειξη να σκεφτεί ότι για να είναι κανείς ως κυβερνήτης χρήσιμος, θα πρέπει προηγουμένως να αποδειχθεί χρήσιμος και ως αντιπολίτευση, διότι, αν είσαι ευχάριστος ως αντιπολίτευση δεν μπορείς να ανακαλύψεις τη χρησιμότητα ως κυβέρνηση. Εάν την ανακαλύψεις, σημαίνει ότι κάτι άλλο υποκρύπτεται.
      Τέλος, είπε ο κ. Αλογοσκούφης ότι πλέον κινείται η Κυβέρνηση σε σταθερό έδαφος. Αισθάνεται ότι δεν κινείται πάνω σε κινούμενη άμμο. Συμφωνώ απολύτως. Η Κυβέρνηση δεν κινείται πάνω σε κινούμενη άμμο. Είναι βέβαιο ότι κινείται πάνω σε ναρκοπέδιο, το οποίο ναρκοθέτησε η ίδια με την άφρονα πολιτική της. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Ο κύριος Υπουργός έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Άκουσα με πολλή προσοχή τον Κοινοβουλευτικό Εκπρόσωπο της Αξιωματικής Αντιπολίτευσης. Δεν εκφράζουμε αισιοδοξία, αλλά ρεαλισμό. Εσείς ήσασταν που πέρσι εδώ είχατε επιδοθεί σε καταστροφολογικές προβλέψεις για ύφεση, για έκρηξη της ανεργίας. Αυτές οι προβλέψεις διαψεύσθηκαν. 
      Υπήρξε συνάδελφός σας, υπεύθυνος για τα οικονομικά, ο οποίος είχε δεσμευτεί να ζητήσει να μου ανεγερθεί ακόμη και ανδριάντας, αν η ανάπτυξη ξεπερνούσε το 3,5%. Σήμερα η ανάπτυξη είναι στο 3,7% με βάση τα στοιχεία του τρίτου τριμήνου. Δεν λέω ότι θα κλείσει στο 3,7%. Οι εκτιμήσεις που κάνουν οι υπηρεσίες είναι ότι θα κλείσει στο 3,6%.
      Μην βιάζεστε, λοιπόν, να υιοθετείτε προβλέψεις οι οποίες σας εκθέτουν. Γιατί και οι διεθνείς οργανισμοί στους οποίους αναφερθήκατε αναθεώρησαν τις προβλέψεις τους για την ανάπτυξη και για τα ελλείμματα και τις έφεραν πολύ κοντύτερα στις αρχικές προβλέψεις του προϋπολογισμού. Παρά λοιπόν το γεγονός ότι ξεκινήσαμε από μία εξαιρετικά δυσμενή κατάσταση τα πράγματα βελτιώθηκαν, βελτιώνονται και θα βελτιώνονται.
      Τώρα, όσο για τα μαθήματα της αντιπολίτευσης μπορείτε να μας κάνετε μαθήματα γιατί θα έχετε την ευκαιρία επί πολλά χρόνια να εκπαιδευτείτε σε αυτό το σπορ. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      ΠΡΟΕΔΡΕΥΩΝ (Γεώργιος Σούρλας): Ο κύριος Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα ήθελα να πω με πολύ μεγάλη ευχαρίστηση στον κύριο Υπουργό, ότι εμείς είμαστε ανεπίδεκτοι αντιπολιτευτικών μαθημάτων γιατί υπεύθυνα πάντοτε ομιλούμε. Η μόνη η οποία αντιπολιτεύεται το ΠΑΣΟΚ είναι η Κυβέρνηση, δυστυχώς δε, και τη χώρα. 
      Σε ό,τι αφορά την πρόβλεψη για το 3,6%, σας παρακαλώ πολύ να κρατήσετε αυτή την πρόβλεψή σας κι όταν θα συζητούμε τον προϋπολογισμό οπότε θα είμαστε εγγύτερα στο τέλος του έτους.
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Κ.Κ.Ε. κύριος Αντώνης Σκυλλάκος έχει το λόγο.
      ΑΝΤΩΝΙΟΣ ΣΚΥΛΛΑΚΟΣ: Αφού υπάρχει συναίνεση στα αντιτρομοκρατικά, το γυρίσαμε στην αντιπαράθεση για τον προϋπολογισμό. Προϋπολογισμός που είναι και αυτός αναδιανεμητικός σε βάρος των λαϊκών στρωμάτων και υπέρ του μεγάλου κεφαλαίου, στο όνομα της ανταγωνιστικότητας, όπως ήταν και οι προηγούμενοι προϋπολογισμοί, όπως θα είναι και οι επόμενοι και επί ΠΑ.ΣΟ.Κ. και επί Νέας Δημοκρατίας. Συναίνεση έχουμε στην πραγματικότητα και στον προϋπολογισμό, συναίνεση και στις ρυθμίσεις για την αντιμετώπιση της εγκληματικότητας, του ξεπλύματος μαύρου χρήματος και της αντιμετώπισης της λεγόμενης τρομοκρατίας. 
      Εμείς καταψηφίζουμε επί της αρχής το νομοσχέδιο και όσον αφορά το τμήμα που έχει σχέση με το οργανωμένο έγκλημα, βεβαίως θέλουμε να χτυπηθεί το οργανωμένο έγκλημα, αλλά και όσον αφορά αυτό το σκέλος δεν υπάρχει κανένα αποτέλεσμα. Ας μας πουν και τα δύο κόμματα και η Κυβέρνηση από τότε που ισχύει ο ν. 2331/95, 10 χρόνια τώρα, πόσες υποθέσεις ξεπλύματος βρώμικου χρήματος ήρθαν στο ακροατήριο, ή γράφτηκε στις εφημερίδες ότι συνελήφθησαν ή παραπέμφθηκαν κάποιοι. Ας μας πουν μια υπόθεση. Για δέκα χρόνια εφαρμόζεται αυτός ο νόμος για την αντιμετώπιση της νομιμοποίησης του βρώμικου χρήματος. 
      Ειπώθηκε εδώ επί της αρχής, ότι υπάρχει συναίνεση και στην τροποποίηση του ν. 2331/95. Όμως, μια και αυτό το θέμα άπτεται της τρομοκρατίας, θα θυμίσω ότι συναινετικά ψηφίστηκε ο πρώτος «τρομονόμος», επί ΠΑ.ΣΟ.Κ., και συναινετικά ψηφίστηκε ο δεύτερος «τρομονόμος» με βάσει το ευρωπαϊκό πλαίσιο επί Νέας Δημοκρατίας. Συναινετικά ψηφίστηκε ότι έχει σχέση με το ευρωπαϊκό ένταλμα, συναινετικά έχει ανατραπεί το σχετικό άρθρο του Συντάγματος, που εμμέσως πλην σαφώς, απαγόρευε την έκδοση Ελλήνων πολιτών – έχουμε πρακτική από τον Άρειο Πάγο, τρεις έχουν εκδοθεί μέχρι σήμερα, ο τρίτος αποφασίζεται αυτές τις μέρες, κατά παράκαμψη του Συντάγματος, μέσα από τη γενική αντίληψη των δύο μεγάλων κομμάτων ότι έτσι πρέπει να προχωρήσουν τα πράγματα.
      Υπάρχει, λοιπόν, σοβαρότατος κίνδυνος στο όνομα της αντιμετώπισης του οργανωμένου εγκλήματος ή και της αντιμετώπισης της τρομοκρατίας για τα δημοκρατικά δικαιώματα. Αυτά θα τα αναλύσω παρακάτω.
      Όσον αφορά για το ξέπλυμα του βρώμικου χρήματος από εγκληματική δραστηριότητα, όσο υπάρχει και μεγαλώνει η ελεύθερη διακίνηση κεφαλαίων τόσο τα πράγματα θα είναι ανεξέλεγκτα. Και εκείνος που ξεκινάει από καλές προθέσεις να βάλει φρένο στη νομιμοποίηση του βρώμικου χρήματος, στο ξέπλυμα θα αδυνατεί να συμπράξει. Εμείς, επειδή ασχολούμαστε με τη διαπλοκή, με το πόθεν έσχες και γενικότερα τη διαφθορά έχουμε ως κόμμα σκεφθεί κάποια μέτρα. Θα αναφέρω τα μέτρα. Πρώτον, ονομαστικοποίηση των μετοχών. Δεύτερον, έλεγχος στη διακίνηση του κεφαλαίου. Κανένα απόρρητο, ούτε φορολογικό ούτε τραπεζικό ούτε επιχειρηματικό ακόμα, περισσότερο. Όμως αυτά δεν γίνονται δεκτά γιατί είναι ενάντια στην ελεύθερη αγορά και στο σύστημα που ζούμε. Πως θα υπάρξει ανταγωνιστικότητα άμα καταργηθούν τα απόρρητα και ονομαστικοποιηθούν τα πάντα και ελέγχονται τα κεφάλαια που μπαίνουν ή βγαίνουν από τα σύνορα; Δεν πάω στα καζίνο και στις άλλες μεθόδους για το ξέπλυμα βρώμικου χρήματος. 
      Ακούστηκε εδώ για τους φορολογικούς «παραδείσους». Ξέρετε τι λέει το νομοσχέδιο και πως αντιμετωπίζονται, τα χρήματα που έρχονται από το εξωτερικό από τέτοιους «παραδείσους» και που έχουν διαφορετική νομοθεσία από τη δική μας; Θα ζητάμε, λέει, τη διεύθυνση, το ονοματεπώνυμο και τον τραπεζικό λογαριασμό εκείνου που στέλνει τα χρήματα. Τίποτα άλλο δεν μπορούμε να κάνουμε, εκτός εάν η ευρωπαϊκή οδηγία προσθέσει κάτι επιπλέον.
      Και ενώ αυτά είναι γνωστά, γιατί δεν υπάρχει κανένα αποτέλεσμα από την εφαρμογή του νόμου και δεν θα υπάρξει κανένα αποτέλεσμα ούτε με την τροποποίησή του περιορίζονται οι υπάρχουσες εγγυήσεις, όπως οι εγγυήσεις και για τον κατηγορούμενο και για τα δημοκρατικά δικαιώματα.
      Και έρχομαι στο ζήτημα της τρομοκρατίας. Με τον δεύτερο «τρομονόμο» συνδέθηκαν ορισμένα αδικήματα με την προσπάθεια της τρομοκρατικής οργάνωσης ή του τρομοκράτη να πλήξει το κοινωνικό, πολιτικό ή οικονομικό σύστημα. Και αναρωτιέμαι, μπορεί μία επίθεση αυτοκτονίας ή μία άλλη ενέργεια, όπως τους δίδυμους πύργους, ίσως και μεγαλύτερη να αποσταθεροποιήσει ή να πλήξει ολόκληρο κοινωνικό και πολιτικό και οικονομικό σύστημα. Πολιτικό και κοινωνικό σύστημα μπορεί να πληγεί όταν αμφισβητηθεί από τις μάζες, από την πλειοψηφία του λαού ή από τα κινήματα. Κάποιοι λένε δεν θέλουμε εσάς ως κυβέρνηση, δεν θέλουμε αυτού του είδους το κοινωνικό σύστημα και θέλουμε να το αλλάξουμε. Αυτό είναι το πρόβλημα γι’ αυτό μπήκαν τέτοιου είδους διατάξεις.
      Τώρα, ότι έχει σχέση με τη χρηματοδότηση και το νομοσχέδιο, ποιοι είναι αυτοί από τους οποίους κινδυνεύει το σύστημα ή κάθε σύστημα με διάφορες ενέργειες που είναι στα όρια της νομιμότητας ή της παρανομίας, όπως είναι οι καταλήψεις κτηρίων ή δρόμων, όπως είναι τα επαναστατικά κινήματα που θέλουν να αλλάξουν το κοινωνικό καθεστώς ή τα εθνικοαπελευθερωτικά κινήματα τύπου Ιράκ ή Παλαιστίνης που προσπαθούν ν’ αλλάξουν το status quo  ή την κατάσταση. Τι προστίθεται στο νομοσχέδιο αυτό σε σχέση με αυτά;  Πέρα από τις εταιρείες και τους οργανισμούς θα μπορεί με υπουργική απόφαση να καθορίζονται τρόποι, μέτρα και διαδικασίες για την αποτροπή χρησιμοποίησης όχι μόνο των εταιρειών και οργανισμών αλλά και μη κερδοσκοπικών οργανώσεων και σωματείων, ενώσεων και μάλιστα στην εισηγητική έκθεση φέρνουν σαν παράδειγμα, ανάμεσα σε παρένθεση, την πραγματοποίηση εράνων. Η τρομοκρατική οργάνωση κάνει εράνους; Εράνους κάνει το συνδικάτο των οικοδόμων και το Κ.Κ.Ε. για να συμπαρασταθεί σε άλλα κινήματα.
      Αυτά πάνε, λοιπόν, να χτυπηθούν και όχι κάποιες εταιρείες όπως του Μπιν Λάντεν κ.λπ.. Διαφορετικά θα είχαμε πιάσει έστω και μία εταιρεία και στην Ελλάδα και διεθνώς. Ποια εταιρεία πιάστηκε να παρανομεί και να στέλνει μαύρο χρήμα σε τρομοκρατική οργάνωση; Μην κοροϊδευόμαστε. Όλα, λοιπόν, είναι συνδεδεμένα και γι’ αυτό ανησυχούμε και διαμαρτυρόμαστε. 
      Δεύτερο ζήτημα είναι οι λίστες. Με βάση ποια νομιμότητα και ποιο διεθνή νόμο υπάρχουν λίστες τρομοκρατικών οργανώσεων και προσώπων, τις οποίες αποδέχεται η Ελλάδα, που τις συντάσσει η Ευρωπαϊκή Ένωση και οι Η.Π.Α. και που αλλού συμπίπτουν και αλλού όχι; Από πού και ως που έχει εφαρμοστεί αυτό το καθεστώς; Αυτός είναι ο νομικός μας πολιτισμός στην Ελλάδα και ο περίφημος νομικός πολιτισμός της Ευρώπης;
      Τώρα αναγράφεται ότι θα ελέγχεται κάθε συναλλαγή από το πιστωτικό ίδρυμα που από τη φύση της μπορεί να συνδεθεί με την τρομοκρατία. Το ανέλυσε η εισηγήτριά μας και εγώ προχωράω και παραπέρα και αναφέρομαι σε στοιχεία που αφορούν το πρόσωπο ή την ιδιότητα.
Δηλαδή, αν το πρόσωπο αυτό ή αν αυτή η συνδικαλιστική οργάνωση από την ιδιότητα που έχουν -δηλαδή αν είναι γραμμένοι σε λίστες ή τους υποπτευόμαστε εμείς- θα καθορίζονται με υπουργική απόφαση. Δηλαδή, ο τρόπος, η φύση, η παρακολούθηση και τα πάντα.
      Και όχι μόνο αυτό, αλλά για  πρώτη φορά σε αυτές τις διατάξεις του άρθρου 5 παράγραφος 3 αλλάζει η ορολογία. Ενώ έως τώρα είχαμε μόνο μία ονομασία, έναν ορισμό της τρομοκρατίας και ενώ υπήρχαν εγκληματικές οργανώσεις, με τον δεύτερο τρομονόμο –αυτόν τον ευρωπαϊκό, τον «ευρωτρομονόμο», όπως λέμε εμείς-για να αποσταθεροποιηθεί το κοινωνικό και πολιτικό σύστημα, για πρώτη φορά μπαίνει στο νόμο ο όρος «τρομοκρατικές οργανώσεις».
      Και όταν στην παλαιότερη νομοθεσία περιορίζονταν μόνο στον όρο «τρομοκρατικές πράξεις», τώρα μπαίνει και η έννοια «τρομοκράτης». Ποιο είναι το περιεχόμενο της έννοιας «τρομοκράτης» και «τρομοκρατική οργάνωση»;
      Διά της διολισθήσεως, βάζουμε διατάξεις που είναι αόριστες νομικά και δημιουργούν κίνδυνο για τα δημοκρατικά δικαιώματα. Μάλιστα, αν αυτό το συνδέσω με τις λίστες, δηλαδή ότι οι Ηνωμένες Πολιτείες λένε ότι ο Σκυλλάκος είναι τρομοκράτης ή η τάδε οργάνωση, το PKK ή η PLO είναι τρομοκράτες, καταλαβαίνετε πώς δένεται το γαϊτανάκι!
      Και με την ευκαιρία αυτή, θα σας διαβάσω μία σημερινή ανακοίνωση του πολιτικού μας γραφείου «Το Κ.Κ.Ε. καταγγέλλει την παρουσία στη σύσκεψη του Π.Α.Μ.Ε., του συνδικαλιστικού οργάνου, δύο ενόπλων αστυνομικών»! Στη συνδικαλιστική σύσκεψη, στα γραφεία  του συνδικάτου οικοδόμων, οι συνδικαλιστές έπιασαν δύο ένοπλους μυστικούς αστυνομικούς της Ασφάλειας. Γιατί; Μήπως αποφασίσουν κανέναν  έρανο  για τους Παλαιστίνιους ή δεν ξέρω τι άλλο να πω; Τι πράγματα είναι αυτά; Καταγγέλλουμε την Κυβέρνηση που έχει όλη την ευθύνη κ.λπ.. 
      ΣΤΑΥΡΟΣ ΔΑΪΛΑΚΗΣ: Μήπως τους καλέσατε εσείς;
      ΑΝΤΩΝΗΣ ΣΚΥΛΛΑΚΟΣ: Μπαίνουν απρόσκλητοι αυτοί! Δεν περιμένουν πρόσκληση. Αυτά τα λέω, γιατί το ένα είναι συνέχεια του άλλου.
      Το τρίτο ζήτημα έχει σχέση με τους δικηγόρους, τους συμβολαιογράφους και άλλα επαγγέλματα, όπως τους εμπόρους κ.λπ.. Πού θα πάει αυτή η υπόθεση, όταν κινδυνεύει από βαριά αμέλεια να μην έχει καταδώσει κάποιον που τον υποπτεύθηκε; Πού θα πάει αυτή η υπόθεση; Πού είναι το επαγγελματικό απόρρητο; 
      Προχωράω παρακάτω. Κάμπτεται η αρχή ότι κάποιος δεν μπορεί να καταδικάζετε, για την ίδια πράξη, δύο φορές. Κάμπτεται στο άρθρο 3 παράγραφος 1. Καταδίκη και για το βασικό έγκλημα -το κύριο έγκλημα- καταδίκη και για τη νομιμοποίηση του χρήματος που έχει σχέση με αυτό το έγκλημα. 
      Επιπλέον, υπάρχει κάμψη και μιας άλλης αρχής. Μέχρι τώρα μπορούσε να αναζητηθεί η αποζημίωση μέσω πολιτικών δικαστηρίων για εκεί που έγινε η ζημιά από κάποια ενέργεια τρομοκρατική ή άλλη. Τώρα εδώ πάμε και σε κατάσχεση περιουσίας. Και εντάξει αν πρόκειται για κάποιον ιδιώτη και στην περίπτωση που υπάρχει κάποιο οργανωμένο έγκλημα. Αν όμως πρόκειται για συνδικαλιστικές ή για πολιτικές οργανώσεις; Πού θα πάει αυτή η υπόθεση; 
      Ξέρετε ότι προ ημερών ήμουν στο ΝΑΤΟ, στη Διακοινοβουλευτική Συνέλευση; Πέρα από την αντιμετώπιση της τρομοκρατίας, χρησιμοποιείται και η ορολογία «εξτρεμιστική ιδεολογία». Δηλαδή όχι μόνο τρομοκρατία, αλλά και εξτρεμιστική ιδεολογία. 
      Το Κ.Κ.Ε. έχει εξτρεμιστική ιδεολογία αν το συνδέσουμε με εράνους για τους επαναστάτες στην Κολομβία ή για το PLO. Ας κατάσχουμε, λοιπόν, και τον Περισσό, την περιουσία, τα γραφεία μας! Το φέρνω αυτό σαν παράδειγμα για να γίνουμε κατανοητοί μέχρι πού μπορούν να οδηγήσουν. Και βέβαια, δεν επιτρέπουν οι πολιτικές συνθήκες να συμβεί αυτό. 
      Αν υπάρξει, όμως, πολιτική αντιπαράθεση και σύγκρουση στην Ελλάδα, θα χρησιμοποιηθεί όλη αυτή η νομοθεσία, την οποία δεν τολμάει να χρησιμοποιήσει κάποιος σήμερα και το μόνο που μπορεί να κάνει είναι να στείλει μόνο τους δυο ενόπλους παρατηρητές για να παρακολουθήσουν στα συνδικάτα τι παράνομο κάνουν ή συζητάνε εκεί μέσα. 
      Τελειώνω με την ανεξάρτητη αρχή. Κατ’ αρχήν, δεν είναι ανεξάρτητη και αυτό αποτελεί κοινή πεποίθηση. Τι καινούργιο μπαίνει σε αυτό το θέμα; Ενώ είχε κάποιες γενικές αρμοδιότητες, να συγκεντρώνει στοιχεία, τώρα αναφέρεται μέσα  ρητώς ότι δέχεται, διερευνά και αξιολογεί στοιχεία από ξένες και ντόπιες υπηρεσίες. Γιατί αναφέρεται αυτό; Μήπως δεν ήταν νόμιμη η μέχρι τώρα συγκέντρωση πληροφοριών από ξένες τουλάχιστον υπηρεσίες και πρέπει να νομιμοποιηθεί; 
      Δεύτερον, είπε και ο κύριος Υπουργός –το είπε και στην Επιτροπή ο κύριος Υφυπουργός- ότι θα έχει πρόσβαση σε δημόσια και ιδιωτικά αρχεία. Πού είναι το απόρρητο και η προστασία των προσωπικών δεδομένων; Επειδή είναι ανεξάρτητη αρχή, σημαίνει ότι θα έχει πρόσβαση σε όλα τα αρχεία; 
      Τέλος, η διοίκηση αυτής της αρχής θα μπορεί να παρεμβαίνει από την αρχή μέχρι το τέλος στο προανακριτικό έργο των υπαλλήλων. Υπάρχουν κάποιοι υπάλληλοι που, κακώς κατά τη γνώμη μας, οπλίστηκαν από τον προηγούμενο νόμο με προανακριτικά καθήκοντα. 
      Φεύγουμε από τις εγγυήσεις που υπήρχαν μέχρι σήμερα και αυξάνουμε τον αριθμό και την έκταση του ποιοι άνθρωποι θα μπορούν να κάνουν προανακριτική εργασία. 
      Όμως, εδώ πέρα θα μπορούν να παρακολουθούν, να είναι μέσα στην ανάκριση, να καθοδηγούν, να υποδεικνύουν. Ε, όχι κι έτσι! Επειδή δεν τα καταφέρνει ο υπάλληλος, χρειάζεται και η ανεξάρτητη, δήθεν, αρχή για να τυλίξει τον άλλο σε μία κόλλα χαρτί! 
      Πολλά από αυτά θα μπορούσατε, κύριε Υπουργέ, να μην τα εφαρμόσετε. Δεν συμπεριλαμβάνονται στην οδηγία. 
      Θα μπορούσατε να μας πείτε, τι να κάνουμε, αφού είμαστε μέλος της Ευρωπαϊκής Ένωσης, μας αρέσει δεν μας αρέσει, είμαστε υποχρεωμένοι να τηρήσουμε αυτό που λένε οι άλλες χώρες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΣΤΑΥΡΟΣ ΔΑΪΛΑΚΗΣ: Ενώ εσείς πήγατε στο ΝΑΤΟ!
      ΑΝΤΩΝΗΣ ΣΚΥΛΛΑΚΟΣ: Πηγαίνουμε στη Διακοινοβουλευτική για να πούμε την άποψή μας και τη λέμε! Δεν φοβόμαστε να την πούμε! 
      Λέω, λοιπόν, ότι υπάρχουν οι οδηγίες της Ευρωπαϊκής Ένωσης -οι κατευθύνσεις-πλαίσιο- τις οποίες πρέπει να εφαρμόσουμε έστω και κατά πλειοψηφία σε ορισμένα ζητήματα, για τα οποία ισχύει η αρχή της Πλειοψηφίας. Αλλού χρειάζεται ομοφωνία.
      Εν πάση περιπτώσει, δεν έχει το πολιτικό ανάστημα, ώστε εσείς μόνοι ανάμεσα στις είκοσι πέντε χώρες να διαφωνήσετε. Όμως, γιατί ξεφεύγετε και πέραν της Ευρωπαϊκής Ένωσης και συμπεριλαμβάνετε και εσείς και το ΠΑ.ΣΟ.Κ. εννιά συστάσεις της διεθνούς ομάδας δράσης; Τι είναι η διεθνής ομάδα δράσης; 
      Ψηφίσαμε εδώ στο Ελληνικό Κοινοβούλιο ότι είναι κανένας Ο.Η.Ε. μέσα σε αυτήν τη διεθνή ομάδα δράσης κατά της τρομοκρατίας; 
      ΣΤΑΥΡΟΣ ΔΑΪΛΑΚΗΣ: Αφού είμαστε μέλος; 
      ΑΝΤΩΝΗΣ ΣΚΥΛΛΑΚΟΣ: Και επειδή είμαστε μέλος; Πρόκειται για κάποιο όργανο στο οποίο είμαστε υποχρεωμένοι να υπακούουμε σε οποιαδήποτε σύσταση αποφασίζουν οι Αμερικάνοι και κάποιοι Ευρωπαίοι; 
      Και όταν δεν τολμάει η ίδια η Ευρωπαϊκή Ένωση ως όργανο, μας τα φέρνετε στο νομοσχέδιο και συμφωνεί το ΠΑ.ΣΟ.Κ. με τις εννέα συστάσεις; Συμφωνεί επί της αρχής; Γιατί πολλές από αυτές εφαρμόστηκαν και στον προηγούμενο νόμο, αλλά απλώς δεν εφαρμόστηκαν ολοκληρωμένα και εφαρμόζονται ολοκληρωμένα επί Νέας Δημοκρατίας. 
      Δεν υπάρχει κανένα επιχείρημα και θα έχετε βαρύτατες ευθύνες –έχετε βαρύτατες ευθύνες- για ό,τι έχει σχέση με τον περιορισμό των δημοκρατικών δικαιωμάτων και των εγγυήσεων που υπήρχαν μέχρι σήμερα. 
      ΑΠΟΣΤΟΛΟΣ ΚΑΚΛΑΜΑΝΗΣ: Η αρχή που ψήφισε το ΠΑ.ΣΟ.Κ. δεν είναι οι συστάσεις. Ο σκοπός του νομοσχεδίου είναι ενάντια στο «ξέπλυμα» χρήματος!
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκυλλάκο.
      Το λόγο έχει η συνάδελφος κ. Αθηνά Κόρκα-Κώνστα.
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
      Κύριε Υπουργέ, κύριοι συνάδελφοι, σήμερα συζητάμε το σχέδιο νόμου για την πρόληψη της χρησιμοποίησης του χρηματοπιστωτικού συστήματος, με σκοπό τη νομιμοποίηση εσόδων από εγκληματικές ενέργειες, κατά κοινή ορολογία το «ξέπλυμα μαύρου χρήματος».
      Αυτό το σχέδιο νόμου αποτελεί άλλωστε ενσωμάτωση και προσαρμογή σε οδηγία της Ευρωπαϊκής Ένωσης –απαιτητή- και έρχεται να καλύψει τα κενά που υπάρχουν κατά τη λειτουργία του χρηματοπιστωτικού συστήματος. 
      Αναβαθμίζεται σημαντικά το πλαίσιο, και το νομοθετικό και το διοικητικό και το λειτουργικό, για την αντιμετώπιση του εγκλήματος της νομιμοποίησης εσόδων από εγκληματικές ενέργειες, όπως είναι η εμπορία και διακίνηση ναρκωτικών, η πορνεία και άλλου είδους τέτοια εγκλήματα που γίνονται και μέσω του Διαδικτύου, το εμπόριο όπλων και αντίστοιχα οι τρομοκρατικές πράξεις και η χρηματοδότηση της τρομοκρατίας κ.λπ..
      Η προστασία των πολιτών, κύριοι συνάδελφοι, αποτελεί κύριο και θεμελιώδη στόχο του παρόντος νομοσχεδίου, διότι θεωρώ ότι όσο περισσότερο διακρίνονται και εκσυγχρονίζονται οι τρόποι και τα συστήματα που χρησιμοποιούν αυτά τα εμπλεκόμενα κυκλώματα, τόσο απαιτείται διαρκώς η θωράκιση του αντίστοιχου νομοθετικού πλαισίου για να μπορεί να ανταποκριθεί και αυτό σαν «αντίδοτο» (εντός εισαγωγικών) στο διαμορφούμενο περιβάλλον.
      Φυσικά, ο νόμος αυτός μπορεί να μην λύνει όλα τα προβλήματα, όμως εξαλείφει εξολοκλήρου τα φαινόμενα νομιμοποίησης εσόδων από εγκληματικές ενέργειες. 
      Ταυτόχρονα, αποτελεί μια σημαντική συμβολή στο θεσμικό και νομικό πλαίσιο για την αποτελεσματικότερη αντιμετώπιση εγκληματικών δραστηριοτήτων που επιχειρούν παράνομα να νομιμοποιήσουν τα έσοδά τους. 
      Η νομοθετική αυτή πρωτοβουλία της Κυβέρνησης έρχεται να συμβάλει στην ουσιαστική αντιμετώπιση του προβλήματος, να «χτυπήσει το κακό στη ρίζα του». Επιγραμματικά, θα ήθελα να σταθώ σε ορισμένα βασικά σημεία του νομοθετήματος, τα οποία έχουν καινοτόμες ρυθμίσεις και προβλέψεις. 
      Με το παρόν σχέδιο νόμου βελτιώνεται σημαντικά η αντεγκληματική πολιτική της χώρας μας στον τομέα αυτό. Συμπεριλαμβάνεται πλέον στα βασικά εγκλήματα η χρηματοδότηση της τρομοκρατίας. Διευρύνεται ο αριθμός αυτών που είναι υποχρεωμένοι να αναφέρουν ύποπτες συναλλαγές και επιβάλλονται ποινικές κυρώσεις σε αυτούς που δεν αναφέρουν ύποπτες και ασυνήθεις συναλλαγές από πρόθεση ή που παρουσιάζουν ψευδή και παραπλανητικά στοιχεία. 
      Διευρύνεται η εγκληματική περιουσία, δηλαδή εκτός από τα δεκαέξι βασικά εγκλήματα συμπεριλαμβάνονται και όλες οι σοβαρές κακουργηματικές αξιόποινες πράξεις, όπως η λαθρεμπορία, καθώς και οι τελωνιακές παραβάσεις και η φοροδιαφυγή, από τις οποίες έλκεται το παράνομο κέρδος. 
      Χαρακτηριστικό είναι ότι ορίζονται ειδικές διαδικασίες για τον εντοπισμό και την επεξεργασία των πληροφοριών, σχετικά με τη νομιμοποίηση εσόδων από τις φορολογικές παραβάσεις ή αντίστοιχα από τελωνιακές παραβάσεις. Ρυθμίζονται θέματα, όπως αυτό της διασυνοριακής ηλεκτρονικής μεταφοράς κεφαλαίου. Μεταλλάσσεται –και είναι σημαντικό αυτό- η επιτροπή σε μία οργανική μονάδα και στελεχώνεται με ειδικό επιστημονικό προσωπικό, εξοπλιζόμενη με υποδομές. 
      Πάνω απ’ όλα η επιτροπή λειτουργεί πλέον ως μια ανεξάρτητη αρχή με το όνομα «Εθνική Αρχή Καταπολέμησης της Νομιμοποίησης Εσόδων από Εγκληματικές Δραστηριότητες», φυσικά, με ενισχυμένες αρμοδιότητες και εξουσίες. 
      Στην αρχή αυτή παρέχεται το δικαίωμα πρόσβασης σε δημόσια και ιδιωτικά αρχεία, προσθέτοντας και τη δυνατότητα αποδέσμευσης του φορολογικού απορρήτου. Διευρύνονται δηλαδή οι αρμοδιότητες ως προς την αξιολόγηση και διερεύνηση πληροφοριών και αναφορών, οι οποίες διαβιβάζονται από αρμόδιους φορείς της χώρας μας και όχι μόνο. 
      Επιπρόσθετα, αυτό το σχέδιο νόμου που συζητάμε, πέραν των άλλων ρυθμίσεων που προβλέπει, δημιουργεί και υποχρεώσεις στα πιστωτικά ιδρύματα, στους χρηματοπιστωτικούς οργανισμούς, σε εταιρείες χρηματοδοτικής μίσθωσης, ώστε να συμβάλουν και αυτοί στην αποτελεσματικότερη αντιμετώπιση του εγκλήματος της νομιμοποίησης εσόδων από εγκληματικές δραστηριότητες. Με τον τρόπο αυτό επιτυγχάνουμε μια πιο σφαιρική αντιμετώπιση αυτού του σοβαρότατου ζητήματος.  
      Ακόμη, θα ήθελα να προσθέσω ότι ένα αρκετά σημαντικό σημείο αυτού του σχεδίου νόμου είναι και η σχετική διάταξη που αναφέρεται στην αναγκαιότητα συντονισμένων ενεργειών, αναφορικά με την αντιμετώπιση των εγκληματικών δραστηριοτήτων που ο νόμος προβλέπει, καθώς και με την εφαρμογή του πλαισίου αυτού με τον κατάλληλο τρόπο. Έτσι, πέραν της αρμόδιας αρχής του άρθρου 7, της νέας ανεξάρτητης αρχής, ρόλο φυσικά έχουν και η Αστυνομία και οι εισαγγελείς και τα δικαστήρια.  
      Σε όλους τους παραπάνω φορείς κεντρικός συντονιστής είναι το Υπουργείο Οικονομίας και Οικονομικών. Επίσης, βασικό σημείο είναι το πρόσωπο που προτείνεται από την Ένωση Ελληνικών Τραπεζών, γιατί μέχρι σήμερα, όπως ξέραμε, από τις τράπεζες προερχόταν οποιαδήποτε πληροφορία των αναφορών. 
      Θα σταθώ σε δύο σημεία που ακούστηκαν από τους συναδέλφους της Αντιπολίτευσης. Ακούστηκαν και στην επιτροπή κάποιοι έντονοι προβληματισμοί, πρώτον, σχετικά με τον χρόνο υποβολής του παρόντος νομοσχεδίου. Ήταν του τύπου: «Γιατί φέρνετε το νομοσχέδιο τώρα; Γιατί επιλέξατε αυτήν τη χρονική στιγμή και δεν το φέρατε νωρίτερα κ.λπ.;» Εγώ θα πω, απαντώντας στους συναδέλφους αυτούς, ότι οι καθυστερήσεις από το 1997 μέχρι το 2004 ήταν πολύ περισσότερες από αυτή του ενός χρόνου. Θα σταθώ και σε κάποιες άλλες κριτικές, ότι είναι για μικροκομματικές σκοπιμότητες κ.λπ.. 
      Θεωρώ ότι με αυτό τα σχέδιο νόμου αποδεικνύεται για μια ακόμη φορά η συνέπεια της Κυβέρνησης της Νέας Δημοκρατίας στις προεκλογικές δεσμεύσεις της για μια Ελλάδα χωρίς παθογένεια, συνέπεια σε αυτό που ειπώθηκε ότι έχουμε μηδενική ανοχή στη διαφθορά και σε αντιστοίχου είδους εγκλήματα. 
      Τολμούμε να έρθουμε πρόσωπο με πρόσωπο με την πάταξη του λαθρεμπορίου και της εισφοροδιαφυγής. Είμαστε σε μετωπική σύγκρουση με τα φαινόμενα της διαφθοράς. Η πάταξη της διαφθοράς και η προστασία από τέτοιου είδους εγκλήματα, όπως είναι το «ξέπλυμα του μαύρου χρήματος», είναι ανάγκη της κοινωνίας μας. Συνεπώς, η Κυβέρνηση Καραμανλή με τις πολιτικές της, με τις πρωτοβουλίες και με τις πράξεις της αποδεικνύει για μια ακόμα φορά την ξεκάθαρη πρόθεσή της για θεμελίωση ενός κράτους υπευθύνου, αποτελεσματικού, δικαίου με αναπτυξιακή προοπτική και ισχυρή οικονομία. 
      Αυτό διαφαίνεται και μέσα απ’ αυτό το σχέδιο νόμου, το οποίο και υπερψηφίζω. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κόρκα - Κώνστα. 
      Το λόγο τώρα έχει ο συνάδελφος κ. Καλλιώρας. 
      ΗΛΙΑΣ ΚΑΛΛΙΩΡΑΣ: Ευχαριστώ πάρα πολύ, κύριε Πρόεδρε. 
      Αγαπητοί συνάδελφοι, πριν μπω στο συγκεκριμένο νομοσχέδιο, θα ήθελα να δώσω για ένα-δύο λεπτά και τη δική μου πολιτική γεύση αναφορικά με όσα είπαν κυρίως οι Βουλευτές της Αξιωματικής Αντιπολίτευσης για τον προϋπολογισμό που κατατέθηκε χθες στην Αίθουσα αυτή. 
      Μου κάνει ιδιαίτερη εντύπωση ότι κάποιοι ξεχνούν τόσο γρήγορα και ξαφνικά γίνονται πλέον τιμητές και καταγγέλλοντες. Άκουσα τον Κοινοβουλευτικό Εκπρόσωπο του ΠΑ.ΣΟ.Κ. να λέει τη λέξη «σφυροκόπημα» που θα δεχθεί η Νέα Δημοκρατία αναφορικά με τον προϋπολογισμό. Δηλαδή είναι και «σφυροκοπούντες». 
      Εγώ θα ρωτήσω το εξής απλό: Κύριοι του ΠΑ.ΣΟ.Κ., μήπως ξεχνάτε ότι όταν έκλεισε το έτος 2004 και μας λέγατε εσείς, με τις προβλέψεις σας στον προϋπολογισμό, για έλλειμμα 1,2, ενώ αυτό ήταν 6,6 ή από 2.000.000.000 ευρώ ήταν πάνω από 11.000.000.000 ευρώ; Πού είναι τα 9 .000.000.000 ευρώ μόνο για μία χρονιά; Αυτό είναι το «σφυροκόπημα» που θα κάνατε; 
      Επίσης –και αυτό με τη βούλα της EUROSTAT- το 1980 το χρέος ως ποσοστό του Α.Ε.Π. ήταν 25%. Το 2003 -με επίσημα πάλι στοιχεία της EUROSTAΤ- το Α.Ε.Π. είχε φτάσει στο 110%, δηλαδή για 23-25 χρόνια ήταν 110. Βγάλτε την «καταστροφική» τριετία της Νέας Δημοκρατίας 1990-1993. Έρχεστε σήμερα εσείς οι «σφυροκοπούντες» και ζητάτε απολογητικό υπόμνημα, όπως είπε πριν από λίγο ο εκπρόσωπός σας; Για ποιο ζητάτε; Για τα 230.000.000.000 ευρώ που βάλαμε καπέλο στους Έλληνες και που εμείς προσπαθούμε να αλλάξουμε αυτή την εικόνα και αυτήν την αρνητική πορεία που τόσα χρόνια μας είχατε βάλει όλους, πολιτικά αλυσοδεμένους, μέσα στους προϋπολογισμούς τόσων ετών; 
      Κύριε Πρόεδρε, για να μπω στο σημερινό νομοσχέδιο με το βρώμικο χρήμα, θέλω να πω ότι αν με ενοχλεί κάτι και μάλιστα πάρα πολύ, το οποίο ακούγεται πολύ αραιά, είναι ότι τα πολιτικά απόνερα του ΠΑ.ΣΟ.Κ. που ζούμε σήμερα τα αισθάνομαι ως το απαύγασμα των πολιτικών σας, της φιλοσοφίας σας, όπου η κοινωνία ολόκληρη –θα μου επιτραπεί η λέξη- έγινε «λαπάς» και «χυλός». Ήταν δύο γειτονόπουλα. Το ένα έβαζε αφίσες. Το άλλο διάβαζε. Το δεύτερο είναι άνεργο και το πρώτο δουλεύει στο δημόσιο. Έτσι μας καταγγέλλουν. 
      Επίσης, αυτό που με ενοχλεί είναι ότι αυτή η κοινωνία της ήσσονος προσπάθειας αποτυπώνεται, αγαπητοί συνάδελφοι, το τελευταίο χρονικό διάστημα σε αυτό που συμβαίνει στο δικαστικό κύκλωμα. Για τα παραδικαστικά παρακλάδια, μετά από τόσα χρόνια που υπήρχαν, έρχεται η Νέα Δημοκρατία και λέει ο ίδιος ο Υπουργός ότι θα φτάσει το μαχαίρι στο κόκκαλο και το εννοεί. Για πρώτη φορά στην ιστορία! 
    Αγαπητοί συνάδελφοι, το σημερινό σχέδιο νόμου αυτό κάνει. Ενώ είναι οδηγία της Ευρωπαϊκής Ένωσης και υλοποιούμε μια ακόμη κοινοτική οδηγία, εμείς προχωρούμε μπροστά γιατί το νομοσχέδιο που υπήρχε από το 1995 -και αναφέρομαι στο ν. 2331- δεν είχε αποτελεσματικότητα. Η διεθνής διαφάνειά μας δίνει στοιχεία τα οποία είναι απογοητευτικά όσον αφορά την Ελλάδα σε σχέση με άλλες χώρες. 
    Τι κάνουμε σήμερα; Εκσυγχρονίζουμε το νομοθετικό πλαίσιο. Αντίθετα εσείς –και καταγγέλθηκε στην Επιτροπή- με τον ν. 2331 είχατε μόνο λίγα άτομα που όπως μας είπε ο πρόεδρος της επιτροπής του άρθρου 7, ήταν δύο ηλεκτρονικοί υπολογιστές, τους οποίους χρησιμοποιούσαν και μάλιστα, δανεικά. Δηλαδή τόσο πολύ «πάθος» είχατε να λύσετε τα προβλήματα τα οποία έχουν να κάνουν με το βρώμικο χρήμα. Και μόνον αυτό το στοιχείο είναι ανατριχιαστικό. 
    Παρά τη φιλότιμη προσπάθεια όλων και του προέδρου –δεν θέλω να αμφισβητήσω κανέναν- δεν μπορούσαν εξ ορισμού να αποδώσουν το έργο που θα μπορούσαν με δανεικούς ηλεκτρονικούς υπολογιστές.
    Αγαπητοί συνάδελφοι, είναι υψίστης σημασίας  η προστασία των πολιτών από κάθε είδους κυκλώματος. Και η Νέα Δημοκρατία αυτή τη στιγμή εφαρμόζει βέβαια μια κοινοτική οδηγία αλλά προς το αυστηρότερο δυνατό πλαίσιο που μπορούσε να εφαρμόσει. Δηλαδή πήραμε την αυστηρότερη μορφή των διατάξεων της συγκεκριμένης οδηγίας 2001/97, την οποία υιοθετούμε. 
    Κύριε Πρόεδρε, με το νέο πλαίσιο που έχουμε αναβαθμίζουμε, θωρακίζουμε και προστατεύουμε την κοινωνία και από το ξέπλυμα βρώμικου χρήματος και από την καταπολέμηση της τρομοκρατίας, με ό,τι αυτό συνεπάγεται και επίσης ό,τι έχει σχέση με προϊόντα εγκλήματος επί, επαναλαμβάνω, το αυστηρότερο. 
    Εδώ θα ήθελα, κύριοι συνάδελφοι να αναφερθώ και την υπόθεση του Ο.Π.Α.Π. με τα κερδίζοντα δελτία. Μάλιστα να παρακαλέσω και την Κυβέρνηση γι’ αυτό το θέμα. Θέλω ως Βουλευτής του ελληνικού Κοινοβουλίου την αυστηρότερη ποινή σε όσους δεν τηρούν το νόμο. Και από το Βήμα της Βουλής σας κάνω πολιτική έκκληση, κύριε Υπουργέ, ώστε τέτοια φαινόμενα, αυτά που διαβάσαμε και αυτά που ακούσαμε, να μην υπάρχουν σε μια ευνομούμενη πολιτεία. Να εξαντλήσετε παρακαλώ όλη την αυστηρότητα του νόμου πάνω σ’ αυτές τις περιπτώσεις.
    Θέλω να προχωρήσω τώρα, κύριε Πρόεδρε, λίγο πιο κάτω στο λίγο χρόνο που έχω. Αυτός ο νόμος έχει και ορισμένες καινοτομίες. Όσον αφορά τον ορισμό, περιλαμβάνουν περισσότερες περιπτώσεις όπου χαρακτηρίζεται κάτι ως έγκλημα ή οτιδήποτε άλλο έχει σχέση με το βρώμικο χρήμα. Επίσης, ο αριθμός των προσώπων αυξάνεται, διευρύνεται, δηλαδή αυτοί που είναι υπόχρεοι να καταγγείλουν να προχωρήσουν περαιτέρω σε ό,τι αφορά ύποπτα γεγονότα, ή οτιδήποτε συναλλαγές. 
    Δημιουργείται ακόμη ανεξάρτητη αρχή. Δεν είναι βέβαια η κλασική περίπτωση που αφορά το Σύνταγμά μας. Οπωσδήποτε όμως είναι πολύ ανώτερη από τη γνωστή επιτροπή του άρθρου 7 που ισχύει μέχρι αυτήν τη στιγμή και την οποία αλλάζουμε. 
    Κλείνοντας θα ήθελα να πω το εξής, κύριε Πρόεδρε. Ο Πρωθυπουργός, ο Κώστας Καραμανλής, δεν πήρε το δρόμο τυχαία, έτσι τροχιοδεικτικά, έτσι τυχαία για να αναφερθεί στη διαφθορά και τη διαπλοκή. Αυτό που συνέβαινε στη χώρα μας νομίζω ότι ποτέ στο μέλλον δεν πρόκειται να το ξαναζήσουμε. Και καλώ τους κυρίους συναδέλφους αυτήν τη στιγμή να απαντήσουν ο καθένας μέσα του στο εξής ερώτημα: Μας καταγγέλλουν εμάς της Νέας Δημοκρατίας για θέματα ηθικής τάξεως. ‘Όμως, δεν βγήκε ένας να πει ότι ο τάδε Υπουργός της Νέας Δημοκρατίας ή Υφυπουργός έκανε κάτι λόγου χάρη, όπως έγινε με τις φρεγάτες – το τελευταίο-που ακούσαμε από τη Γαλλία και πάει λέγοντας.
    Τι θέλω να πω δηλαδή. Ακόμα και σε ζητήματα ηθικής τάξεως ο Πρωθυπουργός ήταν εκεί. Ενώ εσείς για σκάνδαλα επί σκανδάλων, από τα TOR και όλα αυτά ήσασταν όλοι εκεί, ακόμα και στην περίπτωση, κύριε Πρόεδρε, που είχαμε στο «Εξπρές Σαμίνα» και κάποιοι έλεγαν «ε, εγώ θα πετάξω το σωσίβιο στη θάλασσα;». Αυτή είναι η διαφορά των δύο κομμάτων και αυτό αποτυπώνεται και στο σημερινό σχέδιο νόμου. Ευχαριστώ.
    (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος του ΠΑ.ΣΟ.Κ., κ. Παπαγεωργίου.
    ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Πρόεδρε, δεν χωρεί καμία αμφιβολία ότι το βρώμικο χρήμα, το οικονομικό έγκλημα και τα χρήματα αδήλου εγκληματικής και αξιόποινης προέλευσης δεν μπορεί να βρίσκουν κανέναν σύμφωνο σε αυτήν την Αίθουσα. Και ας μη κομπορυνομούν οι συνάδελφοι και ο μόλις κατελθών του Βήματος και γείτονάς μου συνάδελφος κ. Καλλιώρας, ότι αυτό το ζήτημα είναι μόνον δική τους υπόθεση και ότι τάχα η Αντιπολίτευση δεν έχει ευαισθησία ή δεν τείνει ευήκοο το ους στην ταραχή και στα προβλήματα που δημιουργούνται από αυτήν τη μαύρη διακίνηση η οποία σε τελευταία ανάλυση απομυζεί τον πλούτο του ελληνικού λαού και οπωσδήποτε δημιουργεί προβλήματα στον κοινωνικό και οικονομικό ιστό. 
    ‘Όμως, από εκεί και πέρα, το να εφαρμόζεις μια κοινοτική οδηγία μέχρι του να ηθικολογείς και να εμφανίζεσαι σε αυτήν την Αίθουσα ότι μόνο εσύ επιζητείς το πρέπον, το σωστό, το ηθικό και ότι τάχα θα ξεπλύνεις όλη τη χώρα, θα την καθάρεις, αυτό είναι μια υπερβολή, ένας εγωισμός και κυρίως και πάνω απ’ όλα -και ας μη το ξεχνά αυτό η Νέα Δημοκρατία- είναι ένας αποπροσανατολισμός από τα μεγάλα ζητήματα και ιδιαίτερα τα οικονομικά που μαστίζουν καθημερινά τον Έλληνα. Καθημερινά γινόμαστε μάρτυρες όλης αυτής της κατάστασης χωρίς φυσικά να είμαι και ειδικός επί των οικονομικών μεγεθών, πλην όμως είμαι ένας ζωντανός άνθρωπος, που περιδιαβαίνω την κοινωνία, την επαρχία μου και βλέπω την τραγική οικονομική κατάσταση στην οποία βρίσκονται σήμερα οι ‘Ελληνες.
    Τη Νέα Δημοκρατία την εξέλεξε ο ελληνικός λαός για να κάνει τις μέρες του καλλίτερες και όχι να υπόσχεται ότι σε κάποια χρόνια θα φανεί χρήσιμος ενώ τώρα απλώς ακούγεται δυσάρεστος αλλά θέλει να είναι ωφέλιμος στο μέλλον όπως είπε ο κύριος Υπουργός και κυρίως ας μη χαθεί σ’ αυτό το απέραντο κυνήγι της διαφθοράς διότι πραγματικά ξεφεύγουν από το στόχο τους. Και αυτό δεν είναι κάτι το οποίο μπορεί να το επισείει. Είναι υποχρέωσή του έναντι όλων των Ελλήνων. 
    Μου έκανε εντύπωση, κύριε Πρόεδρε, και θέλω να σταθώ σ’ αυτό λίγο παρεμπιπτόντως παρότι ήταν έξω από τον σχεδιασμό της σημερινής ομιλίας μου, που ο κύριος συνάδελφος προηγουμένως αναφέρθηκε στο δικαστικό κύκλωμα, και στην πάταξη της διαφθοράς, λες και το ζήτημα της  κάθαρσης της δικαιοσύνης είναι ζήτημα που αφορά την Κυβέρνηση και όχι καθ’ αυτού της δικαιοσύνης η οποία είναι αυτοδύναμη και ανεξάρτητη σύμφωνα με αυτό που γνωρίζουμε για τους τρεις θεσμούς τους πολιτειακούς της ελληνικής πολιτείας. Μάλιστα έκανε και δηλώσεις ο κ. Παπαληγούρας. Παράλληλα δε έγινε και ερώτηση εδώ από Βουλευτή του ΠΑ.ΣΟ.Κ. πώς είναι δυνατόν να επεμβαίνει ο κύριος Υπουργός και να λέει ότι το μαχαίρι θα φθάσει έως το κόκαλο. 
    Και γιατί επαίρεται τάχατες η Νέα Δημοκρατία; Το ανακάλυψε η ίδια το παραδικαστικό κύκλωμα; Το ανακάλυψαν οι ελεγκτικοί μηχανισμοί που έχει η δικαιοσύνη και οι επιθεωρητές; Ξέρουμε πολύ καλά –άλλοι το επαινούν, άλλοι το μέμφονται- ότι αυτό προέκυψε από μέσα, μη νόμιμα λένε άλλοι και άλλοι λένε ότι η παραβατικότητα δεν ανακαλύπτεται άλλως πως αλλά μόνον με την παρανομία. Και βέβαια όταν όλα αυτά έχουν δει το φως της δημοσιότητας, ποιος ‘Ελληνας, ποιο κόμμα, ποιος Βουλευτής, θέλει, αυτό η υπόθεση να γυρίσει πίσω;
    Δε νομίζω λοιπόν ότι είναι ζήτημα της Κυβέρνησης. Είναι ζήτημα της ανεξάρτητης ελληνικής δικαιοσύνης και δεν θα πρέπει, εν πάση περιπτώσει, να το εκμεταλλεύεται και αυτό η Νέα Δημοκρατία.
    Εγώ, κύριε Πρόεδρε, θέλω να κάνω μια αναφορά στα οικονομικά ζητήματα. Αναφέρθηκε ο Εισηγητής μας στα ζητήματα της οικονομίας και στα ζητήματα που πραγματεύεται αυτό το νομοσχέδιο, που στο κάτω-κάτω είναι υποχρέωση της πολιτείας να εναρμονιστεί με την ευρωπαϊκή νομοθεσία.
      Άλλωστε εμείς εφαρμόσαμε και ψηφίσαμε το ν.2331/95 και εν πάση περιπτώσει καλείται τώρα η Νέα Δημοκρατία να εφαρμόσει την οδηγία. Απλώς συμμορφώνεται προς μια υποχρέωση της χώρας μας. 
      Και για να επανέλθω στα οικονομικά, αφού τόσα διδάγματα εκπέμπονται σ’ αυτήν την Αίθουσα από τους συναδέλφους της Νέας Δημοκρατίας, εγώ θέλω να ρωτήσω το αυτονόητο. Φοροδιαφεύγει, υποκύπτει σε τελωνειακές παραβάσεις κάποιος, κάνει μια πολύ μεγάλη οικονομική ζημιά στον ελληνικό λαό και στην οικονομία του τόπου και όταν κληθεί, κύριε Πρόεδρε, να καταβάλει τις υποχρεώσεις του απαλλάσσεται από κάθε ποινή. Ποιο είναι υποτίθεται το μήνυμα της ηθικής που στέλνει η άλλη πλευρά της Αξιωματικής Αντιπολίτευσης και η Κυβέρνηση; Είναι καθαρά φοροεισπρακτικό εν όψει της στέρησης που έχουν τα δημόσια έσοδα. Και εκείνο το μήνυμα ηθικής δεν υπάρχει, διότι λέει: «κλέψτε, παραβείτε, κάντε τελωνειακές και φορολογικές παραβάσεις, ενθυλακώστε όσο γίνεται παράνομο πλούτο, κι αν το πολύ πολύ κάποτε σας πιάσουν, θα πληρώσετε και θα απαλλαγείτε. Αν δεν σας πιάσουν, θα εξακολουθείτε να έχετε απομυζήσει και να έχετε κερδίσει εκείνα τα οποία είναι προϊόν παράνομης οικονομικής δραστηριότητας».
      Εγώ θέλω να σταθώ σ’ αυτό το νομοσχέδιο. Και εν πάση περιπτώσει, στην εκτροπή του και στην αυστηροποίησή του, όπως λέγεται; Εν πάση περιπτώσει, δεν το γνωρίζω αυτό. Εκείνο που ξέρω εγώ είναι ότι τίθεται θέμα θεσμών. Τίθεται ζήτημα –και θα μιλήσω και ως νομικός- ιδιαίτερα στο ζήτημα που εμπλέκει τους δικηγόρους τους οποίους υποχρεώνει, κατά το κοινώς λεγόμενο, να καταδίδουν στην  επιτροπή του Δικηγορικού Συλλόγου, αν υποπέσουν στην αντίληψή τους κατά τη συναλλαγή και την επαφή με τους πελάτες -τους οποίους σημειωτέον έχουν κληθεί να υπερασπίζονται- παραβατικές συμπεριφορές. Αυτό το πράγμα είναι αδιανόητο, θίγει τη δίκαιη δίκη. Αν πρέπει να προστατευθούμε από το οργανωμένο και ταχύτατα αναπτυσσόμενο οικονομικό έγκλημα σήμερα, άλλο τόσο πρέπει να προστατεύσουμε το θεμελιώδες δικαίωμα της ανεξαρτησίας της δικαιοσύνης και της υπεράσπισης του κατηγορουμένου και των θεμελιωδών του δικαιωμάτων και αυτό έχουν κληθεί να το κάνουν μόνο οι δικηγόροι είτε αρέσει είτε δεν αρέσει σε κάποιους. Κι ας υπάρχουν ορισμένοι –που ακούγεται, δεν ξέρουμε ακόμα σε αμετάκλητα δικαστικά επίπεδα τίποτα- που δεν έχουν σωστή συμπεριφορά. 
      Όπως και η πλειοψηφία των δικαστών, έτσι και η πλειοψηφία των δικηγόρων αγωνίζονται για το δίκαιο και για να υπερασπίζουν τον πελάτη τους και δεν μπορούν να μεταβληθούν σε μοχλό, σε σύστημα, σε εργαλείο του καταδιωκτικού συστήματος της χώρας. Υπάρχουν αρμόδιοι υπάλληλοι της Δίωξης Οικονομικού Εγκλήματος, υπάρχουν τόσες υπηρεσίες και δεν είναι δυνατόν οι δικηγόροι να επωμίζονται αυτόν το ρόλο. Διότι στο κάτω κάτω, έρχονται σε σύγχυση και έρχονται και σε αντίθεση, κύριε Υπουργέ, με άλλες θεμελιώδεις υποχρεώσεις τις οποίες έχουν και οι οποίες είναι να τηρούν το δικαίωμα της εχεμύθειας, να υπερασπίζονται τον πελάτη τους και να προσπαθούν ακόμα και τον πιο παραβατικό άνθρωπο να τον υπερασπίζονται, διότι ο καθένας είναι αθώος μέχρι να αποδειχθεί ότι πράγματι είναι ένοχος.
      Σταθείτε λίγο στις κραυγές του δικηγορικού κόσμου, του Δικηγορικού Συλλόγου Αθηνών, της Ολομέλειας Δικηγορικών Συλλόγων της χώρας που είναι όλοι θεματοφύλακες αυτής της έννομης κατάκτησης και σταθείτε να δείτε τι γίνεται στην Ευρώπη, όπου όπως άκουσα από εκλεκτούς συναδέλφους, απ’ όλες τις πλευρές, έχουν ξεσηκωθεί οι δικηγόροι στη Γαλλία, στο Βέλγιο και σε όλο τον πολιτισμένο κόσμο. Εν πάση περιπτώσει, μην περάσετε αυτήν τη διάταξη, η οποία αποτελεί για μένα όνειδος για το νομικό μας πολιτισμό και για τα δικαιώματα που επί χρόνια πάλεψαν γενιές και γενιές σε έναν ελεύθερο κόσμο, ώστε να κατακτηθούν.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαγεωργίου.
      Τον λόγο έχει ο κ. Φούσας.
      ΑΝΤΩΝΙΟΣ ΦΟΥΣΑΣ: Ευχαριστώ, κύριε Πρόεδρε.
      Πρόκειται για μια θαυμάσια και σπουδαία νομοθετική πρωτοβουλία της Κυβέρνησης και του Υπουργείου Οικονομικών, που έχει σχέση με την πρόληψη νομιμοποίησης εσόδων από εγκληματικές δραστηριότητες. Θεωρώ ευτυχή συγκυρία για μένα ότι ομιλώ στην Ολομέλεια της Βουλής, όταν εκπροσωπεί την Κυβέρνηση ο συμπατριώτης μου και φίλος και αξιόλογος Υφυπουργός Οικονομικών κ. Αντώνης Μπέζας. Το λέω από τα βάθη της καρδιάς μου και του εύχομαι, για άλλη μια φορά, καλή επιτυχία στο δύσκολο έργο του. 
      Αυτό το νομοσχέδιο το οποίο, όπως γνωρίζετε, αποτελεί συμπλήρωση του νόμου 2331/95, αποτελείται βασικά από προϋπάρχουσες διατάξεις αυτού του νομοσχεδίου. Δεύτερον, αποτελείται από διατάξεις με βάση τη γνωστή σε όλους μας Οδηγία 2001/97 της Ευρωπαϊκής Ένωσης. Τρίτον, αποτελείται από ορισμένες αναθεωρημένες ενστάσεις διεθνούς ομάδας δράσης, για την πρόληψη αυτού του εγκλήματος και θα λέγαμε μάλλον, ότι πρόκειται για νομολογία δικαστηρίων της Ευρώπης. Τέταρτον, αποτελείται από πρόσθετες διατάξεις του εθνικού μας δικαίου. 
      Κατ’ αρχήν, πρέπει να συμφωνήσουμε όλοι μας, ότι το πρόβλημα της νομιμοποίησης εσόδων από εγκληματικές δραστηριότητες είναι πολύ μεγάλο στην πατρίδα μας. Είναι πολύ δύσκολο θέμα, για το οποίο πρέπει όλοι μας, να συμφωνήσουμε, ότι πρέπει να καταπολεμήσουμε με κάθε τρόπο τέτοιες ενέργειες που είναι εις βάρος των πολιτών, της οικονομίας μας και του κράτους μας. Έτσι και η διεθνής κοινότητα και ο ελληνικός λαός και η πατρίδα μας αξιώνουν να θωρακιστεί το κράτος μας με κατάλληλο θεσμικό πλαίσιο, ώστε να αντιμετωπιστεί αποτελεσματικά αυτό το πολύ, όπως είπα, δύσκολο και απαράδεκτο φαινόμενο. Αυτό δε πρέπει να γίνει με πολύ προσοχή και μάλιστα με προσοχή για μερικά επαγγέλματα τα οποία θεωρούνται ευάλωτα στους κινδύνους από το έγκλημα αυτό, δηλαδή από το ξέπλυμα του βρόμικου χρήματος. Το νομοσχέδιο αυτό διευρύνει τα επαγγέλματα αυτά, πέρα από τα όσα ήταν μέχρι τώρα και σε άλλες κατηγορίες επαγγελμάτων, όπως είναι παραδείγματος χάριν, οι ορκωτοί λογιστές και ελεγκτές, οι εξωτερικοί λογιστές και ελεγκτές σε εταιρείες, οι φορολογικοί και οι φοροτεχνικοί σύμβουλοι, οι κτηματομεσίτες, οι συμβολαιογράφοι και οι δικηγόροι, αλλά και άλλοι. 
      Παρά το ότι, επαναλαμβάνω και επιμένω, ήταν πράγματι απαραίτητο αυτό το νομοθέτημα και διότι έρχεται από την Ευρωπαϊκή Ένωση, αλλά και για την ανάγκη της δικής μας χώρας, επιτρέψτε μου να κάνω μερικές παρατηρήσεις. Παρά το ότι ασφαλώς στηρίζω αυτό το νομοσχέδιο, αισθάνομαι την ανάγκη, για λόγους ιστορικούς να κάνω μερικές παρατηρήσεις, που νομίζω ότι είναι χρήσιμο να γίνουν, γιατί φοβάμαι ότι, ενώ το σύνολο του νομοσχεδίου έχει θαυμάσιες ρυθμίσεις, μερικές απ’ αυτές τις ρυθμίσεις θα δημιουργήσουν προβλήματα στο μέλλον. 
      Αναφέρομαι πρώτα στο άρθρο 3 παράγραφος 1γ, όπου προβλέπεται ποινή μέχρι δύο ετών για όποιον από τους δικηγόρους, λογιστές και φοροτεχνικούς δεν αναφέρει από πρόθεση ύποπτη συναλλαγή. Εδώ, λοιπόν –να χρησιμοποιήσω όσο μπορώ επιεικέστερη λέξη- ο δικηγόρος και ο φοροτεχνικός είναι υποχρεωμένος οπωσδήποτε –να μην πω τη λέξη «καταδώσει»- να αναφέρει, όπως λέει το νομοσχέδιο, στην αρμόδια αρχή. Και είναι προς τη θετική περίπτωση το γεγονός ότι πράγματι δέχθηκε το Υπουργείο τη φράση «από πρόθεση», ενώ πριν δεν είχε αυτό. 
       Άρα λοιπόν, εδώ έχουμε ένα μεγάλο ζήτημα. Τι θα πει ύποπτη συναλλαγή; Είναι υποχρεωμένος να γνωρίζει ο δικηγόρος, φοροτεχνικός και όλοι οι άλλοι ποια είναι η ύποπτη συναλλαγή. Κι αν δεν καταλάβει ποια είναι η ύποπτη συναλλαγή, θα θεωρηθεί ότι αυτός από πρόθεση δεν το ανέφερε και άρα λοιπόν είναι ύποπτος ή μάλλον θα είναι κατηγορούμενος, επειδή δεν ανέφερε το συγκεκριμένο αδίκημα. Άρα λοιπόν, θα έχει μέχρι δύο χρόνια φυλάκιση και θα καθίσταται κάθε φορά κατηγορούμενος;
      Εδώ, λοιπόν, έχουμε ένα μεγάλο ζήτημα και θέλω να το σημειώσω και να το υπογραμμίσω.
      Δεύτερον, άρθρο 4, παράγραφος 2α, εδάφιο ιβ΄. Μεταξύ των άλλων ορίζει ότι και οι συμβολαιογράφοι και οι δικηγόροι, εάν παράσχουν βοήθεια σε αυτόν που επιχειρεί να νομιμοποιήσει από παράνομες δραστηριότητές του χρηματικά ποσά –σε αυτή την περίπτωση μάλιστα έχουμε αδίκημα σε βαθμό κακουργήματος κατά του συμβολαιογράφου ή του δικηγόρου- θεωρείται ότι συμμετέχουν στη νομιμοποίηση χρημάτων από εγκληματικές πράξεις.
      Εν άλλοις λόγοις, εάν ένας ενδιαφερόμενος θέλει να αγοράσει ένα ακίνητο, σπεύσει σε ένα δικηγορικό γραφείο και πει στο δικηγόρο «παρακαλώ κάντε μου έλεγχο τίτλων, διότι εγώ σκοπεύω να αγοράσω το ακίνητο αυτό» και εν του μεταξύ του πει «εγώ έχω στη διάθεσή μου 100.000.000 δραχμές» και ο δικηγόρος δεν αντιδράσει, δεν ειδοποιήσει εκ του λόγου αυτού και μόνο, χωρίς να έχει άλλη ένδειξη, κινδυνεύει να είναι κατηγορούμενος με ποινή φυλάκισης μέχρι και δύο χρόνια επειδή δεν το ανέφερε, αλλά και να θεωρηθεί ότι είναι συμμέτοχος με το να εγκρίνει και να πει «έκανα έλεγχο» -ή με το να συντάξει το συμβόλαιο ο συμβολαιογράφος- και ότι και εκείνος έχει σχέση με το αδίκημα αυτό.
      Τρίτη παρατήρηση στο άρθρο 2, εδάφιο 1, περίπτωση α΄, στοιχείο ii: Για κάθε αξιόποινη πράξη προβλέπεται ποινή –έλεγε το κείμενό σας- άνω των δύο ετών. Και επίσης και από την τέλεση της πράξης προέκυψε περιουσία αξίας άνω των 15.000 ευρώ και συντρέχει και το στοιχείο του κατ’ επάγγελμα και κατά συνήθεια. 
      Βλέπω, όμως, σε μία διόρθωση, που μας δώσατε, ότι μειώσατε τα δύο έτη. Και ξέρετε, όταν έλεγε δύο έτη, δεν θα ήταν για κάθε περίπτωση ο δικηγόρος κ.λπ. κατηγορούμενος. Τώρα που κατεβάζετε το ύψος της ποινής σε έξι μήνες, αντιλαμβάνεσθε πόσες χιλιάδες υποθέσεις θα βρεθούν στα δικαστήρια. Αυτό σημαίνει ότι δεν θα μπορεί ούτε καν να γίνει έλεγχος.
      Υπάρχει, λοιπόν, ένα μεγάλο ζήτημα. Εγώ νομίζω ότι θα δημιουργηθεί ένα χάος. 
      Ξέρω πολύ καλά, κύριε Υπουργέ, ότι πράγματι το Υπουργείο σας έδειξε ιδιαίτερη προσοχή σε όλες τις προτάσεις που έκαναν οι Δικηγορικοί Σύλλογοι της χώρας και άλλοι συνδικαλιστικοί φορείς. Γνωρίζω ότι από τις είκοσι προτάσεις δεχτήκατε τις δεκαέξι, κάτι που είναι ιδιαίτερα θετικό από την πλευρά σας. Νομίζω, όμως, ότι πρέπει να αντιμετωπιστεί και το θέμα αυτό των δικηγόρων, συμβολαιογράφων κ.λπ..
      Επίσης, γνωρίζω ότι στο Βέλγιο οι δικηγορικοί σύλλογοι προσέφυγαν στο εκεί Συνταγματικό Δικαστήριο. Η χώρα μας δεν έχει Συνταγματικό Δικαστήριο. Θα μπορούσε να κριθεί η υπόθεση, εάν κάποιος συμβολαιογράφος, δικηγόρος ή άλλος οδηγηθεί στο δικαστήριο, να προβληθεί σχετικός ισχυρισμός και το δικαστήριο εκείνο να κρίνει τη συνταγματικότητα ή μη. Δεν έχουμε, όμως, αυτή τη δυνατότητα. Στο Βέλγιο, λοιπόν, το Συνταγματικό Δικαστήριο εξέδωσε προδικαστική απόφαση και ζήτησε από το Ευρωπαϊκό Δικαστήριο, να αποφασίσει τι συμβαίνει. Γνωρίζω δε, ότι και στον Καναδά για παρόμοιο θέμα θεωρήθηκε ότι αυτή η ρύθμιση είναι αντισυνταγματική.
      Άρα, λοιπόν, είμαστε σε αναμονή μιας απόφασης του Ευρωπαϊκού Δικαστηρίου, που είμαι βέβαιος ότι θα πει πως δεν μπορεί για πράγματα για τα οποία έχει χυθεί αίμα, για πράγματα για τα οποία έχουν γίνει αγώνες, για κάτι που είναι γνώρισμα μιας δημοκρατικής και φιλελεύθερης πολιτείας, δηλαδή ο κάθε πολίτης να έχει τον υπερασπιστή του, τον δικηγόρο του χωρίς δεσμεύσεις και απαγορεύσεις και δυσκολίες, δεν είναι δυνατόν να μπαίνουν τέτοιοι περιορισμοί.
      Γνωρίζω, επαναλαμβάνω, ότι δυστυχώς σας δυσκολεύει η Ευρωπαϊκή Ένωση. Γνωρίζω ότι δεν μπορώ και εγώ να συμβάλω, ώστε τώρα να εξαλειφθούν αυτές οι ρυθμίσεις. Αισθάνθηκα υποχρέωση, όμως, ως νομικός και ως Βουλευτής, να καταγραφούν αυτές οι παρατηρήσεις μου στα Πρακτικά της Ολομέλειας της Βουλής. Και ελπίζω πως κάποτε θα φανούν χρήσιμες. 
      Κατά τα άλλα, ασφαλώς στηρίζω το νομοσχέδιο.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φούσα. 
      Το λόγο έχει ο συνάδελφος κ. Ανωμερίτης.
      ΓΕΩΡΓΙΟΣ ΑΝΩΜΕΡΙΤΗΣ: Ευχαριστώ κύριε Πρόεδρε.
      Κυρίες και κύριοι συνάδελφοι, πρώτα απ’ όλα δεν θα συμφωνήσω με κάποιους συναδέλφους μου ότι οι παρεμβάσεις -και κυρίως του Υπουργού Οικονομίας και Οικονομικών- για τον προϋπολογισμό δεν έχουν σχέση με το νομοσχέδιο που συζητάμε. Φυσικά και έχουν σχέση, διότι το νομοσχέδιο που συζητάμε έχει τίτλο «…νομιμοποίηση εσόδων από εγκληματικές δραστηριότητες…» και φυσικά ο προϋπολογισμός δεν έχει κάνει τίποτε άλλο από το νομιμοποιεί έσοδα από μη λογιστικές ή μη υπαρκτές δραστηριότητες. 
      Θα συμφωνήσω, όμως, ότι η Κυβέρνηση πράγματι βελτιώνεται. Και η βελτίωσή της είναι ότι με το παρόν νομοσχέδιο ισχυροποιεί το θεσμικό πλαίσιο το οποίο υπήρχε και το οποίο ως νόμο δεν το ψήφισε στη Βουλή το 1995.
      Το ότι συμπληρώνει λοιπόν και τροποποιεί διατάξεις ενός νόμου που δεν στήριξε, είναι πράγματι μία πρόοδος.
      Το σχέδιο νόμου το οποίο συζητάμε σήμερα, έρχεται μετά από ενέργειες, αποφάσεις και νόμους, που δεν τιμούν την κοινοβουλευτική διαδικασία εφόσον ψηφίστηκαν –και αποτελούν σήμερα νόμους- από την κυβερνητική Πλειοψηφία, που είχαν σχέση με τον επαναπατρισμό κεφαλαίων χωρίς ελέγχους, με εικονικά τιμολόγια, γεγονός που έκανε το IMF να συντάξει έκθεση-κόλαφο σε βάρος της χώρας μας -εννοώ το Διεθνές Νομισματικό Ταμείο- θέμα για το οποίο κατέθεσα ερώτησή μου στη Βουλή από τις 6 Οκτωβρίου και φυσικά, απάντηση δεν πήρα.
      Το IMF, όμως, ανοίγει ένα πάρα πολύ σημαντικό θέμα, το οποίο η Κυβέρνηση οφείλει να το εξετάσει προσεκτικά και θα έχει φυσικά τη στήριξη μας. Το IMF, λοιπόν, μεταξύ άλλων, θεωρεί ότι γίνεται «ξέπλυμα βρώμικου χρήματος» στο χώρο της Ναυτιλίας. Και επειδή η Ναυτιλία μαζί με τον Τουρισμό είναι κορυφαίοι οικονομικοί τομείς, τουλάχιστον για το χώρο του εμπορικού μας ισοζυγίου, η Κυβέρνηση οφείλει να αντικρούσει σθεναρά και να πάρει μέτρα. Για να μη ζήσουμε μία άλλη ιστορία που έγινε έστω και για άλλους λόγους την περίοδο της συγκυβέρνησης το 1989. Τότε οι καταθέσεις των Ελλήνων ομογενών στις Ηνωμένες Πολιτείες –όταν ήμουν διοικητής στην Εθνική Κτηματική Τράπεζα Ελλάδας- θεωρήθηκαν από το FBI -που εφόρμησε στα γραφεία της Κτηματικής- ξέπλυμα μαύρου χρήματος. Για να καταλήξει ως μία υπόθεση τεχνικών σφαλμάτων στις Ηνωμένες Πολιτείες στη δε Ελλάδα, με τελεσίδικο βούλευμα, πλήρης απαλλαγή όλων όσων είχαν κατηγορηθεί.
      Με αφορμή αυτό, επειδή πολύ εύκολα μπλέκουμε διάφορες έννοιες -συζητήσαμε για τρομοκρατικές ενέργειες, για τρομοκρατικές πράξεις, για τρομοκράτες, για παράνομους- θα ήθελα να πω και να αποκαλύψω, ότι τελικά η επέλαση των μυστικών υπηρεσιών των Ηνωμένων Πολιτειών το 1989 έγινε για να εκβιαστεί η Κυβέρνηση του Ανδρέα Παπανδρέου να εκδώσει στις Ηνωμένες Πολιτείες τον Χαμντάν ή Ρασίντ, παλαιστίνιο μέλος της PLO.
      Έχω πει πολλές φορές ότι το ξέπλυμα χρήματος δεν είναι οι καταθέσεις σε έναν έρανο κάποιων, δεν είναι οι καταθέσεις κάποιων ομογενών στις Ηνωμένες Πολιτείες. Είναι το μη λογιστικοποιημένο χρήμα, το οποίο πρέπει να προέρχεται από συγκεκριμένες εγκληματικές ενέργειες και φυσικά μέσα από μία πολυσύνθετη διαδικασία αλλαγής χωρών, ποσών και μέσων το οποίο να καταλήγει να λογιστικοποιείται υπέρ κάποιων συμφερόντων.
      Φυσικά αυτή η διαδικασία διευκολύνεται σήμερα από τις παγκόσμιες και ανοιχτές αγορές ή κυρίως από αυτό που ονομάζουμε «χώρες ευκαιρίας» κατά το «σημαίες ευκαιρίας», οι οποίες έχουν ελαχιστότατα, έως ανύπαρκτα θεσμικά πλαίσια προστασίας της διακίνησης κεφαλαίων, χρηματαγορών και φυσικά όσων λειτουργούν μέσα από το πιστωτικό σύστημα. Διότι για τις μεγάλες εγκληματικές ενέργειες είναι βέβαιο ότι τα ποσά, τα οποία προέρχονται από αυτές είναι μεγάλα και διακινούνται μέσα από συναλλαγές από χώρα σε χώρα, από πιστωτικό ίδρυμα σε πιστωτικό ίδρυμα, από τίτλο σε τίτλο και από κατάθεση σε κατάθεση, έτσι ώστε να χαθούν και φυσικά να «ξεπλυθούν».
      Εγώ θα ήθελα, όμως, να μείνω και πάλι σ’ ένα άλλο θέμα, που έχει σχέση με το άρθρο 4, παράγραφος 4 του σχεδίου νόμου, το οποίο κατά την άποψή μου δημιουργεί τεράστια προβλήματα και θα πρέπει ή τελείως να απαλειφθεί ή τουλάχιστον να γίνει μία σαφής δήλωση, όπως νομίζω ότι έγινε και στη Διαρκή Επιτροπή, πως δεν πρόκειται να ενεργοποιηθεί, διότι με το άρθρο 4, παράγραφος 4 για την αδειοδότηση, καταχώρηση, επιχορήγηση ή έλεγχο εταιρειών, οργανισμών, οργανώσεων, σωματείων νομικών προσώπων ή ενώσεων μη κερδοσκοπικού χαρακτήρα κ.λπ. θα τηρείται μητρώο ανά κατηγορία και η υποχρεωτική διεκπεραίωση των συναλλαγών τους θα γίνεται μέσα από το πιστωτικό σύστημα. Όλα αυτά απλά δεν γίνονται, ή θα γίνουν μ’ ένα τρομακτικό μηχανισμό, ο οποίος δεν μπορεί να οδηγήσει πουθενά.
      Κατά την άποψή μου, όπως και ο προηγούμενος νόμος, έτσι και αυτό το νομοσχέδιο πρέπει να εστιασθούν εκεί που διακινείται το παράνομο χρήμα από εγκληματικές ενέργειες. Αυτοί είναι τρεις, τέσσερις τομείς. Εάν ψάχνουμε μέσα από εράνους και μη κερδοσκοπικά σωματεία να δούμε εάν κάποιοι φοροδιαφεύγουν, τότε είναι βέβαιο, όπως είπε και ο προηγούμενος συνάδελφος, πως θα καταλήξουμε να κυνηγάμε κάποιο δικηγόρο, κάποιο συμβολαιογράφο και αυτό που θα κάνουμε θα είναι απαράδεκτο. 
      Δεν είναι τυχαίο, κυρίες και κύριοι συνάδελφοι, ότι στην ενσωμάτωση με την παράγραφο 4, του άρθρου 4 για την ειδική σύσταση του FATF για τους μη κερδοσκοπικούς οργανισμούς, όπως αναφέρει και η αιτιολογική έκθεση «η σύσταση προβληματίζει, λόγω του γενικού και σχετικά αόριστου περιεχομένου της». Προβλημάτισε και την Ευρωπαϊκή Ένωση, ενώ εμείς το υιοθετούμε. Πρέπει, λοιπόν, να το ξεπεράσουμε. 
      Παρ’ ό,τι έγινε η υιοθέτηση μία εκ των προτάσεων που έκανα για το θέμα της ανεξάρτητης αρχής, φυσικά και ο τίτλος της είναι λάθος, γιατί ανεξάρτητες αρχές προβλέπονται από το Σύνταγμα και είναι συγκεκριμένες, δεν πρόκειται για ανεξάρτητη αρχή, αφού τα μέλη της ορίζονται από Υπουργούς. Σε κάθε περίπτωση, αφού έγινε δεκτή η πρότασή μου και δεν θα είναι μόνο επίτιμοι δικαστικοί λειτουργοί, θα σας πρότεινα να βγάλετε και τη λέξη «επίτιμοι», γιατί είναι φωτογραφία. Δε νομίζω ότι συμβάλει σε τίποτα.
      Τέλος, θα πρέπει να ξαναδούμε αυτό που είπε και ο συνάδελφος κ. Φούσας. Πιστεύω, ότι ανοίγουμε ένα μέτωπο με όλους τους επαγγελματίες και κυρίως με τους δικηγόρους και τους συμβολαιογράφους, γιατί δεν κατανοώ και εγώ τι σημαίνει ότι θα μπορούν να διώκονται ή να τους επιβάλλονται ποινές, επειδή παραλείπουν από πρόθεση να αναφέρουν αρμοδίως «ύποπτες ή ασυνήθεις συναλλαγές». Αυτά δεν γίνονται στην πράξη. Εάν εφαρμοστούν, δεν νομίζω ότι θα υπάρξει δικηγόρος ή συμβολαιογράφος που δεν θα αντιμετωπίσει ποινές φυλακίσεως, ή που δεν θα αντιμετωπίσει μέσα από ειδικές επιτροπές, διώξεις.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Ανωμερίτη.
      Το λόγο έχει ο συνάδελφος κ. Χριστοδουλάκης.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, κυρίες και κύριοι συνάδελφοι, υπό άλλες συνθήκες το νομοσχέδιο αυτό θα μπορούσε να αποτελεί μία ευκαιρία από κοινού αντιμετώπισης του κινδύνου του βρώμικου χρήματος. Θα μπορούμε να αποτελέσει μια απαρχή νέων πρωτοβουλιών, σκληρών μέτρων, έτσι ώστε να παταχθεί η φοροδιαφυγή στη χώρα μας. Θα μπορούσε να αποτελέσει μια δεδηλωμένη πρόταση και βούληση του Κοινοβουλίου, έτσι ώστε να μειώσουμε όλες τις παράνομες οικονομικές δραστηριότητες στη χώρα μας, να αυξήσουμε τα έσοδα του κράτους και να ενισχύσουμε την ανάπτυξη, το κοινωνικό κράτος και την πολιτική του.
      Σπεύδω να σας πω εξ αρχής, κυρίες και κύριοι συνάδελφοι, ότι εμείς θα ψηφίσουμε το νομοσχέδιο, πρώτα από όλα διότι είναι συνεπές με τη συστηματική δουλειά την οποία κάναμε τα προηγούμενα χρόνια μέσω της λεγόμενης επιτροπής του άρθρου 7, η οποία πραγματοποίησε πάρα πολύ σημαντικό έργο, όπως είχαμε την ευκαιρία να ακούσουμε στην επιτροπή, στέλνοντας πάρα πολλές παραβατικές συμπεριφορές ξεπλύματος χρήματος στα δικαστήρια με τιμωρίες οι οποίες υπήρξαν, παρά τις δύσκολες συνθήκες στις οποίες εργάστηκε τα προηγούμενα χρόνια.
      Άλλωστε, το νομοσχέδιο αυτό το οποίο έχουμε μπροστά μας, είχε σχεδιαστεί και γραφτεί πάνω από 90% από την κυβέρνηση του ΠΑ.ΣΟ.Κ., έτσι ώστε να είναι η κορωνίδα, το αποκορύφωμα της προσπάθειας για την πάταξη του βρώμικου χρήματος, των οικονομικών εγκλημάτων, των παράνομων δραστηριοτήτων, που όπως είναι φυσικό και στη χώρα μας και σε άλλες χώρες έχουν αναπτυχθεί ιδιαίτερα την τελευταία δεκαετία.
      Εσείς, όμως, κύριε Υπουργέ, πώς έρχεστε με το νομοσχέδιο αυτό στη Βουλή; Φυσικά το κάνετε επειδή είστε θεσμικά υποχρεωμένος να εναρμονίσετε την ελληνική νομοθεσία με την Ευρωπαϊκή Ένωση. Το πιστεύετε όμως; Αμφιβάλλω! Έρχεστε εδώ και παρουσιάζετε με την εισηγητική έκθεση ότι θα καταπολεμήσετε παραβατικές συμπεριφορές στον τομέα της οικονομίας, όταν την ίδια στιγμή εσείς τους τελευταίους είκοσι μήνες συστηματικά, με κάθε τρόπο, φέρνατε εδώ διατάξεις επί διατάξεων, έτσι ώστε να δίνετε πεδίο δράσης ελεύθερο στους φοροφυγάδες και σε όσους ήθελαν να ξεφύγουν από τη νόμιμη οικονομική δραστηριότητα.
      Παρά τη μετάνοια την οποία επιδεικνύετε τελευταία και ευελπιστείτε, όπως μας είπατε, να μειώσετε αυτές τις παραβατικές συμπεριφορές, στην πραγματικότητα η ελαστική πολιτική, η ανοχή, την οποία ακολουθήσατε τους προηγούμενους μήνες, έχει διαμορφώσει πεποίθηση στην αγορά ότι δεν διώκετε την παράνομη οικονομική δραστηριότητα, ότι διευκολύνετε τους φοροφυγάδες, ότι δεν σας ενδιαφέρει εάν ο προϋπολογισμός εκτελείται σωστά, εάν το κράτος έχει δημόσια έσοδα, για να μπορεί να χρηματοδοτεί κοινωνικές και αναπτυξιακές πρωτοβουλίες. 
      Το μόνο το οποίο θα κάνετε με το νομοσχέδιο αυτό –είμαι βέβαιος ότι εκεί θα εξαντλήσετε όλο το μένος το οποίος έχετε- θα είναι να κυνηγήσετε μερικούς μικροδικηγόρους και μικροσυμβολαιογράφους, τους οποίους θα πιάσετε να έχουν κάνει μία πράξη,  που δεν είναι απόλυτα διευκρινισμένη. 
      Κύριε Υπουργέ, εάν θέλετε πραγματικά να μας πείσετε ότι ενδιαφέρεστε για την πάταξη του οικονομικού εγκλήματος, για την πάταξη των παράνομων οικονομικών δραστηριοτήτων, είστε υποχρεωμένος ηθικά και πολιτικά να φέρετε αμέσως, κατεπειγόντως στη Βουλή, νέες ρυθμίσεις με τις οποίες καταργείτε τον κακό εαυτόν σας, τον οποίο συστηματικά επιδείξατε όλο το προηγούμενο διάστημα σε τρεις κορυφαίες περιπτώσεις, τις οποίες θα αναφέρω συγκεκριμένα. 
      Πρώτη περίπτωση: Εσείς δεν ήσαστε, κύριε Υπουργέ, η Κυβέρνηση της Νέας Δημοκρατίας, η οποία πέρυσι τέτοια εποχή έφερνε προς κατάπληξη και μαζική αντίσταση όλης της Αντιπολίτευσης χαριστικές διατάξεις με τις οποίες περάσατε αυτόν τον περίφημο νόμο του επαναπατρισμού κεφαλαίων με μία αστεία φορολογία του 3% και χωρίς κανένα απολύτως έλεγχο πως προήλθαν τα χρήματα αυτά; 
      Θα σας αναφέρω συγκεκριμένα ότι δεν μπορείτε να πατάτε σε δύο βάρκες. ΄Η θα πιστέψετε στο νομοσχέδιο αυτό, το οποίο ετοιμάστηκε από το ΠΑ.ΣΟ.Κ. και εσείς, εκόντες άκοντες, μας το φέρνετε να το ψηφίσουμε και θα το κάνουμε, ή θα  πιστεύετε στο νόμο του επαναπατρισμού κεφαλαίων. 
      Γιατί  τάχα, κύριε Υπουργέ, ένας θα έβγαζε κεφάλαια από τη χώρα μας να τα πάει σε μία άλλη χώρα υπερπόντιας εταιρείας στα νησιά Κέυμαν ή στις Αντίλλες ή στις Αζόρες ή οπουδήποτε αλλού; Προφανώς διότι ή θα ήθελε να αποφύγει τη φορολογία, άρα να διαπράξει έτσι οικονομικό έγκλημα, όπως προβλέπει το νομοσχέδιο ή γιατί τα έβγαλε τα χρήματα αυτά από παράνομες δραστηριότητες.
      Άρα, το ελαφρύτερο παράπτωμα που θα έκανε, θα ήταν η εκτεταμένη φοροδιαφυγή, η οποία υποτίθεται ότι τιμωρείται ως έγκλημα με το παρόν νομοσχέδιο. Εάν, λοιπόν, επαναπατρίσει τα κεφάλαιά του, σύμφωνα με το νόμο που εσείς ψηφίσατε, δεν θα πρέπει να τον συλλάβετε και να τον παραπέμψετε, για να διερευνηθεί η περίπτωσή του; Ή το ένα θα ισχύει ή το άλλο.
      Δεύτερη περίπτωση: Λέει πολύ σωστά το νομοσχέδιο το οποίο συζητάμε τώρα, ότι εκτεταμένες περιπτώσεις πλαστές και εικονικών τιμολογίων διώκονται ως ειδεχθές οικονομικό έγκλημα. Πάρα πολύ σωστά. 
        Tώρα το ανακαλύψατε αυτό, κύριε Υπουργέ; Όταν εσείς, η Κυβέρνηση της Νέας Δημοκρατίας έφερε εδώ συγκεκριμένες χαριστικές ρυθμίσεις, που έδινε τη δυνατότητα να περαιώσουν διοικητικά και με κάτι αστείες πληρωμές τις ποινές τις οποίες είχαν ή την ποινική διαδικασία δίωξης, την οποία υφίσταντο εξαιτίας των νόμων του ΠΑ.ΣΟ.Κ. που θέσπισε αυτά ως κορυφαία αδικήματα; 
        Αν θέλετε πραγματικά να σας πιστέψουμε, διότι έτσι μας είπατε, θα πρέπει να καταργήσετε τις προγενέστερες αθωωτικές διαδικασίες, τις οποίες εσείς φέρατε.
        Τρίτη περίπτωση, διότι είναι πολλά τα παραδείγματα. Είχαμε στην Ελλάδα τον περίφημο νόμο 89, ο οποίος έγινε σε μία χρονιά όχι εύφημη για την ελληνική ιστορία, το 1967 και ιδρύθηκαν εταιρείες επενδυτικών κεφαλαίων πολλές τότε. Οφείλω να πω ότι μερικές απ’ αυτές είχαν κάποια επενδυτική δραστηριότητα. Αρκετές όμως, έχει επισημανθεί και έχει βρεθεί, ότι είχαν μία συμπεριφορά και πρακτική η οποία δεν ήταν καθόλου κολακευτική ούτε γι’ αυτές ούτε για τη χώρα που τις φιλοξενούσε. 
        Η κυβέρνηση του ΠΑ.ΣΟ.Κ. πήρε το 2003 το πολιτικό κόστος να κλείσει αυτές τις εταιρείες με προθεσμία κλεισίματος 31.12.2005 σε απόλυτη συμφωνία με την Ευρωπαϊκή Ένωση και κατ’ εφαρμογήν των αυστηρών διατάξεων εναντίων του ξεπλύματος χρήματος και της φοροδιαφυγής που θεσπίστηκε στην Ευρωπαϊκή Ένωση επί ελληνικής προεδρίας.
        Τι έρχεται να κάνει η Κυβέρνηση της Νέας Δημοκρατίας; Έρχεται όχι μόνο να τους δώσει συγχωροχάρτι, αλλά με νομοσχέδιο το οποίο έχει δώσει για δημόσια διαβούλευση, να τους παρατείνει τη ζωή για πέντε, δέκα χρόνια και μάλιστα –ακούστε- να τους επιστρέψει τις εγγυητικές επιστολές τις οποίες είχαν καταβάλει και οι οποίες αποτελούσαν ένα μικρό, όχι πολύ αποτελεσματικό, αλλά εν πάση περιπτώσει ένα μικρό εμπόδιο στις δραστηριότητες τις οποίες είχαν.
        Αν θέλετε, λοιπόν, να υπηρετήσετε το πνεύμα του νομοσχεδίου το οποίο μας φέρνετε και να μη θεωρήσουμε όλοι εμείς ότι υποκριτικά νομοθετείτε, θα πρέπει να καταργήσετε και αυτό το νόμο και να εμμείνετε στην απόφαση του ΠΑΣΟΚ να τερματιστεί η δραστηριότητα αυτών των εξωχώριων επιχειρήσεων του ν. 89/1967. 
        Διαφορετικά το μόνο το οποίο θα συνεχιστεί, κυρίες και κύριοι συνάδελφοι, είναι η εκτεταμένη φοροδιαφυγή, η οποία ξεκίνησε πέρυσι και δυστυχώς συνεχίζεται φέτος, με αποτέλεσμα πέρυσι να έχετε απολέσει δημόσια έσοδα 2.000.000.000 ευρώ και φέτος να έχετε απολέσει μόνο από τους έμμεσους φόρους έσοδα τα οποία πλησιάζουν τα 4.000.000.000 ευρώ με όλες αυτές τις απαλλαγές τις οποίες έχετε κάνει και με το πνεύμα φοροκλοπής και φοροαποφυγής, το οποίο έχει επιβληθεί στην αγορά και δύσκολα, παρά τις μεταμελημένες νεώτερες δηλώσεις σας, μπορείτε εσείς να το ανατρέψετε.
        Το κυνήγι της φοροδιαφυγής, κυρίες και κύριοι συνάδελφοι, θέλει πυγμή πολιτική, θέλει συναίνεση, θέλει ειλικρίνεια και θέλει αξιοπιστία. Τους προηγούμενους είκοσι μήνες αποδείξατε ότι δεν έχετε κανένα από αυτά τα χαρακτηριστικά. Αν θέλετε πραγματικά τώρα να βοηθήσετε και εσείς στο κυνήγι  της φοροδιαφυγής έτσι ώστε να απαλλάξετε επιτέλους τους εργαζόμενους και τους συνταξιούχους από τη συνεχή μείωση, την οποία υφίστανται στην αγοραστική  τους δύναμη, θα πρέπει να αποσύρετε τους τρεις προηγούμενους νόμους και τις ρυθμίσεις τις οποίες εσείς φέρατε εδώ στη Βουλή. Και να πιστέψουμε τότε ότι και εσείς ενδιαφέρεστε να εφαρμόσετε τις διατάξεις αυτού του σημερινού νομοσχεδίου το οποίο ετοίμασε  το ΠΑ.ΣΟ.Κ. και το οποίο αργοπορημένα μας φέρνετε να ψηφίσουμε.
        Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Μακρυπίδης έχει το λόγο.
        ΑΝΔΡΕΑΣ ΜΑΚΡΥΠΙΔΗΣ:  Ευχαριστώ, κύριε Πρόεδρε.
        Ακούσαμε την παρέμβαση του Υπουργού Οικονομίας και Οικονομικών για το συζητούμενο νομοσχέδιο και διαπιστώσαμε ότι κατανάλωσε τα 2/3 του χρόνου του  προκειμένου να αναφερθεί στον προϋπολογισμό που κατέθεσε χθες, τον προϋπολογισμό για το 2006. Είναι κατανοητή και η παρέμβασή του και η σκοπιμότητα της παρέμβασης. Αισθάνεται την ανάγκη και την υποχρέωση να πείσει εαυτόν και αλλήλους για τα έργα και τις ημέρες της ακολουθούμενης οικονομικής πολιτικής είκοσι ένα μήνες τώρα, της οικονομικής πολιτικής που από τον ίδιο ακολουθείται.
        Η αμφισβήτηση, όμως, αυτής της οικονομικής πολιτικής έχει γίνει από το λαό, έχει γίνει από την Αντιπολίτευση, έχει γίνει πλέον και από τη Νέα Δημοκρατία, από τα στελέχη, το κόμμα και τους Υπουργούς. Είναι γεγονός ότι η παρέμβαση αυτή του κ. Αλογοσκούφη προηγουμένως έχει αποκλειστικό αποδέκτη τους συναδέλφους του Υπουργούς, της Νέας Δημοκρατίας. Έχει αποδέκτη τα στελέχη του κόμματος της Νέας Δημοκρατίας.
        Είπατε, κύριε Υπουργέ, ότι η οικονομία επί ΠΑ.ΣΟ.Κ. ήταν μία κινούμενη άμμος.  Και εσείς τι ήρθατε να κάνετε και η Νέα Δημοκρατία; Ήρθατε ως ταύρος εν υαλοπωλείω. Ήρθε η Νέα Δημοκρατία και έσπειρε ανέμους, ξεσήκωσε την άμμο και δυστυχώς σκέπασε και τη χώρα και την οικονομία. Αυτό είναι όντως κατόρθωμα. Θα ήθελα, όμως, να σταθώ σ’ ένα από όσα είπατε, που σημείωσα, κύριε Υπουργέ.
        Είπατε ότι ακολουθείτε μία πολιτική πάταξης της φοροδιαφυγής και ότι είναι πολιτική σας βούληση και δέσμευση αυτό. Και είπατε πιο συγκεκριμένα ότι έχετε προχωρήσει σε διασταυρώσεις στοιχείων και έχετε αποτελέσματα. Μιλήσατε πριν από δύο μήνες για διασταύρωση στοιχείων, για επιχειρήσεις με δραστηριότητα 5.500.000.000 ευρώ. Και δύο ερωτήσεις σας έχουμε κάνει και περιμένουμε ακόμη απάντηση. Παρήλθε η προθεσμία. Αποφύγατε. Ξαναεπανήλθαμε και σας ρωτώ σήμερα από το Βήμα αυτό εδώ: Μπορείτε να μας πείτε στην παρέμβαση που θα κάνετε αύριο, μεθαύριο, μία περίπτωση απ’ αυτές που διασταυρώσατε, ποια ήταν τα αποτελέσματα, ποιά ποσά βεβαιώθηκαν και πόσα εισπράχθηκαν από τη διασταύρωση αυτών των στοιχείων. Δυστυχώς, ούτε 1 ευρώ δεν έχετε εισπράξει.
        Θα ήθελα, όμως, κύριε Πρόεδρε, να αναφερθώ και στο συγκεκριμένο νομοσχέδιο. Όντως είναι ένα νομοσχέδιο που είναι ενσωμάτωση οδηγίας της Ευρωπαϊκής Ένωσης και έρχεται να συμπληρώσει το θεσμικό πλαίσιο που υπήρχε επί κυβερνήσεων ΠΑ.ΣΟ.Κ.. Με το ν. 2331/95 και το ν. 2523/97 δημιουργήθηκε ένα για την εποχή του αυστηρό μπορώ να πω και νομοθετικό και θεσμικό πλαίσιο για την αντιμετώπιση και διοικητικά αλλά και ποινικά του οικονομικού εγκλήματος. Έτσι πέρα από τις όποιες θεσμικές αλλαγές έγιναν τότε, έγιναν και σοβαρές οργανωτικές αλλαγές, με τη δημιουργία σύγχρονων υπηρεσιών και πάνω απ’ όλα με την αξιοποίηση της πληροφορικής. 
        Και ερωτώ: Σήμερα, είκοσι μήνες μετά τη διακυβέρνηση της χώρας από τη Νέα Δημοκρατία, υπάρχει ένα νομοσχέδιο που να συμπλήρωσε το θεσμικό πλαίσιο του 1995; Κανένα. Και κόπτεσθε σήμερα, επαίρεσθε σήμερα, ότι φέρνετε ένα νομοσχέδιο για την πάταξη του οικονομικού εγκλήματος.  Ποιο; Η ενσωμάτωση της κοινοτικής οδηγίας είναι η νομοθετική πρωτοβουλία σας; Και γιατί με καθυστέρηση είκοσι μηνών; Η Κυβέρνηση της Νέας Δημοκρατίας με δύο νομοθετήματα το εικοσάμηνο αυτό, με το ν. 3259 τον Αύγουστο του 2004 και με το ν. 3283 το Νοέμβριο του 2004 τι έκανε; Αποδυνάμωσε, για την εξυπηρέτηση ημετέρων το υπάρχον μέχρι τότε θεσμικό πλαίσιο. 
        Και για να μη μιλάμε γενικά και αόριστα, θα μου επιτρέψετε, κύριε Πρόεδρε, να αναφερθώ συγκεκριμένα, γιατί μόνον έτσι πλέον μπορούμε να μιλάμε σ’ αυτήν την Αίθουσα.
        Κύριε Υπουργέ, με το ν. 3259/2004 με τα άρθρα 1 έως 11, τι κάνετε; Η Κυβέρνηση της Νέας Δημοκρατίας με τις συγκεκριμένες διατάξεις έδωσε τη δυνατότητα σε όσους έχουν διαπράξει φοροδιαφυγή υψηλού ποσού –και θεωρείτο κακούργημα μέχρι τότε- να πάνε να περαιώσουν διοικητικά σαν να ήταν απλές διοικητικές παραβάσεις. 
        Με τον ίδιο νόμο, με το ν. 3259/2004 δώσατε τη δυνατότητα να περαιωθούν εκκρεμείς φορολογικές υποθέσεις και να ρυθμιστούν ληξιπρόθεσμες οφειλές. 
        Με το άρθρο 2 στη ρύθμιση συμπεριλήφθηκαν και χρέη από ποινές και πρόστιμα που είχαν επιβληθεί για έκδοση ή λήψη πλαστών και εικονικών τιμολογίων. 
        Με το άρθρο 14 είχαμε «αναστολή προσωποκράτησης και διακοπή άσκησης ποινικής δίωξης για τους εκδότες πλαστών και εικονικών τιμολογίων». Είχε θεσπιστεί με το ν. 1882/90.
        Με το ν. 3296/2004, το Νοέμβριο του 2004 υπήρξε ειδική διάταξη βάσει της οποίας τα λογιστικά βιβλία δεν κρίνονται ανεπαρκή σε περίπτωση ανωτέρας βίας, παραδείγματος χάρη σεισμοί, θεομηνίες, πυρκαγιές. Είναι καθαρά φωτογραφική ρύθμιση για συγκεκριμένους φορολογικούς εμπρησμούς στη βόρειο Ελλάδα. 
        Αυτή ήταν η πρόθεση για πάταξη της φοροδιαφυγής. 
        Με το ν. 3296/2004 και το άρθρο 25 αμνηστεύτηκαν οι συμβεβλημένοι με το δημόσιο, γιατροί και φαρμακοποιοί, καθώς και τα διατηρούντα με συμβατική σχέση με το δημόσιο διαγνωστικά κέντρα που αποδεδειγμένα διέπραξαν το αδίκημα της φοροδιαφυγής.
      Έτσι πατάσσετε τη φοροδιαφυγή εσείς, κύριε Αλογοσκούφη; Με το ν. 3296/2004, με το άρθρο 27 απαλλάχθηκαν από τις ειδικές κυρώσεις, όπως αυτές της άρσης του τραπεζικού απορρήτου και της δέσμευσης περιουσιακών στοιχείων, οι αποδέκτες πλαστών και εικονικών τιμολογίων αξίας μέχρι 300.000 ευρώ, όταν το προηγούμενο ήταν 150.000 ευρώ. 
      Ανέφερα ενδεικτικά, κύριε Υπουργέ, πέντε συγκεκριμένες νομοθετικές σας πρωτοβουλίες μέσα από τις οποίες αποδείξατε εν τοις πράγμασι ότι για είκοσι μήνες φροντίσατε να δημιουργήσετε ένα κλίμα ασυδοσίας, να αμνηστεύσετε τους φοροφυγάδες, όταν όντως φραστικά ξορκίζετε τη φοροδιαφυγή. Κλείσατε, κύριε Υπουργέ, το μάτι προεκλογικά στους φοροφυγάδες, επειδή προφανώς ψηφίζουν οι φοροφυγάδες. Μετεκλογικά, τέσσερις μήνες Κυβέρνηση και πρώτο μέλημά σας ήταν να τους αμνηστεύσετε. Εξοφλήσατε έτσι προεκλογικά γραμμάτια, όπως πράξατε με την ελεύθερη διακίνηση εμπορευμάτων και αγαθών στα τελωνεία Δοϊράνης και Νίκης. Και μπαίνει το ερώτημα που σας έχουμε θέσει κατ’ επανάληψη. Υπάρχουν κατά τη γνώμη μας πολιτικές ευθύνες και περιμένουμε τα αποτελέσματα. Υπάρχουν προσωπικές ευθύνες για επιχειρηματίες. Υπάρχουν προσωπικές ευθύνες για επίορκους υπαλλήλους. Τι έχετε κάνει για αυτήν την περιβόητη και αμαρτωλή λειτουργία των συγκεκριμένων τελωνείων Δοϊράνης και Νίκης;
      Θα ήθελα να κλείσω, κύριε Υπουργέ, με μία επισήμανση. Μέσα από το συγκεκριμένο νομοσχέδιο, μέσα από την ενσωμάτωση της συγκεκριμένης οδηγίας, έρχεστε και αναιρείτε όλες αυτές τις νομοθετικές πρωτοβουλίες του εικοσαμήνου που πήρατε. Πολλές από αυτές τις υποθέσεις που πάνε προς διεκπεραίωση, που περαιώνονται, ανέλεγκτες φορολογικές υποθέσεις, πολλές βρίσκονται σε εξέλιξη. Και μπαίνει το ερώτημα: Αυτές με ποιο τρόπο μετά τη δημοσίευση του παρόντος νόμου θα περαιωθούν; Θα περαιωθούν με το νομοθετικό πλαίσιο το οποίο εσείς ψηφίσατε το προηγούμενο εικοσάμηνο ή με την κύρωση της συγκεκριμένης οδηγίας; Γιατί; Γιατί αν δεν το ξεκαθαρίσετε τώρα, αν δεν αποσύρετε τους νόμους που ψηφίσατε προηγουμένως και δεν μπει σε ισχύ αυτό, για μια ακόμα φορά θα εγκλωβίσετε φορολογούμενους πολίτες, θα δημιουργήσετε σύγχυση και όχι μόνο θα υφαρπάζετε την ψήφο τους –ό,τι κάνατε προεκλογικά- αλλά θα τους οδηγήσετε και σε οικονομικές και ποινικές περιπέτειες.
      Ευχαριστώ πολύ.
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μακρυπίδη. 
      Το λόγο έχει ο συνάδελφος κ. Σκρέκας.
      ΘΕΟΔΩΡΟΣ ΣΚΡΕΚΑΣ: Σας ευχαριστώ, κύριε Πρόεδρε.
      Κυρία και κύριοι συνάδελφοι, συζητείται σήμερα στην Ολομέλεια ένα σημαντικό νομοσχέδιο, σημαντικό ως προς το περιεχόμενό του, τα αποτελέσματα του οποίου θα φανούν με την εφαρμογή του. Πιστεύουμε ότι τα αποτελέσματα θα είναι θετικά, γιατί η εφαρμογή του θα είναι και προσεκτική αλλά και αυστηρή από την Κυβέρνηση της Νέας Δημοκρατίας. 
      Είναι ένα νομοσχέδιο που έχει να αντιμετωπίσει δύο πράγματα. Πρώτον, είναι η εναρμόνιση της ελληνικής νομοθεσίας με την οδηγία 97/2001 της Ευρωπαϊκής Ένωσης. Δεύτερον, έρχεται με το νομοσχέδιο αυτό η Κυβέρνηση, βελτιώνοντας και ενισχύοντας την επιτροπή η οποία έχει συσταθεί με το ν. 2331/1995, αναβαθμίζοντας αυτήν την επιτροπή σε ανεξάρτητη αρχή και ενισχύοντάς την οργανωτικά με προσωπικό που δυστυχώς δεν το έχουν όλες οι άλλες ανεξάρτητες αρχές, γιατί έχουμε μεν ανεξάρτητες αρχές, αλλά με ελλιπέστατο προσωπικό, με αποτέλεσμα να μη μπορούν να ανταποκριθούν στις υψηλές υποχρεώσεις τις οποίες αναλαμβάνουν. Με την αναβάθμιση αυτής της Επιτροπής η Κυβέρνηση της Νέας Δημοκρατίας έρχεται να την ενισχύσει και να την κάνει να λειτουργήσει ως ανεξάρτητη αρχή με όλα τα μέσα εκείνα τα οποία απαιτούνται για να ανταποκριθεί στο σημαντικό ρόλο τον οποίο αναλαμβάνει. 
      Είναι ένα νομοσχέδιο που -απ’ ό,τι φαίνεται- έχει την αποδοχή και από το κόμμα της Αξιωματικής Αντιπολίτευσης. Βεβαίως οι συνάδελφοι της Αξιωματικής Αντιπολίτευσης τοποθετήθηκαν επί του νομοσχεδίου πολύ λίγο. Κυρίως επικέντρωσαν την επιχειρηματολογία τους σε άλλα θέματα γενικότερα της οικονομίας και κυρίως στο νέο προϋπολογισμό που κατετέθη χθες στην Εθνική Αντιπροσωπεία. Αυτόν τον προϋπολογισμό, χωρίς ακόμα να τον μελετήσουν, ήδη τον έχουν καταδικάσει ότι δεν θα μπορέσει να εφαρμοστεί, ότι έχει αποκλίσεις και μάλιστα δε αποκλίσεις τέτοιες, στις οποίες επένδυσαν με μια επιχειρηματολογία η οποία δεν μπορεί να σταθεί, κύριοι συνάδελφοι, γιατί εκτίθεστε. 
      Αναπτύσσετε αντιπολιτευτικό λόγο ο οποίος σας εκθέτει. Το έχω επαναλάβει πολλές φορές από αυτού του Βήματος και θα το πω και σήμερα. Γιατί; Γιατί τα επιχειρήματά σας είναι έωλα, έωλα ως προς τον προϋπολογισμό του 2005 ο οποίος εκτελείται, τον οποίο έχετε καταδικάσει χωρίς ακόμα να έχουν ολοκληρωθεί τα αποτελέσματά του. Βεβαίως, αφήνετε όλα αυτά που τελικά έχουν προκύψει μέσα από την εφαρμογή και του προϋπολογισμού που εκτελείται το τρέχον έτος, αλλά και τις αποκλίσεις οι οποίες η μία μετά την άλλη έρχονται και εμφανίζονται με βάση την αρχική καταγραφή των προβλημάτων της οικονομίας, όπως προέκυψε από την απογραφή. Αντί  τελικά να κάνετε την αυτοκριτική σας και να ζητήσετε συγγνώμη από τον ελληνικό λαό μέσα από το ελληνικό Κοινοβούλιο, εσείς έχετε επιλέξει τον τρόπο της επίθεσης, πιστεύοντας ότι αυτό σας βοηθάει στην εικόνα που βγάζετε προς τον ελληνικό λαό. 
      Σας εκθέτει, κύριοι συνάδελφοι, και σας εκθέτει, γιατί όλα αυτά για τα οποία κατηγορείτε την Κυβέρνηση ότι δεν τα κάνει είναι θέματα που μπορούσατε και είχατε την ευχέρεια να τα κάνετε εσείς είκοσι χρόνια που κυβερνούσατε αυτόν τον τόπο και δεν τα κάνατε. Σήμερα έρχεστε και μας κάνετε μαθήματα οικονομίας. Είστε κακοί δάσκαλοι και πρέπει να το αντιληφθείτε. Όχι μόνο είστε κακοί δάσκαλοι, αλλά και στην ευθύνη την οποία είχατε ως εκτελεστές αυτών των οικονομικών γνώσεων τελικά δεν τα καταφέρατε, γιατί οδηγήσατε την οικονομία εδώ που είναι σήμερα. Η Κυβέρνησή μας προσπαθεί με κάθε τρόπο να τη συμμαζέψει και να τη φέρει σ’ ένα λογαριασμό, για να μπορέσουμε και την οικονομία μας να ισχυροποιήσουμε αλλά και τους Έλληνες πολίτες να τους δώσουμε το οξυγόνο που τους αφαιρέσατε. Αφαιρέσατε το οξυγόνο όλων των ανθρώπων και κυρίως των νέων ανθρώπων που σήμερα σε στρατιές είναι στοιχισμένοι στις λίστες των ανέργων και δεν μπορούν να βρουν το φως που χρειάζεται ο καθένας. Στερούνται του βασικού δικαιώματος, του δικαιώματος της εργασίας. 
      Και έρχεστε σήμερα να κατηγορείτε την Κυβέρνηση, η οποία δίνει έναν τιτάνιο αγώνα. Κατηγορείτε τον Υπουργό Οικονομίας και Οικονομικών, ο οποίος γίνεται δυσάρεστος, γιατί θέλει να συμμαζέψει την οικονομία και ούτε λίγο ούτε πολύ μας ζητάτε και τα ρέστα. Όμως δεν πρόκειται να μας σταματήσετε, κύριοι συνάδελφοι. Οι συστάσεις σας καλές είναι, τις θεωρούμε χρήσιμες, γιατί προέρχονται από μία εμπειρία και πράγματα τα οποία δεν κάνατε εσείς και που ζητάτε να κάνουμε εμείς, αλλά εμείς θα τα κάνουμε με το πρόγραμμα που έχουμε και όπως τα έχουμε σχεδιάσει και όχι όπως τα θέλετε εσείς, στη λογική βέβαια τελικά να μπερδέψετε τον κόσμο και να τον οδηγήσετε πλέον εκεί που θέλετε, στο να χάσει την εμπιστοσύνη του προς την Κυβέρνηση. 
      Δεν χάνει την εμπιστοσύνη του ο ελληνικός λαός προς την Κυβέρνησή μας, κύριοι συνάδελφοι του ΠΑ.ΣΟ.Κ., και αυτό φαίνεται από τις δημοσκοπήσεις. Μπορεί μεν ο κόσμος να είναι δυσαρεστημένος, όμως έχει εμπιστοσύνη και η εμπιστοσύνη αυτή στηρίζεται στο γεγονός ότι βλέπει την Κυβέρνηση να αγωνίζεται να τιθασεύσει τα μεγάλα ελλείμματα, να μειώσει το μεγάλο δημόσιο χρέος και βεβαίως να δημιουργήσει την ανάπτυξη και τις προϋποθέσεις εκείνες οι οποίες θα βγάλουν την οικονομία μας από τα μεγάλα αδιέξοδα στα οποία εσείς την οδηγήσατε.
      Τέλος, είμαστε υποχρεωμένοι γιατί είμαστε μία οικονομία η οποία λειτουργεί μέσα σ’ ένα σύστημα, να γινόμαστε δυσάρεστοι αυτήν την περίοδο γιατί εκ των πραγμάτων πρέπει να οδηγήσουμε την οικονομία εκεί που συμφωνήσαμε με τα άλλα κράτη της Ευρωπαϊκής Ένωσης.
      Έγινε μία αναφορά και συνδέθηκε αυτό το νομοσχέδιο με μία διάταξη επαναπατρισμού κεφαλαίων από το εξωτερικό. Αξιοποιήσατε αυτό το στοιχείο για να δώσετε την εντύπωση ότι υπάρχει αντίφαση στο νομοθετικό έργο της Κυβέρνησης και σε σχέση με νομοθετική ρύθμιση του παρελθόντος όσον αφορά το χτύπημα του παράνομου χρήματος. Εδώ πρέπει να σας πω ότι εκείνη η νομοθετική ρύθμιση του επαναπατρισμού των κεφαλαίων είχε ημερομηνία λήξης. Αυτό που έλεγε εκείνη η νομοθετική ρύθμιση δεν έχει καμία σχέση με τους ισχυρισμούς σας περί παράνομου και βρώμικου χρήματος.
      Σύμφωνα με το άρθρο 38 του ν.3259/2004 καθοριζόταν ο επαναπατρισμός στη χώρα μας των κεφαλαίων που ήταν κατατεθειμένα από φυσικά ή νομικά πρόσωπα φορολογικά υπόχρεα στην Ελλάδα ή σε οποιαδήποτε τρίτη χώρα. Ειδικότερα παρεχόταν η δυνατότητα στα φυσικά και νομικά πρόσωπα που είναι φορολογικά υπόχρεα στην Ελλάδα να μεταφέρουν κεφάλαια από την  αλλοδαπή σε τραπεζικούς λογαριασμούς της ημεδαπής εντός συγκεκριμένης χρονικής προθεσμίας καταβάλλοντας φόρο με συντελεστή 3% επί της αξίας τους κατά το χρόνο της μεταφοράς. Επιπλέον, στον ανωτέρω νόμο καθορίζονταν με σαφήνεια ότι με την καταβολή του συγκεκριμένου φόρου εξαντλείται η φορολογική υποχρέωση του υποχρέου και τα κεφάλαια αυτά νομιμοποιούνται φορολογικά όσον αφορά τη χρήση τους στην Ελλάδα και απαλλάσσεται ο υπόχρεος από γεγενημένες φορολογικές υποχρεώσεις και από τυχόν φορολογικά αδικήματα αναφορικά με τα κεφάλαια αυτά και μόνο. 
      Τέλος, καθοριζόταν ότι η ανωτέρω νομιμοποίηση και απαλλαγή από φορολογικά αδικήματα ισχύει με την επιφύλαξη των ν. 2331/1995 που αναφέρεται στην πρόληψη και στην καταστολή της νομιμοποίησης εσόδων από εγκληματικές δραστηριότητες Φ.Ε.Κ. 173/24.8.95 και το ν. 3034/2002 όπου έχουμε κύρωση της διεθνούς σύμβασης για την καταστολή της χρηματοδότησης της τρομοκρατίας Φ.Ε.Κ. 168 Α΄/19.7.2002. Αυτή η νομοθετική ρύθμιση παρόμοια της οποίας έχουν πραγματοποιήσει στο παρελθόν κι άλλες χώρες, όπως η Ιταλία και η Γερμανία είχε σαν βασικό σκοπό την εισαγωγή κεφαλαίων από το εξωτερικό με συνέπεια το πολλαπλό όφελος για το σύνολο της εθνικής οικονομίας και ειδικότερα την σημαντική αύξηση των φορολογικών εσόδων, την αύξηση της ρευστότητας των εργασιών των τραπεζών, την ενίσχυση των επενδύσεων, τη δημιουργία νέων θέσεων εργασίας, την αύξηση της ρευστότητας και τη βελτίωση της κεφαλαιαγοράς, την παροχή της δυνατότητας στους δικαιούχους να επενδύσουν τα κεφάλαιά τους στη χώρα που κατοικούν και αναπτύσσουν την επαγγελματική και οικονομική τους δραστηριότητα.
      Για όλα αυτά εσείς έρχεστε και με κατηγορείτε γιατί θέλουμε να φέρουμε στη χώρα μας χρήματα, δηλαδή, αυτό που θέλατε και σεις, να φέρετε ξένους επενδυτές και δεν τα καταφέρνατε. Τώρα μας κατηγορείτε όπως μας κατηγορήσατε και στο νομοσχέδιο για την σύμπραξη δημοσίου και ιδιωτικού τομέα για την κατασκευή μεγάλων έργων υποδομής στη χώρα μας. 
      Σας ευχαριστώ.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε συνάδελφε, αν διαβάσετε αυτά που είπατε θα καταλάβετε την αντίφασή σας. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Βεργίνης.
      ΞΕΝΟΦΩΝ ΒΕΡΓΙΝΗΣ: Κύριοι συνάδελφοι, με το υπό ψήφιση νομοσχέδιο η Κυβέρνηση εμπλουτίζει το οπλοστάσιό της για να αντιμετωπίσει το διεθνές οικονομικό έγκλημα, το ξέπλυμα χρήματος και παράλληλα για να προσαρμόσει την ελληνική νομοθεσία στην κοινοτική οδηγία 2001/97/ΕΚ για την πρόληψη της νομιμοποίησης εσόδων από εγκληματικές πράξεις και δραστηριότητες. Θέλω να πιστεύω ότι, τουλάχιστον, σ’ αυτό το νομοσχέδιο θα έπρεπε όλοι μας να συμφωνήσουμε. Πρόκειται για ένα διεθνές ειδεχθές έγκλημα στις περισσότερες των περιπτώσεων. Αντί γι’ αυτό ακούμε αντιρρήσεις και παρατηρήσεις. Υπάρχουν και ενδοιασμοί από διάφορες πτέρυγες. Παρ’ όλα αυτά, όλοι συμφωνήσαμε ότι το παρόν νομοσχέδιο πρέπει να υπερψηφιστεί.
      Πρόκειται για μια πολύ σημαντική προσπάθεια που ενισχύει το ν. 2331/95 που αφορά την πρόληψη του διεθνούς εγκλήματος για παράνομη διακίνηση χρημάτων, μέσα από ένα χρηματοπιστωτικό σύστημα προκειμένου να νομιμοποιηθούν τα έσοδα από παράνομες πράξεις. Σ’ αυτό το νόμο είχαμε ενσωματώσει στην ελληνική έννομη τάξη την πρώτη κοινοτική οδηγία 91/308/ΕΟΚ που αφορούσε την αντιμετώπιση του διεθνούς οικονομικού εγκλήματος, ενώ παράλληλα πρέπει να πούμε ότι η παρούσα Κυβέρνηση με το νέο πλαίσιο νόμου ενισχύει κυρίως τη διαφάνεια και προστατεύει τον ελεύθερο ανταγωνισμό και την εσωτερική ασφάλεια της χώρας.
      Πράγματι αυτή η παράνομη διακίνηση χρήματος δεν αφορά μόνο τον παράνομο πλουτισμό. Αφορά, παράλληλα, την καταστρατήγηση των όρων ανταγωνισμού και οπωσδήποτε την διαστροφή και την παράνομη λειτουργία της αγοράς. Η πάταξη του διεθνούς οικονομικού εγκλήματος αποτελεί μέλημα όλων των κυβερνήσεων του κόσμου γιατί υπάρχει η δυνατότητα να διακρίνει κανείς αυτήν την παράνομη διακίνηση αλλά κυρίως τα αποτελέσματά της όσον αφορά στη διαστροφή της κοινωνίας.
      Στην Ελλάδα το φαινόμενο έχει πάρει σημαντικές διαστάσεις. Αρκεί να σας πληροφορήσω ότι το οικονομικό έγκλημα στη χώρα μας σύμφωνα με εκτιμήσεις κυμαίνεται από 2,5% έως το 3% του Α.Ε.Π.. Παράλληλα, τα κεφάλαια που δεσμεύονται στη χώρα μας διαπιστώνεται ότι αυξάνονται κάθε χρόνο. Ενδεικτικά σας αναφέρω ότι το 1999 δεσμεύτηκαν περίπου 7.000.000 ευρώ ενώ το 2004 δεσμεύτηκαν 30.000.000 ευρώ δηλαδή τεσσερισήμισι φορές παραπάνω. Οι περισσότερες από αυτές τις περιπτώσεις εντοπίστηκαν από τράπεζες ανταλλακτήρια και τελωνεία ενώ υπάρχουν κι άλλοι τρόποι με τους οποίους μπορεί να δει κανείς ότι ξεπλένεται το παράνομο χρήμα. Σύμφωνα με το δημοσίευμα της «ΚΑΘΗΜΕΡΙΝΗΣ» της 30.10.2005 μπορεί να σταχυολογήσει κανένας περίπου επτά μεθόδους τέτοιας παράνομης διακίνησης χρήματος.
      Φανταστείτε τι συμβαίνει όταν η καθημερινή κίνηση κεφαλαίων στον κόσμο ισούται περίπου με το ετήσιο παγκόσμιο εμπόριο. Δηλαδή κάθε μέρα διακινείται παγκοσμίως 1.000.000.000.000 ευρώ. Τα στοιχεία αυτά είναι ασύλληπτα όπως ασύλληπτες είναι και οι συνέπειες από αυτήν την παράνομη διακίνηση χρήματος. Κυρίως διαβρώνεται το πιστωτικό σύστημα μέσα από το οποίο υπάρχει και ξεπλένεται αυτό το βρώμικο χρήμα. Αυτό σημαίνει ότι δεν υπάρχουν επαρκείς μηχανισμοί σύλληψης και επομένως το απαραίτητο θεσμικό πλαίσιο για να ελέγξει αυτήν την κατάσταση.
    Πρέπει να παρατηρήσει κανείς ότι η Αντιπολίτευση καμιά φορά είναι επικριτική κυρίως έναντι της Κυβέρνησης, ενώ πρέπει να καταλάβουν οι συνάδελφοι του ΠΑ.ΣΟ.Κ. ότι αν κοιτάξουν λίγο πίσω τότε θα δουν ότι ο ν. 2331/95 παρέμεινε κυρίως άνευ ισχύος, χωρίς ουσιαστικό δηλαδή αποτέλεσμα και ανενεργός. Και χρειάστηκαν τέσσερα ολόκληρα χρόνια και μετά από απειλή της Ευρωπαϊκής Ένωσης να συρθούν στο Ευρωπαϊκό Δικαστήριο, να εφαρμοστεί σχετικός νόμος, ο οποίος δεν ήταν και από τους καλύτερους.
    Συνεπώς, σε ό,τι αφορά κυρίως την κατάσταση αυτή όπου διαφεύγουν τόσες περιπτώσεις ως παράνομο χρήμα και όπου νομιμοποιούνται παράνομα έσοδα, πρέπει κανείς να ονομάσει τα ναρκωτικά και τις εγκληματικές πράξεις. Αλλά δεν είναι μόνον αυτό. Για σκεφθείτε, δεν πρέπει να συμπεριληφθούν και οι λεγόμενες χρηματιστηριακές υποθέσεις; Επί δέκα χρόνια δεν γινόταν τίποτα. Δεν πρέπει επί εποχής κατάρρευσης του Χρηματιστηρίου, του φερόμενου ως σκανδάλου καταλήστευσης των μικρομεσαίων επενδυτών, στη Σοφοκλέους, δεν πρέπει λέω και αυτό να συμπεριληφθεί; Το αυτονόητο, ήταν τότε να καθίσει η επιτροπή και να ασχοληθεί με το πού πήγαν αυτά τα χρήματα και να διερευνήσει τυχόν ποινικές ευθύνες. Αν προέκυπταν τέτοιες ευθύνες, τότε οι υπεύθυνοι έπρεπε να καθίσουν στο σκαμνί πράγματι για ξέπλυμα χρήματος. Κανένας όμως δεν ασχολήθηκε.
    Θα ήθελα, επίσης, να προσθέσω ότι η διάσταση της καταπολέμησης του οικονομικού εγκλήματος ως στρατηγικού εργαλείου άσκησης εξωτερικής πολιτικής, είναι κάτι πολύ σημαντικό και δεν το άκουσα. Το τονίζω, λοιπόν, εδώ όλως ιδιαιτέρως. Η χώρα μας μολονότι αποτελεί το μοναδικό μέλος της Ευρωπαϊκής Ένωσης στα Βαλκάνια μέχρι αυτήν τη στιγμή δεν έχει ακόμα καταφέρει να χρησιμοποιήσει αυτήν τη δύναμη. Αυτό γίνεται ξεκάθαρο από το γεγονός ότι αντίστοιχα η τουρκική επιτροπή για την καταπολέμηση του οικονομικού εγκλήματος αποτελεί πρότυπο στην περιοχή. Πρέπει να σας πω ότι σ’ αυτήν την επιτροπή την οποία δημιούργησαν οι Τούρκοι απασχολούνται εκεί εκατόν πενήντα άτομα απολύτως εξειδικευμένα με υποδομή και επεξεργασίες δεδομένων στα αμερικανικά πρότυπα, με επικεφαλείς ακαδημαϊκούς και επιστήμονες εξειδικευμένους και όχι δημοσίους υπαλλήλους.
    Εδώ, κύριε Υπουργέ, θέλω να πω ότι το άρθρο 7, όπως φαίνεται δεν εκπληρώνει απόλυτα τις βασικές προδιαγραφές που έχουν τεθεί σε διεθνές επίπεδο. Γιατί, κυρίως, φαίνεται ότι δεν διαθέτει καν ηλεκτρονική διεύθυνση, ενώ στελεχώνεται από τεχνικούς δημόσιους υπαλλήλους, που δε σημαίνει ότι κατά τεκμήριο διαθέτουν και τα αναγκαία προσόντα, προκειμένου να έχουν τη δυνατότητα και την εμπειρία να προσδιορίσουν αυτά τα εγκλήματα που αφορούν το ξέπλυμα χρήματος.
    Επομένως, θέλω να πω ότι δεν μπορούμε να έχουμε πολλές αντιρρήσεις αφού το παρόν νομοσχέδιο ενισχύει τις αρμοδιότητες και τις εξουσίες μέσα από το άρθρο 7 με την παρατήρηση που έκανα του ν. 2331/95. Επιπλέον, προάγει τη σύσταση της ανεξάρτητης διοικητικής αρχής με την επωνυμία εθνική αρχή καταπολέμησης νομιμοποίησης εσόδων από εγκληματικές δραστηριότητες. Παρέχει στην επιτροπή τη δυνατότητα πρόσβασης σε δημόσια και ιδιωτικά αρχεία, ορθολογικοποιεί τις ποινικές κυρώσεις που επεκτείνονται και σε αυτούς που δεν υποβάλουν αρμοδίως αναφορά ύποπτης συναλλαγής από βαριά αμέλεια, εξειδικεύει τις υποχρεώσεις των πιστωτικών ιδρυμάτων και των χρηματοπιστωτικών οργανισμών προκειμένου να αντιμετωπιστεί πιο αποτελεσματικά το έγκλημα της νομιμοποίησης εσόδων από εγκληματικές δραστηριότητες.
    Τέλος, ορίζει ως κεντρική συντονιστική αρχή το Υπουργείο Οικονομίας και Οικονομικών που εποπτεύει τις τρεις σημαντικές αρμόδιες αρχές, δηλαδή την Επιτροπή Κεφαλαιαγοράς, την Επιτροπή Εποπτείας Ιδιωτικής Ασφάλισης και την Επιτροπή Λογιστικής Τυποποίησης και Ελέγχων.
    Κύριοι συνάδελφοι, θεωρώ ότι το νομοσχέδιο όχι μονάχα είναι αναγκαίο αλλά συμπληρώνει την υπάρχουσα νομοθεσία προς τη σωστή κατεύθυνση, οριστικοποιεί και ονοματίζει ορισμένες από τις δραστηριότητες παρανόμου ξεπλύματος χρήματος και θεωρώ κατόπιν αυτού ότι όλοι μας πρέπει να υπερψηφίσουμε το νομοσχέδιο αυτό. 
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, στην αρχή της συνεδρίασης ανακοινώθηκε ότι θα ψηφιστεί στο σύνολό του το νομοσχέδιο του Υπουργείου Εθνικής Άμυνας «Στρατολογία των Ελλήνων και άλλες διατάξεις». 
    ‘Όμως, δεν καθίσταται εφικτό αυτό διότι ο αρμόδιος Υπουργός είναι στα Ιεροσόλυμα και καθυστερεί η άφιξη του αεροσκάφους και παρακαλώ να συμφωνήσετε να αναβληθεί η ψήφισή του για αύριο. 
    ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Εθνικής Άμυνας αναβάλλεται ως προς την ψήφισή του για αύριο.
    Εισερχόμαστε τώρα στις δευτερολογίες.
    Το λόγο έχει ο εισηγητής της Νέας Δημοκρατίας κ. Δαϊλάκης.
    ΣΤΑΥΡΟΣ ΔΑΐΛΑΚΗΣ: Κύριε Πρόεδρε, κάτι έφτιαξε σ’ αυτήν τη χώρα για να κάνουμε τόσο ευπρόσδεκτη αυτήν την κοινοτική οδηγία. Τι έφταιξε; Υπήρξε ένα σύστημα οργανωμένο με τη διαφθορά που κινήθηκε και οριζόντια και κάθετα. Σ’ αυτό θα έλεγα ότι έπαψε να είναι προνόμιο κάποιων ηγετικών στελεχών της κοινωνίας, έφτασε μέχρι τον κλητήρα των δημοσίων υπηρεσιών, μέχρι τον αυθαίρετο οικιστή για τον οποίο παραλίγο να στήσουμε άγαλμα. Η αποκέντρωση της διαφθοράς δημιουργούσε κοινωνική ανοχή. ‘Όταν κάποιος έχει κτίσει αυθαίρετα ένα σπιτάκι δύσκολα να γκρινιάξει για κάποιον που καταπάτησε έναν αιγιαλό. Ο μέσος Έλληνας, μάλλον, «μάγκα» τον χαρακτήριζε τον καταπατητή του αιγιαλού και φυσικά ονειρευόταν να γίνει εξίσου «μάγκας», ώστε να μπορεί και ο ίδιος κάποτε να καταπατήσει κάποια παραλία. 
    ‘Ολο αυτό το σύστημα διαφθοράς επιβίωσε, επειδή υπήρχε το αναγκαίο πλεόνασμα ώστε να καρπωθούν κάποιοι με αθέμιτους τρόπους. Κάποτε υπήρξαν εκτάσεις να καταπατηθούν, κοινοτικά κονδύλια να φαγωθούν, μαύρο χρήμα να ξεπλυθεί, όπως μέσα από το χρηματιστήριο, παραγωγική δομή που παρήγαγε κάποιο πλούτο και οτιδήποτε άλλο. Με τον καιρό, όλα αυτά εξανεμίστηκαν. Χτίσαμε ό,τι ήταν ελεύθερο και τα κοινοτικά κονδύλια δεν παρέχονται πλέον χωρίς εγγυήσεις παραγωγής πραγματικού έργου, το μαύρο χρήμα δεν ξεπλένεται τόσο εύκολα, η παραγωγική δομή της χώρας εξατμίστηκε και το σύστημα όπως το φτιάξαμε έχασε τους πόρους χρηματοδότησης. Επόμενο βήμα, η κατάρρευση. ‘Όταν όμως καταρρεύσει το οικοδόμημα του συστήματος που είναι η οικονομία, το οικοδόμημα δεν μπορεί να αντέξει τις πιέσεις και θα καταρρεύσει και αυτό. Έτσι έγινε. Αυτή η χώρα δεν διαθέτει τα απαιτούμενα πλεονάσματα να συντηρήσει άλλο τη διαφθορά. Η Ελλάδα είναι σε φάση μετάβασης από την άρση του αεριτζίδικου και ψάχνει την καινούργια αρχή. Μπροστά στα αδιέξοδα το μόνο που βλέπει είναι η τελευταία της ελπίδα, είναι η Νέα Δημοκρατία.
    Γι’ αυτό, κύριε Υπουργέ, όπως είστε αληθινός και καθαρός και ο Πρωθυπουργός και εσείς, βρείτε απορρυπαντικό για τα πλυντήρια. 
    Επειδή είναι ένα υπέροχο νομοσχέδιο που δουλεύτηκε και συνεργαστήκαμε με τους συναδέλφους εισηγητές των άλλων κομμάτων είναι αυτό που είπα από την αρχή να αφήσουμε στη νέα γενιά κάτι που να λένε ότι εκεί μέσα κάποιοι ψήφισαν πολλά. Εγώ πιστεύω ότι σήμερα κάναμε σπουδαία δουλειά και σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής του ΠΑ.ΣΟ.Κ. κ. Γεωργακόπουλος.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κατ’ αρχήν θέλω να διαμαρτυρηθώ εντόνως γιατί όταν ήμουν στο Βήμα και είπα πέντε λόγια και είπα για τον προϋπολογισμό απαντώντας στην εισαγωγή που έκανε ο εισηγητής της Πλειοψηφίας, η κυρία Πρόεδρος μου έκανε παρατήρηση λέγοντάς μου ότι είμαι εκτός θέματος και να επανέλθω εντός του νομοσχεδίου.
    Παρατήρησα όμως ότι οι περισσότεροι συνάδελφοι της Νέας Δημοκρατίας, προεξέχοντος του κυρίου Υπουργού, δεν μίλησαν επί του νομοσχεδίου. Πέντε λεπτά για το νομοσχέδιο και είκοσι λεπτά επί του προϋπολογισμού.
    ΠΡΟΕΔΡΕΥΩΝ (Γεώργιος Σούρλας): Κύριε Γεωργακόπουλε, είμαι βέβαιος ότι αν η κυρία Πρόεδρος στη συνέχεια ήταν εδώ, θα έκανε το ίδιο που έκανε σ’ εσάς και στους άλλους. 
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το Προεδρείο όμως είναι ενιαίο, όπως ξέρετε. 
    ΠΡΟΕΔΡΕΥΩΝ (Γεώργιος Σούρλας): ‘Ομως μιλήσατε για την κυρία Πρόεδρο.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μα, η κυρία Πρόεδρος προήδρευε εκείνη τη στιγμή. 
    ΠΡΟΕΔΡΕΥΩΝ (Γεώργιος Σούρλας): Στη συνέχεια όμως έφυγε.
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εγώ όμως επειδή γνωρίζω ότι το προεδρείο είναι ενιαίο και δεν εξαρτάται από τα πρόσωπα που προεδρεύουν.
    ΠΡΟΕΔΡΕΥΩΝ (Γεώργιος Σούρλας): Ενιαία είναι και η Κυβέρνηση, αλλά ο κάθε Υπουργός κάνει και διαφορετική πολιτική. 
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Γι’ αυτό κάνω και αυτήν την παρατήρηση. Δεν τη κάνω για να κάνω παρατήρηση στην κυρία Πρόεδρο, αλλά για να επισημάνω με ποιο τρόπο ασκείται η διεύθυνση της συζήτησης σε αυτήν εδώ την Αίθουσα. Και επειδή θητεύω αρκετά χρόνια εδώ, θα μου επιτρέψετε αυτή τη μικρή εισαγωγή.
    ΠΡΟΕΔΡΕΥΩΝ (Γεώργιος Σούρλας): Εγώ προσωπικά, κύριε Γεωργακόπουλε, συμφωνώ απόλυτα με αυτό που λέτε, δηλαδή ότι δεν επιτρέπεται καμία απομάκρυνση από το συζητούμενο θέμα της Ημερήσιας Διάταξης. Δυστυχώς, όμως, αυτό δεν γίνεται σεβαστό από την πλειοψηφία των συναδέλφων. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ας επανέλθουμε, όμως. 
      Είμαι υποχρεωμένος να δώσω ορισμένες απαντήσεις τώρα σ’ αυτά που είπε ο κύριος Υπουργός, στα όσα τελευταία είπε ο κ. Σκρέκας και άλλοι συνάδελφοι. 
      Ο κύριος Υπουργός είπε ότι «εκτελέστηκε» ο προϋπολογισμός το 2005 και μας ανέφερε ορισμένα στοιχεία, όπως για παράδειγμα ότι η ανάπτυξη είναι 3,6%, ενώ εμείς λέγαμε πέρυσι –πράγματι εμείς λέγαμε ότι θα είναι γύρω στο 3%- ότι θα είναι γύρω στο 3%. Ο προϋπολογισμός, όμως, προέβλεπε 3,9%. 
      Αν πέσαμε εμείς έξω, πέσατε και εσείς έξω, κύριε Υπουργέ, γιατί δεν είναι ότι εσείς το ξεπεράσατε. Μάλιστα, εσείς πέσατε έξω, γιατί παραλάβατε μια οικονομία, η οποία έτρεχε με ανάπτυξη 4% και πλέον. 
      Όταν πηγαίνουμε φρενάροντας την ανάπτυξη, δεν μπορεί να μιλάμε για επίτευγμα. Αν το είχατε πάει στο 5%, όπως έλεγε το πρόγραμμά σας, τότε ναι θα έλεγα και εγώ ότι έχετε δίκιο. 
      Δεύτερον, δεν θα ξεχάσω ποτέ τον τρόπο με τον οποίο εδώ κομπορρημονώντας πέρυσι, μιλούσατε για το έλλειμμα. Λέγατε ότι η Ευρωπαϊκή ‘Ενωση μας έδωσε δύο χρόνια την ευκαιρία για να πάμε το έλλειμμα στο 2,8% -κάτω από το 3%-, ενώ εμείς θα το πάμε από φέτος στο 2,8%. 
      Μετά είπατε ότι θα πάει στο 3,6%. Αντί, λοιπόν, του 3,6%, εσείς λέτε στον προϋπολογισμό ότι θα κλείσει με 4,4%.
      Όταν, λοιπόν, υπάρχουν αυτές οι αποκλίσεις, δεν μπορούμε να μιλάμε περί εκτέλεσης του προϋπολογισμού και όταν η απώλεια των εσόδων είναι της τάξεως των τεσσάρων μονάδων από την αύξηση –δηλαδή υπολογίζατε 7,9% και τρέχουν τα έσοδα με 4,4%, 4,5%- πώς μιλάτε για εκτέλεση του προϋπολογισμού; Πώς; Και όταν μάλιστα η ονομαστική αύξηση του Α.Ε.Π. είναι 7% και αυξάνεται ο συντελεστής του Φ.Π.Α. κατά μια μονάδα από το 18% στο 19% και η αύξηση των εσόδων από Φ.Π.Α. είναι 1%; Έτσι λέει ο προϋπολογισμός, τον οποίο καταθέσατε. Είναι 1%!
      Μπορείτε να μιλάτε σοβαρά περί αύξησης, περί εκτέλεσης του προϋπολογισμού; Ασφαλώς όχι! Ο προϋπολογισμός, τον οποίο φέρατε είναι στον αέρα. Επίσης, είναι στον αέρα, γιατί πάρα πολλά από τα στοιχεία, τα οποία συμπεριλαμβάνετε μέσα στον προϋπολογισμό του 2006 είναι εκτός πραγματικότητας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα τελειώσω, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Και εσείς μιλάτε εκτός νομοσχεδίου. Έτσι δεν είναι, κύριε Γεωργακόπουλε; Βέβαια, το δικαιούσθε να μιλάτε, δεδομένου ότι απαντάτε στον κύριο Υπουργό. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, το επεσήμανα αυτό, επειδή ακριβώς ήμουν υποχρεωμένος να το πω. 
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Γεωργακόπουλε. Συνεχίστε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα επανέλθω, κύριε Πρόεδρε, στο νομοσχέδιο. 
      Εμείς είπαμε ότι ψηφίζουμε το νομοσχέδιο, γιατί πράγματι θέλουμε ως κοινωνία, ως έθνος, ως κράτος και εν πάση περιπτώσει ως οντότητα μέσα στο διεθνή χώρο, η Ελλάδα να είναι μια κουκίδα νομιμότητας, να υπάρχουν τα νόμιμα κεφάλαια κ.ο.κ..
      Ο κ. Σκρέκας διάβασε ένα κείμενο, το οποίο κάποιος του το είχε γράψει ή το είχε γράψει ο ίδιος –δεν λέω ότι το έγραψε κάποιος άλλος...
      ΠΡΟΕΔΡΕΥΩΝ (Γεώργιος Σούρλας): Κύριε Γεωργακόπουλε, τώρα προσβάλετε τον κ. Σκρέκα, ο οποίος είναι παλιός κοινοβουλευτικός και διακρίνεται για το ήθος του. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ζητώ συγγνώμη, κύριε Πρόεδρε. Δεν είπα ότι το είχε γράψει κάποιος άλλος και γι’ αυτό το διόρθωσα αμέσως, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Εγώ το επισημαίνω για να μην μείνει καμία σκιά. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είναι εκλεκτός συνάδελφος ο κ. Σκρέκας. Εν τη ρήμη του λόγου μου μπορεί να ειπώθηκε αυτό το οποίο ειπώθηκε. Προς Θεού! Δεν θα προσβάλω εγώ τον κ. Σκρέκα, τον οποίο σέβομαι και εκτιμώ ιδιαίτερα. 
      Θέλω, όμως, να πω το εξής: Όταν διάβαζε το κείμενο έλεγε περί νομιμοποίησης, γεγονός που σημαίνει ότι δεν ήταν νόμιμα. Αν ήταν νόμιμα, δεν χρειάζεται νομιμοποίηση. Μάλιστα, μίλαγε για χρήμα από φορολογικές παραβάσεις.
      Όταν, λοιπόν, προέρχεται χρήμα από φορολογική παράβαση και χρειάζεται νομιμοποίηση, ουσιαστικά σημαίνει ότι είναι παράνομο αυτό το χρήμα. Όταν, λοιπόν, η Κυβέρνηση το νομιμοποίησε, έρχεται τώρα και λέει ότι αυτό το χρήμα το θέλαμε για να κάνουμε επενδύσεις, για να αυξήσουμε την απασχόληση κ.λπ.. Ας τ’ αφήσουμε να πάει στο καλό! Μη κοροϊδευόμαστε μεταξύ μας! 
      Επίσης, κύριε Υπουργέ, θα ήθελα να σας παρακαλέσω ιδιαίτερα το εξής: Επειδή έχω ασχοληθεί από το 1983, από τότε δηλαδή που υπέπεσε στην αντίληψή μου αυτή η απάτη, η οποία γίνεται με τον αναγκαστικό νόμο 89/67, για κάποιους κυρίους, οι οποίοι θέλουν να είναι πιο ίσοι από τους ίσους και οι οποίοι χρησιμοποιούν αυτό το νόμο χωρίς να προσφέρουν ούτε μια δραχμή, ούτε 1 ευρώ στην εθνική οικονομία, θα σας παρακαλέσω να πάρετε τα στοιχεία, να τα δείτε και εάν δείτε ότι έκαναν εισαγωγή έστω και 1 ευρώ παραπάνω από αυτά τα οποία έλεγε ο νόμος, προκειμένου να μπορέσουν να έχουν αυτές τις απαλλαγές τις οποίες έχουν, να τους το παρατείνετε. 
      Όμως, θα δείτε ότι δεν έχουν κάνει ούτε 1 ευρώ παραπάνω εισαγωγή, αλλά απλά και μόνο εισάγουν εκείνα τα χρήματα για να πληρώνουν το προσωπικό που έχουν και το οποίο αποτελείται από ένα ή δύο άτομα. 
      Γιατί τους δίνετε αυτή την ευχέρεια της παράτασης για άλλη μια δεκαετία; Δεν το καταλαβαίνω. Προφανώς, τους δίνετε αυτήν την ευχέρεια, γιατί κάποιοι εφοπλιστές θα έπιασαν κάποιον υπηρεσιακό παράγοντα στον οποίο το εισηγήθηκαν και εσείς είπατε ας παρατείνουμε αυτήν τη διαδικασία. 
      Είναι ντροπή για το ελληνικό κράτος να κυκλοφορούν αυτοκίνητα –το είπα και στην επιτροπή- τα οποία είναι τελευταίας τεχνολογίας με πινακίδες που είχε βγάλει η χούντα. Αλλάζουν τα αυτοκίνητα, αλλά βάζουν την ίδια πινακίδα. Είναι τα αυτοκίνητα με πινακίδες «ΕΥ», τα οποία τώρα έχουν γίνει «ΕΥΥ», αν δεν το ξέρετε. Παρατηρείστε και δείτε πόσα τέτοια αυτοκίνητα κυκλοφορούν. Μην το κάνετε. Δεν είναι υπέρ σας αυτό το πράγμα! Και δεν είναι υπέρ της ισότητας των πολιτών σε αυτήν τη χώρα. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γεωργακόπουλο. 
      ΘΕΟΔΩΡΟΣ ΣΚΡΕΚΑΣ: Κύριε Πρόεδρε, θα ήθελα το λόγο για την αποκατάσταση της αλήθειας. 
      ΠΡΟΕΔΡΕΥΩΝ (Γεώργιος Σούρλας): Αποκαταστήθηκε η αλήθεια, κύριε Σκρέκα. Δεν υπάρχει προσωπικό θέμα. Την αποκατέστησε ο κ. Γεωργακόπουλος. 
      ΘΕΟΔΩΡΟΣ ΣΚΡΕΚΑΣ: Κύριε Πρόεδρε, θα ήθελα να παρακαλέσω τον κ. Γεωργακόπουλο...
      ΠΡΟΕΔΡΕΥΩΝ (Γεώργιος Σούρλας): Κύριε Σκρέκα, πριν συνεχίσετε και επειδή  και εγώ έχω μακρά θητεία εδώ, θα ήθελα να σας πω ότι ο κ. Γεωργακόπουλος είναι ένας ευπρεπής Βουλευτής, πολύ κοινοβουλευτικός και είχε αμέσως το θάρρος να πει ότι μέσα στο λόγο αναφέρθηκε σ’ εσάς. 
      Άρα, δεν υπάρχει κανένα προσωπικό θέμα.  
      ΘΕΟΔΩΡΟΣ ΣΚΡΕΚΑΣ: Θα ήθελα να πω ότι τον συγχωρώ γι’ αυτό το φραστικό λάθος. 
      ΠΡΟΕΔΡΕΥΩΝ (Γεώργιος Σούρλας): Δεν είναι θέμα να τον συγχωρήσετε, δεδομένου ότι το διόρθωσε ο ίδιος. 
      ΘΕΟΔΩΡΟΣ ΣΚΡΕΚΑΣ: Κύριε Πρόεδρε, επιτρέψτε μου να πω ότι καλό είναι ο κ. Γεωργακόπουλος να μην απομονώσει μόνο το πρώτο και να αναφερθεί πάνω σε αυτό, αλλά να συμπεριλάβει και αυτό που είπα, δηλαδή ότι χρήματα που προέρχονται από εγκληματικές πράξεις και που εντάσσονται στο ν. 2331/95, δεν καλύπτονται από αυτήν τη νομοθετική ρύθμιση της Κυβέρνησής μας, η οποία βεβαίως είχε μια συγκεκριμένη χρονική διάρκεια. Δεν ισχύει πλέον. 
      ΠΡΟΕΔΡΕΥΩΝ (Γεώργιος Σούρλας): Δεν υπάρχει θέμα ή πρόβλημα.
      Το λόγο έχει η ειδική αγορήτρια του Κομμουνιστικού Κόμματος Ελλάδας κ. Ελπίδα Παντελάκη. 
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. 
      Ήταν σωστή η παρατήρηση που κάνατε σε σχέση με το περιεχόμενο της συζήτησης, αλλά υπάρχει εξήγηση. Εντάξει, ας συζητάμε αυτήν τη στιγμή ένα νομοσχέδιο, το οποίο βελτιώνει, όπως ισχυρίζεται, τη νομοθεσία για το ξέπλυμα του βρώμικου χρήματος σε συνθήκες ελεύθερης αγοράς, κάτι το οποίο είναι ουτοπία και το έχει αποδείξει και η ίδια η ζωή. Συμφωνούν σ’ αυτό. 
      Μάλιστα, σκέφτομαι ότι πολλά πράγματα είπα επιχειρηματολογώντας στην εισήγησή μου, ενώ και από την πλευρά του ΠΑ.ΣΟ.Κ. είπαν ότι εμείς τα είχαμε ετοιμάσει όλα και τα φέρατε. Συμφωνούν στα ζητήματα του περιεχομένου της τρομοκρατίας, ανεξάρτητα από το τι και πώς λέγεται, που έχουν ψηφιστεί και στην Ευρώπη και στη χώρα μας. 
      Επομένως δεν υπήρχε λόγος να κουβεντιάσουν γι’ αυτό. Συμφωνούν με την τροπολογία επί της ουσίας και επί του τύπου που έρχεται για το ξεπούλημα της Ολυμπιακής. Άρα, πάνω σε αυτό ήταν δύσκολο να αναπτυχθεί η συζήτηση. 
      Παρ’ όλα αυτά, αναπτύχθηκε η συζήτηση πάνω στα άρθρα, σε αυτά τα επίμαχα άρθρα που θέσαμε και εμείς. 
      Όμως, εγώ θα ήθελα να πω το εξής και το οποίο αφορά όλους τους Βουλευτές όλων των πτερύγων που έθεσαν το ζήτημα. Δεν φτάνει να λες ότι για την ιστορία εγώ διαφωνώ, αλλά επειδή δεν μπορεί η Κυβέρνηση να ανακαλέσει αυτά τα άρθρα, εγώ το λέω απλώς για να καταγραφεί.
      Σε κάθε περίπτωση ο κάθε Βουλευτής ξεχωριστά παίρνει ευθύνη γι’ αυτό και θα εγκαλείται από τον κόσμο γι’ αυτήν την πράξη του. Να το θυμηθείτε αυτό. 
      Ανέφερε ο εισηγητής της Νέας Δημοκρατίας ή κάποιος άλλος Βουλευτής ότι δεν πρόκειται να μας σταματήσει το ΠΑ.ΣΟ.Κ., γιατί εμείς είμαστε αμετακίνητοι και θα προχωρήσουμε την πολιτική μας. Σαφέστατα, το ΠΑ.ΣΟ.Κ. και η Αντιπολίτευση δεν μπορεί να σας σταματήσει. Είναι σίγουρο ότι η Αντιπολίτευση ούτε θέλει ούτε μπορεί να σταματήσει την Κυβέρνηση, γιατί έχουν κοινή στρατηγική. Έχουν το ίδιο πρόγραμμα. Το θέμα δεν είναι Νέα Δημοκρατία ή ΠΑ.ΣΟ.Κ. στην κυβέρνηση. Εδώ έχουμε την πολιτική της Ευρωπαϊκής Ένωσης συνολικότερα που καθορίζει τους προϋπολογισμούς, τον προηγούμενο, αυτόν, τον επόμενο. 
      Το θέμα είναι ο κόσμος να βγάλει συμπεράσματα και να σταματήσει αυτήν την πολιτική και να έχουμε μία εκδοχή σαν και αυτό που έγινε στη Γερμανία, να πέσουν δηλαδή τόσο χαμηλά τα ποσοστά των κομμάτων, να συγκυβερνήσετε κιόλας, να μπορείτε να συνεννοείστε και καλύτερα. Έτσι, και το λαϊκό κίνημα εδώ στην Ελλάδα θα έχει άλλες δυνατότητες, γιατί εδώ υπάρχει Κομμουνιστικό Κόμμα και μπορεί αυτό να ανοίξει καλύτερα τους δρόμους, γιατί ακριβώς είναι κάθετο σ’ αυτήν την πολιτική και την αντιπαλεύει.
      Μια μικρή παρένθεση κάνω εγώ, κύριε Πρόεδρε. Δεν θα ασχοληθώ μ’ αυτό το ζήτημα. Εξάλλου, απ’ ό,τι φαίνεται, σε κάθε συζήτηση νομοσχεδίου στην Ολομέλεια και τις επιτροπές, ανεξαρτήτως θέματος, θα κουβεντιάζεται ο προϋπολογισμός. Είναι σαφές αυτό. Μ’ αυτόν τον προϋπολογισμό γίνεται ληστεία σε βάρος του εισοδήματος! Δεν πρόκειται για νέα λιτότητα ή για συνέχιση της λιτότητας. Γίνεται ληστεία την ίδια στιγμή που είναι γεμάτα τα ταμεία του κράτους, για να δίνουν επιδοτήσεις, προνόμια και να φοροαπαλλάσσουν το μεγάλο κεφάλαιο. Αυτή είναι η ιστορία! Είναι χρήσιμος και αναγκαίος αυτός ο προϋπολογισμός και δημιουργεί ευχαρίστηση μόνο στους μεγαλοεπιχειρηματίες. 
      Θα ήθελα να ζητήσω απ’ την Κυβέρνηση να ξανασκεφτεί αύριο, όταν θα έρθουμε στη συζήτηση επί των άρθρων και θα εισηγηθούμε, αυτά τα επίμαχα άρθρα και να τα αποσύρει. Αυτό είναι το ελάχιστο που μπορεί να πει! Εγώ σας είπα και εισηγητικά, παρ’ όλο που εμείς καταψηφίζουμε το σύνολο του νομοσχεδίου: Πάρτε το ως συμβολή, πάρτε και τη γνώμη τη δική μας ότι πρέπει να τα βγάλετε. Δεν μπορώ να καταλάβω πώς τα αφήνετε, από τη στιγμή που λέμε ότι, αν τα αφήσετε, σας καταλογίζουμε και πρόθεση. Δεν είναι ένα θέμα αυτό;
      Με το άρθρο 4, παράγραφος 4, ανοίγετε το δρόμο, για να διωχθούν πρόσωπα, ενώσεις και σωματεία που τάχατες έχουν σχέση με την τρομοκρατία. Το άρθρο 4, στοιχείο ιβ’ –δεν αναφέρομαι στο περιεχόμενο- είναι ο εξαναγκασμός, για να γίνουν χαφιεδικός μηχανισμός οι δικηγόροι, οι συμβολαιογράφοι κ.λπ.. 
      Στο άρθρο 3, παράγραφος 1, στοιχείο δ΄ υπάρχει παραβίαση μιας πάγιας αρχής του ποινικού δικαίου. Το παραδέχθηκε και ο αρμόδιος Υφυπουργός στην επιτροπή, αλλά για μας φθάνει η ομολογία ότι δεν θα κάνουμε χρήση στην Ελλάδα. Αυτά τα πράγματα δεν γίνονται! Ή υπάρχει νομοθεσία ή δεν υπάρχει! 
      Για να είμαστε ειλικρινείς, εμείς ποιο ζήτημα επιμένουμε να βγει τώρα; Τώρα μπορεί να αξιοποιηθεί, αυτό το διάστημα που είναι αρνητικός ο συσχετισμός για το λαϊκό κίνημα. Έτσι θα τσιμπούν ένα-ένα αγωνιστή που αντιστέκεται σε αυτήν την κατάσταση και κατά διαστήματα σε κάθε χώρο στη χώρα μας θα δημιουργούνται προβλήματα; Εξάλλου, βλέπετε τι γίνεται! Για άλλους λόγους δεν υπάρχει απεργία που να μην είναι παράνομη και καταχρηστική. Από το ένα δικαστήριο στο άλλο πηγαίνουν οι συνδικαλιστές κ.λπ..
      Δεν μας ανησυχεί το μέλλον που θα υπάρχει μια άλλη κατάσταση στο λαϊκό κίνημα και θα έχει αποφασίσει να αντισταθεί σ’ αυτήν την πολιτική. Τότε πραγματικά θα έρθει στιγμή που αυτούς τους νόμους θα τους βγάλει παράνομους και καταχρηστικούς το λαϊκό κίνημα, γιατί είναι σε βάρος του. 
      Όσο για τη νεολαία, αλήθεια γιατί η νεολαία θα πρέπει να είναι ευχαριστημένη από αυτό το νομοσχέδιο; Ίσα-ίσα την αφορά εκ του αντιθέτου και ίσα-ίσα πρέπει να βγάλει συμπεράσματα, να ακολουθήσει μια πολιτική που να είναι στο δικό της μπόι και στο μέλλον της. Πρέπει να είναι αντίθετη σ’ αυτή. Αυτό είναι το μεγάλο ζήτημα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κυρία Παντελάκη. 
      Δεν υπάρχει άλλος ομιλητής.
      Κηρύσσεται περαιωμένη η συζήτηση επί της αρχής του νομοσχεδίου του Υπουργείου Οικονομίας και Οικονομικών: «Τροποποίηση, συμπλήρωση και αντικατάσταση διατάξεων του ν. 2331/1995 (ΦΕΚ Α΄173) και προσαρμογή της ελληνικής νομοθεσίας στην Οδηγία 2001/97/ΕΚ του Ευρωπαϊκού Κοινοβουλίου και του Συμβουλίου για την πρόληψη της χρησιμοποίησης του χρηματοπιστωτικού συστήματος με σκοπό τη νομιμοποίηση εσόδων από εγκληματικές δραστηριότητες και άλλες διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς, το νομοσχέδιο του Υπουργείου Οικονομίας και Οικονομικών: «Τροποποίηση, συμπλήρωση και αντικατάσταση διατάξεων του ν. 2331/1995 (ΦΕΚ Α΄173) και προσαρμογή της ελληνικής νομοθεσίας στην οδηγία 2001/97/ΕΚ του Ευρωπαϊκού Κοινοβουλίου και του Συμβουλίου για την πρόληψη της χρησιμοποίησης του χρηματοπιστωτικού συστήματος με σκοπό τη νομιμοποίηση εσόδων από εγκληματικές δραστηριότητες και άλλες διατάξεις»  έγινε δεκτό επί της αρχής κατά πλειοψηφία.
      Κυρίες και κύριοι συνάδελφοι, δέχεσθε στο σημείο αυτό να λύσουμε τη Συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 23.50΄ λύεται η συνεδρίαση για αύριο ημέρα Τετάρτη 23 Νοεμβρίου 2005 και ώρα 10.30΄ με αντικείμενο εργασιών του Σώματος νομοθετική εργασία: α) ψήφιση στο σύνολο του σχεδίου νόμου του Υπουργείου Εθνικής Άμυνας: «Στρατολογία των Ελλήνων και άλλες διατάξεις» και β) συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών, σύμφωνα με την ημερήσια διάταξη που έχει διανεμηθεί. 
      
      Η ΠΡΟΕΔΡΟΣ                                                          ΟΙ ΓΡΑΜΜΑΤΕΙΣ 
ΣΥΝΕΔΡΙΑΣΗ ΟΛΟΜΕΛΕΙΑΣ 22-11-05	ΣΕΛ.2

