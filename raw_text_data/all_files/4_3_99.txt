Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ '

Πέμπτη 4 Μαρτίου 1999

 

 

Αθήνα, σήμερα στις 4 Μαρτίου 1999, ημέρα Πέμπτη και ώρα 10.34' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Ιωάννη Καρακώστα, Βουλευτή Αιτωλοακαρνανίας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ, ΜΑΡΙΑ ΜΠΟΣΚΟΥ και ΑΝΑΣΤΑΣΙΟΣ ΙΝΤΖΕΣ κατέθεσαν αναφορά με την οποία ο Εμπορικός Σύλλογος Νομού Σερρών, ζητεί να μην καταργηθεί η σιδηροδρομική σύνδεση των Νομών Σερρών Δράμας και Κιλκίς. 

2) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Δήμος Αμφίκλειας Φθιώτιδας ζητεί τη συνέχιση της λειτουργίας του Ειρηνοδικείου Αμφίκλειας. 

3) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία ο Σύλλογος Πολυτέκνων Φθιώτιδας ζητεί το διορισμό των πολύτεκνων εκπαιδευτικών στα Σχολεία. 

4) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμος Τυμπακίου Ηρακλείου αντιτίθεται στη στρατιωτική αναβάθμιση του αεροδρομίου Τυμπακίου με την εγκατάσταση των πυραυλικών συστημάτων S 300 και τη μεταφορά των μαχητικών σκαφών τύπου Μιράζ. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 3100/20-10-98 ερώτηση δόθηκε με το υπ' αριθμ. 1694/11-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3100/20-10-1998 των Βουλευτών κυρίων Νικ. Γκατζή και Αχιλ. Κανταρτζή, σας γνωρίζουμε τα ακόλουθα: 

Το 1ο Τ.Ε.Λ. Βόλου, που στεγαζόταν μαζί με το 5ο Γυμνάσιο Βόλου στο "Καρτάλειο διδακτήριο", μετονομάστηκε σε 8ο Ενιαίο Γενικό Λύκειο στο οποίο εντάσσεται και η 3η τάξη του πρώην 1ου Τ.Ε.Λ. 

'Οπως μας πληροφόρησε η αρμόδια υπηρεσία της Νομαρχιακής Αυτοδιοίκησης Μαγνησίας, τα δύο σχολεία μέχρι πέρυσι λειτουργούσαν σε διπλή βάρδια. Εφέτος επιχειρήθηκε να λειτουργήσουν και τα δύο σε πρωϊνή βάρδια με την μεταστέγαση του 5ου Γυμνασίου σε σχολικό κτίριο που πρόσφατα αγοράστηκε "Πρώην Λύκειο Αποστόλου" (ιδιωτικό). 

Επειδή όμως εκκρεμεί η ολοκλήρωση ορισμένων εργασιών επισκευής, τα δύο σχολεία συνλειτουργούν προσωρινά στο "Καρτάλειο διδακτήριο" με συνέπεια την προσωρινή αδυναμία ανάπτυξης των τμημάτων τους. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

2. Στην με αριθμό 3197/26-10-98 ερώτηση δόθηκε με το υπ' αριθμ. 1732/11-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3197/26-10-98 του Βουλευτή κ. Αναστ. Παπαληγούρα σχετικά με την πρόσληψη εκπαιδευτικών που ανήκουν στην κατηγορία των ατόμων με ειδικές ανάγκες (Μεσογειακή και Δρεπανοκυτταρική Αναιμία), σας γνωρίζουμε τα ακόλουθα: 

1. Στο χώρο της εκπαίδευσης, με ειδικές διατάξεις (αρ. 8, παρ. 3 του ν. 1894/90, ΦΕΚ 110/27-8-90 τ. Α') έχει αντιμετωπιστεί η πρόταξη των ατόμων με ειδικές ανάγκες κατά τις προσλήψεις αναπληρωτών εκπαιδευτικών. 

Κατά συνέπεια, αν υπάρχουν ανάγκες και τα άτομα αυτά έχουν εγγραφεί στον πίνακα διοριστέων, θα προταχθούν, εφόσον ανήκουν στις ειδικές κατηγορίες που προβλέπονται από τον νόμο. Πρέπει επίσης να σας κάνουμε γνωστό ότι κανένα αίτημα χορήγησης πίστωσης για πρόσληψη αναπληρωτών δασκάλων δεν εκκρεμούσε στο ΥΠΕΠΘ για το Νομό Κορινθίας μέχρι 5-11-98, οπότε η Διεύθυνση Α/θμιας Εκπ/σης Κορίνθου απέστειλε έγγραφο με το οποίο ζητάει επτά (7) πιστώσεις για πρόσληψη δασκάλων. 

2. Η απόλυση των προσωρινών αναπληρωτών γίνεται αυτοδικαίως με τη λήξη του διδακτικού έτους (άρθρο 17 του ν. 1566/85) και κατά συνέπεια, η προσληφθείσα νηπιαγωγός, που αναφέρεται στην παρούσα ερώτηση, θα εργάζεται μέχρι τις 21-6-99, ημερομηνία λήξης του διδακτικού έτους. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

3. Στην με αριθμό 2932/9-10-98 ερώτηση δόθηκε με το υπ' αριθμ. 1679/11-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2932/9-10-98 της Βουλευτού κ. Β. Αράπη - Καραγιάννη, σας γνωρίζουμε τα ακόλουθα: 

α. Ο κ. Κρέπιας Ευστράτιος, δεν παραιτήθηκε ούτε χρειαζόταν, προκειμένου να βάλει υποψηφιότητα για Νομαρχιακός Σύμβουλος όπως αναφέρεται στην ερώτηση. 

Ο κ. Βαμβακάς έχει από την υψηλότερη βαθμολογία (24,4) στα συνεκτιμώμενα κριτήρια, όπου αξιολογείται από το συμβούλιο η ικανότητα άσκησης διοικητικών καθηκόντων και η ικανότητα αντιμετώπισης εκπαιδευτικών θεμάτων. 

Ο κ. Βαμβακάς υπηρετεί εδώ και 15 χρόνια στην εκπαίδευση, χρόνος αρκετός για να αξιολογηθεί. 

Τέλος σας γνωρίζουμε ότι η τοποθέτηση του κ. Βαμβακά ως αναπληρωματικού μέλους του ΠΥΣΔΕ έγινε σύμφωνα με το ΠΔ 201/97 άρθρο 1 παρ. 2β. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

4. Στην με αριθμό 2908/6-10-98 ερώτηση δόθηκε με το υπ' αριθμ. 1665/12-11-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2908/6-10-98 που κατέθεσε ο Βουλευτής κ. Αν. Ιντζές, σας γνωρίζουμε ότι η υπ. αριθμ. 1762/28-4-98 απόφαση του Πειθαρχικού Υπηρεσιακού Συμβουλίου Υπαλλήλων ΝΕΛΕ που εδρεύει στην γενική Γραμματεία Λαϊκής Επιμόρφωσης και η οποία επέβαλε στον υπάλληλο της ΝΕΛΕ Ηρακλείου κ. Κων/νο Σταυρακάκη πειθαρχική ποινή της διακοπής του προς προαγωγήν δικαιώματος για 5 έτη, διαβιβάστηκε στον Νομάρχη Ηρακλείου με 10 υπ' αριθμ. πρωτ. 1776/28-4-98 έγγραφό της ΓΓΛΕ. 

Η απόφαση αυτή έχει τελεσιδικήσει, διότι δεν ασκήθηκε κανένα νόμιμο ένδικο μέσον κατ' αυτής. 

Συνεπώς ο κ. Κων/νος Σταυρακάκης έχει την ιδιότητα του υπαλλήλου και κακώς δεν γίνονται δεκτές οι υπηρεσίες του. 

'Οσον αφορά το ζήτημα των μέτρων που ζητούνται κατά του Νομάρχη, τούτο είναι θέμα των προϊσταμένων αρχών και των δικαστηρίων. 

Ο Υπουργός 

ΓΕΡΑΣΙΜΟΣ ΑΡΣΕΝΗΣ" 

5. Στην με αριθμό 2818/5-10-98 ερώτηση δόθηκε με το υπ' αριθμ. 1656/12-11-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2818/5/1Ο-98 που κατέθεσε ο Βουλευτής κ. Γεώργ. Σούρλας, σχετικά με την κατάταξη των εφημερίων σε μισθολογικά κλιμάκια, σας πληροφορούμε τα ακόλουθα: 

1) Οι Εφημέριοι απόφοιτοι των Ανωτέρων Εκκλησιαστικών Φροντιστηρίων διετούς φοιτήσεως, κατατάσσονται στη Β' μισθολογική κατηγορία, σύμφωνα με τις διατάξεις του άρθρου 1 παρ. 2 περίπτ. α' του Ν. 4538/1966. Οι εφημέριοι της περιπτώσεως αυτής, σύμφωνα με την αριθμ. 2Ο52614/8Ο44/ΟΟ22/27-8-97 (ΦΕΚ 784 τ.Β'/97) Κ.Υ.Α. η οποία εκδόθηκε κατ' εξουσιοδότηση του Ν. 2470/97, κατατάσσονται στα μισθολογικά κλιμάκια από το 21ο μέχρι το 4ο και κατά συνέπεια, όχι μόνον δεν υποβαθμίστηκαν, αλλά έτυχαν ευνοϊκής μεταχείρισης. 

2) Η κατάταξη των εφημερίων της Α' μισθολογικής κατηγορίας που είναι κάτοχοι του ειδικού Διπλώματος των Τμημάτων Ιερατικής Επιμορφώσεως διετούς φοιτήσεως των Θεολογικών Σχολών έγινε σε μισθολογικά κλιμάκια διαφορετικά από εκείνα των πτυχιούχων της Θεολογίας τετραετούς φοιτήσεως, με βάση τα έτη σπουδών τους. 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ" 

6. Στην με αριθμό 2786/2-10-98 ερώτηση δόθηκε με το υπ'αριθμ. 1651/12-11-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2786/2-10-98 που κατέθεσαν οι Βουλευτές κύριοι Αχ. Κανταρτζής και Β. Μπούτας, σας πληροφορούμε τα ακόλουθα: 

1. Το Υπουργείο Παιδείας κατάρτισε και προώθησε στην αρμόδια υπηρεσία (Δ/νση Οργανωτικής Ανάπτυξης) του Υπουργείου Εσωτερικών, Δημόσιας Διοίκησης και Αποκέντρωσης σχέδιο Προεδρικού Διατάγματος με το οποίο το Ταμείο Διοίκησης και Διαχείρισης Πανεπιστημίου Θεσσαλονίκης συγχωνεύονται σε ενιαίο Νομικό Πρόσωπο Δημοσίου Δικαίου με την επωνυμία "Ταμείο Διαχείρισης Πανεπιστημιακών Δασών και Αγροκτήματος Πανεπιστημίου Θεσσαλονίκης". 

2. Συνεπώς το αναγραφόμενο στην ερώτηση ότι δήθεν το Υπουργείο Παιδείας προωθεί τη μετατροπή του Ταμείου Διοίκησης και Διαχείρισης Πανεπιστημιακών Δασών από Ν.Π.Δ.Δ. σε Ν.Π.Ι.Δ. δεν είναι ακριβές. 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ" 

7. Στην με αριθμό 3119/21-10-98 ερώτηση δόθηκε με το υπ'αριθμ. 1705/12-11-98 έγγραφο από τον Υφυπουργό Eθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3119/21-10-98 του Βουλευτή κ. Ι. Δραγασάκη και στα θέματα της αρμοδιότητάς μας, σας γνωρίζουμε τα ακόλουθα: 

Το ΥΠ.Ε.Π.Θ. ιδιαίτερα ευαισθητοποιημένο σε θέματα που αφορούν την ασφάλεια, την Πρόληψη και Προαγωγή της Υγείας των μαθητών εφαρμόζει προγράμματα Αγωγής Υγείας στα σχολεία. 

Η εφαρμογή προγραμμάτων Αγωγής Υγείας στα σχολεία έχει στόχο το σχολείο να συμβάλλει πραγματικά μέσα από την ενεργητική και βιωματική μάθηση στην αλλαγή στάσης και συμπεριφοράς των μαθητών, με σκοπό την ενίσχυση της υπευθυνότητας, της αυτοεκτίμησης, της αυτοπεποίθησης, της προσωπικότητας και της ικανότητας του μαθητή για την υιοθέτηση θετικών τρόπων και στάσεων ζωής. 

Τα προγράμματα Αγωγής Υγείας αφορούν πολλά θέματα, ανάμεσα στα οποία είναι και η Ψυχική Υγεία-Διαπροσωπικές σχέσεις (γνώση εαυτού, σχέση με τους άλλους), σχέση με το περιβάλλον κλπ). 

'Ετσι μέσα από την ομαδικότητα, την επικοινωνία και τις ανθρώπινες σχέσεις οι μαθητές αναπτύσσουν δεξιότητες, αξίες και στάσεις για να αντιμετωπίσουν φαινόμενα βίας και επιθετικότητας της σύγχρονης κοινωνίας. 

Επιπλέον το ΥΠ.Ε.Π.Θ. έχει ιδρύσει 16 Συμβουλευτικούς Σταθμούς Νέων (Σ.Σ.Ν.) σε ισάριθμες Δ/νσης Δ/θμιας Εκπ/σης, οι οποίοι στελεχώνονται με δύο ψυχολόγους, δύο κοινωνικούς λειτουργούς, έναν ιατρό και έναν οδοντίατρο και στο σχεδιασμό του είναι να λειτουργήσει ένας Σ.Σ.Ν. σε κάθε Δ/νση Δ/θμιας Εκπ/σης της χώρας. 

'Εργο των Συμβουλευτικών Σταθμών Νέων είναι η εφαρμογή, στήριξη και παρακολούθηση προγραμμάτων Αγωγής Υγείας για τους μαθητές, η παραγωγή και διανομή εκπαιδευτικού υλικού, η συνεχής ενημέρωση - επιμόρφωση των εκπαιδευτικών, καθώς και η ψυχοκοινωνική κάλυψη των αναγκών των σχολικών μονάδων του νομού. Οι Σ.Σ.Ν. έχουν τη δυνατότητα εντοπισμού, διάγνωσης, βραχείας ψυχολογικής παρέμβασης και παραπομπής των περιπτώσεων μαθητών που χρήζουν ιδιαίτερης ψυχολογικής αντιμετώπισης. 

Στα πλαίσια αυτά παρέχουν και Συμβουλευτική Γονέων. Παράλληλα ασκούν προληπτική παρέμβαση στα πλαίσια στήριξης της οικογένειας και κινητοποίησης των λοιπών κοινωνικών φορέων μέσω του σχολείου. 

Ο Υφυπουργός 

Ι. ΑΝΘΟΠΟΥΛΟΣ" 

8. Στην με αριθμό 3514/5-11-98 ερώτηση δόθηκε με το υπ'αριθμ. 3036/13-11-98 έγγραφο από τον Υφυπουργό Eθνικής Αμυνας η ακόλουθη απάντηση: 

"Σε απάντηση της ερώτησης 3514/5-11-98 που κατέθεσαν οι Βουλευτές κύριοι Σ. Κόρακας και Χ. Αγγουράκης, σας γνωρίζονται τα ακόλουθα: 

Αποτελεί πάγια πολιτική της ΠΑ η διερεύνηση κάθε αεροπορικού ατυχήματος, σε βάθος και σε όλα τα επίπεδα διοίκησης, ώστε να προσδιορίζονται τα ακριβή αίτια, με σκοπό τη λήψη προληπτικών μέτρων, για την αποφυγή επανάληψης παρόμοιων ατυχημάτων. 

Αποτέλεσμα της εκτεταμένης διερεύνησης των συμβάντων είναι η σχεδόν σύμπτωση του δείκτη ατυχημάτων για το 1998, όχι μόνο με αυτόν της δεκαετίας αλλά και με τον αντίστοιχο των χωρών μελών του ΝΑΤΟ, και γενικότερα των άλλων Ευρωπαϊκών χωρών, παρά το γεγονός ότι αυτές δεν αντιμετωπίζουν "καθημερινή απειλή". 

Είναι πέραν κάθε αμφισβητήσεως, η ύπαρξη φόρτου εργασίας για το προσωπικό της ΠΑ, και είναι αναγκαίο κακό για μια Πολεμική Αεροπορία που βρίσκεται σχεδόν καθημερινά αντιμέτωπη με έναν αντίπαλο, αφού οι δικοί μας πιλότοι και κατ' επέκταση και τεχνικοί, ζουν σήμερα σε καταστάσεις "οιονεί πολέμου". Πολλές φορές υπερβαίνουν ορισμένα όρια στην επιδίωξή τους να εκμεταλλευθούν πλήρως τις δυνατότητες του αεροσκάφους τους αλλά και τις δυνατότητες τις δικές τους, στη συνεχή και επίμονη προσπάθειά τους να είναι τέλειοι. 

'Οσον αφορά στο ζήτημα της εκπαίδευσης του τεχνικού όσο και του ιπτάμενου προσωπικού, πρέπει να γίνει κατανοητό από όλους, ότι προκειμένου η μαχητική ικανότητα της ΠΑ να αυξάνεται, απαιτείται συνεχής και ρεαλιστική εκπαίδευση, έτσι ώστε να διαμορφώνονται κατάλληλες συνθήκες για την ασφαλή εκτέλεση πτήσεων. Η ΠΑ έχοντας ως στόχο τη διατήρηση του μεγίστου της μαχητικής ικανότητας των χειριστών, συμπεριλαμβάνει στο πρόγραμμα τις ασκήσεις μεγάλου βαθμού δυσκολίας, έτσι ώστε να είναι δυνατή η διατήρηση της ποιοτικής υπεροχής έναντι του εξ' Ανατολών γείτονά μας και όχι μόνο. 

Η εκπαίδευση δεν μένει ποτέ στατική, αναπροσαρμόζει συνεχώς παρακολουθώντας εκ του σύνεγγυς τις εξελίξεις σε όλα τα επίπεδα. Υπάρχει συνεχής αναθεώρηση των εκπαιδευτικών προγραμμάτων και υιοθετείται κάθε αλλαγή που κρίνεται ότι έχει θετικό αποτέλεσμα στην ΠΑ. 

Στο σημείο αυτό πρέπει να επισημανθεί ότι η τεχνογνωσία σε συνδυασμό με την εκπαίδευση δεν μένουν απλά στο θεωρητικό επίπεδο, αλλά βρίσκουν άμεση εφαρμογή στον υψίστης σημασίας τομέα της συντήρησης. 

Επιπρόσθετα, κατά τη συντήρηση των αφών της ΠΑ, ακολουθούν με θρησκευτική ευλάβεια τα ποιοτικά πρότυπα και σε καμία περίπτωση δεν διανοούμεθα να απογειωθεί ένα αφος αν δεν έχει προηγηθεί εξονυχιστικός έλεγχος σε κάθε ξεχωριστό κομμάτι του. 

Από όλα τα παραπάνω γίνεται σαφές, ότι όλες οι προσπάθειες της Ηγεσίας του ΥΠΕΘΑ, κατατείνουν στον περιορισμό των αεροπορικών ατυχημάτων. Δεν πρέπει όμως να παραβλέπονται από κανένα οι εξής παράμετροι: 

- Είναι αναμφισβήτητο γεγονός, ότι μεγαλύτερη δοκιμασία των ορίων του ανθρώπου, των οριακών δυνατοτήτων κάθε οργανισμού, δεν μπορεί να υπάρξει πέραν αυτής των πιλότων των μαχητικών αφών. 

- Τα μαχητικά αφη τρίτης γενιάς είναι μια πολύπλοκη μηχανή με πολλά και ευαίσθητα συστήματα υψηλής τεχνολογίας, με ότι αυτό συνεπάγεται. 

- Τέλος, οι εκτεταμένες επιχειρησιακές ανάγκες για την συνεχή κάλυψη του εθνικού εναέριου χώρου υπαγορεύουν τις συνεχείς πτήσεις των αφών, κάτι που έχει σαν άμεση συνέπεια την αύξηση των πιθανοτήτων κάποιου ατυχήματος. 

Ο Υφυπουργός 

Δ. ΑΠΟΣΤΟΛΑΚΗΣ" 

9. Στην με αριθμό 3309/30-10-98 ερώτηση δόθηκε με το υπ'αριθμ. 1763/12-11-98 έγγραφο από τον Υπουργό Eθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3309/30-10-98 του Βουλευτή κ. Γ. Καρατζαφέρη, σας γνωρίζουμε τα ακόλουθα: 

Με την απόφαση C (94) 1423/29-7-94 εγκρίθηκε από την Ευρωπαϊκή Επιτροπή το Επιχειρησιακό Πρόγραμμα Εκπαίδευσης και Αρχικής Επαγγελματικής Κατάρτισης 1994 - 1999. 

Οι κύριες κατευθύνσεις σύμφωνα με το εγκεκριμένο πρόγραμμα, είναι οι εξής: 

- να αποκτήσουν όλοι οι νέοι ηλικίας από 15 έως 20 ετών πρόσβαση στην εκπαίδευση και την επαγγελματική κατάρτιση. 

- να ενισχυθεί, να αναμορφωθεί, να αναβαθμιστεί και να αναπτυχθεί η εκπαίδευση και η αρχική επαγγελματική κατάρτιση, ώστε να αποκτήσουν μεγαλύτερη ευελιξία, να προσελκύουν τους σπουδαστές και να λαμβάνουν υπόψη τις πρόσφατες εξελίξεις και τις ανάγκες της αγοράς. 

- να βελτιωθούν οι υποδομές, συμπεριλαμβανομένων των βιβλιοθηκών και του εκπαιδευτικού εξοπλισμού, που είναι απαραίτητες για την υλοποίηση των παραπάνω στόχων. 

Στα πλαίσια αυτά θα δοθεί προτεραιότητα: 

- στην εξασφάλιση, σύμφωνα με το πρόγραμμα "Υouthstart" που προβλέπει η Λευκή Βίβλος για την ανάπτυξη, την Ανταγωνιστικότητα και την Απασχόληση, σε όλους τους νέους ηλικίας κάτων των 20 ετών της πρόσβασης σε μία αναγνωρισμένη μορφή εκπαίδευσης ή επαγγελματικής κατάρτισης, περιλαμβανομένης της μαθητείας και άλλων προγραμμάτων που συνδυάζουν απασχόληση και επαγγελματική κατάρτιση. 

Η δημιουργία των ιδρυμάτων επαγγελματικής κατάρτισης (ΙΕΚ) στο πλαίσιο του πρώτου ΚΠΣ αποτελεί στέρεη βάση πάνω στην οποία πρέπει να αναπτυχθούν προτάσεις προς αυτήν την κατεύθυνση. Υπό αυτό το πρίσμα είναι σημαντικό να ενισχυθεί και να εμπλουτιστεί το εθνικό σύστημα μαθητείας, ιδίως σε ό,τι αφορά την οργάνωση και την παροχή πρακτικής εξάσκησης και εργασιακής εμπειρίας. 

- την ενίσχυση της μεταϋποχρεωτικής δευτεροβάθμιας εκπαίδευσης με στόχο να καταστεί περισσότερο ευέλικτη και προσανατολισμένη στις ανάγκες της αγοράς, στον εκσυγχρονισμό, τον εμπλουτισμό και την προσαρμογή των εκπαιδευτικών προγραμμάτων και των προγραμμάτων σπουδών (π.χ. εισαγωγή και επέκταση νέων τεχνολογιών, ξένες γλώσσες, επαγγελματικός προσανατολισμός, ενισχυτική διδασκαλία και ειδικά μαθήματα και δράσεις για την καταπολέμηση της σχολικής αποτυχίας, την ενίσχυση των αδύνατων μαθητών και των μειονοτήτων, περιβαλλοντική εκπαίδευση κ.λπ.), τα προληπτικά μέτρα με στόχο τη μείωση της πρόωρης εγκατάλειψης του σχολείου και των χαμηλών επιδόσεων. 'Οσον αφορά τις υποδομές και αφού ληφθούν υπόψη οι δημογραφικές εξελίξεις, θα υιοθετηθεί μία επιλεκτική προσέγγιση, θα δοθεί προτεραιότητα σε θέματα εκπαιδευτικού εξοπλισμού, στην κατάρτηση της διπλής βάρδιας στη μέση εκπαίδευση, τη βελτίωση των σχολικών υποδομών και την ανάπτυξη βιβλιοθηκών. 

- στην επιμόρφωση των καθηγητών, των εκπαιδευτικών, των διευθυντών σχολείων, των εκπαιδευτικών συμβούλων και του λοιπού προσωπικού, η οποία είναι ζωτικής σημασίας για να εξασφαλιστεί η αποτελεσματική εφαρμογή των παραπάνω μεταρρυθμίσεων και η αναβάθμιση της εκπαίδευσης και της αρχικής επαγγελματικής κατάρτισης. 

- στην ανάπτυξη και αναβάθμιση - της τριτοβάθμιας εκπαίδευσης, δεδομένου του εξέχοντος ρόλου της για την ανταγωνιστικότητα. Στη βελτίωση της διαχείρισης των πανεπιστημιακών ιδρυμάτων, στην αναμόρφωση των πανεπιστημιακών προγραμμάτων σπουδών, ώστε να λαμβάνονται περισσότερο υπόψη οι τρέχουσες ανάγκες της αγοράς στην προώθηση σύντομων μεταπτυχιακών τμημάτων προσανατολισμένων προς την αγορά, στην ανάπτυξη μεταπτυχιακών σπουδών και της με αυτές συνδεδεμένης πανεπιστημιακής έρευνας, καθώς και στην ανάπτυξη μεταπτυχιακών σπουδών και της με αυτές συνδεδεμένης πανεπιστημιακής έρευνας, καθώς και στην ανάπτυξη βιβλιοθηκών και στη βελτίωση των εκπαιδευτικών υποδομών και εξοπλισμού. 

-στην καλύτερη σύνδεση όλων των βαθμίδων του εκπαιδευτικού συστήματος με την πραγματική οικονομική δραστηριότητα και στη βελτίωση της δυνατότητας ανταπόκρισης του συστήματος εκπαίδευσης και αρχικής επαγγελματικής κατάρτισης στις οικονομικές και τεχνολογικές εξελίξεις, προκειμένου να διευκολυνθεί η πρόσβαση των νέων στην αγορά εργασίας και η προσαρμογή των σπουδών στις ανάγκες της αγοράς. Πρέπει να αρθούν τα εμπόδια που χωρίζουν το εκπαιδευτικό σύστημα από την οικονομική δραστηριότητα και να βελτιωθεί όσο το δυνατόν περισσότερο η επικοινωνία. Αυτό θα επιδιωχθεί μέσω της ανάπτυξης δικτύων, της δημιουργίας γραφείων σταδιοδρομίας, των ανταλλαγών μεταξύ εκπαιδευτικών ιδρυμάτων και επιχειρήσεων, της περαιτέρω ανάπτυξης και βελτίωσης του θεσμού απόκτησης πρακτικής εμπειρίας των σπουδαστών σε επιχειρήσεις κ.λπ. 

-στο διοικητικό εκσυγχρονισμό των κεντρικών και περιφερειακών υπηρεσιών του Υπουργείου Παιδείας, προκειμένου να διευρυνθούν και να στηριχθούν οι εκπαιδευτικές μεταρρυθμίσεις και να αναβαθμιστεί το εκπαιδευτικό σύστημα. 

Ζωτική είναι η σημασία της ανάπτυξης και της αναβάθμισης του εκπαιδευτικού σχεδιασμού σε όλες τις βαθμίδες, η αξιολόγηση και η αναθεώρηση των εκπαιδευτικών μέτρων με βάση τη συστηματική έρευνα, καθώς και η ανάπτυξη μηχανισμών και διαδικασιών για την εφαρμογή του προγράμματος. 

Βασική αρχή των κανονισμών των Διαρθρωτικών Ταμείων για τα Προγράμματα που συγχρηματοδοτούνται από την Ευρωπαϊκή Ενωση είναι η Δημοσιότητα και Προβολή τους, με σκοπό τη γνωστοποίηση στο ευρύτερο κοινό, της αναπτυξιακής παρέμβασης που συντελείται στη χώρα μας με την οικονομική τους συνδρομή. 

Στο πλαίσιο αυτό και σύμφωνα με την απόφαση της 5ης συνεδρίασης της Επιτροπής Παρακολούθησης, εγκρίθηκε το έργο της Δημοσιότητας και Προβολής του ΕΠΕΑΕΚ συνολικού προϋπολογισμού 500.000.000 δρχ. που θα υλοποιηθεί το χρονικό διάστημα 1998 - 2000. 

O Yπουργός 

Γ. ΑΡΣΕΝΗΣ" 

10. Στην με αριθμό 3126/21-10-98 ερώτηση δόθηκε με το υπ'αριθμ. 34/12-11-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 3126/21-10-98 που κατέθεσε ο Βουλευτής κ. Κ. Καραμηνάς, σας πληροφορούμε τα εξής: 

Η Διοίκηση της ΑΤΕ έχει ήδη δώσει εντολή για την διενέργεια επιτοπίων ερευνών και ελέγχων, από την αρμόδια Διεύθυνση Επιθεώρησης της Τράπεζας, επί ενός ευρέως φάσματος αλλά και ποικιλίας, προβλημάτων του Κατ/τος Σάμου, στα οποία περιλαμβάνονται, όχι μόνο, γραπτές ή προφορικές διαμαρτυρίες και καταγγελίες υπαλλήλων του Κατ/τος ή και τρίτων, κατά του Διευθυντή κ. Βασ. Κατριμπούζα, για απρεπή συμπεριφορά και αντικανονικές ενέργειες του τελευταίου, αλλά και ήδη διαπιστωμένες και μερικώς καταγεγραμμένες σε επίσημες εκθέσεις Επιθεωρητών, αντικανονικές ενέργειες λοιπών, Οικονομικών και Γεωτεχνικών υπαλλήλων, του Κατ/τος Σάμου και της 20ης Γεωτεχνικής Επιθεώρησης της ΑΤΕ (εδρεύει στη Μυτιλήνη). 

Επί κάποιων αντικανονικών ενεργειών υπαλλήλων της Τράπεζας στη Σάμο, έχουν ήδη υποβληθεί, στη Διοίκηση και στην ΑΤΕ Σάμου από την αρμόδια Δ/νση Επιθεώρησης, δύο πορίσματα ελέγχου. 

Εν προκειμένω εκκρεμεί -αναμένεται εντός των αμέσως προσεχών ημερών- η παράδοση δύο ακόμη εκθέσεων της Επιθεώρησης της Τράπεζας, εκ των οποίων, η πρώτη κατ' αποκλειστικότητα θα αφορά την καταγγελθείσα ανάρμοστη συμπεριφορά του κ. Κατριμπούζα, και η δεύτερη αντικανονικές ενέργειες τόσο του κ. Διευθυντή όσο και λοιπών υπαλλήλων του Κατ/τος ΑΤΕ Σάμου. 

Η Διοίκηση της ΑΤΕ έχει τη σταθερή απόφαση να μην αφήσει καμία απολύτως πτυχή του όλου θέματος ανεξερεύνητη, εκτός των άλλων λόγων και επειδή, δεν ανήκει, ούτε στις προθέσεις της ούτε στην πρακτική της, ο οποιοσδήποτε συμψηφισμός ευθυνών. 

Σε ό,τι αφορά την χρονική αλληλουχία των διαφόρων επιμέρους εκθέσεων της Δ/νσης Επιθεώρησης, το γεγονός, δηλαδή, ότι προηγήθηκαν οι προαναφερόμενες δύο εκθέσεις επί πράξεων και παραλείψων λοιπών υπαλλήλων, και ακολουθούν οι δύο εκθέσεις που αφορούν, πιο στενά τον Κ. Κατριμπούζα, διευκρινίζουμε ότι οι οποιεσδήποτε εκθέσεις της Δ/νσης Επιθεώρησης της Τράπεζας, ακολουθούν αναπόφευκτα την χρονική αλληλουχία των γεννεσιουργών αιτών που τις προκάλεσαν. Τα πορίσματα της Δ/νσης Επιθεώρησης, θα τεθούν υπόψη του Πρωτοβάθμιου Πειθαρχικού Συμβουλίου της Τράπεζας, το οποίο θα αποφανθεί σε πρώτο βαθμό επί των υποθέσεων αυτών. 

Η αποκατάσταση του κύρους της Τράπεζας στη Σάμο, όσο και η αποκατάσταση των σχέσεων του εκεί Κατ/τός μας, με κάποιους δυσαρεστημένους πελάτες του, σε καμιά περίπτωση και για κανέναν λόγο, δεν είναι δυνατόν, βιώσιμα, να οικοδομηθεί πάνω στην περίπου απροσχημάτιστη απαίτηση, μερικών (ολιγάριθμων, έστω) εξ αυτών, είτε να αμελούν προκλητικά την εξόφληση των προς αυτήν οφειλών τους, είτε (να επιχειρούν έστω) να παραπλανούν τις Υπηρεσίες της, κατά το αρχικό στάδιο της δανειοδότησής τους. 

Ο Υπουργός 

Γ. ΑΝΩΜΕΡΙΤΗΣ" 

11. Στην με αριθμό 3095/20-10-98 ερώτηση δόθηκε με το υπ'αριθμ. 31/12-11-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3095/20-0-98 που κατέθεσε ο Βουλευτής κ. Σ. Δήμας για τα θέματα της αρμοδιότητάς μας, σας πληροφορούμε τα εξής: 

Ολοκληρώνεται η μελέτη αντιδιαβρωτικών-αντιπλημμυρικών έργων στην περιοχή των κοινοτήτων Στιμάγκας Ελληνοχωρίου, Κρηνών, Ευαγγελιστρίας, Πουλίτσας, Βοχαϊκού κλπ. Ν. Κορινθίας, που κάηκε το περασμένο καλοκαίρι. 

Για την αποτελεσματικότερη προστασία του οικισμού της Περαχώρας η τοπική Δασική Υπηρεσία συνέταξε έκθεση και συνεργάστηκε με την Νομαρχιακή Αυτοδιοίκηση και το Δήμο Λουτρακίου - Περαχώρας, ώστε τα αντιπλημμυρικά έργα, που ήδη εκτελούσαν, να προσαρμοστούν στις νέες συνθήκες, που δημιουργήθηκαν μετά την πυρκαγιά. 

Το δάσος Σοφικού, που κάηκε αποτελείται από πολλά ιδιωτικά πευκοτεμάχια και η αντιδιαβρωτική του προστασία αποτελεί υποχρέωση των ιδιοκτητών του. Μετά τη διαπίστωση όμως, ότι η σύνταξη των μελετών από τους ιδιοκτήτες θα δημιουργούσε προβλήματα στο συντονισμό και την ολοκληρωμένη αντιμετώπιση του προβλήματος, η τοπική Δασική Υπηρεσία αποφάσισε να συντάξει αυτή τη μελέτη, για ολόκληρη την έκταση. 

Οι πιστώσεις για την υλοποίηση των παραπάνω έργων έχουν εξασφαλιστεί και ήδη, για τα έργα που θα ολοκληρωθούν εντός του τρέχοντος έτους, έχουν κατανεμηθεί συμπληρωματικά 45.000.000 δρχ. 

Ο Υφυπουργός 

Π. ΦΟΥΝΤΑΣ" 

12. Στην με αριθμό 3042/155/19-10-98 ερώτηση/ΑΚΕ δόθηκε με το υπ' αριθμ. 18745/11-11-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης και ΑΚΕ 3042/155/19-10-98 που κατατέθηκε στη Βουλή των Ελλήνων από το Βουλευτή κ. Ιωάννη Τζωάννο, σας γνωρίζουμε τα εξής: 

1. Η ηλεκτροδότηση του νησιού της Λέσβου εξασφαλίζεται σήμερα από τον Αυτόνομο Σταθμό Παραγωγής (ΑΣΠ) ο οποίος λειτουργεί από το 1970. Η ΔΕΗ προκειμένου να εξασφαλίσει την απαιτούμενη επάρκεια ισχύος στο νησί με μεγάλη δυσκολία καταφεύγει σε λύσεις ενίσχυσης του υπάρχοντος ΑΣΠ, ο οποίος έχει κορεσθεί με τα εγκατεστημένα ήδη ηλεκτροπαραγωγά ζεύγη. 

2. Για τον ΑΣΠ έχει συνταχθεί Μελέτη Περιβαλλοντικών Επιπτώσεων, έχει τύχει της θετικής γνωμοδότησης του Νομαρχιακού Συμβουλίου και βρίσκεται στο τελικό στάδιο έγκρισης Περιβαλλοντικών 'Ορων Λειτουργίας. 

Η ΔΕΗ θα εφαρμόσει όλους τους Περιβαλλοντικούς όρους λειτουργίας που θα της τεθούν μεταξύ των οποίων θα περιλαμβάνονται και όροι ηχητικής επιβάρυνσης. 

Είναι αυτονόητο ότι μετά την έγκριση των ανωτέρω Περιβαλλοντικών 'Ορων θα ακολουθήσουν οι απαραίτητες μετρήσεις επιπέδων θορύβου ώστε να καθορισθούν και οι απαραίτητες εκείνες παρεμβάσεις για τη τήρησή τους. 

3. Η παλαιότητα της ΑΣΠ Λέσβου και η αδυναμία επεκτάσεως και ενισχύσεώς του (κορεσμός υφισταμένου εργοστασίου, αντιδράσεις Δήμου Λέσβου σε κάθε προσπάθεια επέκτασης) είχε αναγκάσει τη ΔΕΗ να προγραμματίσει από το 1991 την κατασκευή νέου σύγχρονου Σταθμού που θα τηρεί όλες τις προδιαγραφές ώστε οι επιπτώσεις από τη λειτουργία του τόσο στους εργαζόμενους όσο και στο περιβάλλον να είναι οι ελάχιστες δυνατές. 

Η οριστικοποίηση όμως της θέσης "ΚΑΡΑΒΑ" υλοποιήθηκε το 1994 οπότε και άρχισαν οι απαραίτητες ενέργειες αδειοδοτήσεων για την ετκέλεση του έργου, με σοβαρές καθυστερήσεις, οφειλόμενες κυρίως σε εμπλοκές και αντιδράσεις των τοπικών Κοινωνιών. 

Η προέγκριση χωροθέτησης δόθηκε στις 24-4-97 και αναμένεται η έγκριση της Μελέτης Περιβαλλοντικών Επιπτώσεων (ΜΠΕ) η οποία έχει υποβληθεί στο Υ.ΠΕ.ΧΩ.Δ.Ε. για την έναρξη εργασιών απαλλοτρίωσης της έκτασης και διαδικασίες άλλων εγκρίσεων που πρέπει να προηγηθούν της δημοπράτησης του νέου ΑΣΠ. 

4. Μέχρι την υλοποίηση των αναφερομένων η Επιχείρηση παρέχει όλα τα απαραίτητα μέτρα προστασίας στους εργαζομένους για την αποφυγή δυσμενών επιπτώσεων απο τις συνθήκες εργασίας μέσα στο εργοστάσιο (ωτασπίδες κλπ). 

Μετά δε και την πρόσφατη ενίσχυση του Σταθμού με ένα νέο ηλεκτροπαραγωγό ζεύγος (Η/Ζ) εξετάζεται ο τρόπος τεχνικών επεμβάσεων στο υφιστάμενο παλαιό εργοστάσιο για βελτίωση, όσο είναι τεχνικά δυνατόν, των συνθηκών εργασίας του προσωπικού. 

Η Υπουργός 

ΒΑΣΩ ΠΑΠΑΝΔΡΕΟΥ" 

13. Στην με αριθμό 3094/159/20-10-98 ερώτηση/ΑΚΕ δόθηκε με το υπ' αριθμ. 204/12-11-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της υπ' αριθμ. ερώτησης/ΑΚΕ 3094/159/20-10-98 που κατέθεσε στη Βουλή, ο Βουλευτής κ. Βασίλειος Κορκολόπουλος, παρακαλούμε να πληροφορήσετε τον κ. Βουλευτή σύμφωνα με τα στοιχεία των Υπηρεσιών τα εξής: 

1. 'Εχοντας την εμπειρία των έργων του 1ου ΚΠΣ (1989-1993) τα οποία εμφάνισαν σημαντικές υπερβάσεις κόστους και χρόνου αλλά και προβλήματα ποιότητας (όπως π.χ. στον αυτοκινητόδρομο ΥΛΙΚΗ - ΚΟΡΙΝΘΟΣ) εν όψει του 2ου ΚΠΣ το οποίο είναι πολύ μεγαλύτερο του 1ου και με αυστηρότερους κανόνες εφαρμογής, το Υ.ΠΕ.ΧΩ.Δ.Ε. στην προσπάθεια του να διασφαλίσει τις προϋποθέσεις για την εξασφάλιση της ποιότητας των έργων έλαβε μια σειρά από πρόσθετα μέτρα που συμβάλλουν στην επίτευξη του στόχου αυτού, όπως: 

'Ιδρυσε την "ΓΕΝΙΚΗ ΔΙΕΥΘΥΝΣΗ ΠΟΙΟΤΗΤΑΣ ΕΡΓΩΝ" (Γ.Δ.Π.Ε.) με σκοπό την εγκατάσταση και απαίτηση εφαρμογής ενός "συστήματος διασφάλισης της ποιότητας" και στόχο την υλοποίηση ποιοτικά άρτιων κατασκευών. 

Με το Ν. 2372/96 έδωσε τη δυνατότητα στις υπηρεσίες που εκτελούν έργα να διενεργούν ελέγχους, εκτός από τους προβλεπόμενους στις κείμενες διατάξεις και στις οικείες συμβάσεις, με τον Ειδικό Σύμβουλο Ποιοτικού Ελέγχου (ΕΣΠΕΛ) που προσλήφθηκε ύστερα από Διαγωνισμό και ήδη παρέχει τις υπηρεσίες του. 

Στα μεγάλα 'Εργα (ΠΑΘΕ, ΕΓΝΑΤΙΑ, Λιμάνια κ.α.) με την ανάθεση καθηκόντων Συμβούλων Διαχείρισης (Project Μanagers) και Συμβούλων Κατασκευής (Constructing Manages) σε αναγνωρισμένα Γραφεία διεθνούς κύρους αντιμετώπισε το θέμα του ποιοτικού ελέγχου των έργων αυτών με τρόπο συστηματικό και διαρκή, ώστε με βεβαιότητα να αναμένονται βελτιωμένης στάθμης ποιοτικά αποτελέσματα. 

Διέθεσε τα πιο έμπειρα στελέχη του Υ.ΠΕ.ΧΩ.Δ.Ε στη Μικτή Επιτροπή Καθοδήγησης (Μ.Ε.Κ.) που ενεργεί ως Υποεπιτροπή της Επιτροπής προγράμματος του Κ.Π.Σ. και επεξεργάζεται πρόσθετα μέτρα και για την ποιότητα τών έργων. 

Τα μέτρα αυτά θα υποβοηθήσουν και την ποιότητα των έργων (Εθνικό Τιμολόγιο-Κοστολόγιο, εξυγίανση του κατασκευαστικού κλάδου, η έρευνα και μελέτη για την ποιοτική και ποσοτική παραγωγή υλικών και προϊόντων κατασκευής κ.α.) 

Στο σημείο αυτό θα ήθελα να δώσω τις ακόλουθες πληροφορίες για το ΕΣΠΕΛ και τις αρμοδιότητές του. 

Θεσμοθετήθηκε με τον Ν. 2372/96 και λειτουργεί με βάση Κοινή Απόφαση Υ.ΠΕ.ΧΩ.Δ.Ε.-ΥΠ.ΕΘ.Ο. 

Με Διεθνή Διαγωνισμό προσλήφθηκε η ιταλική Εταιρεία ΙSΜΕS SpΑ. (Σύμβαση στις 3-7-98). (Ο Διαγωνισμός έγινε από την Μ.Ε.Κ., που επιβλέπει και την Σύμβαση του ΕΣΠΕΛ). 

'Εργο του ΕΣΠΕΛ είναι: 

Κατ' αρχήν δειγματοληπτικοί (σημειακοί) έλεγχοι σε 1500 έργα (περίπου 10% των έργων που συγχρηματοδοτεί η Ευρωπαϊκή 'Ενωση). 

Στη συνέχεια, με βάση τα αποτελέσματα των δειγματοληπτικών ελέγχων, περαιτέρω σε βάθος αναλυτικοί έλεγχοι ποιότητας και κατάταξη των ελεγχθέντων έργων σε τρείς κατηγορίες (όπως αυτές αναφέρονται στην Κοινή Υπουργική Απόφαση Υ.ΠΕ.ΧΩ.Δ Ε.-Υ.Π.ΕΘ.Ο). 

Αν από τον τελικό (σε βάθος) έλεγχο επιβεβαιωθεί κακή ποιότητα κατασκευής τότε: 

Η 'Εκθεση του ΕΣΠΕΛ διαβιβάζεται στην προϊστάμενη Αρχή του φορέα κατασκευής, προκειμένου να εφαρμοσθούν οι διατάξεις του άρθρου 46 του Π.Δ. 609/85 που αφορούν στην "ακαταλληλότητα υλικών -ελαττώματα- παράλειψη συντήρησης". 

Η ίδια έκθεση κοινοποιείται στο Σώμα Επιθεωρητών Δημοσίων 'Εργων, το οποίο θέτει το έργο υπό "διαρκή επιθεώρηση", προκειμένου να διαπιστωθεί η εφαρμογή των ανωτέρω διατάξεων. 

Εξετάζονται οι τυχόν ενστάσεις του Αναδόχου ή με δαπάνες του Αναδόχου αν αυτός αρνηθεί, βάσει τρόπου αποκατάστασης που υποδεικνύει ο ΕΣΠΕΛ. 

Επιβάλλονται οι τυχόν δέουσες κυρώσεις από τον Υπουργό ΠΕ.ΧΩ.Δ.Ε, σύμφωνα με τις διατάξεις του άρθρου 21 του Ν. 1418/84. 

Μέχρι σήμερα, ο ΕΣΠΕΛ έχει υποβάλλει δύο εκθέσεις σχετικά με έλεγχους που έγιναν για το Α' και Β' τρίμηνο του 1998. 

'Ομως όπως ρητά αναφέρεται στα συμπεράσματα των Εκθέσεων αυτών τα στοιχεία επαλήθευσης ελέγχων ποιότητας του ΕΣΠΕΛ είναι "μόνο ενδεικτικά" της πραγματικής κατάστασης των έργων, λόγω: 

Αφ' ενός του πολύ μικρού αριθμού έργων που ελέγχθηκαν 

Αφ' ετέρου του εξαιρετικά μικρού αριθμού δειγματοληψιών και εργαστηριακών δοκιμών που έγιναν σε κάθε ένα από τα έργα που ελέγχθηκαν. 

Επίσης, οι δειγματοληπτικές δοκιμές ποιότητας υλικών και οι μετρήσεις ποσοτικών στοιχείων που υλοποιήθηκαν από τον ΕΣΠΕΛ, επειδή ήταν "σημειακές" είναι "στατιστικά ανεπαρκείς" για να χαρακτηρίσουν το σύνολο του ελεγχθέντος έργου. 

Πράγματι, δεν είναι αποδεκτό ότι τα ενδεικτικά στοιχεία της Α' φάσης του έργου του ΕΣΠΕΛ, χαρακτηρίζουν την ποιότητα των έργων που υλοποιούνται στη Χώρα αφού, εκτός του ότι αφορούν "σημειακούς" ελέγχους και "ανεπαρκή" αριθμό ελέγχων ανά έργο: 

Αναφέρονται μόνο σε 195 έργα που αποτελούν το 1,3% των έργων που υλοποιούνται. 

Τα ελεγχθέντα έργα έχουν συνολικά προϋπολογισμό 176 δις. δρχ. που αποτελεί το 2,3% του συνολικού προϋπολογισμού των υλοποιούμενων τεχνικών έργων. 

35% των ελεγχθέντων έργων είναι μικρά έργα με προϋπολογισμό μικρότερο των 200 εκατ. δρχ., ενώ τα σημαντικά έργα (άνω των 5 δις) είναι μόλις 6 τα οποία γενικά δεν παρουσιάζουν σημαντικά προβλήματα ποιότητας. 

Τα ελεγχθέντα 195 έργα αφορούν: 

και τις 13 Περιφέρειες της Χώρας 

123 φορείς κατασκευής του Δημόσιου και ευρύτερου Δημόσιου τομέα ως εξής: 

6 έργα (2,5%) είναι έργα των Υπηρεσιών του ΥΠΕΧΩΔΕ και των εποπτευόμενων φορέων του (ΕΓΝΑΤΙΑ ΟΔΟΣ Α.Ε., Ε.ΥΔ.Α.Π) 

29 έργα (15%) είναι έργα των Περιφερειών 

86 έργα (44%) είναι έργα Νομαρχιακής Αυτοδιοίκησης 

47 έργα (24%) είναι έργα Δήμων και Κοινοτήτων 

27 έργα (14,5%) είναι έργα διαφόρων φορέων (όπως ΑΕΙ, Νοσοκομεία, Εκκλησιαστικά, Σχολικά κτίρια, Τραπεζών κ.α.) 

και περισσότερες από 160 εργοληπτικές επιχειρήσεις. 

Τα στοιχεία της Β' φάσης του έργου του ΕΣΠΕΛ είναι τα πιο κάτω: 

Αναφέρονται σε 245 έργα και στις 13 Περιφέρειες της χώρας τα εξής: 

12 έργα (4%) είναι έργα των Υπηρεσιών του ΥΠΕΧΩΔΕ και των εποπτευομένων φορέων του (ΕΓΝΑΤΙΑ ΟΔΟΣ ΑΕ . ΕΥΔΑΠ) 

52 έργα (21 %) είναι έργα των Περιφερειών. 

86 έργα (35%) είναι έργα Νομαρχιακής Αυτοδιοίκησης. 

31 έργα (13%) είναι έργα Δήμων και Κοινοτήτων. 

43 έργα (18%) είναι έργα διαφόρων φορέων (όπως ΑΕΙ, Νοσοκομεία, Εκκλησιαστικά, Σχολικά κτίρια, Τραπεζών κ.α.) 

και περισσότερες από 230 εργοληπτικές επιχειρήσεις. 

Το Υπουργείο μας με αφορμή τις δύο εκθέσεις του ΕΣΠΕΛ απηύθυνε αυστηρά έγγραφα προς όλες τις Υπηρεσίες που απασχολούνται με τη διαχείριση/Διοίκηση Δημ. 'Εργων με συστάσεις και οδηγίες για την πρόληψη αστοχιών, αλλά και την αντιμετώπιση των περιπτώσεων όταν αυτές εμφανίζονται. 

2. - 'Οσον αφορά στον 'Ελεγχο Ποιότητας του έργου της Εγνατίας Οδού, πληροφορούμε τον κ. Βουλευτή τα εξής: 

Η "Εγνατία Οδός ΑΕ", η οποία διαχειρίζεται το έργο της Εγνατίας οδού, προκειμένου να εξασφαλίσει υψηλή ποιότητα κατασκευής στα έργα της, προχώρησε στην πρόληψη Συμβούλου Διαχείρισης (Project Manager), την εταιρεία Brown and Root, ύστερα από απαίτηση της Ευρωπαϊκής 'Ενωσης και διεθνή διαγωνισμό που διενήργησε το ΥΠΕΧΩΔΕ. 

Η Brow and Root ενσωματώθηκε στην Τεχνική Διεύθυνση της "Εγνατία Οδός ΑΕ" και έχει την ευθύνη της συνολικής διαχείρισης του έργου. 

Στη συνέχεια η "Εγνατία Οδός ΑΕ" προσέλαβε, με διεθνή διαγωνισμό, τρεις Συμβούλους επίβλεψης κατασκευής (Construction Managers), οι οποίοι λειτουργούν υπό την συνεχή εποπτεία του Συμβούλου Διαχείρισης. Οι Εταιρείες που ανέλαβαν την επίβλεψη της κατασκευής, ανά γεωγραφικό τομέα είναι: 

Δυτικός Τομέας: Sogelerg. Ing. SNC, Lahmeyer Int. GMBH, 

OMEC Σύμβουλοι Μηχανικοί Α.Ε. 

Κεντρικός Τομέας: De Leuw Cather Overseas Ltd 

Ανατολικός Τομέας: EGNOCONSULT (Dorch Consult, 

Scetauroute Int. ADO). 

H "Εγνατία Οδός ΑΕ", έχει συγκροτήσει στελεχωμένες περιφερειακές υπηρεσίες στα Ιωάννινα, την Κοζάνη και την Κομοτηνή μέσω των οποίων παρακολουθεί το έργο. 

Παρακολουθεί συνεχώς επί τόπου την ποιότητα κατασκευής του έργου. 

Εφαρμόζει το Σύστημα Διασφάλισης Ποιότητας ISO 9001 και 9002. 

Ελέγχει τα εργαστήρια δοκιμών του εργολάβου και των Συμβούλων Επίβλεψης κατασκευής (Construction Managers), οι οποίοι έχουν διακριβωμένα μηχανήματα και κατάλληλα εκπαιδευμένο προσωπικό, σε όλες τις εργολαβίες που ανατέθηκαν από την "Εγνατία Οδός ΑΕ". 

Ελέγχει την διαχείριση προμηθευτών του κάθε εργολάβου. 

Προμηθεύει τους εργολάβους με εγχειρίδια διασφάλισης ποιότητας στην κατασκευή, διοικητικές διαδικασίες και οδηγίες εργασίας. 

Επιβάλει την προληπτική συντήρηση των δοκιμών μηχανημάτων των εργολάβων. 

Με την παραλαβή του έργου, παραλαμβάνει και τα τελικά σχέδια "όπως κατασκευάσθηκε" και οργανώνει το πρόγραμμα συντήρησης του έργου. 

Σε κάθε περίπτωση και εφόσον από το παραπάνω Σύστημα Διασφάλισης Ποιότητας διασπιστώνονται κακοτεχνίες, οι εργασίες αυτές δεν παραλαμβάνονται, και εφαρμόζονται τα προβλεπόμενα από την Σύμβαση δηλαδή, είτε πλήρης ανακατασκευή, είτε μερική επισκευή εφόσον αυτό εξασφαλίζει την αρχική συμβατική απαίτηση. 

'Οσον αφορά στον 'Ελεγχο Ποιότητας του έργου του ΠΑΘΕ, πληροφορούμε τον κ. Βουλευτή τα εξής: 

Οι εργασίες σε όλα τα υπό κατασκευή τμήματα του αυτοκινητόδρομου ΠΑΘΕ γίνονται σύμφωνα με όλους τους κανόνες της τέχνης και τις ισχύουσες προδιαγραφές. Οι έλεγχοι ποιότητας των εργασιών γίνονται τόσο από τα Περιφερειακά Εργαστήρια (ΠΕΔΕ) όσο και από τα εργαστήρια των Συμβούλων Διαχείρισης που προσλήφθηκαν μετά από διεθνή διαγωνισμό και με την διαδικασία της οδηγίας 92/50 ΕΟΚ δηλαδή των Κ/Ξ. 

Της Γαλλικής SOGELERG Ingenierie, της Ελληνικής ΟΜΕΚ Σύμβουλοι Μηχανικοί ΑΕ και της Γερμανικής Lahmeyer International και 

Της Αγγλικής Mott Mc Donald Ltd, της Αμερικάνικης Louis Berger International και της Γαλλικής Louis Berger SA. 

Πλέον των ανωτέρω σε κάθε εργολαβία του ΠΑΘΕ υπάρχει εργοταξιακό εργαστήριο της αναδόχου, η λειτουργία του οποίου ελέγχεται τόσο από την Υπηρεσία Επίβλεψης όσο και από τον Σύμβουλο Διαχείρισης. 

Ο ΕΣΠΕΛ επέλεξε από τα εν εξελίξει έργα του ΠΑΘΕ να ελέγχει τις εργολαβίες κατασκευής σηράγγων Αρχαιολογικού χώρου και Γηροκομείου και 'Αγιοι Θεόδωροι - Αλμυρός. Τα αποτελέσματα του ελέγχου έχουν πρόσφατα υποβληθεί στην αρμόδια Δ/νση (7-10-98) και δεν προέκυψαν σοβαρές παρατηρήσεις σε ό,τι αφορά την ποιότητα των έργων. οι συγκεκριμένες εργολαβίες βρίσκονταν, κατά το χρόνο ελέγχου, σε πρώιμη φάση κατασκευής. 'Ομως τα οποία αποτελέσματα έχουν διαβιβασθεί στα αρμόδια τμήματα Κατασκευής 'Εργων προκειμένου να γίνουν οι δέουσες ενέργειες. 

Εξ' άλλου η Υπηρεσία με το έγγραφο ΕΥΔΕ/ΠΑΘΕ/27673/19-1Ο- 1998 προς όλα τα τμήματα Κατασκευής 'Εργων του ΠΑΘΕ έχει δώσει οδηγίες για την απρόσκοπτη εκτέλεση των ελέγχων από τον ΕΣΠΕΛ σε όλα τα έργα αρμοδιότητας του ΠΑΘΕ καθώς και για εντατικοποίηση των ελέγχων ποιότητας τόσο από τα Περιφερειακά εργαστήρια όσο και από τους Συμβούλους Διαχειρίσης. 

Τα έργα των τμημάτων Αθήνα - Κόρινθος και Αθήνα - Οινόφυτα που η εκτέλεση τους άρχισε στα πλαίσια του 1ου Κοινοτικού Πλαισίου Στήριξης, δεν έχουν παραληφθεί ακόμα παρά το γεγονός ότι έγινε μία πρώτη προσπάθεια των αναδόχων για την αποκατάσταση της ομαλότητας, η οποία δεν κρίθηκε αποδεκτή, από το ΥΠΕΧΩΔΕ. Στην συνέχεια κλήθηκαν οι ανάδοχοι να υποβάλλουν ολοκληρωμένη πρόταση - μελέτη αποκατάστασης, η έχει διαβιβαστεί στον Project Manager του Βορείου ΠΑΘΕ για έλεγχο και αξιολόγηση. Στα πλαίσια αυτού του ελέγχου έγινε, σε συνεργασία Υπηρεσίας, Project Manager, καθηγητών του ΕΜΠ και με χρήση ειδικού συγχρόνου προφιλομέτρου που προσκομίστηκε από το Danish Road Insitute (DRI), πλήρης αποτύπωση της επιφάνειας του οδοστρώματος. Η επεξεργασία των στοιχείων γίνεται ήδη από τον Project Manager του Βορείου ΠΑΘΕ και εκτιμάται ότι η μελέτη θα έχει ολοκληρωθεί μέχρι το τέλος του 1998, ώστε εντός του 1999 να ολοκληρωθούν οι εργασίες αποκατάστασης. 

Ο Υπουργός 

ΚΩΣΤΑΣ ΛΑΛΙΩΤΗΣ" 

14. Στην με αριθμό 3073/157/19-10-98 ερώτηση/ΑΚΕ δόθηκε με το υπ' αριθμ. 38220/12-11-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης/ΑΚΕ 3073/157/19-10-1998 που κατατέθηκε από το Βουλευτή κ. Τζωάννο Ιωάννη και αφορά στο πρόγραμμα κατάρτισης και απόκτησης επαγγελματικής εμπειρίας 2500 γέωγ ανέργων επιστημόνων, αποφοίτων Α.Ε.Ι. και Τ.Ε.Ι. σε θέματα Τοπικής Αυτ/σης και Ανάπτυξης, σας γνωρίζουμε τα εξής: 

Το Υπουργείο μας, στα πλαίσια του συνολικού του σχεδιασμού και της εφαρμογής ενός ολοκληρωμένου προγράμματος υποστήριξης της οργάνωσης και λειτουργίας των δήμων, οι οποίοι προέκυψαν από την εφαρμογή του Προγράμματος Ανασυγκρότησης της Πρωτοβάθμιας Τοπικής Αυτοδιοίκησης "ΙΩΑΝΝΗΣ ΚΑΠΟΔΙΣΤΡΙΑΣ" (Ν. 2539/97), έχει ξεκινήσει σε συγεργασία με το Υπουργείο Εργασίας και Κοινωνικών ασφαλίσεων, τον Ο.Α.Ε.Δ, την Κ.Ε.Δ.Κ.Ε και την Ελληνική Εταιρία Τοπικής Ανάπτυξης και Αυτοδιοίκησης (Ε.Ε..Τ Α.Α.), την υλοποίηση βάσει προγραμματικής σύμβασης που συνήψε μαζί τους την 27-4-98, προγραμμάτων κατάρτισης και απόκτησης επαγγελματικής εμπειρίας 2500 νέων ανέργων επιστημόνων αποφοίτων Α.Ε.Ι και Τ Ε.Ι., σε θέματα και σε φορείς Τοπικής Αυτοδιοίκησης και Τοπικής Ανάπτυξης. 

Την ευθύνη της εκτέλεσης της διοικητικής και οικονομικής διαχείρισης του όλου προγράμματος, σύμφωνα με το άρθρο 6 της προγραμματικής σύμβασης, καθώς και την υποχρέωση επιλογής των καταρτιζομένων των προγραμμάτων, σύμφωνα με το άρθρο 3 αυτής, ανέλαβε η Ε.Ε.Τ.Α.Α. 

Ο Συντονισμός όλων των εργασιών που απαιτούνται για την επίτευξη του σκοπού της σύμβασης καθώς και η παρακολούθηση εφαρμογής αυτής, σύμφωνα με το άρθρο 5, ανήκει στην Επιτροπή που αποτελείται από εκπροσώπους και των πέντε συμβαλλομένων μερών. Στην επιλογή των εκπαιδευομένων εφαρμόστηκαν πλήρως τα κριτήρια που καθορίστηκαν με απόφοση της Επιτροπής Παρακολούθησης για την αξιοποίηση και επιλογή των υποψηφίων, τα οποία αφορούν την εντοπιότητα, τις σπουδές, τις ξένες γλώσσες κοι πρόσθετες γνώσεις, όπως αυτά αναλυτικά είχαν προκαθοριστεί με την ανωτέρω απόφαση και γνωστοποιηθεί στους ενδιαφερόμενους πριν την επιλογή. 

Φυσικά ο έλεγχος έγινε με βάση τα δικαιολογητικά που προσεκόμισαν οι υποψήφιοι, σύμφωνα με τους όρους της προκήρυξης, πέρα δε αυτών ουδεμία συνάρτηση έγινε με οποιοδήποτε πραγματικό γεγονός, το οποίο όπως γίνεται αντιληπτό δεν αποτυπώνεται στα δεδομένα των αιτήσεων. 

Το Υπουργείο Εσωτερικών, Δημόσιας Διοίκησης και Αποκέντρωσης, μέσω του εκπροσώπου του στην Επιτροπή, στα πλαίσια της εποπτείας που έχει για την υλοποίηση του προγράμματος, σύμφωνα με το άρθρο 3 της προγραμματικής σύμβασης, παρακολουθεί ενεργά την πορεία του όλου έργου, διαπιστώνοντας το αδιάβλητο των τηρούμενων διαδικασιών επιλογής των καταρτιζομένων. 

Αναφορικά με την κατάρτιση των 400 μηχανικών, αυτή έγινε στα πλαίσια των Προγραμμάτων 'Ατυπης Συνεχιζόμενης Επαγγελματικής Κατάρτισης Ανέργων του Π.Ε.Π. Β. Αιγαίου 1994-99, που συγχρηματοδοτούνται από το Ε.Κ.Τ. Κατά το μεταβατικό στάδιο του έτους 1997 η Περιφέρεια Β. Αιγαίου προκήρυξε το πρόγραμμα με τίτλο "Στελέχη Τοπικής Ανάπτυξης και Τοπικής Αυτοδιοίκησης" (Υποπρόγραμμα 4, Μέτρο 2). Η Ε.Ε.Τ.Α.Α. υπέβαλε πρόταση για την υλοποίηση της συγκεκριμένης ενέργειας και μετά από αξιολόγηση αυτής σύμφωνα με τη διαδικασία που προβλέπεται από την υπ' αριθμ. 1Ο8417/4-8-97 απόφαση του Υπουργού Εργασίας και Κοινωνικών Ασφαλίσεων, η πρόταση εγκρίθηκε και στη συνέχεια υλοποίησε το εν λόγω πρόγραμμα στη Μυτιλήνη από τις 4-11- έως τις 31-12-97. 

Στο ιδιωτικό σύμφωνο μαθητείας που υπέγραψαν οι επιλεγέντες, δεν υπάρχει ουδεμία νύξη για την μετέπειτα καθ' οιοδήποτε τρόπο επαγγελματική αποκατάσταση τους. Παρ' όλα αυτά η συμμετοχή στο εν λόγω Πρόγραμμα, για όσους υπέβαλαν αίτηση προς επιλογή στο νέο Πρόγραμμα Κατάρτισης και Απόκτησης Επαγγελματικής Εμπειρίας Αποφοίτων Α.Ε.Ι και Τ.Ε.Ι σε θέματα Τοπικής Ανάπτυξης και Τοπικής Αυτοδιοίκησης προσμετρήθηκε με 12 βαθμούς, αφού ένα από τα κριτήρια επιλογής ήταν και η συμμετοχή σε Αυτοτελή Προγράμματα Κατάρτισης σε θέματα Τοπικής Ανάπτυξης και Αυτοδιοίκησης, διάρκειας τουλάχιστον 300 ωρών, που έχουν υλοποιηθεί από το 1995 και μετά. 

Προς ενημέρωσή σας και τεκμηρίωση των ανωτέρω, σας υποβάλλουμε: 

- Το Ιδιωτικό Σύμφωνο του Προγράμματος Κατάρτισης "Στελέχη Τοπικής Ανάπτυξης και Αυτοδιοίκησης, του έτους 1997. 

- Την προκήρυξη, το τεύχος πληροφοριών, και την προγραμματική σύμβαση του προγράμματος Κατάρτισης και Απόκτησης Επαγγελματικής Εμπορίας Αποφοίτων Α.Ε.Ι. και Τ.Ε.Ι., σε θέματα Τοπικής Ανάπτυξης και Τοπικής Αυτοδιοίκησης, και τέλος 

- Τον πίνακα κατάταξης με τη βαθμολόγηση των υποψηφίων μηχανικών στο Νομό Λέσβου. 

Ο Υφυπουργός 

ΣΤΑΥΡΟΣ ΜΠΕΝΟΣ" 

Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων). 

15. Στην με αριθμό 3094/159/20-10-98 ερώτηση δόθηκε με το υπ' αριθμ. 35544/12-11-98 έγγραφο από τον Υφυπουργό Εθνικής Οικονομίας η ακόλουθη απάντηση: 

"Σε απάντηση της ερώτησης - Αίτησης Κατάθεσης Εγγράφων με Α.Π. 3094/159/20-10-1998 του Βουλευτή κ. Β. Κορκολόπουλου για ότι αφορά: 

Το πρώτο ερώτημα του βουλευτή, σας γνωρίζουμε ότι: 

Τα αποτελέσματα των ελέγχων ΕΣΠΕΛ 2ου και 3ου τριμήνου (εκτός των επισκέψεων Σεπτεμβρίου 1998, αναφορές των οποίων δεν έχουν ακόμα υποβληθεί στη ΜΕΚ) έχουν διαβιβασθεί προς τις Προϊστάμενες Αρχές του Φορέα Κατασκευής των 'Εργων του ΚΠΣ που έχουν επιθεωρηθεί. Πλήρες Αρχείο των Αναφορών Ελέγχου Ποιότητας του ΕΣΠΕΛ υπάρχει στα Γραφεία της ΜΕΚ και είναι διαθέσιμ. Η κατάθεση των Αναφορών αυτών στη Βουλή (οι Αναφορές 1ου τριμήνου έχουν ήδη κατατεθεί) μπορεί να οργανωθεί στο άμεσο μέλλον, με προγραμματισμό αναπαραγωγής των Αναφορών από τον ΕΣΠΕΛ. 

τα ερωτήματα 2, 3, 4, 5, 6, 7, 8 αφορούν το ΥΠΕΧΩΔΕ 

το ένατο ερώτημα του βουλευτή σας γνωρίζουμε ότι: 

Η κατανομή των Ελγολαβιών που έχουν επιθεωρηθεί/επιθεωρούνται από το ΕΣΠΕΛ κατά το διάστημα Ιανουαρίου-Δεκεμβρίου 1998 κατά Διευθύνουσα Υπηρεσία (Υπηρεσίες: ΥΠΕΧΩΔΕ, Λοιπών Υπουργείων, Περιφερειακές, Νομαρχιακές, Δημοτικές - Κοινοτικές κ.λ.π.) παρουσιάζονται ανά τρίμηνο εργασίας του ΕΣΠΕΛ στον Πίνακα 1 που επισυνάπτεται. Η κατανομή αυτή για το 1ο και 20 τρίμηνο με βάση το υλοποιημένο πρόγραμμα επιθεωρήσεων του ΕΣΠΕΛ, ενώ για το 3ο και 4ο τρίμηνο (οι Αναφορές των οποίων δεν έχουν ακόμα υποβληθεί ή οι Επιθεωρήσεις είναι σε εξέλιξη) γίνεται με βάση τα συγκεκριμένα τριμηνιαία προγράμματα. 

Το δέκατο ερώτημα του βουλευτή σας γνωρίζουμε ότι: 

στοιχεία για απάντηση στη συγκεκριμένη ερώτηση μπορούν επίσης να δοθούν μέσω του Πίνακα 1. Τα 'Εργα που επιθεωρήθηκε αρμοδιότητα Υπουργείου (εκτός ΥΠΕΧΩΔΕ) ανήκουν στα ΠΕΠ. 

Το ενδέκατο ερώτημα του βουλευτή σας γνωρίζουμε ότι: 

Η επιλογή των 'Εργων Π.Ε.Π. γίνεται με αξιολόγηση των στοιχείων που χορηγούνται στον ΕΣΠΕΛ από τις εξής βάσεις δεδομένων. 

KIΡS της Διεύθυνσης Πληροφορικής του ΥΠΕΘΟ 

ΜΙΝΙ ΣΥΣΤΗΜΑ ΠΑΡΑΚΟΛΟΥΘΗΣΗΣ ΤΩΝ ΕΡΓΩΝ ΤΟΥ ΚΠΣ, το οποίο οργανώνεται από τη ΜΕΚ και βρίσκεται σε εξέλιξη, περιέχει δε προς το παρόν πληροφορίες για 'Εργα ΠΕΠ με προϋπολογισμό μεγαλύτερο από 1 δισ. δρχ. 

ΣΥΣΤΗΜΑ ΠΑΡΑΚΟΛΟΥΘΗΣΗΣ ΕΚΤΕΛΟΥΜΕΝΩΝ ΕΡΓΩΝ ΚΑΙ ΜΕΛΕΤΩΝ ΣΕ ΚΕΝΤΡΙΚΟ ΚΑΙ ΠΕΡΙΦΕΡΕΙΑΚΟ ΕΠΙΠΕΔΟ, το οποίο βρίσκεται επίσης σε εξέλιξη και εποπτεύεται από το Γραφείο του Πρωθυπουργού. 

Επί πλέον, στοιχεία για το έργο του ΕΣΠΕΛ χορηγούνται επίσης από τους Τεχνικούς Συμβούλους των Περιφερειών, με μεσολάβηση της ΜΕΚ. 

Η επιλογή των 'Εργων γίνεται ώστε να καλύπτεται αντιπροσωπευτικά: 

το σύνολο των Περιφερειών της χώρας 

όλες οι κλίμακες αξίας 'Εργων και Υποέργων 

όλες οι κατηγορίες 'Εργων (κτιριακά, συγκοινωνιακά, υδραυλικά κ.λ.π.) 

όλες οι φάσεις κατασκευής των 'Εργων 

Δεν επιθεωρούνται Εργολαβίες για τις οποίες τεκμηριώνεται ότι έχει ήδη γίνει οριστική παραλαβή. Αντίθετα επιθεωρούνται Εργολαβίες που έχουν περαιωθεί, κατασκευασθεί ή έχουν παραληφθεί προσωρινά. Με την παραπάνω διαδικασία έχει γίνει έλεγχος (και σε αρκετές περιπτώσεις επανέλεγχος) μεγάλου ποσοστού 'Εργων των ΠΕΠ που βρίσκονται σε εξέλιξη ή έχει πρόσφατα περατωθεί το φυσικό τους αντικείμενο. 

Στο ΕΣΠΕΛ έχουν δοθεί επίσης στοιχεία Εργολαβιών του 'Εργου "Εγνατία Οδός" και "ΠΑΘΕ" με εντολή να εντάξει στον προγραμματισμό επιθεωρήσεων και τις Εργολαβίες αυτές. 

'Ηδη έχει προγραμματισθεί η επιθεώρηση πολλών Εργολαβιών αυτών των 'Εργων κατά τους ελέγχους του 4ου τριμήνου 1998. 

Το υλοποιημένο πρόγραμμα του ΕΣΠΕΛ μέχρι 30.09.1998 περιλαμβάνει 684 Δειγματοληπτικούς Ελέγχους. Η χωροταξική και χρονική κατανομή των ελέγχων αυτών παρουσιάζεται στον Πίνακα 2 που επισυνάπτεται. Στις Αναφορές του ΕΣΠΕΛ γενικώς διαπιστώνεται: 

- έλλειψη συμβατικών εγγράφων στα εργοτάξια 

- απουσία εργοταξιακού εργαστηρίου ελέγχου ποιότητας όπου αυτό απαιτείται 

- απουσία αποτελεσμάτων συμβατικών δοκιμών και ελέγχων ποιότητας 

- εκτός συμβατικών προδιαγραφών μεγάλος αριθμός δειγματοληπτικών ελέγχων. 

'Οπως ορίζεται στην Κ.Υ.Α. Δ17/α/1Ο/16/ΦΝ/38Ο/Γ.Γ.Δ.Ε ΥΠΕΧΩΔΕ και αποφασίσθηκε και στην Επιτροπή Παρακολούθησης του ΚΠΣ μετά από τις ενδείξεις των δειγματοληπτικών ελέγχων του ΕΣΠΕΛ, οι επιθεωρήσεις πλέον θα κατατάσσονται στις παρακάτω τρείς κατηγορίες: 

1. στις περιπτώσεις που, οι αστοχίες ή πλημμέλειες έχουν επουσιώδη χαρακτήρα, δηλαδή χωρίς ιδιαίτερες συνέπειες στην όλη ποιότητα των εργασιών ή που μπορεί εύκολα να τις αποκαταστήσει ο ανάδοχος, καθορίζοντας και τον τρόπο αποκατάστασης 

2. στις περιπτώσεις που, οι αστοχίες ή πλημμέλειες είναι ουσιώδεις και εκτιμάται ότι θα οδηγήσουν σε ενωρίτερο χρόνο τη συντήρηση, αλλά χωρίς επιπτώσεις στην αντοχή και στατική επάρκεια των κατασκευών με τις ανάλογες κυρώσεις στους υπευθύνους και 

3. στις περιπτώσεις που, οι αστοχίες ή πλημμέλειες είναι σοβαρές και όχι ανατάξιμες και συνεπώς απαιτούνται καθαιρέσεις ή ανακατασκευές, με τις ανάλογες κυρώσεις στους υπευθύνους 

Κατόπιν τούτου, οι διαδικασίες ελέγχου του ΕΣΠΕΛ έχουν αποκτήσει συστηματικό χαρακτήρα με σκοπό τον τελικό χαρακτηρισμό της ποιότητας των έργων και της κατάταξής τους στις τρεις κατηγορίες όπως αναφέρεται στο άρθρο 4 της Κ.Υ.Α. 

Στο πλαίσιο αυτό εκτελούνται και επανέλεγχοι των έργων για τα οποία έχει γίνει ήδη δειγματοληπτική επιθεώρηση. 

Τα ερωτήματα 12 και 13 του βουλευτή ειναι αρμοδιότητος του ΥΠΕΧΩΔΕ. 

Ο Υφυπουργός 

ΧΡΗΣΤΟΣ ΠΑΧΤΑΣ" 

Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων). 

16. Στην με αριθμό 2092/75/4-9-98 ερώτηση/ΑΚΕ δόθηκε με το υπ' αριθμ. 19418/12-11-98 έγγραφο από την Υπουργό Ανάπτυξης η ακόλουθη απάντηση: 

"Απαντώντας στην 2092/75/4-9-98 ερώτηση και ΑΚΕ σχετικά με την απόρριψη σκωριών της μεταλλουργικής ΓΜΜΑΕ ΛΑΡΚΟ στη θαλάσσια περιοχή του Βορείου Ευβοϊκού Κόλπου, που κατατέθηκε στη Βουλή των Ελλήνων την 9-9-98 από το Βουλευτή κ. Δημήτρη Πιπεργιά και μας διαβίβασε το ΥΠΕΧΩΔΕ με το 5060/22.10.98 έγγραφό του όσον αφορά αρμοδιότητες του Υπουργείου μας, σας πληροφορούμε τα εξής: 

1. Βάσει των διατάξεων του άρθρου δεύτερου και τρίτου του Ν. 855/78 και του Ν. 743/77, με την Κοινή Υπουργική Απόφαση των Υπουργών Υγείας και Πρόνοιας, Ανάπτυξης και Εμπορικής Ναυτιλίας με αριθμό Δ8/Γ/Φ12.3/21627/16.12.97, εγκρίθηκε η χορήγηση, από την Λιμενική Αρχή Χαλκίδος στην εταιρεία ΓΜΜΑΕ ΛΑΡΚΟ, παράταση προσωρινής άδειας μέχρι 31.12.98, της απόρριψης των μεταλλουργικών σκωριών του εργοστασίου της σε συγκεκριμένη θέση της θαλάσσιας περιοχής του Βορείου Ευβοϊκού Κόλπου. 

2. Η προσωρινή αυτή έγκριση της απόρριψης σκωριών στη Θάλασσα κρίθηκε αναγκαία από τα 3 συναρμόδια Υπουργεία, τα οποία αφού έλαβαν υπόψη μελέτες που είχαν κατά καιρούς εκπονηθεί και επειδή, από την αναγκαστικά συμπαραγόμενη με την ετήσια παραγωγή σιδηρονικελίου ποσότητα σκωριών 1.500.000 τόννων μόνο οι 6ΟΟ.ΟΟΟ-65Ο.ΟΟΟ τον. κατέστη δυνατόν να διαθέτουν ως υλικό αμμοβολής ή στην τσιμεντοβιομηχανία, ενώ η υπόλοιπη ποσότητα έπρεπε να απορριφθεί γιατί άλλως το μεταλλουργικό εργοστάσιο της ΓΜΜΑΕ ΛΑΡΚΟ έπρεπε να σταματήσει. 

3. Η θέση απόρριψης των σκωριών ελέγχεται από το Εθνικό Κέντρο Θαλασσίων Ερευνών (ΕΚθΕ), το οποίο έχει αναλάβει την μελέτη της επίδρασης των σκωριών στους θαλάσσιους ζωϊκούς και φυτικούς οργανισμούς στην περιοχή της απόρριψής τους, ως και στην ευρύτερη περιοχή του Βορείου Ευβοϊκού Κόλπου. 

4. Από το Υπουργείο Ανάπτυξης συντάσσεται ήδη στα πλαίσια επιχειρησιακού Προγράμματος Βιομηχανίας προκήρυξη ανάθεσης σύνταξης μελέτης εναλλακτικής διαχείρισης αποβλήτων μεταλλουργικών βιομηχανιών με πιλοτική εφαρμογή στη ΓΜΜΑΕ ΛΑΡΚΟ, ώστε από την μελέτη αυτή να εξαχθούν συμπεράσματα που θα βοηθήσουν στην επιλογή της οριστικής λύσεως η οποία θα πρέπει να εξασφαλίζει τη συνέχιση της λειτουργίας του εργοστασίου παραγωγής σιδηρονικελίου πέραν της 31.12.1998, με παράλληλη προστασία του περιβάλλοντος. 

5. Τέλος, σας επισυνάπτουμε αντίγραφο της ΚΥΑ με αριθ. Δ8/Γ/Φ12.3/21627/16.12.97, η οποία ισχύει μέχρι 31 12.1998. 

Ο Υπουργός 

ΒΑΣΩ ΠΑΠΑΝΔΡΕΟΥ" 

Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων). 

17. Στην με αριθμό 3041/154/19-10-98 ερώτηση δόθηκε με το υπ' αριθμ. 1684/11-11-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην υπ' αριθμ. 3041/154/19.10.98 Ερώτηση και Αίτηση Κατάθεσης Εγγράφων που κατέθεσαν οι Βουλευτές κύριοι Α. Μπενάκη-Ψαρούδα και Γ. Αλεξόπουλος, σας γνωρίζουμε τα ακόλουθα: 

Οι αποσπάσεις εκπαιδευτικών σε Α.Ε.Ι. πραγματοποιούνται σύμφωνα με την παρ. 6 του κεφ. Γ' του άρθρου 16 του ν. 1566/85 με απόφαση του Υπουργού, ύστερα από γνώμη του οικείου κεντρικού υπηρεσιακού συμβουλίου, αφού ληφθούν υπόψη οι προτάσεις των αρμοδίων οργάνων (ΑΕΙ). 

Σύμφωνα με τις προαναφερόμενες διατάξεις η απόφαση του Υπουργού εκδίδεται ύστερα από απλή γνώμη και όχι από πρόταση ή σύμφωνη γνώμη του Συμβουλίου. 

Εκτιμώντας τις εκπαιδευτικές ανάγκες τις ελλείψεις στελέχωσης των Τμημάτων των Α.Ε.Ι., την ανάγκη αποτελεσματικής απορρόφησης κοινοτικών κονδυλίων και προώθησης του έργου της εξομοίωσης λόγω της εμπειρίας και ικανότητος των συγκεκριμένων εκπαιδευτικών Β/θμιας Εκπ/σης, που συγκαταλέγονται στην υπ' αριθμ. Δ2/1Ο28/18.9.98 απόφαση του Υπουργού, προέβην στην έκδοσή της. 

Τέλος, οι αναφερόμενοι στην ερώτηση και ΑΚΕ αποσπασμένοι εκπαιδευτικοί Δ/θμιας Εκπ/σης σε Α.Ε.Ι. είναι οι αναφερόμενοι στην αριθ. Δ2/1Ο28Ο/18.9.98, αντίψραφο της οποίας καθώς και της εγκυκλίου υπ' αριθμ. Δ2/187Ο/23.2.1998 σας καταθέτουμε. 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων). 

18. Στην με αριθμό 2243/16-9-98 ερώτηση δόθηκε με το υπ' αριθμ. 1470/10-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην Ερώτηση με αριθμό 2243/16.9.98 του Βουλευτή κ. Μανώλη Κεφαλογιάννη, σας γνωρίζουμε τα ακόλουθα: 

Ζούμε στην εποχή που η παγκοσμιοποίηση της αγοράς, οι τεχνολογικές εξελίξεις, η επανάσταση στις επικοινωνίες και το πέρασμα από την κοινωνία της πληροφορίας στην κοινωνία της γνώσης αποτελούν κορυφαίες προκλήσεις για τη χώρα μας και καθορίζουν το μέλλον της. 

Οι προκλήσεις του 2000 μπορούν να αντιμετωπισθούν, μόνο αν προετοιμασθούμε κατάλληλα. Για να δημιουργήσουμε υποδομή, πρέπει να χτίσουμε ένα σύστημα εκπαίδευσης που θα προσαρμόζεται έγκαιρα και αποτελεσματικά στις απαιτήσεις του διεθνούς περιβάλλοντος και θα δημιουργεί πολίτες με βαθιά γνώση και δεξιότητες συμβατές με τις ανάγκες της οικονομίας και της κοινωνίας. 

Σήμερα, προχωρούμε αποφασιστικά σε πραγματικές τομές σε όλες τις βαθμίδες του εκπαιδευτικού μας συστήματος, προκειμένου να δημιουργήσουμε ένα ανοικτό εκπαιδευτικό σύστημα, με ισχυρά ανταγωνιστικά πλεονεκτήματα. 

Η Εκπαιδευτική Μεταρρύθμιση στηρίζεται στις εξής αρχές: 

Η εκπαίδευση πρέπει πρωτίστως να είναι δημοκρατική. 

Να παρέχει ίσες ευκαιρίες σε όλους, με στόχο την άρση των ανισοτήτων. 

Να είναι δημόσια και να παρέχεται δωρεάν. 

Να διευρύνει τις δυνατότητες επιλογής του πολίτη. 

Να είναι ανθρωποκεντρική και να καλλιεργεί τη γλώσσα και την πολιτιστική μας παράδοση. 

Να παρέχει στο νέο άνθρωπο τη δυνατότητα να κατανοεί και να αντιμετωπίζει τις συνεχείς μεταβολές του διεθνούς περιβάλλοντος, ώστε να μπορεί να αναπτύσσεται ελεύθερα μέσα σε αυτό. 

Να επιδιώκει τη συνεχή ποιοτική αναβάθμιση της παιδείας των πολιτών, την ανάπτυξη των ικανοτήτων τους και την απόκτηση ευέλικτων δεξιοτήτων. 

Με την εκπαιδευτική μεταρρύθμιση καθιερώνουμε ένα εκπαιδευτικό σύστημα διευρυμένων επιλογών, που θα παρέχει ολοκληρωμένη και πολύπλευρη γνώση, θα καλλιεργεί την ευαισθησία και την κριτική σκέψη, θα αναδεικνύει κλίσεις και δεξιότητες, θα διαμορφώνει πολίτες ικανούς να ανταποκριθούν στις προκλήσεις του 21ου αιώνα. 

Στοχεύουμε στη δημιουργία μιας Παιδείας Ανοικτών Οριζόντων, που θα απαντά σε πραγματικές ανάγκες και που ως κέντρο της θα έχει τον 'Ανθρωπο. 

Επί του αναφερομένου στην Ερώτηση ειδικότερου θέματος της λειτουργίας των σχολείων της Π/θμιας Εκπ/σης στο Νομό Ηρακλείου, σας πληροφορούμε ότι δεν παρουσιάζουν σήμερα καμία έλλειψη σε εκπαιδευτικό προοσωπικό και λειτουργούν κανονικά. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

19. Στις με αριθμούς 2835 έως 2843 2846, έως 2875/5-10-98 ερωτήσεις δόθηκε με το υπ' αριθμ. 6286/27-10-98 έγγραφο από τον Υπουργό Μακεδονίας-Θράκης, η ακόλουθη απάντηση: 

"Απαντώντας στις ερωτήσεις με αριθμό από 2835 έως 2843 και 2846 έως 2875/5.10.1998 που κατέθεσε στη Βουλή ο βουλευτής κ. Σταύρος Παπαδόπουλος, αναφορικά με την οικονομική ενίσχυση για την αποπεράτωση έργων σε Ιερούς Ναούς του Νομού Δράμας, σας γνωρίζουμε ότι το Υπουργείο Μακεδονίας-Θράκης ικανοποιεί τα αιτήματα ύστερα από αξιολόγηση και ιεράρχησή τους και μέσα στα πλαίσια των περιορισμένων δυνατοτήτων του προϋπολογισμού του. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

20. Στην με αριθμό 2981/15-10-98 ερώτηση δόθηκε με το υπ' αριθμ. 198/9-11-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 2981/15-10-98 που κατέθεσε στη Βουλή ο Βουλευτής κ. Βασίλειος Κορκολόπουλος, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΜΕΤΡΟ ΑΕ τα εξής: 

1. Βασικός στόχος, που σύντομα θα καλυφθεί και συμβατικά, είναι η λειτουργία των τμημάτων Πεντάγωνο -Σύνταγμα και Σύνταγμα - Σεπόλια στο τέλος του 1999. 

2. Το τμήμα Σύνταγμα - Δάφνη θα ολοκληρωθεί και θα λειτουργήσει προ του τέλους του 2000 (Οκτώμβριος 2000). Τα όποια υφισταμένα εμπόδια ή εκείνα που ενδεχομένως προκύψουν, δεν θα επηρρεάσουν την ημερομηνία ολοκλήρωσης του τμήματος αυτού. 

3. Η κατασκευή του τμήματος Σύνταγμα -Μοναστηράκι (Ασωμάτων), μετά την οριστικοποίηση της χάραξης πέραν του σταθμού Μοναστηράκι και την εγκατάλειψη του σταθμού Κεραμεικός, είναι δυνατόν να επιστραφεί στην Κοινοπραξία. Η επιστροφή στην Κοινοπραξία συνδέεται με την αποδοχή όρων και προϋποθέσεων της Σύμβασης όπως η εφαρμογή των συμβατικών τιμών μονάδος, η ανάληψη ευθυνών κ.α. 

Η διάνοιξη του συγκεκριμένου τμήματος θα γίνει με τη μέθοδο Ν.Τ Μ. για να υπάρξει η δυνατή μεγαλύτερη ασφάλεια για τα κτίρια και προστασία της ζώνης των πολιτών και της ομαλής κίνησης στην πόλη. 

'Οσον αφορά την παράκαμψη του Κεραμεικού, σημειώνεται ότι έχει οριστικοποιηθεί η νέα χάραξη, έχει οριοθετηθεί ο νέος σταθμός "Βοτανικός", στον οποίο σύντομα θα αρχίσουν οι αρχαιολογικές ανασκαφές και έχουν γίνει οι σχετικές γεωλογικές έρευνες με τις οποίες έχει χαρτογραφηθεί η περιοχή. 

4. Η Ανάδοχος Κοινοπραξία έχει κατά καιρούς υποβάλλει αιτήματα για αποζημιώσεις λόγω δυσμενών και απρόβλεπτων γεωλογικών συνθηκών (του άρθρου 27 της αρχικής σύμβασης), καθυστερήσεων, περικοπών λογαριασμών και συγκριτικών πινάκων και λόγω της απόφασης περικοπής αντικειμένου του τμήματος Σύνταγμα - Κεραμεικός. 

Η Αττικό Μετρό και φυσικά το ΥΠΕΧΩΔΕ δεν είναι δυνατόν να δεχθεί αιτήματα ή ρυθμίσεις εκτός των πλαισίων της σύμβασης. 

5. Ανεξάρτητα από τα προβλήματα που ένα τέτοιο έργο είναι φυσικό να παρουσιάζει, θεωρούμε ότι το συμφέρον του έργου αλλά και του Αθηναϊκού λαού είναι οποιοσδήποτε τμήμα του έργου μπορεί να λειτουργήσει αυτοτελώς, να δίδεται στην κυκλοφορία. 

Ο Υπουργός 

ΚΩΣΤΑΣ ΛΑΛΙΩΤΗΣ" 

21. Στην με αριθμό 2982/15-10-98 ερώτηση δόθηκε με το υπ' αριθμ. 197/9-11-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 2982/15-10-98 που κατέθεσε στη Βουλή ο Βουλευτής κ. Βασίλειος Κορκολόπουλος, παρακαλούμε να πληροφορήσετε τον κ. Βουλευτή σύμφωνα με τα στοιχεία των αρμόδιων υπηρεσιών τα εξής: 

1. ΕΓΝΑΤΙΑ ΟΔΟΣ ΑΕ 

α. Καταθέτουμε πίνακα των έργων τα οποία έχουν ανατεθεί κατόπιν διαπραγματεύσεων. Τα έργα αυτά δόθηκαν απ' ευθείας λόγω αύξησης του φυσικού αντικειμένου και μη δυνατότητας ολοκλήρωσης της αρχικής σύμβασης. 

β. Πίνακα όλων των εργολάβων με τις επιτευχθείσες εκπτώσεις των αναδόχων, με προϋπολογισμό των πέντε (5) εκατ. ECU. 

γ. Καταθέτουμε τα πρακτικά αιτιολόγησης των προσφορών. 

2. ΕΥΔΕ/ΠΑΘΕ 

Α. Η ΕΥΔΕ/ΠΑΘΕ δεν έχει προβεί στην ανάθεση έργου με τη διαδικασία της διαπραγμάτευσης κατά τη διετία 1997-1998. 

Η ΕΥΔΕ/ΠΑΘΕ έχει αναθέσει, την εργολαβία "Οδικός 'Αξονας ΠΑΤΡΑ - ΑΘΗΝΑ - ΘΕΣΣΑΛΟΝΙΚΗ - ΕΥΖΩΝΟΙ, 'Εργα αντιμετώπισης της κατολίσθησης Περιοχής Μαλακάσας" προϋπολογισμού 5,5 δις δρχ. Ανάδοχος αναδείχθηκε η Κοινοπραξία "ΘΕΜΕΛΙΟΔΟΜΗ - ΕΥΚΛΕΙΔΗΣ - ΟΜΑΣ" που πρόσφερε έκπτωση 15%. Ο διαγωνισμός, λόγω της φύσης του έργου, έγινε σε 2 φάσεις (προεπιλογή και στην συνέχεια κατάθεση οικονομικών προσφορών). 

Δεν υπήρξαν υπερβολικά χαμηλές προσφορές και η ανάθεση του έργου έγινε με ομόφωνη σύμφωνη γνώμη της Επιτροπής Εισήγησης για Ανάθεση. 

3. ΕΥΔΕ/ΜΕΔΕ 

α. Κανένα έργο δεν ανατέθηκε κατά την διετία 97-98 κατόπιν διαπραγματεύσεων. 

β. Με το Ν. 2576/98 η ΕΥΔΕ/ΜΕΔΕ έχει αναθέσει το έργο "Κυκλοφοριακή Σύνδεση Λιμένα Ηγουμενίτσας" με έκπτωση 13,63%. Ουδεμία προσφορά, κατά το διαγωνισμό, είχε κριθεί τελικά υπερβολικά χαμηλή. 

4. ΕΥ ΔΕ/ΟΣΥΕ 

Κατά τη διετία 1997-1998 η ΕΥΔΕ/ΟΣΥΕ δεν έχει αναθέσει έργα με τη διαδικασία των διαπραγματεύσεων. 

Με βάση το Νόμο 2576/98 και την αρ. πρωτ. Δ17α/Ο8/16/Φ.Ν. 4Ο2/1Ο-2-98 Απόφαση η ΕΥΔΕ/ΟΣΥΕ προκήρυξε και ανέθεσε με προϋπολογισμό άνω των 5 εκατομμυρίων ECU το έργο "'Ηλεκτρομηχανολογικός εξοπλισμός και εγκαταστάσεις Φράγματος Αγίου Δημητρίου και Σήραγγας Ευήνου - Μόρνου" ΚΕ. 900, προϋπολογισμού 3.800.000.000 δρχ. 

Το έργο κατακυρώθηκε στην εργοληπτική επιχείρηση "ΤΕΡΝΑ ΑΕ" η οποία προσέφερε τεκμαρτή έκπτωση 37,1% ήτοι συνολικό τίμημα συμπεριλαμβανομένου και του ΦΠΑ 2.390.197 605 δρχ. 

5. ΕΥΔΑΠ 

Σχετικά με τα τεχνικά έργα τα οποία έχουν ανατεθεί κατόπιν διαπραγματεύσεων ΕΥΔΑΠ - Εργοληπτικών Εταιρειών κατά την διετία 1997-1998, σας καταθέτουμε δύο πίνακες οι οποίοι εμπεριέχουν αναλυτικά στοιχεία για τα έργα ύδρευσης και αποχέτευσης της ΕΥΔΑΠ. 

Τα έργα αυτά ανατέθηκαν λόγω του επείγοντος των πυρκαγιών Ιουλίου - Αυγούστου. Ως προς το έργο Νο2 του πίνακα "Αποχέτευσης" ανατέθη γιατί οι δήμοι Κερατσινίου, Δραπετσώνας, Πειραιά και Περάματος με τη δημιουργία Διαδημοτικής Επιχείρησης απέκτησαν από το απαίτησαν από το ΥΠΕΧΩΔΕ και την ΕΥΔΑΠ να πάρουν το έργο της μεταφοράς Ιλύος. 

Ο Υπουργός 

ΚΩΣΤΑΣ ΛΑΛΙΩΤΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων). 

22. Στην με αριθμό 3086/19-10-98 ερώτηση δόθηκε με το υπ'αριθμ. 15/416/6-11-98 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της ερώτησης 3086/19-10-98 του Βουλευτή κ. Φ. Κουβέλη, σας γνωρίζουμε τα εξής: 

1. Απαραίτητη προϋπόθεση για την ολοκλήρωση του Προγράμματος στεγαστικής αποκατάστασης των ομογενών της Φαρκαδόνας, αποτελούσε και αποτελεί η παραχώρηση της αναγκαίας έκτασης από το Δήμο Φαρκαδόνας στο ΕΙΥΑΠΟΕ, όπως άλλωστε προκύπτει και από το υπ'αριθμ. Φ.15/ΑΣ1043 δις από 16.5.1997 έγγραφό μας, που αποτελεί την απάντηση στην υπ'αριθμ. 3527 από 5.5.97 ερώτησή σας, στην οποία αναφέρεστε. Η παραχώρηση αυτή μέχρι σήμερα δεν έχει ολοκληρωθεί. 

2. Η έκταση η οποία πρόκειται να παραχωρηθεί στο 'Ιδρυμα, είναι τμή μα συνολικότερης έκτασης, το υπόλοιπο της οποίας θα διατεθεί σε άστεγους της περιοχής. Η έκταση, η οποία θα παραχωρηθεί στο 'Ιδρυμα, αρκεί για την αποκατάσταση μέρους των οικογενειών των ομογενών που είναι εγκατεστημένοι εκεί. Στους σχεδιασμούς, είχε υπολογισθεί η στέγαση των υπολοίπων να γίνει στο χώρο του σημερινού προσωρινού οικισμού. Μόλις πρόσφατα το ΓΕΣ, με έγγραφό του, απάντησε στο 'Ιδρυμα ότι δεν είναι δυνατή η παραχώρηση της παραπάνω έκτασης (επισυνάπτεται το σχετικό αυτό έγγραφο του ΓΕΣ). 

3. στην πορεία υλοποίησης των αποφάσεων, ο Δήμος Φαρκαδόνας προέβαλε την αξίωση για πληρωμή των οικοπέδων που θα παραχωρούσε στο 'Ιδρυμα. Εκτός του γενικότερου θέματος αρχής που προκύπτει από μία τέτοια αξίωση, το 'Ιδρυμα δεν μπορεί να ανταποκριθεί στην απαίτηση αυτή, χωρίς πρόσθετη χρηματοδότηση. 

4. Το ΕΙΥΑΠΟΕ, σε συνεργασία με την Νομαρχιακή και Τοπική Αυτοδιοίκηση, προχωρά στην εξέταση εναλλακτικών λύσεων που να παρακάμπτουν τα υπάρχοντα σήμερα προβλήματα. 

Ο Αναπληρωτής Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

23. Στην με αριθμό 3087/19-10-98 ερώτηση δόθηκε με το υπ'αριθμ. 1099/9-11-98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 3087/19-10-98 που κατατέθηκε στη Βουλή από τη Βουλευτή κ. Στέλλα Αλφιέρη, σχετικά με τη συνταξιοδοτική υπόθεση του ασφαλισμένου στο ΤΕΒΕ Καλόβολου Νικολάου, σας γνωρίζουμε τα εξής: 

'Οπως μας πληροφόρησε το ΤΕΒΕ με το υπ' αριθμ. ΔΙ.ΔΙΟΙΚ/Φ19/5/29-10-98 έγγραφό του ο Καλόβολος Νικόλαος είναι συνταξιούχος, λόγω γήρατος του ΝΑΤ από 1-8-81. 

Από 20-1-83 υπήχθη στην ασφάλιση του ΤΕΒΕ, πραγματοποιήσας συνολικό χρόνο ασφάλισης 13 χρόνια και 19 ημέρες (από 1-1-83 εώς 19-1-96). 

Το αίτημα του για χορήγηση σύνταξης, λόγω γήρατος από το ΤΕΒΕ, με προσμέτρηση του χρόνου στρατιωτικής υπηρεσίας, ως χρόνου ασφάλισης, δεν είναι δυνατόν να ικανοποιηθεί, διότι σύμφωνα με τις διατάξεις της παρ. 2 του άρθρ. 1 του ν. 1358/83 η στρατιωτική υπηρεσία δεν αναγνωρίζεται σε δεύτερο οργανισμό κύριας ή επικουρικής ασφάλισης, εφόσον με το χρόνο αυτό θεμελιώνεται δικαίώμα για δεύτερη σύνταξη από τον Οργανισμό αυτόν. 

Επομένως, ασφαλισμένος που συνταξιοδοτήθηκε ή πρόκειται να συνταξιοδοτηθεί από ένα οργανισμό είτε κύριας είτε επικουρικής ασφάλισης, χωρίς το χρόνο της στρατιωτικής υπηρεσίας, (ΝΑΤ εν προκειμένω), δεν μπορεί να αναγνωρίσει το χρόνο της στρατιωτικής υπηρεσίας σε άλλο οργανισμό για να συμπληρώσει τις χρονικές προϋποθέσεις συνταξιοδότησης (ΤΕΒΕ). 

'Εχει όμως το δικαίωμα να αναγνωρίσει το χρόνο αυτό για την προσαύξηση του ποσού της σύνταξης. 

Επίσης σας πληροφορούμε ότι ο ανωτέρω δεν δικαιούται σύνταξη αναπηρίας, γιατί δεν συμπληρώνει τον απαιτούμενο από τον κανονισμό παροχών του ΤΕΒΕ (Π,Δ 116/88 αρθ, 7παρ, 1) 15ετή συντάξιμο χρόνο, επειδή ασφαλίστηκε στο Ταμείο, μετά τη συμπλήρωση του 50ού έτους της ηλικίας του (ημ. γεννήσεως 30-12-23, ημερ. εγγραφής 20-1-83). 

Τέλος δεν είναι δυνατή η προαιρετική συνέχιση της ασφάλισης του γιατί: 

α) Δεν συμπληρώνει τον απαιτούμενο 15ετή χρόνο ασφάλισης, όπως προβλέπεται από το Π.Δ 116/88, αρθ, 5 παρ.1 και ν. 2079/92 αρθ, 18 παρ. 4, και 

β) Είναι συνταξιούχος άλλου ασφαλιστικού Οργανισμού (Π.Δ. 116/88 αρθ. 5 παρ. 4). 

Ο Υφυπουργός 

Φ. ΙΩΑΝΝΙΔΗΣ" 

24. Στην με αριθμό 2982/15-10-98 ερώτηση δόθηκε με το υπ'αριθμ. 197/9-11-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 2982/15-10-98, που κατέθεσε στη Βουλή ο Βουλευτής κ. Β. Κορκολόπουλος, παρακαλούμε να πληροφορήσετε τον κ. Βουλευτή σύμφωνα με τα στοιχεία των αρμόδιων υπηρεσιών τα εξής: 

1. ΕΓΝΑΤΙΑ ΟΔΟΣ ΑΕ 

α. Καταθέτουμε πίνακα των έργων τα οποία έχουν ανατεθεί κατόπιν διαπραγματεύσεων. Τα έργα αυτά δόθηκαν απ'ευθείας λόγω αύξησης του φυσικού αντικειμένου και μη δυνατότητας ολοκλήρωσης της αρχικής σύμβασης. 

β. Πίνακα όλων των εργολάβων με τις επιτευχθείσες εκπτώσεις των αναδόχων, με προϋπολογισμό των πέντε (5) εκατ. ΕCU. 

γ. Καταθέτουμε τα πρακτικά αιτιολόγησης των προσφορών. 

2. ΕΥΔΕ/ΠΑΘΕ 

α. Η ΕΥΔΕ/ΠΑΘΕ δεν έχει προβεί στην ανάθεση έργου με τη διαδικασία της διαπραγμάτευσης κατά τη διετία 1997-1998. 

β. Η ΕΥΔΕ/ΠΑΘΕ έχει αναθέσει, την εργολαβία "Οδικός Αξονας ΠΑΤΡΑ - ΑΘΗΝΑ - ΘΕΣΣΑΛΟΝΙΚΗ - ΕΥΖΩΝΟΙ, 'Εργα αντιμετώπισης της κατολίσθησης Περιοχής Μαλακάσας" προϋπολογισμού 5,5 δις δρχ. Ανάδοχος αναδείχθηκε η Κοινοπραξία "ΘΕΜΕΛΙΟΔΟΜΗ - ΕΥΚΛΕΙΔΗΣ - - ΟΜΑΣ" που πρόσφερε έκπτωση 15%. Ο διαγωνισμός, λόγω της φύσης του έργου, έγινε σε 2 φάσεις (προεπιλογή και στην συνέχεια κατάθεση οικονομικών προσφορών). 

Δεν υπήρξαν υπερβολικά χαμηλές προσφορές και η ανάθεση του έργου έγινε με ομόφωνη σύμφωνη γνώμη της Επιτροπής Εισήγησης για Ανάθεση. 

3. ΕΥΔΕ/ΜΕΔΕ 

α. Κανένα έργο δεν ανατέθηκε κατά τη διετία 97-98 κατόπιν διαπραγματεύσεων. 

β. Με το ν. 2576/98 η ΕΥΔΕ/ΜΕΔΕ έχει αναθέσει το έργο "Κυκλοφοριακή Σύνδεση Λιμένα Ηγουμενίτσας" με έκπτωση 13,63%. Ουδεμία προσφορά, κατά το διαγωνισμό, είχε κριθεί τελικά υπερβολικά χαμηλή. 

4. ΕΥΔΕ/ΟΣΥΕ 

α. Κατά τη διετία 1997-1998 η ΕΥΔΕ/ΟΣΥΕ δεν έχει αναθέσει έργα με τη διαδικασία των διαπραγματεύσεων. 

β. Με βάση το Νόμο 2576/98 και την αρ. πρωτ. Δ17α/08/16/Φ.Ν. 402/10-2-98 Απόφαση η ΕΥΔΕ/ΟΣΥΕ προκήρυξε και ανέθεσε με προϋπολογισμό άνω των 5 εκατομμυρίων ΕCU το έργο "Ηλεκτρομηχανολογικός εξοπλισμός και εγκαταστάσεις Φράγματος Αγίου Δημητρίου και Σήραγγας Ευήνου - Μόρνου" ΚΕ. 900, προϋπολογισμού 3.800.000.000 δρχ. 

Το έργο κατακυρώθηκε στην εργοληπτική επιχείρηση "ΤΕΡΝΑ ΑΕ" η οποία προσέφερε τεκμαρτή έκπτωση 37,1% ήτοι συνολικό τίμημα συμπεριλαμβανομένου και του ΦΠΑ 2.390.197.605 δρχ. 

5. ΕΥΔΑΠ 

Σχετικά με τα τεχνικά έργα τα οποία έχουν ανατεθεί κατόπιν διαπραγματεύσεων ΕΥΔΑΠ - Εργοληπτικών Εταιρειών κατά τη διετία 1997-1998, σας καταθέτουμε δύο πίνακες οι οποίοι εμπεριέχουν αναλυτικά στοιχεία για τα έργα ύδρευσης και αποχέτευσης της ΕΥΔΑΠ. 

Τα έργα αυτά ανατέθηκαν λόγω του επείγοντος των πυρκαγιών Ιουλίου - Αυγούστου. Ως προς το έργο Νο2 του πίνακα "Αποχέτευσης" ανατέθη γιατί οι δήμοι Κερατσινίου, Δραπετσώνας, Πειραιά και Περάματος με τη δημιουργία Διαδημοτικής Επιχείρησης απέκτησαν από το απαίτησαν από το ΥΠΕΧΩΔΕ και την ΕΥΔΑΠ να πάρουν το έργο της μεταφοράς Ιλύος. 

Ο Υπουργός 

Κ. ΛΑΛΙΩΤΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

25. Στην με αριθμό 3137/22-10-98 ερώτηση δόθηκε με το υπ'αριθμ. 2073131/5-11-98 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της ερώτησης με αριθμό 3137/22.10.98 που κατατέθηκε στην Εθνική Αντιπροσωπεία από το Βουλευτή κ. Η. Βεζδρεβάνη, η οποία, αναφέρεται σε σπατάλη που παρατηρείται στη λειτουργία των υπηρεσιών του Δημοσίου για δαπάνες, όπως κοινής οφέλειας (ΟΤΕ. ΔΕΗ, 'Υδρευση), αναλώσιμων υλικών, και ζητείται το ύψος των δαπανών αυτών που καταβλήθηκε το έτος 1997, σας πληροφορούμε τα ακόλουθα: 

Το 1997 από τον τακτικό προϋπολογισμό καταβλήθηκαν για τις πιο πάνω δαπάνες τα ακόλουθα ποσά: 

- Για ταχυδρομικά:
 5.034,0
 εκατ.δρχ.
 
- Για τηλεφωνικά:
 15.905,0
 "
 
- Για ύδρευση:
 4.230,0
 "
 
- Για φωτισμό:
 13.245,0
 "
 
- Για γραφική ύλη:
 6.496,0
 "
 
- Για προμήθεια επίπλων:
 1.199,0
 "
 

Την τελευταία τριετία οι πιστώσεις που γράφονται στον τακτικό προϋπολογισμό, για κάλυψη τέτοιων δαπανών, παραμένουν στα επίπεδα του 1996. Ο περιορισμός των πιστώσεων είχε σαν αποτέλεσμα τη συγκράτηση των δαπανών αυτών. 

Επιπροσθέτως, σας γνωρίζουμε ότι η προσπάθεια εξυγίανσης των δημοσίων οικονομικών θα συνεχισθεί και στο επόμενο οικονομικό έτος, προκειμένου να συνεχισθεί η πτωτική πορεία του δημοσιονομικού ελλείμματος. Η προσπάθεια αυτή θα στηριχθεί κυρίως στη συγκράτηση των πρωτογενών δαπανών πλην των δαπανών για αποδοχές και συντάξεις καθώς και των δαπανών του Προγράμματος Δημοσίων Επενδύσεων. 

Ο Υφυπουργός 

ΝΙΚ. ΧΡΙΣΤΟΔΟΥΛΑΚΗΣ" 

26. Στην με αριθμό 542/24-7-98 ερώτηση δόθηκε με το υπ'αριθμ. 340/4-11-98 έγγραφο από τον Υπουργό Eμπορικής Ναυτιλίας η ακόλουθη απάντηση: 

"Σε απάντηση της ερώτησης 542/24-7-98 του Βουλευτή κ. ΔΗΜΑ Στ. και αναφέρεται, μεταξύ των άλλων και στο πρόβλημα εκβάθυνσης του λιμένα Αργοστολίου, σας γνωρίζουμε ότι: 

1 .'Εχει συνταχθεί μελέτη σκοπιμότητας - προκαταρκτική έκθεση κατασκευής νέας προκυμαίας Ε/Γ πλοίων και εκβάθυνσης λιμένος Αργοστολίου, προϋπολογισμού 1.873.474.200 δρχ. 

2. Οι διαδικασίες κάλυψης της δαπάνης χρηματοδότησης του έργου και ένταξης του στο ΠΕΠ Ιονίων Νήσων δεν ανήκουν στην αρμοδιότητα του ΥΕΝ. 

3. Μετά την εξεύρεση της χρηματικής κάλυψης του έργου το ΥΕΝ θα εκφέρει τις απόψεις του επί του συνολικού θέματος κατασκευής του. 

Ο Υπουργός 

ΣΤΑΥΡΟΣ ΑΡ. ΣΟΥΜΑΚΗΣ" 

27. Στην με αριθμό 2891/6-10-98 ερώτηση δόθηκε με το υπ'αριθμ. 1003/3-11-98 έγγραφο από τον Υφυπουργό Αθλητισμού η ακόλουθη απάντηση: 

"Σε απάντηση της ερώτησης 2891/6-10-98, που κατέθεσε ο Βουλευτής κ. Π. Καμμένος, σας πληροφορούμε ότι η Γ.Γ.Α. οδηγήθηκε στην απόφαση αναστολής των δραστηριοτήτων της πρακτικής σκοποβολής μετά από αλλεπάλληλες συσκέψεις και ανταλλαγές απόψεων με την Σ.Κ.Ο.Ε. και με γνώμονα ότι θέματα που έχουν σχέση με την ασφάλεια των πολιτών, δεν είναι δυνατόν να αντιμετωπίζονται με απλή, επιφανειακή προσέγγιση, χωρίς να γίνεται η αναγκαία εξαντλητική και σε βάθος ανάλυση όλων των δεδομένων. 

Οι λόγοι που κυρίως συνετέλεσαν στην απόφαση αυτή ήσαν. 

1) Το γεγονός ότι η πρακτική σκοποβολή είναι πρόσφατο δημιούργημα σε χώρες όπου προϋπάρχουν οι δυνατότητες ελεύθερης απόκτησης όπλων από το ευρύ κοινό (π.χ. Αμερική), σε αντίθεση με ότι ισχύει στη χώρα μας. 

2) Το Νομικό Πλαίσιο που υπάρχει στη χώρα μας όσον αφορά θέματα οπλοκατοχής και οπλοφορίας. 

3) Το γεγονός που συνδέεται με την ασφαλή διεξαγωγή της πρακτικής σκοποβολής, η οποία προαπαιτεί την δημιουργία αντικειμενικών συνθηκών (που σήμερα δεν υπάρχουν) και ταυτόχρονα λεπτομερή σχεδιασμό και εξαιρετικά προσεκτική μελέτη όλων των αναγκαίων προϋποθέσεων. 

4) Το γεγονός ότι η Γ.Γ.Α. δεν θεωρεί ορθό να της ζητείται να εγκρίνει άδειες οπλοκατοχής, οπλοφορίας και οπλοχρησίας αφού ουσιαστικά περί αυτού πρόκειται. 

Ολοκληρώνοντας η Γ.Γ.Α. με σκοπό να προχωρήσει σε οριστικές αποφάσεις, έχει προγραμματίσει την οργάνωση συνάντησης με τη Σ.Κ.Ο.Ε., με στόχο να διευκρινιστούν με λεπτομέρεια, οι ασφαλείς συνθήκες διεξαγωγής του αθλήματος, και ταυτόχρονα να περιγραφεί το μέλλον της πρακτικής σκοποβολής στη χώρα μας. 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ" 

28. Στην με αριθμό 2958/13-10-98 ερώτηση δόθηκε με το υπ'αριθμ. 5325Β/2-11-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 2958 που κατατέθηκε στις 13-10-98 από το Βουλευτή κ. Σπύρο Δανέλλη σας γνωρίζουμε τα εξής: 

Είναι γνωστό ότι τα υδροηλεκτρικά έργα της ΔΕΗ εκτελούνται από την ίδια η οποία και τα διαχειρίζεται. Αρμοδιότητα του ΥΠΕΧΩΔΕ είναι η αξιολόγηση των σχετικών Μελετών Περιβαλλοντικών Επιπτώσεων και η 'Εγκριση Περιβαλλοντικών 'Ορων. 

Με την υπ' αριθμ. 16492/19.9.96 ΚΥΑ εγκρίθηκαν οι περιβαλλοντικοί όροι των Υδροηλεκτρικών έργων της ΔΕΗ στον ποταμό Νέστο. Κατά τη διαδικασία έγκρισης των περιβαλλοντικών όρων αξιολογήθηκαν και εκτιμήθηκαν οι επιπτώσεις κατά τη φάση κατασκευής των έργων, καθώς επίσης και κατά την φάση λειτουργίας αυτών. 

Στους περιβαλλοντικούς όρους 20 και 22 καθορίζονται οι προϋποθέσεις και τα μέτρα που θα πρέπει να ληφθούν κατά τη φάση πλήρωσης των ταμιευτήρων και κατά τη φάση λειτουργίας τους, δηλαδή επιβάλλεται η εξασφάλιση της ελάχιστης οικολογικής παροχής για όλο το 24ωρο και για όλο το έτος, με ανεξάρτητη πρόβλεψη παροχής για άλλες χρήσεις (π.χ. γεωργία, αλιεία, ύδρευση κλπ.) 

Επίσης στην ΚΥΑ έγκρισης περιβαλλοντικών όρων, προβλέπεται η μετατροπή του φράγματος ΤΕΜΕΝΟΥΣ σε αναρρυθμιστικό εξομάλυνσης της ροής των νερών στον ποταμό Νέστο. 

Ο Υπουργός 

Κ. ΛΑΛΙΩΤΗΣ" 

29. Στην με αριθμό 2385/17-9-98 ερώτηση δόθηκε με το υπ'αριθμ. 44/4-11-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2385/17-9-98 που κατέθεσε ο Βουλευτής κ. Β. Κορκολόπουλος, σας πληροφορούμε τα εξής: 

Η καθυστέρηση στις πληρωμές των δικαιούχων της πρόωρης Συνταξιοδότησης των Αγροτών, οφείλεται στην αλλαγή της διαδικασίας έκδοσης των χρηματικών ενταλμάτων προπληρωμής που έγινε ύστερα από σχετική ερμηνευτική εγκύκλιο του Υπ. Οικονομικών. 

Συγκεκριμένα ζητήθηκε ο ορισμός και β' υπολόγου για την έκδοση των ΧΕΠ. 

'Ηδη αυτό έγινε και προχώρησε η διαδικασία ώστε να αρχίσει η καταβολή των οφειλόμενων ποσών στους δικαιούχους. 

Ο Υπουργός 

Γ. ΑΝΩΜΕΡΙΤΗΣ" 

30. Στην με αριθμό 2958/13-10-98 ερώτηση δόθηκε με το υπ'αριθμ. 21/5-11-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2958/13-10-98 που κατέθεσε ο Βουλευτής κ. Σπ. Δανέλλης για τα θέματα της αρμοδιότητάς μας, σας πληροφορούμε τα εξής: 

Σχετικά με την κατακράτηση των υδάτων του ποταμού Νέστου, λόγω πλήρωσης των φραγμάτων της ΔΕΗ γνωρίζουμε ότι το Τμήμα Εγγείων Βελτιώσεων του Νομαρχιακού Διαμερίσματος Καβάλας επραγματοποίησε μετρήσεις της παροχής του Νέστου στις 16-10-1998 στη θέση "ΤΟΞΟΤΕΣ-ΠΑΡΑΔΕΙΔΟΣ" από τις οποίες προέκυψαν οι ακόλουθες παροχές: 

α. Δυτική Προσαγωγός Διώρυγα 
 5,044 Μ3/SΕC 
 
β. Ανατολική Προσαγωγός Διώρυγα 
 0,358 Μ3/SΕC 
 
γ. Κοίτη ποταμού Νέστου (Κατάντι 
  
 
Φράγματος 
 0,860 Μ3/SEC 
 
Εκτροπής Τοξοτών) 
  
 
ΣΥΝΟΛΟ ΠΑΡΟΧΗΣ ΠΟΤΑΜΟΥ ΣΤΗ 
  
 
ΘΕΣΗ ΦΡΑΓΜΑΤΟΣ ΕΚΤΡΟΠΗΣ 
 6,262 Μ3/SΕC 
 

Σε απόσταση 1000 μ. Κατάντι του Φράγματος Εκτροπής εκβάλλουν στο Νέστο, τα νερά των πηγών ΠΑΡΑΔEΙΣΟΥ, η παροχή των οποίων είναι: 

ΠΗΓEΣ ΟΙΚΙΣΜΟΥ ΠΑΡΑΔΕΙΣΟΥ 
 0,700 Μ3/SEC 
 
Αφαιρούνται: α. Υδροδότηση βιομηχ. 
  
 
Φωσφορικών Λιπασμάτων 
 0,125 Μ3/SEC 
 
β. Συνδέσμου Κοινοτήτων Νέστου 
 0,075 Μ3/SEC 
 
ΠΗΓEΣ ΣΤΡΑΤΩΝΩΝ ΠΑΡΑΔΕΙΣΟΥ... 
 0,500 Μ3/SEC 
 
ΑφαιρείταιΥδροδότηση ΔΕΥΑ Ξάνθης 
 0,139 Μ3/SΕC 
 
ΣΥΝΟΛΟ ΥΠEΡΧΕΙΛΙΣΗΣ ΠΗΓΩΝ 
  
 
ΠΑΡΑΔEΙΣΟΥ 
 0,861 Μ3/SEC 
 

Επομένως η συνολική παροχή του ποταμού Νέστου στη θέση "ΠΑΡΑΔΕΙΣΟΣ" είναι 6,262 + 01861 = 7 ,123 Μ3/sec. Η παροχή αυτή είναι μεγαλύτερη της παροχής των 6Μ3/SΕC που προβλέπεται από την παράγραφο 20 της Κοινής Υπουργικής Απόφασης 'Εγκρισης των Περιβαλλοντικών όρων για την κατασκευή και λειτουργία των ΥΗΕ στον ποταμό Νέστο με αριθμ Πρωτ. 16492/19-9-96. Η παροχή των 6 Μ3/SΕC προβλέπεται για τη φάση πλήρωσης των Φραγμάτων του Νέστου με σκοπό να μη διαταραχθούν οι φυσικές λειτουργίες του ευαίσθητου οικοσυστήματος των εκβολών του ποταμού καθώς και για την απρόσκοπτη άσκηση των άλλων δραστηριοτήτων της περιοχής που εξαρτώνται από το Νέστο (γεωργία, αλιεία, ύδρευση, κλπ.) Πλέον αυτού, ανάντι του Φράγματος Εκτροπής Τοξοτών, έχουμε εντός του ποταμού εκδήλωση αρκετών πηγών. 

Δεν υπάρχουν επιπτώσεις στις αρδεύσεις των καλλιεργειών της περιοχής διότι αυτές καταρχήν έχουν ήδη σταματήσει και όπως αναφέρθηκε και παραπάνω η παροχή δεν μειώθηκε κάτω από το προβλεπόμενο όριο των 6 Μ3/SΕC. Επισημαίνουμε τέλος, ότι προ της κατασκευής και λειτουργίας των Φραγμάτων της Δ.Ε.Η. στο Νέστο υπήρχαν προβλήματα έλλειψης νερού στις αρδεύσεις των καλλιεργειών τα οποία σήμερα μετά την λειτουργία των φραγμάτων δεν υπάρχουν. 

Ο Υπουργός 

Γ. ΑΝΩΜΕΡΙΤΗΣ" 

31. Στην με αριθμό 2982/15-10-98 ερώτηση δόθηκε με το υπ'αριθμ. 27/5-11-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2982/15-10-98 που κατέθεσε ο Βουλευτής κ. Β. Κορκολόπουλος, για τα θέματα της αρμοδιότητάς μας, σας πληροφορούμε τα εξής: 

1. Κατά τη διετία 1997-1998 δεν έχουν ανατεθεί έργα άνω των 5.000.000 ECU κατόπιν διαπραγματεύσεων. 

2. Μέχρι σήμερα, ουδεμία εργολαβία, με προϋπολογισμό άνω των 5.000.000 ECU, έχει ανατεθεί με βάση τις διατάξεις του ν. 2576/98. 

3. Μέχρι σήμερα, (κατ' επέκταση της παρ.2) δεν υπάρχουν πρακτικά Επιτροπής Εισήγησης για Ανάθεση τα οποία να απορρίπτουν αιτιολογήσεις προσφορών, οι οποίες κατατάσσονται στις τελικά υπερβολικές χαμηλές προσφορές κατ' εφαρμογήν των διατάξεων του ν. 2576/98. 

Ο Υπουργός 

Γ. ΑΝΩΜΕΡΙΤΗΣ" 

32. Στην με αριθμό 2933/12.10.98 ερώτηση δόθηκε με το υπ'αριθμ. 20/5.11.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην 2933/12.10.98 ερώτηση που κατέθεσε ο Βουλευτής κ. Α. Παπαληγούρας για τα θέματα της αρμοδιότητάς μας, σας πληροφορούμε τα εξής: 

Μετά τη μεταφορά της αρμοδιότητας για την καταστολή των πυρκαγιών στο Πυροσβεστικό Σώμα, τα στοιχεία γαι το συνολικό αριθμό των πυρκαγιών σε δάση και δασικές εκτάσεις και για τη συνολική έκταση των καμένων εκτάσεων, πρέπει να ζητηθούν από το Υπουργείο Δημόσιας Τάξεως. 

Σύμφωνα με τις δασικές Υπηρεσίες του Νομού Κορινθίας, από 1.1.98 μέχρι 19.10.98 έχουν καεί στο Νομό 73.392 στρεμ. δασών και δασικών εκτάσεων. 

Για το σύνολο των εκτάσεων έχουν συνταχθεί οι αποφάσεις κηρύξεως τους ως αναδασωτέων, εκ των οποίων για έκταση 33.395 στρεμ. έχουν εκδοθεί και για έκταση 39.997 στρεμ. βρίσκονται υπό έκδοση. 

Για την εκτέλεση των απαιτούμενων αντιδιαβροτικών και προστατευτικών της φυσικής αναγέννησης έργων, που θα περατωθούν εντός του τρέχοντος έτους, έχουν κατανεμηθεί πιστώσεις 45.000.000 δρχ. πέραν της προβλεπόμενης για την κάλυψη του ετήσιου προγράμματος έργων και εργασιών. 

Ο Υπουργός 

Γ. ΑΝΩΜΕΡΙΤΗΣ" 

33. Στην με αριθμό 2937/12.10.98 ερώτηση δόθηκε με το υπ'αριθμ. 41/6.11.98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 2937/12.10.1998 που κατέθεσε ο Βουλευτής κ. Χ. Παπαθανασίου, σας πληροφορούμε ότι ήδη διευκρινίστηκε στις αρμόδιες για την παραλαβή των δικαιολογητικών Υπηρεσίες μας ότι στο διαγωνισμό πρόσληψης Συνοριακών Φυλάκων μπορούν να συμμετέχουν και οι κάτοχοι απολυτηρίου τόσο των Τεχνικών και Επαγγελματικών Λυκείων, όσο και των Ενιαίων Πολυκλαδικών Λυκείων, κλάδου σπουδών που αντιστοιχεί σε δέσμη. 

'Ομως, προκειμένου να συμμετάσχουν στον εν λόγω διαγωνισμό και όσοι κατέχουν πτυχίο Τεχνικών Επαγγελματικών Λυκείων ή απολυτήριο τίτλο Ενιαίου Πολυκλαδικου Λυκείου, κλάδο σπουδών που δεν αντιστοιχεί σε δέσμη, αναστείλαμε την εξέλιξη του προαναφερόμενου διαγωνισμού μέχρι να υλοποιηθεί η αναγκαία προς τούτο τροποποίηση του σχετικού προεδρικού διατάγματος. 

Σε ό,τι αφορά τα μόρια που δίδονται στους προερχόμενους από εριοχές που περιλαμβάνονται στην τοπική αρμοδιότητα των Υπηρεσιών Συνοριακής Φύλαξης, σας πληροφορούμε ότι, σύμφωνα με τις διατάξεις του Π.Δ. 311/1998, είναι 3 μοναδες, ενώ στις άλλες κατηγορίες υποψηφίων δίδονται λιγότερα, με αποτέλεσμα η κατηγορία αυτή να υπερτερεί έναντι των άλλων και μόνο όσοι υπηρέτησαν σε Ειδικές Δυνάμεις ή ως έφεδροι Ανυπολοχαγοί λαμβάνουν 4 μόρια. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

34. Στην με αριθμό 2960/13.10.98 ερώτηση δόθηκε με το υπ'αριθμ. 175/6.11.98 έγγραφο από τον Υπουργό Δημόσιας Τάξης η ακόλουθη απάντηση: 

Σε απάντηση της ερώτησης 2960/13.10.1998 που κατέθεσε ο Βουλευτής κ. Μ. Κεφαλογιάννης, σας γνωρίζουμε όιτ στις προθέσεις του Υπουργείου μας είναι η λειτουργία των Πυροσβεστικών Κλιμακίων, που ιδρύθηκαν σε διάφορες περιοχές της χώρας κατά τη θερινή αντιπυρική περίοδο, να συνεχιστεί με το απολύτως αναγκαίο προσωπικό καθ' όλην τη διάρκεια του έτους, ώστ ενα υπάρχει πλήρης κάλυψη από πλευράς πυροπροστασίς και αδιάκοπη παροχή βοηθείας και υπηρεσιών στο κοινωνικό σύνολο. 

Στα πλαίσια αυτά θα λειτουργήσει καθ' όλην τη διάρκεια του ετους και το Πυροσβεστικό Κλιμάκιο Μοιρών και για το σκοπό αυτό καταβάλλονται προσπάθειες, σε συνεργασία με το Δήμο και τους λοιπούς τοπικούς φορείς, γαι τη στέγαση του αμαξοστασίου και την εξασφάλιση των όρων άνετης και υγιεινής διαβίωσης των πυροσβεστικών υπαλλήλων. 

Επισημαίνεται ότι, πέραν των τοπικών Υπηρεσιών, η αντιμετώπιση των δασικών πυρκαγιών και λοιπών σοβαρών περιστατικών, όταν υπάρχει ανάγκη, γίνεται από τις όμορες Υπηρεσίες, αλλά και τα αερομεταφερόμενα πεζοπόρα τμήματα των Ε.Μ.Α.Κ., όπως επίσης και από τα λοιπά διαθέσιμα, για το σκοπό αυτό, μέσα. 

Σε ό,τι αφορα την απασχόληση του εποχικού προσωπικού πυρόσβεσης, σας πληροφορούμε ότι αυτό προσλαμβάνεται σύμφωνα μ ετις διατάξεις του ν.2190/1994, όπως τροποποιήθηκε και ισχύει, με σύμβαση εργασίας ιδιωτικού δικαίου ορισμένου χρόνου, για την αντιμετώπιση εποχιακών ή άλλων περιοδικών ή πρόσκαιρων αναγκών και συνεπώς δεν παρέχεται η δυνατότητα από το νόμο για οποιαδήποτε παράταση ή μετατροπη των συμβάσεων αυτών, μετά τη λήξη του προβλεπόμενου χρόνου απασχόλησης. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

35. Στην με αριθμό 2963/14.10.98 ερώτηση δόθηκε με το υπ'αριθμ. 176/6.11.98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 2963/14.10.1998 που κατέθεσε ο Βουλευτής κ. Γ. Καρατζαφέρης, σας γνωρίζουμε τα εξής: 

Για τη στέγαση του 1ου Πυροσβεστικού Σταθμού Θεσσαλονίκης σε σύγχρονο κτίριο και εγακταστάσεις, το Αρχηγείο Πυροσβεστικού σώματος πραγματοποίησε σειρά ενεργειών, προ και μετά την απόρριψη από τον 'Αρειο Πάγο της αναίρεσης κατά Αποφάσεως του Εφετείου θεσσαλονίκης, με την οποία απορρίφθηκε έφεση κατά την Απόφασης του Μονομελούς Πρωτοδικείου, η οποία αφοροσυε την αποβολή της Υπηρεσίας αυτής από το κτίριο, στο οποίο στεγάζεται, ιδιοκτησίας του Ο.Σ.Ε. Αυτές αφορούσαν τις προσπάθειές του για μίσθωση κατάλληλου ιδιωτικού κτιρίου και μέσα από τις δυνατότητες του προγράμματος δημοσίων επενδύσεων για ανέγερση δημοσίου κτιρίου και αξιοποίηση του οικοπέδου ου διαθέτει το Υπουργείο μας στη συμβολή των οδών Αγίου Δημητρίου και Αθηνάς της Θεσσαλονίκης. 

Οι μέχρι σήμερα προσπάθειες προς τους αρμόδιους και τους τοπικούς φορείς για την ανεύρεση δημοσίου ή δημοτικού κτιρίου δεν τελεσφόρησαν. Επίσης, και σχετικές δημοπρασίες προς ενοικίαση ιδιωτικού ακινήτου που ενήργησε η ΔΟΥ Δημοσίων Κτημάτων κατόπιν αιτήσεως του αναφερόμενου Σώματος, δεν απέδωσαν. 

Η αναζήτηση κατάλληλου ιδιωτικού ακινήτου συνεχίσθηκε και σύντομα θα κινηθεί εκ νέου η διαδικασία για μίσθωση κτιρίου, το οποίο βρέθηκε. Σύμφωνα με τις εκτιμήσεις των αρμοδίων Υπηρεσιών η διαδικασία μίσθωσης του εν λόγω κτιρίου θα έχει θετικά αποτελέσματα. 

Eπισημαίνεται ότι η λύση αυτή θα καλύψει το χρονικό διάστημα που θα απαιτηθεί προκειμένου να επιτευχθεί ο τελικός μας στόχος, ο οποίος είναι η ανέγερση ιδιόκτητου κτιρίου στο αναφερόμενο οικόπεδο, μετά την κατά προτεραιότητα πραγματοποίηση ανασκαφών σε αυτό, από την αρμόδια Αρχαιολογική Υπηρεσία. 

Η αρμόδια Υπηρεσια μας έχει ζητήσει από τον Ο.Σ.Ε. παράταση της παραμονής της Πυροσβεστικής Υπρηεσίας στο κτιρο της οδού Α. Σβώλου 33 μέχρι να ολοκληρωθεί η μετεγκατάστασή της. Πάντως το Αρχηγείο Πυροσβεστικού Σώματος έχει ολοκληρώσει τον επιχειρησιακό σχεδιασμό για την πλήρη παροχή πυροπροστασίας του κέντρου της Θεσσαλονίκης, ακόμη και στην περίπτωση που δεν δοθεί η παράταση αυτή. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

36. Στην με αριθμό 3011/16.10.98 ερώτηση δόθηκε με το υπ'αριθμ. 96/6.11.98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3011/16.10.98 που κατέθεσε ο Βουλευτής κ. Μ. Κεφαλογιάννης, σας γνωρίζουμε ότι κάθε καταγγελία σε βάρος αστυνομικών ερευνάται σε βάθος και όταν συντρέχει περίπτωση εφαρμόζεται η ισχύουσα νομοθεσία με αυστηρότητα. 

Στην προκειμένη περίπτωση, γαι τις διατυπούμενες αιτιάσεις και καταγγελίες κατά αστυνομικών, διενεργήθηκε υπηρεισακή έρευνα, από την οποία αυτές αποδείχθηκαν εντελώς ανυπόσατες, αφού δεν προέκυψαν στοιχεία που να επιβεβαιώνουν τη διάπραξη των καταγγελλομένων πράξεων, ούτε διαπιστώθηκαν παραλείψεις από τους αστυνομικούς της αναφερόμενης Υπηρεσίας. 

Συγκεκριμένα, η DOBREVA Albena, υπήκοος Βουλγαρίας, κάτοχος του 6909143433/24..1997 διαβατηρίου Βουλγαρίας, συνελήφθη την 10.8.1998 στον Ηλεκτρικό Σταθμό Μοναστηρακίου, κατηγορούμενη για απόπειρα κλοπής και με τη δικογραφία που σχηματίσθηκε σε βάρος της οδηγήθηκε την 11.8.1998 ενώπιον του αρμοδίου Εισαγγελέα, ο οποιος την παρέπεμψε να δικασθεί την 12.8.1998 ενώπιον του αρμοδίου Εισαγγελέα, οποίος την παρέπεμψε να δικασθεί την 12.8.1998 στο Αυτόφωρο Μονομελές Πλημμελειοδικείο, το οποίο όμως ανέβαλε την εκδίκαση της υπόθεσης και όρισε δικάσιμο για την 21.8.1998, ενώ διέταξε την άρση της κράτησής της. 

Παράλληλα, από έρευνα της Υπηρεσίας μας, διαπιστώθηκε οτι η εν λόγω αλλοδαπός είχε συλληφθεί και τν 6.7.1998, ένα περίπου μήνα προ της νέας συλλήψεώς της, για διάπραξη κλοπής στο κέντρο της Αθήνας, με άλλα στοιχεία και ταξιδιωτικό έγγραφο και συγκεκριμένα με στοιχεία IANKOVA Petranka και διαβατήριο Βουλγαρίας 4988130/27.2.1996. Για την διάπραξη της κλοπής είχε καταδικασθεί από το αρμόδιο Δικαστήριο σε 12μηνη φυλάκιση και παράλληα διατάχθηκε η απέλασή της, η οποία πραγματοποιήθηκε την 16.7.1998 από τον Αερολιμένα Αθηνών. 

Επίσης, ζητήθηκε από την αρμόδια Υπηρεσία η διενέργεια πραγματογνωμοσύνης στο κατεχόμενο από αυτή διαβατήριο, προκειμένου να διερευνηθεί η γνησιότητά του. 

Κατόπιν τούτων, η αναφερόμενη αλλοδαπός κρατήθηκε στο Αστυνομικό Τμήμα Ακροπόλεως προκειμένου να αποφασισθεί η απέλασή της από τη χώρα ως επικινδύνου γαι τη δημόσια ασφάλεια ατόμου και έγιναν όλεςοι απαραίτητες προς τούτο ενέργειες. 

Επισημαίνεται, ότι η αλλδοαπή οδηγήθηκε στην Πρεσβεία της Βουλγαρίας και ενώπιον των υπαλλήλων της εδήλωσε νέα στοιχεία ταυτότητας και συγκεκριμένα GINKA Mitnova-Gergieva, με τα οποία ζητήθηκε η έκδοση από την Πρεσβεία προσωρινού ταξιδιωτικού εγγράφου. 

Την 21.8.1998 από το Δικαστήριο ορίσθηκε νέα δικάσιμος για την εκδίκαση της υπόθεσής της, η οποία τελικά εκδικάσθηκε την 29.9.1998 από το Β' Μονομελές Πλημμελειοδικείο Αθηνών, από το οποίο η εν λόγω κατηγορουμένη κρίθηκε αθώα. Στο δικαστήριο δεν επιθυμούσε να παραστεί, παρά την προτροπή της Υπηρεσίας μας για το αντίθετο. 'Οταν αργότερα υπαναχώρησε από την απόφασή της αυτής και μετήχθη στο δικαστήριο, με αφορμή άλλη μεταγωγή κρατουμένων υποδίκων, η ανωτέρω δίκη είχε περαιωθεί. 

Σε βάρος της εκδόθηκε απόφαση απέλασης, σύμφωνα μετην ισχύουσα νομοθεσία, και η αναφερόμενη αλλοδαπός απελάθηκε από τη χώρα μας τις πρωϊνές ώρες της 15.10.1998 από τον Αερολιμένα Αθηνών για τη Βουλγαρία. 

Την ίδια ημέρα και μετά την πραγματοποίηση της απέλασης, ο δικηγόρος της ανωτέρω σχολίασε την υπόθεση σε μεσημβρινή ραδιοφωνική εκπομπή αν και σε καμία σχετική καταγγελία είχε προβεί ενώπιον των Δικαστικών Αρχών ή της Αστυνομίας, και συγκεκριμένα αναφέρθηκε στις συνθήκες κράτησής της, προφανώς αποκρύπτοντας την πραγματικότητα στον διευθύνοντα την εκπομπή δημοσιογράφο. 

Για την κράτηση της αλλοδαπής, σας πληροφορούμε οτι αυτή έγινε σύμφωνα με την ισχύουσα νομοθεσία και οι αστυνομικοί, λόγω και της εγκυμοσύνης της, την αντιμετώπισαν με ανθρωπιά και ευαισθησία, με σεβασμό στην ανθρώπινη αξιοπρέπεια και γνώμονα την προστασία των ατομικών δικαιωμάτων και της παρείχαν κάθε διευκόλυνση. 

Επισημαίνεται ότι το αναφερόμενο Αστυνομικό Τμήμα διαθέτει κατάλληλα κρατητήρια σε όροφο του κτιρίου όπου στεγάζεται, λουτρά με θερμαινόμενο νερό και είδη ατομικής υγιεινής για κάθε κρατούμενο χωριστά. Επίσης και λόγω λειτουργίας σε αυτό της Αστυνομικής Λέσχης, τα γεύματα που παρέχονται στους κρατούμενους είναι πλήρη. 

Τέλος, σε ό,τι αφορά την ιατρική παρακολούθησή της, σας πληροφορούμε ότι ουδέποτε τη στερήθηκε, αλλά της παρασχέθηκε σύμφωνα με τις ισχύουσες διατάξεις όταν απαιτήθηκε και συγκεκριμένα την 13, 17 και 21.9.1998 όταν διακομίσθηκε για την παροχή ιατρικής περίθαλψης, αφορώσης την εγκυμοσύνη της, στα Νοσοκομεία "ΕΛΕΝΑ", "ΛΑΙΚΟ" και "ΕΛΠΙΣ", αντίστοιχα. 

'Ολες οι ενέργειες των επιληφθέντων της υπόθεσης αστυνομικών εκδηλώθηκαν μέσα στα πλαίσια της αποστολής τους, όπως αυτή διαγράφεται από την ισχύουσα νομοθεσία. 

Αυτή είναι η πραγματικότητα και κάθε άλλος λόγος που προβάλλεται στερείται ουσιαστικού και νομικού ερείσματος. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

37. Στην με αριθμό 3151/22.10.98 ερώτηση δόθηκε με το υπ'αριθμ. 4/6.11.98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 3151/22.10.1998 που κατέθεσε ο Βουλευτής κ. Η. Βεζδρεβάνης, σας γνωρίζυμε ότι με τη ψήφιση του ν.2512/1997 ικανοποιήθηκε το αίτημα το σχετικό με τις μισθολογικές προαγωγές των κατωτέρων στελεχών της Ελληνικής Αστυνομίας. 

Για την εξέταση του θέματος της τροποποίησης των μισθολογικών προαγωγών των αξιωματικων των παραγωγικών Σχολών, που προβλέπονται από το ν.988/1997, έχει συσταθεί διυπουργική επιτροπή και ήδη οι προτάσεις της έχουν περιέλθει στο Υπουργείο Εθνικής 'Αμυνας. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

38. Στην με αριθμό 3080/19.10.98 ερώτηση δόθηκε με το υπ'αριθμ. 3/6.11.98 έγγραφο από τον Υπουργό Δημόσιας Τάξεως η ακόλουθη απάντηση: 

"Σε απάντηση της ερώτησης 3080/19.10.1998 που κατέθεσαν οι Βουλευτές κύριοι Σ. Κόρακας και Ο. Κολοζώφ, σας γνωρίζουμε ότι το Υπουργείο Δημόσιας Τάξης καταβάλλει κάθε δυνατή προσπάθεια για την επίλυση των προβλημάτων των αστυνομικών ασφαλώς και για τη βελτίωση της οικονομικής τους θέσης μέσα από τις δημοσιονομικές δυνατότητες της χώρας και της συνολικής εισοδηματικής κυβερνητικής πολιτικής. 

Η πολιτική επί των αποδοχών τους διαμορφώθηκε με τη ψήφιση του ν.2448/1996 για το μισθολόγιο των στελεχών των Ενόπλων Δυνάμεων και των Σωμάτων Ασφαλείας, με το οποίο αναβαθμίσθηκε η θέση τους, ενώ θεμα καθιέρωσης ειδικού μισθολογίου για το προσωπικό αυτό δεν εξετάζεται. 

Επίσης, με τη ψήφιση του ν.2512/1997 ικανοποιήθηκαν και τα σχετικά με τις μισθολογικές προαγωγές των κατωτέρων στελεχών και την αύξηση του επιδόματος εξομάλυνσης αιτήματα, με διάταξη δε του ν.2592/1998 έγιναν διορθωτικες παρεμβάσεις και χορηγήθηκε σε όλους τους βαθμούς του αστυνομικού προσωπικού σχετική αύξηση ανάλογα με το βαθμό ευθύνης των και έτσι επήλθαν πρόσθετες βελτιώσεις για το προσωπικό αυτό από 1.1.1998, όπως και μετά την ολοκλήρωση του ενιαίου μισθολογίου που έγινε την 1.7.1998. 

Τέλος, σας πληροφορούμε ότι χορήγηση των αναφερόμενων αμοιβών για ερασία πέραν από τις ώρες της υποχρεωτικής απασχόλησης ή κατά τις νυκτερινές ώρες ή εξαιρέσιμες ημέρες για το αστυνομικό προσωπικό δεν προβλέπεται. Αντί αυτού, στο προσωπικό αυτό χορηγείται επίδομα ειδικής απασχόλησης, λόγω των ιδιαιτέρων συνθηκών εργασίας του. Πάντως, χορήγηση των εν λόγω αμοιβών μόνο στο αστυνομικό προσωπικό θα ανέτρεπε το ενιαίο μισθολόγιο και την υφιστάμενη μισθολογική εξομοίωση του προσωπικού που υπάγεται σ'αυτό. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

39. Στην με αριθμό 2987/15.10.98 ερώτηση δόθηκε με το υπ'αριθμ. 37439/5.11.98 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της 2987/15.10.98 ερώτησης, που κατέθεσε ο Βουλευτής κ. Ευγένιος Χαϊτίδης, σχετικά με την υποχρέωση εξόφλησης οφειλής της Κοινότητας Αλιστράτης Νομού Σερρών προς τον Πέτρο Βασάκο, εργολάβο δημοσίων έργων, σας πληροφορούμε ότι, όπως μας εγνώρισε η Διεύθυνση Τοπικής Αυτοδιοίκησης Σερρών, με το αριθμ.18409/30.10.98 έγγραφό της, έχει ήδη ενημερώσει τον Πρόεδρο της Κοινότητας για την παραπάνω εκκρεμότητα, και υπήρξε διαβεβαίωση για την διεξαγωγή συζήτησης επί του θέματος στο Κοινοτικό Συμβούλιο, με σκοπό τη λήψη σχετικής απόφασης. 

Ο Υπουργός 

Α. ΠΑΠΑΔΟΠΟΥΛΟΣ" 

40. Στην με αριθμό 2985/15.10.98 ερώτηση δόθηκε με το υπ'αριθμ. 37462/6.11.98 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στην 2985/15.10.1998 ερώτηση του Βουλευτού κ. Βουλγαράκη Γεωργίου, σχετικά με το αντικείμενο του θέματος, σας πληροφορούμε ότι με το αριθ.30772/11.9.1998 έγγραφό μας προς τις Νομαρχιακές Αυτοδιοικήσεις δώσαμε οδηγίες στους δικαστικούς αντιπροσώπους, για τη διευκόλυνση των πολιτών με ειδικές ανάγκες κατα την άσκηση του εκλογικού τους δικαίωματος. 

Επιπλέον, έχει γίνει πρόταση για συνάντηση του προέδρου του συλλόγου των παραπληγικών με εκπροσώπους του Υπουργείου μας, προκειμένου να βρεθούν πιο πρόσφορες λύσεις για την αντιμετώπιση του προβλήματος. 

Συνημμένα, σας στέλνουμε αντίγραφο του ανωτέρω εγγράφου για ενημέρωσή σας. 

Ο Υπουργός 

Α. ΠΑΠΑΔΟΠΟΥΛΟΣ" 

Σημ: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

41. Στην με αριθμό 2986/15.10.98 ερώτηση δόθηκε με το υπ'αριθμ. 37463/6.11.98 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στην 2986/15.10.1998 ερώτηση του Βουλευτή κ. Τσιαρτσιώνη Νίκου, σχετικά με το αντικείμενο του θέματος, σας πληροφορούμε ειδικότερα τα εξής: 

1. Με το αριθ.30772/11.9.1998 έγγραφό μας, προς τις Νομαρχιακές Αττοδιοικήσεις δώσαμε οδηγίες στους δικαστικούς αντιπροσώπους, για τη διευκόλυνση των πολιτών με ειδικές ανάγκες κατα την άσκηση του εκλογικού δικαιώματος. Επιπλέον έχει γίνει πρόταση για συνάντηση του προέδρου του συλλόγου των παραπληγικών με το Υπουργείο μς, προκειμένου να βρεθούν πιο πρόσφορες λύσεις για την αντιμετώπιση του προβλήματος. 

2. Σύμφωνα με τις διατάξεις του άρθρου 53 του π.δ. 92/1994, εάν μέλη της εφορευτικής επιτροπής δεν προσέλθουν να εκπληρώσουν τα καθήκοντά τους γιατί απουσιάζουν ή κωλύονται για οποιαδήποτε άλλη αιτία, αναπληρώνοτναι από τα αναπληρωματικά μέλη. Εάν η αναπλήρωση είναι αδύνατη για τους ίδιους λόγους, η εκλογή διεξάγεται μόνο από τα παρόντα μέλη της εφορευτικής επιτροπής, καθώς και από μόνο τον πρόεδρό της, αντιπρόσωπο της δικαστικής αρχής. 

3. Τέλος, όσον αφορα τη μετάδοση της σταυροδοσίας μέσω INTER NET, αυτή δεν έγινε από το Υπουργείο μας, αλλά από την ενιαία Νομαρχιακή Αυτοδιοίκηση Αθηνών-Πειραιώς. 

Συνημμένα, σας στέλνουμε αντίγραφο του ανωτέρω εγγράφου για ενημέρωσή σας. 

Ο Υπουργός 

Α. ΠΑΠΑΔΟΠΟΥΛΟΣ" 

Σημ. Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).] 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, επειδή αύριο έχουμε συζήτηση προ ημερήσιας διάταξης για την εξωτερική πολιτική, δεν θα υπάρξει κοινοβουλευτικός έλεγχος, οπότε δεν θα γίνει ανακοίνωση του δελτίου επικαίρων ερωτήσεων.

ΠΡΟΕΔΡΕΥΩΝ (Παναγιώτης Σγουρίδης): Κύριοι Βουλευτές, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Η πρώτη με αριθμό 689/24-2-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Στυλιανού Παπαθεμελή προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την εγκατάσταση και λειτουργία χώρου υγειονομικής ταφής απορριμμάτων στη θέση Μαυροράχη του Δήμου Βερτίσκου Θεσσαλονίκης κλπ., διαγράφεται λόγω κωλύματος του ερωτωμένου κυρίου Υπουργού. 

Δεύτερη είναι η με αριθμό 692/24-2-99 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου για την ίδρυση γυμνασίου στην Ελαφόνησο κλπ. 

Η επίκαιρη ερώτηση έχει ως εξής: 

"Η Ελαφόνησος, το μόνο κατοικημένο νησί της Πελοποννήσου, πέραν των τόσων προβλημάτων που αντιμετωπίζει εξαιτίας της ανυπαρξίας ουσιαστικής φροντίδας εκ μέρους της πολιτείας, δεν διαθέτει ούτε και γυμνάσιο. 

Το γεγονός αυτό αναγκάζει καθημερινά τους σαράντα περίπου μαθητές του γυμνασίου-λυκείου να ξεκινούν κάθε πρωϊ και μέσω θαλάσσης, υπό αντίξοες καιρικές συνθήκες και συχνά θαλασσοβρεγμένοι, να φθάνουν στο σχολείο τους. 

'Ετσι ξεκινά η μέρα για κάποια παιδιά της πατρίδας μας. Εκτός και αν η πολιτεία θεωρεί τα παιδιά της Ελαφονήσου, που θέλουν να συνεχίσουν τις σπουδές τους, "παιδιά ενός κατώτερου Θεού". 

Εν όψει, λοιπόν, όλων των ανωτέρω, αλλά και της έναρξης αξιολόγησης προτάσεων προς το Υπουργείο Παιδείας για την ίδρυση νέων σχολικών μονάδων κατά το σχολικό έτος 1999-2000, 

Ερωτάται ο κύριος Υπουργός Παιδείας εάν είναι στις προθέσεις του να επιλύσει το ζήτημα ιδρύσεως γυμνασίου και ΤΕΕ στην Ελαφόνησο, δίνοντας επιτέλους λύση σε ένα φαινόμενο που προσβάλλει τη Συνταγματική αρχή της ισοπολιτείας στην Ελλάδα του 21ου αιώνα". 

Ο κύριος Υφυπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Τα παιδιά της Ελαφονήσου, είναι τα παιδιά της θάλασσας, είναι τα παιδιά του Ποσειδώνα και δεν είναι παιδιά ενός κατώτερου Θεού. Νομίζω ότι δεν νιώθουν μειονεξία, αλλά νιώθουν μάλλον περηφάνεια. 

Εκείνο, όμως, που θα ήθελα να πω είναι ότι υπάρχει μία διαδικασία εδώ και πολλά χρόνια, σύμφωνα με την ισχύουσα νομοθεσία, που λέει ότι προκειμένου να ιδρυθεί και να λειτουργήσει μία σχολική μονάδα, η τοπική κοινωνία έχει τον πρώτο λόγο. 

Δηλαδή, γίνεται μια πρόταση από τη νομαρχιακή επιτροπή παιδείας, ακολουθεί μια γνωμοδότηση του Νομαρχιακού Συμβουλίου, συνάπτεται μαζί με τις δυο αυτές προτάσεις και η πρόταση του αρμόδιου προϊσταμένου της διεύθυνσης της περιοχής και όλα αυτά στη συνέχεια διαβιβάζονται στο Υπουργείο Παιδείας, προκειμένου να αξιολογήσει τις προτάσεις και με βάση τις εκπαιδευτικές ανάγκες, με βάση τις ειδικές ανάγκες της περιοχής αλλά και τις δημοσιονομικές προϋποθέσεις να προβεί στην ίδρυση και λειτουργία μιας σχολικής μονάδας. Αυτό αφορά και στο γυμνάσιο αλλά και στο τεχνολογικό εκπαιδευτήριο. 

Τέτοια πρόταση από την πλευρά της τοπικής κοινωνίας, από τη Νομαρχιακή Αυτοδιοίκηση δεν περιήλθε στο Υπουργείο Παιδείας. 'Αρα το Υπουργείο Παιδείας δεν μπορεί από μόνο του να προχωρήσει στην ίδρυση και λειτουργία. Αν υπάρχει πρόταση από την αρμόδια διεύθυνση, πρόταση από τη νομαρχιακή επιτροπή αλλά σιγεί η Νομαρχιακή Αυτοδιοίκηση, τότε μετά την πάροδο ενός ευλόγου χρόνου, μπορεί από μόνο του το Υπουργείο Παιδείας να προχωρήσει στην υιοθέτηση αυτής της πρότασης. Αλλά αν δεν υπάρχει πρόταση τότε το Υπουργείο Παιδείας δεν μπορεί αυτοβούλως να ιδρύσει μια σχολική μονάδα. 

'Αρα θα πρέπει προς την πλευρά των κατοίκων ή προς την πλευρά της Νομαρχιακής Αυτοδιοίκησης να στραφούν οι κάτοικοι. 

Αλλά τώρα αγαπητοί συνάδελφοι αντικειμενικά δεν συντρέχουν και οι προϋποθέσεις ίδρυσης γιατί όλο και όλο είναι δεκαοκτώ μαθητές που φοιτούν σε Α' και Β' Γυμνασίου. Με δεκαοκτώ μαθητές δεν μπορεί να δημιουργηθεί και να λειτουργήσει γυμνάσιο. 

Επίσης οι μαθητές που πάνε στο λύκειο είναι όλοι και όλοι δεκατέσσερις. Δεν ξέρω πόσους μαθητές μπορούμε να βρούμε -δεν υπάρχουν- για να ιδρύσουμε και ένα ΤΕΕ. 'Αρα δεν υπάρχει ο ελάχιστος, ο αναγκαίος εκείνος αριθμός μαθητών που να δικαιολογήσει την λειτουργία ενός γυμνασίου. Πρέπει να είναι τουλάχιστον εκατό μαθητές και σε παρακείμενο γυμνάσιο τουλάχιστον διακόσιοι πενήντα για να δημιουργηθεί ένα γυμνάσιο με εκατό μαθητές. 

Υπάρχει όμως από την άλλη πλευρά η ευχέρεια των συγκοινωνιακών μέσων. Και γι' αυτό ακριβώς από το 1989, που είδα ότι εκκρεμεί ένα πρώτο αίτημα για την ίδρυση γυμνασίου στην Ελαφόνησο, δεν έχει ικανοποιηθεί διότι εξυπηρετούνται οι εκπαιδευτικές ανάγκες με τη μεταφορά έστω και δια της θαλασσίας οδού. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δαβάκης έχει το λόγο. 

ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, δεν αμφέβαλα ότι η απάντηση του κυρίου Υπουργού, δεν θα απείχε από την απάντηση που μου δόθηκε προ ημερών στη σχετική αναφορά που κατέθεσα για το θέμα. 

Κύριε Υπουργέ, συνεχίζω να λέγω ότι τα παιδιά της Ελαφονήσου είναι παιδιά ενός κατώτερου Θεού εκ μέρους της αντιμετωπίσεώς τους από την πολιτεία και από το Υπουργείο Παιδείας, δεδομένου ότι η δυνατότητα των συγκοινωνιακών μέσων προκειμένου να πάνε στο γυμνάσιο δεν είναι τόσο ικανοποιητική, όσο θα μπορούσατε να φανταστείτε. Από το λιμάνι της Ελαφονήσου μέχρι απέναντι στη στεριά, στη Πούντα, ειδικά το χειμώνα επικρατούν ισχυροί άνεμοι, πολύ κακές καιρικές συνθήκες με αποτέλεσμα τα παιδιά να κάνουν περίπου σαράντα πέντε απουσίες ετησίως. Δεν μπορούν να πάνε στο σχολείο τους λόγω των καιρικών συνθηκών. Πώς λοιπόν αυτά τα παιδιά θα συναγωνιστούν ισοτίμως τους άλλους συμμαθητές τους κατά τις εξετάσεις στο πανεπιστήμιο. 

Επίσης από το 1990 -είναι ένα στοιχείο που πρέπει να το λάβετε υπόψη σας- περίπου δεκαέξι οικογένειες έφυγαν λόγω αδυναμίας φοιτήσεως των παιδιών τους. 'Εφυγαν δηλαδή περίπου πενήντα τρία παιδιά, διότι δεν μπορούσαν να συνεχίσουν τις σπουδές τους, λόγω της δυσκολίας στη μεταφορά. 

'Οσον αφορά το θέμα ότι δεν υπάρχουν παιδιά, τα δικά μου στοιχεία είναι κάπως διαφορετικά. Υπάρχουν σήμερα είκοσι ένα παιδιά γυμνασίου τα οποία φοιτούν σε παρακείμενα γυμνάσια της Νεαπόλεως ή άλλων ομόρων κοινοτήτων και υπάρχουν επίσης και δεκαέξι παιδιά λυκείου. 

Θεωρώ ότι το παράδειγμα της Αντιπάρου μπορεί να σας προβληματίσει πάρα πολύ σοβαρά. Στην Αντίπαρο το 1986 ιδρύθηκε γυμνάσιο με είκοσι πέντε παιδιά. Η Αντίπαρος απέχει ίση απόσταση από την Πάρο όσο απέχει η Ελαφόνησος από την Πούντα, από τη στεριά, δηλαδή, της Λακωνίας. 

Θεωρώ, λοιπόν, ότι πέραν των τοπικών φορέων, που οι σημερινές μου πληροφορίες είναι ότι η πρότασή τους θα είναι θετική τόσο της δευτεροβάθμιας εκπαίδευσης όσο και του νομαρχιακού συμβουλίου το οποίο θα δεχθεί την πρόταση της δευτεροβάθμιας εκπαίδευσης, θεωρώ, λοιπόν, ότι πέραν των τοπικών φορέων και η πολιτική βούληση απαιτείται, όπως υπήρξε το 1986 με την ίδρυση γυμνασίου στην Αντίπαρο. 

Περιμένω, λοιπόν, μια πολιτική απάντηση από σας προκειμένου και τα παιδιά της Ελαφονήσου να θεωρήσουν τον εαυτό τους παιδιά ενός ανώτερου Θεού και όχι ενός κατώτερου όπως λέω στην ερώτησή μου. 

Θέλω να πιστεύω ότι μπορεί μεν να είναι παιδιά του Ποσειδώνα, όπως είπατε, κύριε Υπουργέ, αλλά σήμερα έχει επικρατήσει η ανατολική ορθόδοξη θρησκεία και αυτά ανήκουν πλέον στη μυθολογία ή στην ιστορία. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Δαβάκη. 

Ορίστε, κύριε Ανθόπουλε, έχετε το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Πολύ σύντομα θα ήθελα να πω, κύριε Πρόεδρε, ότι το Υπουργείο Παιδείας δεν οχυρώνεται πίσω από κάποιες διαδικασίες για να αποφύγει κάτι το οποίο μια τοπική κοινωνία θεωρεί αναγκαίο. Το αντίθετο. Επειδή εκτιμά την κρίση της τοπικής κοινωνίας όσον αφορά τις εκπαιδευτικές ανάγκες της περιοχής της, γι' αυτό ακριβώς της δίνει και αυτήν την πρωτοβουλία και το προβάδισμα στη διερεύνηση και των τυπικών και των ουσιαστικών στοιχείων προκειμένου να ιδρυθεί μια σχολική μονάδα. 

Εμείς δεν θα θέλαμε πραγματικά να παραβιάσουμε και το νόμο, να παραβιάσουμε και μία εθιμοταξία η οποία κρατεί εδώ και πολλά χρόνια. Η ίδρυση και λειτουργία σχολικών μονάδων δεν γίνεται προς όφελος κάποιων πολιτικών ή άλλων σκοπιμοτήτων. Γίνεται για να εξυπηρετήσει εκπαιδευτικές ανάγκες των παιδιών. Και σήμερα τουλάχιστον, με βάση τους παιδαγωγικούς κανόνες που ισχύουν σε όλη την οικουμένη, θα πρέπει, για να αναπτύσσεται η αίσθηση της συλλογικότητας, η ψυχολογία της ομάδας, η αλληλόδραση μεταξύ των μαθητών, να υπάρχει και ο ελάχιστος αναγκαίος αριθμός μαθητών. Δεν μπορούμε με δέκα, με δεκατέσσερα, με δεκαπέντε παιδιά να ιδρύουμε μια σχολική μονάδα. Αποβαίνει εις βάρος των παιδιών. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, παρεκάλεσε ο Υπουργός κ. Ανθόπουλος, επειδή έχει μια συγκεκριμένη ανειλημμένη υποχρέωση, να προταχθεί η τελευταία επίκαιρη ερώτηση δευτέρου κύκλου δική του, για να μπορέσει να ανταποκριθεί στις υποχρεώσεις του. 

Συμφωνεί το Σώμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Το Σώμα συμφωνεί. 

Θα συζητηθεί, λοιπόν, η πέμπτη επίκαιρη ερώτηση δευτέρου κύκλου με αριθμό 701/1.3.99 του Βουλευτού του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου για τη μεταγραφή σε ελληνικά πανεπιστήμια των Ελλήνων φοιτητών στο Πανεπιστήμιο της Πρίστινα, λόγω της κατάστασης στο Κοσσυφοπέδιο. 

Η επίκαιρη ερώτηση του κ. Ρόκου είναι η ακόλουθη: 

"Ανάστατοι είναι οι 'Ελληνες φοιτητές στο Πανεπιστήμιο της Πρίστινα και οι οικογένειές τους από τις εξελίξεις στην περιοχή και τις ένοπλες συγκρούσεις ακόμη και στα προάστια της πόλης. 

Η Κυβέρνηση παρά τις επανειλημμένες υποσχέσεις της για μετεγγραφή των φοιτητών αυτών σε ελληνικά πανεπιστήμια, που αποτελεί άλλωστε και αίτημα Βουλευτών όλων των πτερύγων της Βουλής, δεν προχώρησε στην υλοποίηση της υπόσχεσής τους. 

Ερωτάται ο κύριος Υπουργός: 

Εάν πρόκειται να μεριμνήσει για την άμεση επίλυση του σοβαρού αυτού θέματος που κρατά σε συνεχή αγωνία τους ολιγάριθμους φοιτητές της Πρίστινα και τις οικογένειές τους". 

Ο Υφυπουργός Παιδείας κ. Ιωάννης Ανθόπουλος, έχει το λόγο για τρία λεπτά, να πρωτολογήσει. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κυρίες και κύριοι συνάδελφοι, θα ήθελα πρώτα απ' όλα να πω στον κύριο συνάδελφο ότι μέχρι στιγμής η Κυβέρνηση δεν έδωσε καμία υπόσχεση επί του θέματος, τουλάχιστον από την πλευρά του Υπουργείου Παιδείας. 

Δεύτερον, ότι με βάση την ισχύουσα νομοθεσία οι μετεγγραφές φοιτητών του εξωτερικού γίνονται μετά τη συμπλήρωση επιτυχώς του πέμπτου εξαμήνου, με γραπτές εξετάσεις και για κάλυψη ενός ποσοστού 10% των εισακτέων φοιτητών ανά τμήμα. 

Αυτός ο νόμος ισχύει εδώ και δύο δεκαετίες. Δεν έχει αλλάξει, παρά το γεγονός ότι και κατά το παρελθόν υπήρξαν παρόμοια αιτήματα, λόγω εκτάκτων συνθηκών που είτε επαπειλήθηκαν, είτε επισυνέβησαν σε ξένες χώρες και σε ξένα πανεπιστήμια. 

Δεν υπάρχει σκέψη από το Υπουργείο Παιδείας να προχωρήσει προς αυτήν την αλλαγή του νόμου, δεδομένου ότι οι φοιτητές οι οποίοι εγγράφονται στο εξωτερικό χωρίς εξετάσεις, όπως κατ'αρχήν έχουν μια ευχέρεια επιλογής μεταξύ πολλών πανεπιστημίων μιας χώρας ή και πανεπιστημίων πολλών χωρών, την ίδια ευχέρεια έχουν, εάν προκύψει οποιοδήποτε κώλυμα ή εάν για λόγους υποκειμενικούς, αντικειμενικούς ή έκτακτους, επιθυμήσουν να εγγραφούν κάπου αλλού σε ένα άλλο πανεπιστήμιο, άνευ εξετάσεων. 

Στην Ελλάδα για να μετεγγραφεί ένας φοιτητής του εξωτερικού θα πρέπει να υποστεί τη δοκιμασία των εξετάσεων και να υπάρχει το προβλεπόμενο 10% των θέσεων, προκειμένου να γίνει αυτή η μετεγγραφή. 

Δεν έγινε, επαναλαμβάνω, καμιά παρόμοια ρύθμιση στο παρελθόν. Αλλά πέραν αυτού, θα ήθελα να ενημερώσω τους αγαπητούς συναδέλφους, ότι όπως μας πληροφορεί η πρεσβεία μας στο Βελιγράδι, τα Πανεπιστήμια της Πρίστινα, Νίσης και Βελιγραδίου, λειτουργούν κανονικά και δεν έχει ληφθεί καμία απόφαση από το αρμόδιο Υπουργείο της Γιουγκοσλαβίας, για την παύση των μαθημάτων ή των εξετάσεων. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ρόκος έχει το λόγο για δύο λεπτά να αναπτύξει την επίκαιρη ερώτησή του. 

ΓΕΩΡΓΙΟΣ ΡΟΚΟΣ: Κύριε Πρόεδρε, κατ'αρχήν θέλω να πω στον κύριο Υπουργό και στην Αίθουσα, ότι δεν είναι μόνο προσωπικό αίτημα. 'Εχει υπογραφεί από όλα τα κόμματα, από εβδομήντα οκτώ συναδέλφους, παρόμοιο αίτημα προς το Υπουργείο. 

Δεύτερον, δεν αφορά πάρα πολλούς φοιτητές. Αφορά είκοσι πέντε φοιτητές, που σημαίνει ότι δεν αποσταθεροποιείται το όλο μας εκπαιδευτικό σύστημα με το να έρθουν είκοσι πέντε άτομα από το εξωτερικό. 

Τρίτον, έγινε εξαίρεση με τροπολογία που κατατέθηκε και πέρασε στη Βουλή για φοιτητές στο Πανεπιστήμιο Βοσνίας-Ερζεγοβίνης στο παρελθόν. 

Τέταρτον, θέλω να επισημάνω ότι την ίδια στιγμή ως φαίνεται και με τον προγραμματισμό που έχει το Υπουργείο Παιδείας, προβλέπεται για του χρόνου να μπουν, το 50% των αιτουμένων για την εγγραφή, που σημαίνει ότι υπάρχει πραγματικά ένας σχεδιασμός. Θα ήταν αστείο, λοιπόν, να πούμε ότι θα υπάρχει αποσταθεροποίηση με την είσοδο των είκοσι πέντε ατόμων. 

Δυστυχώς, η κρίση στο Κόσοβο είναι συνεχής και απρόβλεπτη. Παρακολουθώντας τα δελτία των ειδήσεων, όλοι ακούμε ότι σε απόσταση δέκα χιλιομέτρων από την ίδια την Πρίστινα υπάρχουν πυροβολισμοί κλπ. 

Πιστεύω, ότι αυτό είναι το αίσθημα όλων μας και αυτό εκφράστηκε εξάλλου με το υπόμνημα που εστάλη στο Υπουργείο Παιδείας, που υπογράφηκε από όσους βρέθηκαν, από εβδομήντα οκτώ συναδέφλους αυθορμήτως. Θα πρέπει το Υπουργείο να δει αυτό το αίτημα που εκφράστηκε από συναδέλφους όλων των πτερύγων της Βουλής και να κάνει αυτήν τη ρύθμιση, μιας και πράγματι δεν στοιχίζει τίποτε, μιας και πράγματι όλοι μας έχουμε πειστεί ότι δεν μπορούμε να προβλέψουμε τις εξελίξεις στην Πρίστινα. 'Ολοι μας πρέπει να καταλάβουμε και να έρθουμε στη θέση αυτών των γονιών, των λίγων ανθρώπων που ζούν καθημερινά κρεμασμένοι από τα δελτία των ειδήσεων για τα απρόβλεπτα. 

Θεωρώ, κύριε Υπουργέ, ότι αν ξαναδείτε το αίτημα όλων μας, ίσως πάρετε τελικά μια διαφορετική απόφαση από αυτήν που μου προαναγγείλατε. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για δύο λεπτά να δευτερολογήσετε. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, μην τοποθετείτε το θέμα στη διάθεση ή όχι του Υπουργείου Παιδείας ή της Κυβέρνησης. Δεν είναι θέμα ευαισθησίας ή αναλγησίας. Είναι τελείως διαφορετικό το θέμα. 

Πρόκειται για φοιτητές οι οποίοι επέλεξαν, ίσως μετά από αποτυχίες στη συμμετοχή τους στις γενικές εξετάσεις, να πάνε να σπουδάσουν στο εξωτερικό, δι'εγγραφής επαναλαμβάνω, στα πανεπιστήμια του εξωτερικού. 

ΓΕΩΡΓΙΟΣ ΡΟΚΟΣ: Πριν την κρίση. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Με το να επισυμβεί ένα οποιοδήποτε έκτακτο γεγονός στο πανεπιστήμιο μιας χώρας, στην ίδια τη χώρα, μειώνεται απλούστατα η αρχική τους επιλογή κατά ένα πανεπιστήμιο. Υπάρχουν πολλές άλλες χώρες με πολλά άλλα πανεπιστήμια στα οποία εισάγονται δι'εγγραφής. 

Εμείς, με τη διεύρυνση της τριτοβάθμιας εκπαίδευσης επιδιώκουμε από το 2000 και μετά, να εγγράφονται οι 'Ελληνες απόφοιτοι του λυκείου στα πανεπιστήμια και στα Τ.Ε.Ι. της χώρας. 

Αλλά θα έχουν τότε ένα τίτλο, το απολυτήριο του ενιαίου λυκείου, το οποίο θα είναι ισότιμο για όλους και θα προέρχεται από κάποιες αντικειμενικές διαδικασίες. Εδώ στην περίπτωση των φοιτητών του εξωτερικού, υπάρχει ο συγκεκριμένος νόμος. Εξετάσεις σε κάποια μαθήματα, εφόσον έχουν συμπληρώσει επιτυχώς το 5ο εξάμηνο σπουδών τους στο εξωτερικό και εφόσον υπάρχει το 10% για να καλυφθούν οι θέσεις. 'Οσο αυξάνουμε εμείς τις θέσεις των εισακτέων στη χώρα, τόσο με το 10% ο αριθμός των εισαγομένων με μετεγγραφή αυξάνει και αυτός. Επομένως, θα επωφεληθούν στην επόμενη περίοδο για να δώσουν εξετάσεις, αν έχουν συμπληρώσει τις προϋποθέσεις, για να έλθουν στην Ελλάδα. 

Στη Βοσνία-Ερζεγοβίνη, που αναφέρατε ως παράδειγμα, δεν ικανοποιήθηκε το αίτημα, ούτε στους σεισμούς του Καμερίνου. Σε καμία περίπτωση εδώ και δύο δεκαετίες δεν εχει ικανοποιηθεί τέτοιο αίτημα ουτε και εντός της χώρας μέ εσωτερικές μετεγγραφές. 'Οταν έγινε ο σεισμός στη Θεσσαλονίκη τον Ιούνιο του 1978, δεν μετεγγράφησαν οι φοιτητές στην Αθήνα ούτε όταν έγινε ο σεισμός στην Αθήνα το 1981 μετεγγράφησαν οι φοιτητές στη Θεσσαλονίκη. Είναι κάτι το οποίο δεν γίνεται πέραν των προδιαγραφών και των προϋποθέσεων που θέτει ο νόμος, διότι η διαδικασία έχει και ουσία. 

ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 708/1.3.99 επίκαιρη ερώτηση του Βουλευτή του Κομμουνιστικού Κομματος Ελλάδος κ.Νικολάου Γκατζή προς τον Υπουργό Γεωργίας, σχετικά με τη στήριξη και ανάπτυξη του κλάδου παραγωγής λευκού κρέατος στο Νομό Εύβοιας. 

Η επίκαιρη ερώτηση έχει ως εξής: 

"Η ανεργία στο Νομού Εύβοιας πήρε διαστάσεις κοινωνικής συμφοράς. 'Ενας δυναμικός κλαδος αυτός του λευκού κρέατος, που έχει απομείνει ακόμα και που παράγει το 50% του λευκού κρέατος στη χώρα και απασχολεί τρεις χιλιάδες άμεσα και επτά χιλιάδες έμμεσα εργαζομένους οδηγείται στον αφανισμό με ευθύνη της κυβέρνησης και της ΑΤΕ, με όλες τις αρνητικές συνέπειες που αυτό συνεπάγεται. Συγκεκριμένα οι επιχειρήσεις του κλάδου αντιμετωπίζονται χωρίς χρηματοδότηση, χωρίς αποτελεσματική ρύθμιση των χρεών, χωρίς στοιχειώδη προστασία από τις αθρόες εισαγωγές που καλύπτουν ακόμη και τις ανάγκες στρατιωτικών μονάδων. Αντιμετώπιση που σίγουρα οδηγεί στη συρρίκνωση τις επιχειρήσεις αυτές και στο ξεπούλημά τους με οδυνηρές συνέπειες για τους εργαζομένους και την παραγωγική βάση του νομού και της χώρας. 

Η επιβίωση και ανάπτυξη του κλαδου του λευκού κρέατος στο Νομό Ευβοιας είναι θέμα πολιτικής βούλησης της Κυβέρνησης και της ΑΤΕ. Η λύση βρίσκεται στην εξυγίανση των επιχειρήσεων αυτών και τη μετατροπή τους σε εταιρείες μετοχικού ενδιαφέροντος της ΑΤΕ και των συνεταιρισμών, στους οποίους συνεταιρισμούς θα συμμετέχουν οι ενδιαφερόμενοι αγρότες της ευρύτερης περιοχής, ορισμένοι από τους οποίους συνεργάζονται ήδη με τις μονάδες αυτές. 

Ετσι θα αναδειχθεί ο αναπτυξιακός και κοινωνικός ρόλος της ΑΤΕ που σήμερα δεν υπάρχει, θα διασφαλιστεί η απασχόληση των εργαζομένων και η παραγωγική βάση του νόμου. 

Ερωτάται ο κύριος Υπουργός τι μέτρα προτίθεται να πάρει για να αποτρέψει τη συρρίκνωση, το κλείσιμο και το ξεπούλημα αυτών των επιχειρήσεων και να διασφαλίσει την απασχόληση των εργαζομένων". 

Ο Υφυπουργός Γεωργίας κ. Φουντάς έχει το λόγο για τρία λεπτά να πρωτολογήσει. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, κύριε συνάδελφε, πράγματι αντιμετωπίζει σοβαρά προβλήματα τον τελευταίο καιρό ο κλάδος του λευκού κρέατος. Ιδιαίτερα της χοιροτροφίας. 

Είναι γνωστό ότι μετά την κατάρρευση της αγοράς της Ρωσίας περυσι, με την πλήρη αδυναμία εισαγωγης χοιρινού κρέατος, γνώρισε πρωτοφανή κρίση ο κλάδος. Νωρίτερα είχαμε και την κριση στην 'Απω Ανατολή και οι εξαγωγές από την Ευρωπαϊκή 'Ενωση στην Ιαπωνία έπεσαν κάτω από 60% . 'Αρα, η αγορά της Ευρωπαϊκής 'Ενωσης και η δική μας κατακλύστηκε από χοιρινά φθηνά. 'Ετσι δημιουργήθηκε μεγάλο πρόβλημα στη διάθεση του χοιρινού, του λευκού κρέατος που παράγεται στη χώρα μας και ιδιαίτερα στην Εύβοια. 

Επίσης, χωρίς να επηρεάζεται η πτηνοτροφία από εισαγωγές, και σε αυτό τον κλαδο παρατηρείται μία αστάθεια, παρ'ότι οι τιμές είναι τώρα ικανοποιητικές. 

'Οπως γνωρίζετε πρόσφατα η Κυβέρνηση πήρε απόφαση και η Αγροτική Τράπεζα βγάζει σε λίγες μέρες εγκύκλιο που θα καθορίζει τις λεπτομέρειες και τις διαδικασίες ρύθμισης των αγροτικών χρεών των πτηνοτρόφων και των χοιροτρόφων. Αυτή η εγκύκλιος θα ρυθμίζει πάνω από το 93% των περιπτώσεων. Πιστεύουμε ότι θα περιλαμβάνει και όλες αυτές τις μονάδες και ότι προς το παρόν θα δώσει μια ανακούφιση. 

'Οσον αφορά τις στρατιωτικές μονάδες σας πληροφορώ ότι πριν από δύο περίπου μήνες είχα στείλει επιστολή προς τον Υπουργό Εθνικής 'Αμυνας η οποία διαβιβάσθηκε στην υπηρεσία προμηθειών του στρατεύματος. Κατόπιν τούτου προστέθηκε ή θα προστεθεί ένα επιπλέον γεύμα την εβδομάδα ή στις δέκα μέρες στο σιτηρέσιο των στρατιωτικών μονάδων ούτως ώστε να έχουμε μία ανακούφιση στην πίεση που ασκείται από το λευκό κρέας. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Κατ' επανάληψη έχει ασχοληθεί το κόμμα μας με το λευκό κρέας και έχει προτείνει συγκεκριμένες λύσεις για μια διέξοδο που θα είναι αναπτυξιακή με κοινωνικό χαρακτήρα, ώστε να μπορέσει να διασφαλίσει τις θέσεις εργασίας με την κάλυψη των αναγκών της χώρας από ντόπιο λευκό κρέας. 

'Ομως πρόσφατα πάρθηκε απόφαση από το Εφετείο που πιθανόν να την ξέρει ο κύριος Υπουργός αλλά δεν μας είπε τίποτα, για την εκκαθάριση της μεγαλύτερης σήμερα επιχείρησης που υπάρχει στην Εύβοια με επτακόσιους τριάντα εργαζόμενους. Θα γίνει εκκαθάριση εν λειτουργία με πολιτική βούληση της Κυβέρνησης και της ΑΤΕ παρά τις εισηγήσεις που έκανε η αρμόδια επιτροπή της τράπεζας και οι διευθύνσεις που ασχολούνται με αυτές τις υποθέσεις. 

Κύριε Υφυπουργέ, ουσιαστικά δεν μας είπατε τι θα κάνετε με αυτές τις επιχειρήσεις. Το θέμα δεν είναι μόνο για τις εξαγωγές. Είναι για τις αθρόες εισαγωγές οι οποίες χτυπάνε σήμερα την αγορά. Δεν είναι το θέμα αν θα πάρει ακόμα ένα γεύμα ο στρατός, αλλά να μην φάει ο στρατός ξένα κοτόπουλα. Το θέμα δεν είναι αν τελικά θα γίνει η ρύθμιση μετά την εγκύκλιο που θα υπογράψετε. Το θέμα είναι πώς θα σωθούν αυτές οι επιχειρήσεις και οι εργαζόμενοι. Η ΑΤΕ δεν μπορεί να παίζει αυτόν τον τοκογλυφικό ρόλο. Πρέπει να παίζει ρόλο αναπτυξιακό και κοινωνικό. 

Ο κ. Ανωμερίτης υποσχέθηκε ότι στις 28 του μηνός θα ξαναγύριζε στην περιοχή και θα έφερνε συγκεκριμένες λύσεις. 'Οχι μόνο δεν πήγε, όχι μόνο δεν απήντησε αλλά δεν δέχεται και τους εκπροσώπους των φορέων για να συζητήσουν τα προβλήματα. Ξέρετε ότι ο χρόνος είναι καταλυτικός για την παραπέρα αποδυνάμωση αυτών των επιχειρήσεων. 

Η πολιτική που ακολουθείτε και ιδιαίτερα η πολιτική της ΑΤΕ αντί να ενισχύσει την παραγωγική βάση και την απασχόληση προσπαθεί να παίξει εμπορικό ρόλο. Εμείς δεν θέλουμε να παίζει η ΑΤΕ αυτό το ρόλο. Σήμερα έχει ερημωθεί όλη η παραγωγική βάση της χώρας. Τουλάχιστον ο κλάδος των τροφίμων πρέπει να διατηρηθεί πάση θυσία. Εμείς προτείνουμε μετοχοποίηση όλων αυτών των επιχειρήσεων με ευθύνη της ΑΤΕ και παραγωγικές επενδύσεις. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε συνάδελφε, όπως ξέρετε, επειδή μιλήσατε για εισαγωγές, δεν μπορούμε να απαγορεύσουμε εισαγωγές κρέατος από την Ευρωπαϊκή 'Ενωση. Αυτό είναι ξεκαθαρισμένο. 

ΝΙΚΟΛΑΟΣ ΓΚΑΤΖΗΣ: Τσάμπα να τα δώσετε στη Γαλλία τα κοτόπουλα, δεν θα τα πάρουν! 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): 'Οσον αφορά τον κ. Ανωμερίτη, πράγματι μετέβη στην Εύβοια και υποσχέθηκε ότι θα δώσει λύση. Πιστεύουμε, ότι μία λύση ήδη δίνεται σημαντική και ανακουφιστική όπως η ρύθμιση των χρεών. Πρέπει πάλι να ξέρετε, ότι η Αγροτική Τράπεζα συγκεκριμένα από καταθέσεις των αγροτών, από καταθέσεις των πολιτών, έχει τα χρήματα. Δεν έχει καμία μηχανή για να κόβει χρήματα, ούτως ώστε να τα χαρίζει, να τα σπαταλά κλπ. 

Επειδή πρόσφατα έγινε αυτή η ρύθμιση, σίγουρα ενισχύθηκε από το Υπουργείο Εθνικής Οικονομίας, αλλά ξέρετε πολύ καλά τι περιορισμούς έχει. Επίσης πρέπει να ξέρετε ότι η Αγροτική Τράπεζα υπάγεται στο Υπουργείο Εθνικής Οικονομίας. Αυτό δεν έχει σχέση με αυτό που συζητάμε βέβαια, πάντως σίγουρα με μάτι τέτοιο το βλέπουμε και προσπαθούμε να δώσουμε λύση σε αυτό το οξύ πρόβλημα που υπάρχει όσον αφορά τη διάθεση του λευκού κρέατος, ιδίως του χοιρινού. Διότι έχει κατακλυσθεί η αγορά της Ευρώπης ιδίως από χοιρινά που είναι αδύνατον να εξαχθούν στην 'Απω Ανατολή. Τώρα, με την επισιτιστική βοήθεια που δίνεται προς τη Ρωσία, θα ανακουφισθεί κάπως και η δική μας αγορά. 

Είναι ένα πρόβλημα σοβαρό. Πιστεύω, επαναλαμβάνω, ότι με τη ρύθμιση που δώσαμε, θα ανακουφιστούν οι παραγωγοί του λευκού κρέατος. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Τέταρτη επίκαιρη ερώτηση είναι η με αριθμό 703/1-3-99 της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Εργασίας και Κοινωνικών Ασφαλίσεων, σχετικά με τη λήψη μέτρων επίλυσης των προβλημάτων στο υποκατάστημα του Ιδρύματος Κοινωνικών Ασφαλίσεων (Ι.Κ.Α) στη Λάρισα. 

Η επίκαιρη ερώτηση της κ. Λουλέ σε περίληση έχει ως εξής: 

"Το Ι.Κ.Α Λάρισας που εξυπηρετεί ασφαλιστικά και ιατροφαρμακευτικά ογδόντα χιλιάδες -περίπου- ασφαλισμένους, αντιμετωπίζει σοβαρά λειτουργικά προβλήματα. Οι ελλείψεις στο προσωπικό (μόλις τριακόσια πενήντα άτομα διοικητικό, υγειονομικό και ιατρικό προσωπικό) και η ακαταλληλότητα του κτιρίου στο οποίο στεγάζεται, δεν επιτρέπουν την ομαλή παροχή των υπηρεσιών του υποκαταστήματος προς τους ασφαλισμένους. Εργαζόμενοι και κοινό, συνωστίζονται στο ανεπαρκές -ετοιμόρροπο κτίριο, με αποτέλεσμα ούτε οι πρώτοι να μπορούν να εργαστούν ούτε οι δεύτεροι να εξυπηρετηθούν. 

Από το 1987 έχει να γίνει πρόσληψη στα τμήματα του φυσιοθεραπευτηρίου, στο οδοντοτεχνικό και στο ακτινολογικό, ενώ στο φαρμακευτικό τμήμα η τελευταία πρόσληψη έγινε το 1991. Ενώ η ανισότητα στην κατανομή των συμβάσεων στους γιατρούς ειδικοτήτων έχει προκαλέσει πλεόνασμα σε ορισμένες ειδικότητες και έλλειψη σε άλλες. 

Τέλος, ούτε η ανακαίνιση του κτιρίου έχει προχωρήσει ούτε η ανέγερση νέου κτιρίου, όπως είχε αποφασιστεί, προκειμένου να στεγάσει τις υπηρεσίες του υποκαταστήματος του Ι.Κ.Α στη Λάρισα. 

Ερωτάται ο κύριος Υπουργός: 

1. Πότε θα ολοκληρωθεί η μελέτη ανακαίνισης του κτιρίου και πότε θα γίνει ο διαγωνισμός για την υλοποίησή της; 

2. Πότε θα αγοραστεί οικόπεδο για να ανεγερθεί το νέο κτίριο που θα στεγάσει τις υπηρεσίες του υποκαταστήματος του Ι.Κ.Α στη Λάρισα; 

3. Θα καλυφθούν οι ελλείψεις σε διοικητικό προσωπικό και οι κενές θέσεις που υπάρχουν στα υγειονομικά τμήματα του υποκαταστήματος;". 

Ο Υφυπουργός Εργασίας και Κοινωνικών Ασφαλίσεων κ. Ιωαννίδης, έχει το λόγο για τρία λεπτά για να πρωτολογήσει. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, κατ'αρχήν το ότι υπάρχει στεγαστικό πρόβλημα στο ΙΚΑ Λάρισας είναι γνωστό. 'Εχουν γίνει πολλές προσπάθειες. Θα αναφερθώ μόνο στις τελευταίες. 

Στις 8 Μαϊου 1997 έγινε διαγωνισμός για την αγορά οικοπέδου για την ανέγερση κτιρίου επτάμισι χιλιάδων τετραγωγικών μέτρων, ο οποίος δεν απέδωσε λόγω ακαταλληλότητας των οικοπέδων. Δεν βρέθηκαν οικόπεδα, τι να κάνουμε! 

'Εγινε δεύτερος διαγωνισμός στις 30 Μαρτίου 1998. Υποβλήθηκαν εννέα προσφορές, οκτώ ιδιωτών και μία του Δήμου Λαρίσης, αλλά δεν είχαν τηρηθεί οι νόμιμες διαδικασίες, δεν έγινε σωστά. 

Με μεταγενέστερη απόφασή του το διοικητικό συμβούλιο του Ι.Κ.Α ματαίωσε το διαγωνισμό αυτό και βρισκόμαστε στη φάση διενέργειας νέου διαγωνισμού. Το Ι.Κ.Α Λαρίσης έχει αναλάβει να προχωρήσει το διαγωνισμό και φαντάζομαι και ελπίζω αυτός πλέον ο διαγωνισμός να αποδώσει. 

'Οσον αφορά τη μελέτη ριζικής ανακαίνισης του κτιρίου που στεγάζονται ήδη οι υπηρεσίες, πρέπει να σας πω ότι θα ολοκληρωθεί στο τέλος Μαϊου. Η προετοιμασία για δημοπράτηση ανάθεσης του έργου θα ολοκληρωθεί στο τέλος Ιουνίου, οπότε και θα δημοσιευθεί η σχετική διακήρυξη. 

Τώρα σε ό,τι αφορά τη μείωση του προσωπικού, κατ' αρχήν είναι γνωστό ότι όχι μόνο το ΙΚΑ, όλα τα ασφαλιστικά ταμεία έχουν έλλειψη προσωπικού και αναφέρομαι στο διοικητικό προσωπικό. Το ΙΚΑ Λαρίσης δεν είναι από τα υποκαταστήματα που έχουν μεγάλη απόκλιση από τις οργανικές θέσεις. Συγκριτικά με τις υπόλοιπες περιοχές της Ελλάδας θα έλεγα ότι είναι σε καλή σχετικά κατάσταση. Βέβαια, αυτό δεν είναι ικανοποιητικό ούτε για μας, γι' αυτό έχουμε ζητήσει από το Υπουργικό Συμβούλιο να εγκριθούν μία σειρά θέσεις για τη στελέχωση του ΙΚΑ ανά την Ελλάδα μέσα στις οποίες περιλαμβάνονται και θέσεις για το ΙΚΑ Λαρίσης. 

Σε ό,τι αφορά όμως τις υγειονομικές υπηρεσίες, θα μου επιτρέψετε να πω ότι μάλλον περισσεύουν, παρά λείπουν, οι γιατροί. Και θα σας έλεγα ότι περίπου δεν υπάρχει καμία ειδικότης που να μην καλύπτεται. Θα ήθελα δε να μου πείτε ποια ειδικότητα δεν καλύπτεται, διότι από έναν πίνακα που έχω εδώ, βλέπω ότι όλες ή σχεδόν όλες οι ειδικότητες καλύπτονται. Εάν εσείς έχετε άλλα στοιχεία, να μου τα πείτε. Πάντως, επί συνόλου ογδόντα τεσσάρων οργανικών θέσεων, οι υπηρετούντες είναι περίπου ενενήντα επτά και μάλιστα στις ειδικότητες που μπορεί να δεχθεί κανείς ότι έχουν μεγαλύτερη ζήτηση, δηλαδή στους παθολόγους και στους καρδιολόγους, όχι μόνο δεν υπάρχει έλλειψη, αλλά υπάρχουν και παραπάνω. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Λουλέ, έχετε το λόγο για δύο λεπτά, να αναπτύξετε την επίκαιρη ερώτησή σας. 

ΑΝΔΡΙΑΝΗ ΛΟΥΛΕ: Κύριε Πρόεδρε, κατ' αρχήν χαίρομαι που ο Υπουργός βρίσκει ότι το κτίριο του ΙΚΑ είναι ακατάλληλο και δέχεται ότι έγιναν δύο διαγωνισμοί. 'Ετσι, έχουν τα πράγματα. Αλλά αυτό τι σημαίνει: 

Σημαίνει ότι έπρεπε να έχετε φροντίσει και να μην επαναπαύεσθε -στο δήμο ήταν ο τελευταίος διαγωνισμός που έγινε- σ' αυτά τα οποία σας λένε. 

Πριν από ένα χρόνο, σ' αυτήν εδώ την Αίθουσα ο τότε Υφυπουργός κ. Φαρμάκης, είχε υποσχεθεί ότι είναι θέμα χρόνου η ανέγερση του νέου κτιρίου. Βέβαια, για την παρούσα Κυβέρνηση είναι σχετικό το θέμα του χρόνου. 

Μπροστά στη συνεχή αύξηση των δικαιούχων περίθαλψης προκαλείται η ανάγκη να δημιουργηθούν νέα ιατρεία και γραφεία. Αντίθετα, στο ΙΚΑ της Λάρισας οι χώροι περιορίζονται. Χαρακτηριστικά σας αναφέρω ότι σε πρόσφατη επίσκεψή μου εκεί είδα δύο γιατρούς να εξετάζουν ταυτόχρονα στο ίδιο ιατρείο. Οι ασφαλισμένοι που προσέρχονται στις υγειονομικές υπηρεσίες για να πάρουν άδεια, που συνήθως είναι άνθρωποι με κινητικά προβλήματα, εξετάζονται μέσα σε ασθενοφόρα, ακόμα και σε ιδιωτικά αυτοκίνητα, στη θέα των περαστικών. 

'Ελλειψη, λοιπόν, υπάρχει στο υγειονομικό προσωπικό. Μου ζητάτε να σας δώσω στοιχεία και σας δίνω: Στο ακτινολογικό τμήμα ο οργανισμός προβλέπει οκτώ άτομα και έχουμε μόνον τέσσερα. Με δεδομένο ότι οι εργαζόμενοι αυτοί δικαιούνται στη συγκεκριμένη ειδικότητα δύο μήνες άδεια το χρόνο, λόγω ακτινοβολίας, ουσιαστικά το εργαστήριο λειτουργεί μόνο τέσσερις μήνες το χρόνο με τα οκτώ άτομα. 

Στο οδοτεχνικό προβλέπονται να υπηρετούν πέντε και έχουμε τρεις. 

Στο φυσιοθεραπευτήριο προβλέπονται οκτώ και υπηρετούν πέντε. Σημειώστε τα αν θέλετε. 

Στη νομαρχιακή μονάδα υγείας απασχολείται ένας βοηθός φαρμακείου και όταν αυτός απουσιάζει τον αναπληρώνει τεχνολόγος ιατρικών εργαστηρίων, άνθρωπος ο οποίος δεν έχει καμία σχέση με το αντικείμενο της δουλειάς. 

Ακόμα η εμμονή σας να καλύπτετε τις ανάγκες του ΙΚΑ σε ιατρικό προσωπικό με τον ν. 1204/72, προκειμένου βέβαια να εξυπηρετήσετε τις πελατειακές σας σχέσεις, έχει τραγελαφικά αποτελέσματα. Πράγματι, υπάρχουν ειδικότητες που είναι υπερπλήρεις, όπως οι καρδιολόγοι και οι οδοντίατροι, όμως στο ορθοπεδικό τμήμα υπάρχει ένας ορθοπεδικός, που μέσα σε τρεις ώρες καλείται να εξετάσει εξήντα ασθενείς. 

Τέλος, σε ό,τι αφορά το διοικητικό προσωπικό, εσείς οι ίδιοι το 1990 είπατε ότι χρειάζονται εκατόν είκοσι άτομα και έχουν περάσει εννέα χρόνια και εργάζονται μόνο ογδόντα τέσσερις. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο για δύο λεπτά, να δευτερολογήσετε. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Πρέπει να σας πω ότι έχουμε διαφορετικά στοιχεία και τα δικά μου είναι τα σωστά. 

ΑΝΔΡΙΑΝΗ ΛΟΥΛΕ: Να πάμε τότε μαζί μια βόλτα. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Το ενδιαφέρον σας για την εκλογική σας περιφέρεια είναι εύλογο. 

ΠΡΟΕΔΡΕΥΩΝ (Παναγιώτης Σγουρίδης): Πάντως, κερδίσατε μία βόλτα με την κ. Λουλέ! 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Μην παρουσιάζετε όμως μία κατάσταση την οποία εγώ δεν θεώρησα ιδεώδη, ότι είναι και τραγική, γιατί δεν είναι. 

ΑΝΔΡΙΑΝΗ ΛΟΥΛΕ: Μου είπατε "νούμερα". Σας έδωσα νούμερα. 

ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κυρία Λουλέ. Αρκεί η πρόσκληση που κάνατε στον κύριο Υπουργό! 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Εγώ σας λέω ότι οι οργανικές θέσεις είναι τρεις και τρεις υπηρετούν. Εάν είναι δυνατόν να λέει ψέματα το υποκατάστημα, αλλά και η διοίκηση του ΙΚΑ τι να σας πω; Δεν νομίζω, απλώς θα είναι λάθος τα στοιχεία σας. 

Η τοπική μονάδα υγείας θεωρεί ότι υπάρχει έλλειψη μόνο ενός επιπλέον κυτταρολόγου, ενός οδοντιάτρου, ενός δερματολόγου... 

ΑΝΔΡΙΑΝΗ ΛΟΥΛΕ: Δεν χρειάζεται, είμαστε πλήρεις από οδοντιάτρους. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Σας λέω ποιά είναι η άποψη της τοπικής μονάδας υγείας. 

ΑΝΔΡΙΑΝΗ ΛΟΥΛΕ: Και άλλος οδοντίατρος; Και άλλους "ημέτερους" θα βολέψουμε; 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Δεν μπορούμε να αποφασίζουμε με βάση τις εισηγήσεις σας, που στηρίζονται προφανώς στα όσα σας λένε κάποιοι φίλοι σας γιατροί. Δεν θα ήθελα να πω τώρα -βλέπω και τον αγαπητό συνάδελφο γιατρό, τον κ. Μουσταφά- τα συμβαίνοντα με τους γιατρούς, όχι μόνο στην πρωτοβάθμια περίθαλψη και στη Λάρισα, αλλά ανά την Ελλάδα και σε όλα τα επίπεδα της υγειονομικής περίθαλψης. Αυτά θα τα συζητήσουμε άλλη στιγμή. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Πέμπτη είναι η με αριθμό 700/1.3.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τον Υπουργό Ανάπτυξης, σχετικά με την επίλυση των προβλημάτων των εργαζομένων στο ξενοδοχειακό συγκρότημα "Πόρτο Καρράς" της Χαλκιδικής. 

Η επίκαιρη ερώτηση του κ. Ιντζέ είναι η ακόλουθη: 

"Aπό το Σεπτέμβριο του 1998 οι χίλιοι εκατό πενήντα εργαζόμενοι στο συγκρότημα "Πόρτο Καρράς" της Χαλκιδικής που περιλαμβάνει τα ξενοδοχεία "Μέλιτον" και "Village Inn", το γήπερο γκολφ, την μαρίνα και τους απέραντους αμπελώνες, είναι απλήρωτοι. Από τα μέσα Δεκεμβρίου 1998 πραγματοποιούν επίσχεση εργασίας. Τέλος από τις 26.1.1999 κάνουν κατάληψη του συγκροτήματος και δεν επιτρέπουν σε κανένα να εισέλθει σε αυτό, απαιτώντας την επίλυση των άλυτων προβλημάτων τους. 

Ερωτάται η κ. Υπουργός: 

Τι μέτρα πρόκειται να λάβει για την επίλυση των προβλημάτων των εργαζομένων για την καταβολή των μισθών τους, την εξασφάλιση της απασχόλησής τους, την συνέχιση της λειτουργίας του συγκροτήματος "Πόρτο Καρράς" το οποίο αποτελεί πηγή ζωής για τους εργαζομένους και μοχλό ανάπτυξης της Χαλκιδικής και γενικότερα του υψηλού τουρισμού της Ελλάδας;". 

Ο Υφυπουργός Ανάπτυξης κ. Ιωάννης Χαραλάμπους έχει το λόγο για τρία λεπτά για να πρωτολογήσει. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Κύριε συνάδελφε, αυτό το θέμα έχει συζητηθεί σε επίκαιρη ερώτηση πριν από ένα μήνα και την είχε καταθέσει ο συνάδελφος κ. Παναγιώτου, απευθυνόμενη όμως στο Υπουργείο Εργασίας, όπως ήταν φυσιολογικό, διότι αφορά θέματα δεδουλευμένων και καθυστερήσεις μισθών. 

Παρά ταύτα το Υπουργείο Ανάπτυξης παρακολουθεί αυτήν την υπόθεση μέσα στη λογική της διατήρησης της μονάδας και της εξασφάλισης των θέσεων εργασίας. 

Σε ό,τι αφορά τις αποδοχές των εργαζομένων με την τροπολογία που πέρασε τον προηγούμενο χρόνο είναι προνομιακά εξασφαλισμένες, όμως στόχος είναι να παραμείνουν οι θέσεις εργασίας καθώς και η δραστηριότητα αυτής της μεγάλης μονάδας, η οποία είναι ουσιαστικής σημασίας για την περιοχή της Χαλκιδικής. 

'Οπως γνωρίζετε αυτήν τη στιγμή η μονάδα ανήκει σε μία θυγατρική της Εθνικής Τράπεζας και στόχος είναι να ανασυγκροτηθεί κατά το δυνατό και να βρεθεί κάποιος αγοραστής, ο οποίος αξιόπιστα θα τη λειτουργήσει. Για τη φετινή χρονιά έχει προβλεφθεί η λειτουργία ενός μάνατζμεντ από άλλους ξενοδόχους για να μπορέσει να λειτουργήσει η μονάδα μέσα σε αυτό το μεταβατικό στάδιο, να μην απαξιωθεί και να κρατήσουν οι εργαζόμενοι τις θέσεις εργασίας. 

Θέλω να ελπίζω ότι θα υπάρξει διάρκεια και ζωή σε αυτήν τη μονάδα. Εκείνο που μπορώ να διαβεβαιώσω -έχει διαβεβαιωθεί ήδη και από το Υπουργείο Εργασίας- είναι ότι με την τροπολογία που έχει περάσει είναι εξασφαλισμένες οι απαιτήσεις των εργαζομένων. 

Υπάρχει ένα θέμα με το καζίνο, όπως ξέρετε, έχει τεράστιες οφειλές στο ελληνικό δημόσιο. Υπάρχει μία εκκρεμότητα ως προς την άδειά του και γίνονται διαπραγματεύσεις να περάσει σε αξιόπιστα χέρια για να μπορέσει να λειτουργήσει. 

Αύριο περνάει από το νομικό συμβούλιο, μετά από ερώτημα του Υπουργού Οικονομικών, η δυνατότητα κάποιων ρυθμίσεων των χρεών, ώστε να δημιουργηθούν ευνοϊκές προϋποθέσεις για την πώληση αυτής της μονάδας και τη λειτουργία της κάτω από άλλη επιχειρηματική δραστηριότητα. 

ΠΡΟΕΔΡΕΥΩΝ (Παναγιώτης Σγουρίδης): Ο κ.Ιντζές έχει το λόγο για δύο λεπτά για να αναπτύξει την επίκαιρη ερώτησή του. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, θα ήταν βολικό για τον κύριο Υπουργό να απευθύνονται όλοι στον Υπουργό Εργασίας. 'Οχι, εγώ την απευθύνω στον Υπουργό Ανάπτυξης, διότι η διατήρηση των επιχειρήσεων δεν είναι θέμα Υπουργείου Εργασίας, αλλά είναι Υπουργείου Ανάπτυξης, διότι τα καζίνο υπάγονται σ'αυτό το Υπουργείο. 

Τώρα, δεν θα πω το ιστορικό -το ξέρει ο κύριος Υπουργός- αλλά να τι θέλω να πω: Από 1ης Φεβρουαρίου υπάρχει ένα διεθνές μεγάλο γκρούπ, το γρούπ "παρτούς", γαλλική εταιρεία που εκμεταλλεύεται περίπου τριάντα ξενοδοχεία διεθνώς, το οποίο λέει: Δέχομαι να εκμεταλλευθώ το καζίνο εγώ, αρκεί να απαλειφθούν τα πρόστιμα τα οποία είναι και αμφισβητούμενα. Διότι, δε επεβλήθησαν από την επιτροπή εποπτείας καζίνου, αλλά από το Υπουργείο Οικονομικών και έτσι εδώ έχουμε διπλή αρμοδιότητα δύο υπηρεσιών επιβολής προστίμων. 

Αν λοιπόν, απαλειφθούν τα πρόστιμα και αν αναλάβει τη διαχείριση αυτή η εταιρεία ή κάποια άλλη και καλύτερη αλλά με τους ίδιους όρους, δηλαδή, να εξασφαλίσει τις θέσεις εργασίας, τότε το θέμα τελειώνει ως προς το καζίνο. Ως προς την περίπτωση του συγκροτήματος, δηλαδή, το ξενοδοχειακό, οι αμπελώνες κλπ., αυτό είναι θέμα που επίσης μπορεί να επιλυθεί διότι, κύριε Πρόεδρε, έφθασαν σε έναν παραλογισμό. Και για να προσληφθούν εργάτες σε επιχειρήσεις του ευρύτερου δημόσιου τομέα... 

(Στο σημείο αυτό δεν ακούγεται καλά ο ομιλητής) 

ΠΡΟΕΔΡΕΥΩΝ (Παναγιώτης Σγουρίδης): Μην πατάτε το κουμπί του μικροφώνου για να ακούσουμε τον παραλογισμό και να σας πω και το δικό σας παραλογισμό μετά! 

ΑΝΑΣΤΑΣΙΟΣ ΙΝΤΖΕΣ: ...πρέπει να ακολουθηθεί ο ν. 2190. Πρέπει δηλαδή να ακολουθηθεί αυτή η διαδικασία και για αγροεργάτες, επειδή το "Πόρτο Καρράς" υπάγεται στην Εθνική Τράπεζα και η Εθνική Τράπεζα είναι δημοσίου ενδιαφέροντος κλπ. 

Αν αρθούν ορισμένες διοικητικές ατέλειες, ορισμένα εμπόδια και η μονάδα θα διατηρηθεί και οι εργαζόμενοι θα εξασφαλίσουν τη θέση τους. Και βεβαίως, κύριε Πρόεδρε, πρέπει να παρέμβει το Υπουργείο για την καταβολή των έξι μηνών καθυστερημένων μισθών. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Κύριε Ιντζέ, εγώ έτσι και αλλιώς σας απάντησα είτε είναι αρμόδιο το Υπουργείο Ανάπτυξης για την καταβολή των μισθών είτε δεν είναι. Συνεπώς η απάντηση έχει δοθεί και επί του δεύτερου σκέλους, έστω και αν δεν αναφέρεται στην ερώτησή σας. 'Ομως αντιλαμβάνεσθε ότι ο Υπουργός Οικονομικών δεν μπορεί να χαρίζει πρόστιμα, τόκους και κεφάλαια, με δικές του αποφάσεις. 'Εχει ανάγκη να υπάρχουν γνωματεύσεις και οι άλλες νομικές εκείνες προϋποθέσεις που θα του το επιτρέψουν. 

Βεβαίως, υπάρχει ενδιαφέρον από όλους μας, γιατί θα υπάρξει αυτός ο χώρος εργασίας και εξασφάλιση των θέσεων εργασίας, αυτά τα πράγματα όμως πρέπει να γίνουν με τρόπους νομότυπους. Και βεβαίως ο ν. 2190 που προβλέπει τον τρόπο των προσλήψεων είναι ένας νόμος που ψηφίστηκε με συντριπτική πλειοψηφία μέσα σ'αυτήν τη Βουλή. Και κάθε φορά γνωρίζω ως Βουλευτής ότι η Βουλή προσπαθεί να περιχαρακώσει την ύπαρξη αυτού του νόμου. Δεν είναι δυνατόν, λοιπόν, κατά περίπτωση όταν σε μια περιοχή δε βολεύει να αναφερόμαστε σ'αυτό το θέμα. Αν πρέπει σ'αυτό το σημείο να γίνει παρέμβαση και διόρθωση του ν. 2190 η Βουλή είναι αρμόδια και τότε αυτά που λέμε σήμερα να τα επαναλάβουμε και να πάρουμε και τις αποφάσεις μας και να αναλάβουμε και τις ευθύνες μας. 

'Ομως σ'αυτά που είπατε και για την εταιρεία που ενδιαφέρεται σας τα είπα όπως επίσης σας είπα και για τον τρόπο λειτουργίας με μια μεταβατική διαχείριση μέχρις ότου βρεθεί μια οριστική λύση. Αντιλαμβάνεσθε ότι το Υπουργείο Ανάπτυξης παρεμβάσεις μπορεί να κάνει. Ούτε ιδιοκτήτης είναι ούτε μπορεί να καταργεί την ατομική ιδιοκτησία. Τι ζητάτε; Υπάρχει λύση: Να κλείσει η επιχείρηση και μέσα από το προϊόν της εκκαθάρισης να ικανοποιηθούν προνομιακά, όπως προβλέπει ο νόμος. Το πρόβλημα είναι να πουληθεί η επιχείρηση, να πάρουν σήμερα οι εργαζόμενοι τα λεφτά τους και να πέσουν στην ανεργία ή να σωθεί, όπως ζητούν οι εργαζόμενοι, οι θέσεις εργασίας; Αυτό κάνουμε και γι'αυτό δεν κάνουμε τη ριζική λύση που θα μπορούσαμε να κάνουμε με τις νομικές διατάξεις που διαθέτουμε. Πάμε να σώσουμε κάτι περισσότερο από καθυστερούμενα ημερομίσθια τα οποία όπως σας είπα είναι προνομιακά διασφαλισμένα με ρητή διάταξη του νόμου. 

ΑΝΑΣΤΑΣΙΟΣ ΙΝΤΖΕΣ: Αλλά πέρασαν έξι μήνες, κύριε Υπουργέ, και δεν βλέπω καμιά ενέργεια. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Εάν έχετε καμιά ιδέα πως μπορεί να γίνει αυτό σε ένα μήνα, θα σας πω και ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Επίκαιρες ερωτήσεις δευτέρου κύκλου: 

Η τέταρτη με αριθμό 704/1.3.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ.Σπυρίδωνος Δανέλλη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τα μέτρα προστασίας της Μακρονήσου, ανάπλασης των ιστορικών διατηρητέων κτιρίων κλπ., διαγράφεται λόγω κωλύματος του Υπουργού και του Βουλευτή. 

Θα συζητηθεί η τρίτη με αριθμό 709/1.3.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Εθνικής Οικονομίας, Ανάπτυξης, σχετικά με τη διασφάλιση των εργασιακών και ασφαλιστικών δικαιωμάτων των εργαζομένων, στην υπό ιδιωτικοποίηση Ιονική Τράπεζα. 

Η επίκαιρη ερώτηση του κ. Κωστόπουλου έχει ως εξής: 

"Στη δημόσια διακήρυξη για τους όρους πώλησης του 51% των μετοχών της Ιονικής Τράπεζας που δημοσιοποιήθηκαν πέρυσι την άνοιξη, υπήρχε όρος δεσμευτικός προς τους υποψήφιους αγοραστές που αναφερόταν στη διασφάλιση των θέσεων εργασίας και των εργασιακών ασφαλιστικών δικαιωμάτων. 

Ερωτώνται οι κύριοι Υπουργοί: 

Τι μεσολάβησε από πέρυσι μέχρι φέτος γι' αυτήν την "παράλειψη"; 

Προτίθεται η Κυβέρνηση να υλοποιήσει τις δεσμεύσεις που έδωσε στους εργαζόμενους στην Ιονική Τράπεζα και στο συνδικαλιστικό κίνημα, ότι θα διασφαλισθούν στο ακέραιο τα εργασιακά και ασφαλιστικά δικαιώματα των εργαζομένων καθώς και οι θέσεις εργασίας; 

Πως σκέφτεται η Κυβέρνηση να διασφαλίσει αυτά τα δικαιώματα και με ποιόν τρόπο οι υποψήφιοι αγοραστές θα δεσμευθούν για την απασχόληση των τεσσερισήμισι χιλιάδων εργαζομένων στην Ιονική Τράπεζα;". 

Ο Υφυπουργός Εθνικής Οικονομίας κ. Πάχτας έχει το λόγο για τρία λεπτά να πρωτολογήσει. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε. 

Κύριοι συνάδελφοι, απαντώντας στην ερώτηση του κυρίου συναδέλφου του Κομμουνιστικού Κόμματος Ελλάδος, θα ήθελα να πω ότι πράγματι στην πρόσκληση εκδήλωσης ενδιαφέροντος για την πώληση του πακέτου 51% μετοχών της Ιονικής Τράπεζας, που δημοσιεύθηκε στον Τύπο τον Ιούλιο του 1998, προβλεπόταν μεταξύ άλλων και ο όρος που αναφέρει η ερώτηση. Ο όρος δηλαδή για την διασφάλιση των θέσεων εργασίας των εργαζομένων. 'Ορος ο οποίος επιβάλλεται σε κάθε περίπτωση από την ισχύουσα νομοθεσία και απο το προεδρικό διάταγμα 572/1988, όταν μεταβιβάζεται πλειοψηφικό πακέτο μετοχών. 

Ο όρος αυτός, κύριε συνάδελφε, υφίσταται και τώρα. Και τώρα είναι δεσμευτικός για τον υποψήφιο αγοραστή και στο νέο διαγωνισμό αφού έχει τεθεί αυτός ο όρος στο πληροφοριακό δελτίο, στο Information Memorandum, ακριβώς όπως αναφερόταν στην πρόσκληση του Ιουλίου του 1998. 

Αυτό το πληροφοριακό δελτίο έχει δοθεί από τον σύμβουλο της τράπεζας για την πώληση, την G.P. Morgan και έχει δοθεί στους αγοραστές που έχουν εκδηλώσει ενδιαφέρον για το πακέτο του 51% των μετοχών της Ιονικής Τράπεζας. Επαναλαμβάνω ότι παραμένει δεσμευτικό. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, θα ήθελα να επαναλάβω προς την Κυβέρνηση, αλλά και προς τη Βουλή τη θέση του Κομμουνιστικού Κόμματος Ελλαδας, για την υπόθεση της Ιονικής. 

Η Ιονική ήταν ουσιαστικά θυγατρική της Εμπορικής και θα μπορούσε να επιλεγεί, κατά την άποψή μας, η καλύτερη λύση, θα έλεγα η ιδανικότερη στην παρούσα στιγμή λύση. Να συγχωνευθεί, δηλαδή, η Ιονική με την Εμπορική και να γίνει μια μεγάλη εμπορική τράπεζα με το παρόν καθεστώς που ισχύει για την Εμπορική. 

Αυτή η λογική δεν κυριάρχησε στα επιτελεία της Κυβέρνησης για τους γενικότερους γνωστούς λόγους. Διάφορες δικαιολογίες, που ακούστηκαν και στην επιτροπή των ΔΕΚΟ που κουβεντιάζαμε το ζήτημα, αλλά και εδώ, συχνά είναι δικαιολογίες έωλες, ότι ο χώρος είναι καλυμμένος από εμπορικές τράπεζες και δεν χωρούσε μια τέτοια λύση, κλπ. 

Εν πάση περιπτώσει, η Κυβέρνηση προχωράει στην επιλογή του πουλήματος του 51% των μετοχών της Εμπορικής. Απ'όλα όσα διαβάζουμε και μαθαίνουμε, προσπαθεί για να υλοποιήσει αυτήν την επιλογή, να αποψιλώσει στην ουσία την αξία και τον αέρα της Ιονικής Τράπεζας. Αυτή είναι η δική μας άποψη. 

Ωστόσο, όμως, παρ'ότι έχετε ένα πλεονέκτημα αυτήν τη στιγμή, μια που στηρίζεστε και από άλλα κόμματα σε αυτές τις επιλογές, θα πρέπει να σας πω, κύριε Υφυπουργέ, ότι ιστορικά είστε ανοιχτοί. Γιατί μπορεί να έχετε σήμερα ένα πλεονέκτημα, αλλά θα το χάσετε αύριο. Και επομένως μπαίνει το κρίσιμο ερώτημα: Ποια είναι η αξία της Ιονικής Τράπεζας; Ποια είναι η αξία, αφαιρουμένου του αέρα που έχει μία τράπεζα και της αγοράς που καλύπτει; Ποια είναι η αξία των περιουσιακών στοιχείων, όπως αυτά λογιστικά προκύπτουν; 

Αυτά τα στοιχεία εμείς τα θέλουμε. Ποτέ δεν δόθηκαν από την Κυβέρνηση και με την ευκαιρία αυτή, θα τα ζητήσουμε για μια ακόμα φορά. 'Εχετε υποχρέωση να δώσετε στη Βουλή τα στοιχεία της αξίας -πόσο αποτιμάει η Κυβέρνηση την αξία- της Ιονικής Τράπεζας, ώστε να ξέρουμε ύστερα από το αποτέλεσμα του διαγωνισμού τι κάνατε, αν τη δώσατε αντί πινακίου φακής κλπ. 

Τέλος, κύριε Υφυπουργέ, εμείς θέλουμε να μας δώσετε και το νέο διαγωνισμό. Δεν παρακολουθώ τα εγγλέζικα περιοδικά, δεν ξέρω αγγλικά. Ξέρω αυτά τα λίγα τα ελληνικά. Θέλουμε να μας δώσετε, στα ελληνικά, το νέο διαγωνισμό, γιατί έχουμε έντονες ανησυχίες και την υποψία ότι ο όρος για τη διασφάλιση των δικαιωμάτων των εργαζομένων, δεν βρίσκεται μέσα σ'αυτόν το διαγωνισμό. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Πάχτας έχει το λόγο. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε Πρόεδρε, δεν έχω να προσθέσω κάτι. Πιστεύω ότι η απάντηση που έδωσα στον κύριο συνάδελφο ήταν σαφής. 'Αλλωστε ο κύριος συνάδελφος από τα δύο λεπτά που είχε για να αναπτύξει την ερώτησή του, αφιέρωσε τρία, εκ των οποίων στα δυόμισι δεν αναφέρθηκε στο περιεχόμενο της ερώτησης. Ανέπτυξε άλλα θέματα που αφορούν τη διαδικασία πώλησης της Ιονικής Τράπεζας. 

'Οπως είπα και στην πρωτολογία μου ο όρος της διασφάλισης των θέσεων των εργαζομένων συμπεριλαμβάνεται στο πληροφοριακό δελτίο, στο Informa tion memorandum, το οποίο κύριοι συνάδελφοι, είναι στη διάθεσή σας, όποτε θέλετε να το πάρετε και να το μελετήσετε. Θα δείτε πλέον μόνοι σας, με τα δικά σας τα μάτια, ότι πράγματι εμπεριέχεται αυτός ο όρος. 

Η απάντηση στο περιεχόμενο της ερώτησης, κύριε Πρόεδρε, έχει δοθεί στην πρωτολογία μου. Ο κύριος συνάδελφος δεν επανήλθε, δεν νομίζω ότι χρειάζεται να πω κάτι περισσότερο στο σημείο αυτό. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. 

Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" εξήντα μαθητές και τρεις συνοδοί-δάσκαλοι από το 5ο και 11ο Δημοτικό Σχολείο Αγίας Παρασκευής Αττικής. 

Η Βουλή τους καλωσορίζει. 

(Χειροκροτήματα απ'όλες τις πτέρυγες) 

Συζητείται η πρώτη με αριθμό 691/24-2-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Δικαιοσύνης, σχετικά με τις προθέσεις του Υπουργείου για την ίδρυση και λειτουργία Εφετείου στην Αιτωλοακαρνανία. 

Η επίκαιρη ερώτηση του κ. Κουρουμπλή είναι η ακόλουθη: 

"Δυσαρέσκεια και θλίψη επικρατεί στους Αιτωλοακαρνάνες για την υπαναχώρηση και αθέτηση υποσχέσεων, τόσο από τον κύριο Υπουργό Δικαιοσύνης, όσο και από τον κύριο Πρωθυπουργό, για τη λειτουργία Εφετείου στην Αιτωλοακαρνανία, με το αιτιολογικό την αντίδραση του Αρείου Πάγου. 

Βέβαια είναι γνωστή η αντίδραση του Αρείου Πάγου στη δημιουργία νέων Εφετείων και τη γενικότερη αναδιοργάνωση των δικαστηρίων, με το αιτιολογικό ότι δεν υπάρχει το στελεχιακό δυναμικό που θα στηρίξει τη νέα δομή απονομής δικαιοσύνης στη χώρα μας, αλλά αυτό δεν εμποδίζει την Κυβέρνηση να προχωρήσει στην ίδρυση εφετείων σε άλλες μεγαλουπόλεις, όπως π.χ. στη Λαμία, αποκλείοντας όμως από το νέο σχεδιασμό της την Αιτωλοακαρνανία, αν και γνωρίζει την οξύτητα του προβλήματος. 

Επειδή η τήρηση των υπεσχημένων, είναι αυτή που τιμά τους ανθρώπους και δη τους πολιτικούς άνδρες, επιβάλλεται η ίδρυση Εφετείου στην Αιτωλοακαρνανία. 

Ερωτάται ο κύριος Υπουργός σε ποιες ενέργειες θα προβεί για την ίδρυση και λειτουργία Εφετείου στην Αιτωλοακαρνανία". 

Ο κύριος Υπουργός έχει το λόγο. 

EYAΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, είναι γεγονός ότι ορισμένα εφετεία πρέπει οπωσδήποτε να αποσυμφορηθούν, όσον αφορά τη δικαστηριακή ύλη την οποία έχουν προς κρίση. Γεγονός επίσης είναι ότι το Υπουργείο αυτήν την ανάγκη την διεκήρυξε και προς τα έξω και ο ίδιος συγκρότησα μια επιτροπή από δικαστικούς, δικηγόρους και ειδήμονες, γύρω απ' αυτό το θέμα να εξετάσουν τα προβλήματα. 

Η επιτροπή βρίσκεται σε λειτουργία. 'Ομως ο κύριος Πρωθυπουργός, συμφωνούντος βέβαια και του Υπουργού Δικαιοσύνης, είχε εξαγγείλει την ίδρυση εφετείου στη Λαμία. Με τη διαδικασία αυτή και κατά το νόμο πρέπει να ζητηθεί και η γνώμη της ολομέλειας του Αρείου Πάγου. Στείλαμε το θέμα αυτό στον 'Αρειο Πάγο και ο 'Αρειος Πάγος σε ειδική συνεδρίαση με μεγάλη πλειοψηφία και με μία μειοψηφία δεκατριών, απεφάνθη εναντίον της ιδρύσεως εφετείων διαρρήδην και ολοσχερώς, που λέμε. 

'Ομως το Εφετείο Λαμίας κρίθηκε ότι έπρεπε να γίνει από τη μειοψηφία και από τον εισηγητή, τον Αντιπρόεδρο του Αρείου Πάγου τον κ. Μπακόπουλο και τον εισαγγελέα του Αρείου Πάγου. Συμφωνούν για την ίδρυση εφετείου στη Λαμία, αλλά όλοι διαφωνούν για όλα τα άλλα. 

Ο 'Αρειος Πάγος είναι εκείνος, ο οποίος στελεχώνει τα δικαστήρια και με δικαστές και με υπαλλήλους. 'Εκρινα, λοιπόν, ότι έπρεπε μέχρις ότου δούμε τι θα γίνει μ' αυτό το θέμα να αναστείλω τη λειτουργία της επιτροπής και το θέμα παραμένει ως έχει. Δηλαδή, δεν πρόκειται να ασχοληθεί η επιτροπή μέχρι να δούμε τι θα γίνει με το Ανώτατο Ειδικό Συμβούλιο του Αρείου Πάγου, που είναι εκείνο που όχι μόνο κατευ-θύνει τη ζωή, τη δράση και τη λειτουργία των δικαστηρίων, αλλά αποφασίζει και για προσωπικά θέματα των δικαστών προαγωγές, μεταθέσεις κλπ. 

'Ετσι έχει το θέμα, συνεπώς δεν μπορούμε να προχωρήσουμε παρακάτω. Τώρα γιατί εκρίθη ότι έπρεπε να γίνει το Εφετείο της Λαμίας, είναι γιατί δεν μπορεί από το Καρπενήσι ή από τη Δομνίστα ή από το Κρίκελο, από τα χωριά εκείνα, να κατεβαίνει κανείς στην Αθήνα. Γι' αυτό προτιμήθηκε να γίνει εκεί και το πήραμε σαν εφετείο-πιλότο. 

Συνεπώς, δεν μπορούμε να προχωρήσουμε παρακάτω και δεν μπορώ να ικανοποιήσω τα αιτήματα τα οποία υποβλήθηκαν και από άλλους φορείς είτε δικηγορικούς συλλόγους είτε άλλους παράγοντες. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουρουμπλής έχει το λόγο για δύο λεπτά. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, κύριε Υπουργέ, με όλο το σεβασμό και την εκτίμηση που έχω στο πρόσωπό σας θέλω να σας μεταφέρω την αγανάκτηση και την απογοήτευση της κοινωνίας της Αιτωλοακαρνανίας, η οποία ευλόγως παραπονείται διότι επανειλημμένως έχει δοθεί υπόσχεση από υψηλά ιστάμενα πρόσωπα, ότι το εφετείο θα γίνει στην Αιτωλοακαρνανία. Υπάρχουν όλα εκείνα τα στοιχεία που δικαιολογούν την αναγκαιότητα ίδρυσης εφετείου στην Αιτωλοακαρνανία και όμως η Αιτωλοακαρνανία βιώνει για άλλη μια φορά την απογοήτευση, θέτοντας στον εαυτό της το ερώτημα τι γίνεται με την ισοπολιτεία και με τις θεμελιώδεις αρχές της ισοπολιτείας. Επιτέλους αυτός ο περίφημος ανατολικός άξονας απορροφά όλη τη φαιά ουσία του ελληνικού κράτους. 'Ο,τι γίνεται πρέπει να γίνεται στον ανατολικό άξονα. Και πάλι αποδεικνύεται ότι μια περιοχή του ανατολικού άξονα ευνοείται, ενώ μια άλλη περιοχή της Δυτικής Ελλάδος μένει στα αζήτητα. Νοσοκομείο στη Λαμία τριακοσίων κρεβατιών, εφετείο στη Λαμία ενώ ζητήματα που έχουν να κάνουν με την ανάπτυξη και την αναβάθμιση της Δυτικής Ελλάδος και ιδιαίτερα της Αιτωλοακαρνανίας, μένουν στο περιθώριο. 

Κύριε Υπουργέ, βεβαίως υπάρχει μια απόφαση του Αρείου Πάγου. 

Κύριε Υπουργέ εσείς είστε ένας άνθρωπος γνωστός στην Ελλάδα για τις πρωτοβουλίες σας, όταν εκτιμάτε ότι πρέπει να παρθούν κάποιες αποφάσεις. Ωστόσο είναι γνωστό ότι οι αποφάσεις του Αρείου Πάγου είναι συμβουλευτικές και κρίνονται κατ' αξία. Επιπροσθέτως θα έλεγα ότι υπάρχει και μια ισχυρή μειοψηφία διακεκριμένων αρεοπαγιτών που υποστηρίζουν την αναγκαιότητα ίδρυσης εφετείου στην Αιτωλοακαρνανία και σε άλλες ενδεχομένως περιοχές. 

Επειδή, κύριε Υπουργέ, αρέσκεστε και στη λαϊκή θυμοσοφία θα σας θυμίσω αυτό που λέει ο λαός και ιδιαίτερα στην Αιτωλοακαρνανία και το οποίο θα πω λίγο εξωραϊσμένα "το ένα παιδί καλό και το άλλο όχι καλό". 

Πραγματικά, αισθανόμαστε απογοητευμένοι και πικραμένοι και νομίζω ότι δικαίως αισθανόμαστε έτσι, γιατί ένα από τα τέσσερα πέντε έργα, τα οποία έχουμε προκρίνει ως έργα που συνδέονται με την ανάπτυξη της Αιτωλοακαρνανίας, είναι το εφετείο με το λιγότερο κόστος, το οποίο σήμερα μάλλον πηγαίνει προς τις καλένδες. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γιαννόπουλος έχει το λόγο. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εναντίον της ιδρύσεως εφετείων είναι είκοσι έξι στον 'Αρειο Πάγο και οι δεκατρείς υπέρ. 'Ομως για το θέμα εφετείου της Αιτωλοακαρνανίας έχω να πω και τούτο το γεγονός: το πόσο δηλαδή δύσκολο είναι να αποφασίσει κανείς για κάτι, όταν το εφετείο το θέλει και το Μεσολόγγι και το Αγρίνιο. Το εφετείο δεν το θέλει η Πάτρα. Απάντησαν και από εκεί: "αποχή". Σε κάποια άλλη περιοχή αν γίνει λέει μεταβατικό εφετείο εκεί, "εμείς οι Βουλευτές του εδώ, του ΠΑΣΟΚ, θα φύγουμε από το ΠΑΣΟΚ". Οι από εκεί λένε ότι αν το εφετείο αυτό δεν γίνει εδώ, "εμείς οι Βουλευτές του ΠΑΣΟΚ, θα καταψηφίσουμε το ΠΑΣΟΚ". 

Καταλαβαίνετε, δηλαδή, πού βρισκόμαστε. Αυτό όμως δεν αφορά την Αιτωλοακαρνανία. 

Κύριε Κουρουμπλή, ξέρω και τον πόνο σας και τους αγώνες σας κλπ. Πέστε όμως να συμβιβαστούν πού να γίνει το εφετείο και θα δω τι μπορώ να κάνω υπερβαίνοντας -θα έλεγε κανείς- και τον 'Αρειο Πάγο. Διότι ο 'Αρειος Πάγος έχει τη δυνατότητα να μη σου στείλει δικαστές για να στελεχώσει το εφετείο. Ο 'Αρειος Πάγος, το Ανώτατο Δικαστικό Συμβούλιο είναι εκείνο το κυρίαρχο όργανο που κατά το Σύνταγμα ρυθμίζει αυτά τα θέματα και τους υπαλλήλους. Μπορεί, λοιπόν, να μη σου στείλει δικαστές, να μη σου στείλει υπαλλήλους, οπότε το θέμα θα μείνει στα χαρτιά. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Ο Υπουργός Δικαιοσύνης όμως είναι ο Γιαννόπουλος. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Οχι, δεν θα τραβήξω εγώ το σταυρό του μαρτυρίου. Το σταυρό του μαρτυρίου να τον τραβήξετε εσείς και να συνεννοηθείτε μεταξύ σας... 

ΑΝΔΡΕΑΣ ΚΑΡΑΓΚΟΥΝΗΣ: Δεν υπάρχει τέτοιο θέμα. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): ...ποιοι το θέλετε στο Μεσολόγγι, ποιοι το θέλετε στο Αγρίνιο, να μου το πείτε κι εγώ θα κάνω ό,τι πρέπει. Να μην κρύβεστε πίσω από άλλες ευθύνες. 

Εσείς από εκεί και ο κ. Καραγκούνης από εδώ, μια και βρίσκεστε εδώ και τον βλέπω να διαμαρτύρεται, να αναλάβετε την ευθύνη να μου πείτε, πού θα γίνει κι εγώ θα κάνω το δικό μου τον αγώνα για να ευοδωθεί το αίτημά σας. Ο Γιαννόπουλος δεν θα βγάλει το φίδι από την τρύπα. 'Οχι. 

ΠΡΟΕΔΡΕΥΩΝ (Παναγιώτης Σγουρίδης): Δεύτερη είναι η με αριθμό 697/25.2.1999 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπαγεωργόπουλου προς τους Υπουργούς Εθνικής 'Αμυνας, Δικαιοσύνης, σχετικά με τη διαλεύκανση των αιτιών θανάτου του στρατιώτη Σπύρου Ρωμιόπουλου, την απόδοση ευθυνών κλπ. 

Η επίκαιρη ερώτηση έχει ως εξής: 

"Η δολοφονία του δεκαεννιάχρονου στρατιώτη Σπύρου Ρωμιόπουλου την 18.6.1997 κατά τη διάρκεια άσκησης του 640 Τ.Π./Ζ στην περιοχή Σουφλί 'Εβρου είχε συνταράξει την κοινή γνώμη. Μετά τις αντικρουόμενες επιθέσεις των ιατροδικαστών, τις δημόσιες αντιπαραθέσεις τους, παρενέβη ο Εισαγγελέας του Αρείου Πάγου και όψιμα ενεργοποιήθηκε η στρατιωτική δικαιοσύνη. 

Τα ερωτήματα που προέκυψαν είναι πολλά και μεγάλα. Η οικογένεια του άτυχου στρατιώτη, οι στρατευμένοι, η κοινή γνώμη ζητούν επιτέλους σαφείς και καθαρές απαντήσεις, την ώρα που η αξιοπιστία των αρμοδίων έχει κυριολεκτικά καταρρακωθεί. 

Υπάρχουν ευθύνες όσων αποπειράθηκαν να συγκαλύψουν ή να εξαπατήσουν σχετικά με τις συνθήκες και τα αληθή αίτια του θανάτου του στρατιώτη Σπύρου Ρωμιόπουλου. 

Θα βόλευε πολλούς η θέση της υπόθεσης στο Αρχείο, η λήθη θα έδινε λύσεις στα αδιέξοδα. 

'Ομως η στρατιωτική δικαιοσύνη διέσωσε το κύρος της δικαιοσύνης αφού με το 102/88 βούλευμα του Δικαστικού Συμβουλίου Ξάνθης διατάσσει την περαιτέρω ανάκριση. 

Για τους λόγους αυτούς ερωτώνται οι κύριοι αρμόδιοι Υπουργοί, σε ποιές ενέργειες προτίθενται να προβούν ώστε: 

1. Να διαλευκανθούν το ταχύτερο τα αληθή αίτια του θανάτου του στρατιώτη Σπ. Ρωμιόπουλου και 

2. Να αποδοθούν οι ευθύνες στους υπευθύνους". 

Ο Υφυπουργός Εθνικής 'Αμυνας κ. Αποστολάκης, έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κύριοι συνάδελφοι, είναι η δεύτερη φορά που μέσα σε ένα χρόνο καλούμαι να δώσω διευκρινίσεις για το θέμα αυτό, που αφορά το θάνατο του στρατιώτη Ρωμιόπουλου, που πράγματι συνεκλόνισε το πανελλήνιο. Και αυτό δεν το λέγω για να ψέξω τον κύριο συνάδελφο, αλλά για να δείξω την ευαισθησία και τη σοβαρότητα που υπάρχει στο θέμα αυτό. 

Θέλω να διαβεβαιώσω ακόμα μία φορά, τόσο εσάς, όσο και την οικογένεια του στρατιώτη Ρωμιόπουλου, ότι το θέμα διερεύνησης των συνθηκών θανάτου του είναι ένα από τα θέματα που απασχολούν έντονα το Υπουργείο και δείχνει ιδιαίτερο ενδιαφέρον γ' αυτό. 'Ομως το μόνο που μπορούμε να κάνουμε ως πολιτική ηγεσία του Υπουργείου Εθνικής 'Αμυνας είναι να παρακολουθούμε διακριτικά τις ενέργειες των αρμοδίων δικαστικών οργάνων και να ενημερωνόμαστε για κάθε εξέλιξη. Και αυτό διότι η διελεύκανση της υπόθεσης έχει ανατεθεί στην ανεξάρτητη στρατιωτική δικαιοσύνη. 

Σας έχω ξαναπεί από αυτό το Βήμα ότι τυχόν παρέμβασή μας για επιτάχυνση των σχετικών διαδικασιών θα ήταν παράνομη, θα έβλαπτε την προσπάθεια για πλήρη διελεύκανση της υπόθεσης και πιθανόν να παρεξηγείτο ότι σκοπεύει στη συγκάλυψη των ενόχων. 

Η ενεργοποίηση της στρατιωτικής δικαιοσύνης ήταν άμεση, κύριε συνάδελφε. Ο στρατιωτής Ρωμιόπουλος ανευρέθη νεκρός στο ύψωμα "Βαμβακιές" την 19 Ιουνίου, ημέρα Πέμπτη, στις 8 το πρωϊ. Στις 9.05' της ίδιας ημέρας ενημερώνεται η Εισαγγελία του Στρατοδικείου Ξάνθης για το συμβάν και διατάσσεται ένορκη προανάκριση σύμφωνα με το άρθρο 201 του Στρατιωτικού Ποινικού Κώδικα. Επίσης την ίδια μέρα έγινε νεκροψία-νεκροτομή απο την ιατροδικαστή κ. Ζαγκελίδου η οποία ανέφερε ως αιτία θανάτου "οξύ πνευμονικό και εγκεφαλικό οίδημα εν αναμονή τοξικολογικής αναλύσεως των σπλάχνων". 

Την 21η Ιουλίου, τη μεθεπόμενη, ημέρα Σάββατο και ώρα 9.00' ο Εισαγγελέας του Στρατοδικείου Ξάνθης ενημερώνεται από το διοικητή του Δ'Σώματος Στρατού ότι οι ιατροδικαστές κύριοι Νόνας και Κουτσάφτης κατόπιν διενέργειας δεύτερης νεκροψίας, μετά την παραγγελία του εισαγγελέα Πρωτοδικών Χαλκίδας διεπίστωσαν ως αιτία θανάτου "ασφυξία εκ συμπιέσεως τραχήλου, ανθρωποκτονία". 

Κατόπιν τούτου διατάχθηκε αυθημερόν η διενέργεια κυρίας ανάκρισης εις βάρος αγνώστων στρατιωτικών για ανθρωποκτονία εκ προθέσεως και η υπόθεση ανετέθη σε ανακριτή στο Στρατοδικείο Ξάνθης. 

'Οπως διαπιστώνεται, κύριε συνάδελφε, δεν υπάρχει καθόλου όψιμος ενεργοποίηση της στρατιωτικής δικαιοσύνης. Δεν ευσταθεί τέτοια αιτίαση. Το ίδιο ισχύει και για τον ισχυρισμό περί δήθεν παρεμβάσεως του Εισαγγελέα του Αρείου Πάγου. Η αλήθεια είναι ότι ο Εισαγγελέας του Αρείου Πάγου είναι το μόνο αρμόδιο όργανο της πολιτείας που μπορούσε να επέμβει και ζήτησε ενημέρωση απο τον εισαγγελέα του Στρατοδικείου Ξάνθης και αφού ενημερώθηκε συμφώνησε με τις εκδηλωθείσες ενέργειες από τη στρατιωτική δικαιοσύνη. 

Τέλος θα μου επιτρέψετε να σας ενημερώσω για τις νεότερες οδηγίες της υπόθεσης αυτής. Την προηγούμενη φορά σας είχα πληροφορήσει ότι η κυρία ανάκριση έχει περατωθεί και ότι η δικογραφία έχει υποβληθεί τον Ιανουάριο του περασμένου έτους στον Εισαγγελέα του Στρατοδικείου Ξάνθης για τα περαιτέρω. Ο Εισαγγελέας αφού μελέτησε την ογκώδη δικογραφία υπέβαλλε στη συνέχεια πρόταση προς το δικαστικό συμβούλιο του Στρατοδικείου Ξάνθης για τη διενέργεια ανάκρισης. Τα υπόλοιπα θα τα πω στη δευτερολογία μου, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαγεωργόπουλος έχει το λόγο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Υπουργέ, το να επικαιροποιώ το ζήτημα ένα χρόνο μετά σημαίνει ότι παρήλθε εύλογος χρόνος και κάποια πράγματα ζητούν την απάντησή τους, πρέπει να έχουν την απάντησή τους και ο μόνος τρόπος είναι η παρούσα διαδικασία του κοινοβουλευτικού ελέγχου. Είναι αυτονόητη -να μην κουραζόμαστε- και δεδομένη η ανεξαρτησία της δικαιοσύνης και ο σεβασμός μας σε αυτήν. 

Δεν ζητήσαμε παρέμβαση, αλλά στο όσο σας αφορά, ζητούμε να κινήσετε τις διαδικασίες που πρέπει, ώστε να φθάσουμε στη λύση. 

Να απαντηθούν τα ερωτήματα που υπάρχουν, ερωτήματα πολλά και μεγάλα, ερωτήματα που θέτει η οικογένεια του στρατιώτη, οι στρατευμένοι, η κοινή γνώμη, οι οποίοι ζητούν σαφείς και καθαρές απαντήσεις. Δύο χρόνια σχεδόν έχουν περάσει από τη δολοφονία. Και βλέπω συμφωνούμε πια στον όρο, στο χαρακτηρισμό ότι πρόκειται για δολοφονία και όχι για κάποιο εγκεφαλικό ή για κάποιο θάνατο από παθολογικά αίτια ενός νέου παιδιού είκοσι δύο ετών. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Δεν έκανα εγώ χαρακτηρισμό. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Είπατε, "ασκήθηκε ποινική δίωξη για ανθρωποκτονία εκ προθέσεως". Αυτό, κύριε Υπουργέ, σημαίνει ότι υπάρχει φόνος, όχι τροχαίο. Σημαίνει ότι υπάρχει φόνος και μη μασάτε τα λόγια σας. 

Λοιπόν, δύο χρόνια μετά, η πρακτική του "Ποντίου Πιλάτου", αποδεικνύεται ότι δεν είναι η καλύτερη. Να μη φοβόμαστε την αλήθεια. Κάθε τραγωδία ζητά την κάθαρσή της και πρέπει να την έχουμε. Οι απαντήσεις πρέπει να δοθούν και να ξεκαθαρίσουμε ότι δεν μπορούμε να περιμένουμε πολλά πράγματα από την πρακτική του Υπουργείου Εθνικής 'Αμυνας που αναζητεί την πρακτική της βολικής λήθης, να τα ξεχάσουμε ή την πρακτική του συναρμόδιου Υπουργού Δικαιοσύνης, ο οποίος συνερωτάται, ο οποίος όπως λέγει η μητέρα του της είπε: "'Ελα, ό,τι έγινε, έγινε. Ξέχνα το." 'Ενα παιδί δεν ξεχνιέται, κύριε Υπουργέ. Και δεν είναι ο πόνος μιας οικογένειας. Το ζήτημα πέρνει αναγωγή σε ένα μεγαλύτερο ερώτημα. Και τις μέρες τις κρίσιμες που περνάει η Πατρίδα μας χρειάζονται ξεκάθαρες απαντήσεις οι γονείς, που στέλνουν τα παιδιά τους και αν τα φροντίζετε και αν επιμελείσθε για αυτά. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αποστολάκη, έχετε το λόγο για δύο λεπτά να δευτερολογήσετε. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Για θέματα που αφορούν, κύριε Πρόεδρε, τη δικαιοσύνη, ο εύλογος χρόνος είναι πολύ σχετικός και δεν μπορούν να δοθούν απαντήσεις προ του τέλους της ανάκρισης. 

Η λέξη "ανθρωποκτονία" την οποία χρησιμοποίησα, είναι η παραγγελία για ανάκριση και δεν χαρακτήρισα ως ανθρωποκτονία, γιατί δεν είμαι αρμόδιος ούτε και κανένας από εμάς. Και θα πρέπει να αποφεύγουμε τέτοιους χαρακτηρισμούς. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αφού το ίδιο είπε με εσάς. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Είπε ότι εγώ τη χαρακτήρισα, κύριε Πρόεδρε, αλλά δεν είναι αυτό. Είπα με τη χαρακτηρισμό έγινε η παραγγελία της ανάκρισης. 

Δεν υπάρχουν καθόλου περιθώρια παρέμβασης. Αυτό πρέπει να καταλάβετε και είναι γνωστό σε όλους τους δικαστικούς. Υπάρχει Ποινική Δικονομία που προσδιορίζει ακριβώς, ποιος και πότε μπορεί να παρέμβει. Το Υπουργείο 'Αμυνας, σας είπα στην αρχή, παρακολουθεί πάρα πολύ διακριτικά, με πολλή προσοχή. Πράγματι και εμείς θέλουμε να τελειώσει, πράγματι μας ενδιαφέρει να ξέρουμε τι έγινε σ' αυτόν το χώρο και για πολλούς λόγους βέβαια. Αλλά οπωσδήποτε, δεν μπορούμε να λαμβάνουμε υπόψη μας τα δικαιολογημένα παράπονα της οικογένειας, οι οποίοι με τη συναισθηματική φόρτιση του χαμού ενός προσφιλούς προσώπου μπορούν να έχουν άλλες αντιλήψεις για το χρόνο και τη διαδικασία που γίνεται η ανάκριση. 

Εμείς θα πρέπει να αντιμετωπίσουμε την πορεία με ψυχραιμία και κατά κανένα τρόπο δεν πρέπει να παρεμβαίνουμε σ' αυτήν τη διαδικασία. 

Θα έλεγα, εάν αντιστρόφως θα είχαμε παρέμβει, έστω και αν θέλαμε εμείς και αν μπορούσαμε για να επιταχύνουμε τις διαδικασίες, θα υπήρχαν αιτιάσεις κατά του Υπουργείου 'Αμυνας, ότι παρεμβαίνει στο έργο της ανεξάρτητης δικαιοσύνης. 

Τέλος, θέλω να σας πω επίσης ότι, του πρώτου μέρους της προανακρίσεως, έχει λάβει μέρος η οικογένεια και είναι και η μόνη αρμόδια η οποία μπορεί να ζητήσει να λάβει γνώση της διαδικασίας. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. 

Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 


Σελίδα 4989 μέχρι και 4992
είναι σε PDF 

Ομοσπονδία Εργαζομένων φοροτεχνικών στο Υπουργείο Οικονομικών, που εδώ το ελληνικό δημόσιο συνδράμει σε αυτήν τη βοήθεια, που πραγματικά είναι απαραίτητη για το προσωπικό της Π.Ο.Ε. - Δ.Ο.Υ. και την Ομοσπονδία τους. 

Νομίζω ότι στα επόμενα άρθρα, που είναι το άρθρο 14 και το άρθρο 15, πρέπει να υπάρξουν βελτιώσεις όσον αφορά το πλαφόν. Εξάλλου, υπάρχουν αντιρρήσεις και από το Υπουργείο Παιδείας για τα δύο αυτά άρθρα. Θέλω να πιστεύω ότι ο αρμόδιος Υφυπουργός, καίτοι απουσιάζει, θα ενημερωθεί. 

'Ηθελα να προχωρήσω στα επόμενα άρθρα. Τα άρθρα αυτά είναι εκείνα τα οποία αναφέρονται στους ασφαλισμένους του Ι.Κ.Α για τον κλάδο σύνταξης εργαζομένων στην Olympic Catering, που εδώ γίνονται σοβαρές ρυθμίσεις, οι οποίες πραγματικά ήταν απαραίτητο να γίνουν, με τη μόνη παράλειψη, κύριοι Υφυπουργοί, ότι εδώ δεν λαμβάνoνται υπόψη οι εργαζόμενοι στην Ολυμπιακή Τουριστική και Ολυμπιακή Αεροπλοϊα. Δεν μπορεί να ισχύουν άλλα μέτρα και άλλα σταθμά γι' αυτούς! 'Αρα, λοιπόν, οι διατάξεις του άρθρου 19 θα πρέπει να επεκταθούν σίγουρα και στους εργαζομένους στην Ολυμπιακή Τουριστική και στην Ολυμπιακή Αεροπλοϊα. 

'Ηδη και ο Υπουργός Συγκοινωνιών, που συνομίλησα προηγουμένως, ο κ. Μαντέλης, είναι σίγουρος γι' αυτό. Πιστεύω ότι η συνεργασία με το Υπουργείο Εργασίας θα φέρει τροπολογία στην επόμενη συνεδρίαση έτσι ώστε να λυθεί συνολικά και το θέμα αυτό, το οποίο πράγματι είναι μακροχρόνιο. 

Επίσης, ήθελα να πω ότι στα άρθρα υπάρχει μία πανσπερμία -θα έλεγα- διατάξεων για πάσης φύσεως θέματα. 

Στο άρθρο 20, στην έννοια των θεραπευτηρίων της παραγράφου 7 του ν. 2470/1997 υπάγονται και οι υπηρεσίες των ιδρυμάτων κοινωνικής πρόνοιας, νομικών προσώπων δημοσίου δικαίου, που εποπτεύονται από το Υπουργείο Υγείας και Πρόνοιας από την ισχύ του ανωτέρω νόμου. 

Ακόμα πρέπει να λάβουμε υπόψη, ότι το νομοσχέδιο αυτό δίνει και μια λύση για τις επιστημονικές επιτροπές. Λέει συγκεκριμένα, ότι σε περίπτωση που στο νοσοκομείο δεν λειτουργεί επιστημονική επιτροπή, ορίζεται ως μέλος της ο πρόεδρος της επιστημονικής επιτροπής περιφερειακού νοσοκομείου της έδρας της ίδιας περιφέρειας. Αν δεν υπάρχει περιφερειακό νοσοκομείο, τότε ορίζεται το νομαρχιακό νοσοκομείο της έδρας της ίδιας περιφέρειας. 

'Ετσι καλύπτεται μια ανάγκη που μέχρι τώρα δεν ήταν δυνατόν να λειτουργήσουν κάποιες επιστημονικές επιτροπές από τη στιγμή που δεν υπήρχε η διάταξη αυτή. 

Επίσης αυτό το οποίο θέλω να τονίσω είναι ότι δίνεται μια λύση στο θέμα των εφημεριών όπου εδώ καθυστερήσαμε σημαντικά σαν Κυβέρνηση. Και ενώ τα χρήματα είχαν πάει στα εννιά δισεκατομμύρια (9.000.000.000) δραχμές ερχόμαστε εδώ έστω και καθυστερημένα να λύσουμε το θέμα των εφημεριών. 

Εδώ θα παρακαλούσα τον κύριο Υφυπουργό να δει το εξής: Το θέμα των εφημεριών, κυρίε Υφυπουργέ, των νοσοκομείων ή των κέντρων υγείας δεν είναι για πρώτη φορά που αντιμετωπίζεται. Το έχουμε ξανασυναντήσει στο παρελθόν. Και ενθυμείστε τις κινητοποιήσεις που είχαν γίνει γιατί η διάταξη όπως είναι στο άρθρο 7 του νόμου 2606/98 για τις μικτές εφημερίες παλαιότερα εδημιουργείτο τέτοιο θέμα και είχαμε τα προβλήματα των οδοντοτιάτρων των εργαζομένων στα κέντρα υγείας. Γιατί; Οι κατά τόπους αν θέλετε επίτροποι του Ελεγκτικού Συνεδρίου εφόσον λέει δεν αναφέρεται στο νόμο σαφώς δεν πλήρωναν τις εφημερίες στους οδοντιάτρους. 

Γι' αυτό ακριβώς αυτό που προτείνω είναι το εξής: Η παράγραφος 1 του άρθρου 7 του νόμου 2606/97 που αναφερόμαστε εδώ με την παράγραφο 3 του άρθρου 20 πρέπει να λέει το εξής: "Καθιερώνεται για τους γιατρούς και οδοντιάτρους των νοσοκομείων και κέντρων υγείας του ΕΣΥ όπως αναφέρονται..." κλπ. Αν δεν μπει το "και κέντρων υγείας" θα έχουμε τα ίδια προβλήματα που είχαμε μέχρι τώρα. Τότε, δηλαδή, όλοι οι πάρεδροι πουθενά δεν πλήρωναν και είδαμε τις απεργίες ενώ τα χρήματα υπήρχαν αλλά για λόγους γραφειοκρατικούς δεν έγινε αυτό. 

'Οσον αφορά λοιπόν τις εφημερίες την αμοιβή και το μικτό των εφημεριών απλά να προστεθεί η φράση "και των κέντρων υγείας. 

Επίσης καθυστερημένα έστω και τώρα έρχεται ένα άλλο μεγάλο ζήτημα το θέμα της διαχείρισης των κοινοτικών κονδυλίων: Είναι ένα θέμα που το είχαμε επεξεργασθεί, αγαπητέ κύριε Υφυπουργέ, και από το 1995. Τώρα φτάσαμε στο 1999 να μιλάμε για σύστημα διαχείρισης και αξιολόγησης των κοινοτικών κονδυλίων στα προνοιακά ιδρύματα εκεί που παλιά γίνονταν πολλές αδιαφανείς διαδικασίες, διότι ξέρετε το κατεστημένο που υπάρχει εκεί. Εν πάση περιπτώσει προαναγγέλλεται τώρα να γίνει μια απόφαση των Υπουργών Υγείας. Ελπίζω να μη μείνει στα χαρτιά διότι εδώ δεν γίνεται τίποτε άλλο παρά ζητείται η εξουσιοδότηση από τους Υπουργούς Υγείας. Να το κάνουν έστω και μετά τέσσερα χρόνια όταν εμείς πριν από τέσσερα χρόνια είχαμε κάνει στο Υπουργείο Εργασίας ή στο Υπουργείο Βιομηχανίας ένα σύστημα διαχείρισης το οποίο είχε επιδοτηθεί από την Ευρωπαϊκή 'Ενωση. Είχε δοθεί σαν υπόδειγμα παντού, αλλά έμεινε στις καλένδες με αποτέλεσμα να μην υπάρχει απορροφητικότητα στα κονδύλια που αφορούν την πρόνοια, την υγεία και γενικότερα την περίθαλψη. Κάλλιο αργά παρά ποτέ έστω και τώρα. 

'Ερχομαι στο άρθρο 21 όπου έρχεται πάλι το Υπουργείο Υγείας και Πρόνοιας ένα νόμο που ψήφισε το 1997 πριν από δύο χρόνια το νόμο 2519/97 να τον συμπληρώσει για να ορίσει τα προσόντα των προέδρων για τα νοσοκομεία που είναι πάνω από πεντακόσιες κλίνες. Πρώτα από όλα πρέπει να ομολογήσουμε στην Εθνική Αντιπροσωπεία ότι δεν μπορούμε να νομοθετούμε καθημερινά. Δεν μπορεί να έρχονται νομοσχέδια πριν από δύο χρόνια και να μην έχουμε προβλέψει αν θέλετε τη διάρκεια της ζωής τους. 'Ενας καλός νομοθέτης προβλέπει την προοπτική. Δεν μπορούμε να ερχόμαστε μέσα σε δύο χρόνια και μάλιστα δεν ερχόμαστε να φέρουμε διάταξη που να λένε τι έφταιξε, αλλά ερχόμαστε και ζητάμε από το Κοινοβούλιο να μας δώσει πάλι εξουσιοδοτική διάταξη να καθορίσουμε εμείς οι ίδιοι τα προσόντα και τις εξειδικευμένες γνώσεις. Αυτό κατά τη γνώμη μου είναι απαράδεκτο. Εν πάση περιπτώσει κυβερνητικός Βουλευτής είμαι ψηφίζω την τροπολογία, αλλά πραγματικά το λέω εδώ για το Κοινοβούλιο δεν μπορούμε να νομοθετούμε με τον τρόπο αυτό. Ακόμη δεν έχουμε καθορίσει ποιος είναι ο μισθός του Προέδρου και αυτό που χρειάζεται είναι να καθοριστεί με κοινή απόφαση των Υπουργών Οικονομικών, Υγείας και Πρόνοιας γιατί το ελληνικό Κοινοβούλιο πρέπει να ξέρει ποιος είναι ο μισθός του προέδρου των νοσοκομείων πάνω από πεντακόσιες κλίνες. Και γι' αυτό δηλαδή πρέπει να υπάρχει εξουσιοδοτική διάταξη; Τότε δεν νομοθετεί το Κοινοβούλιο, νομοθετούν οι Υπουργοί είτε με τα διατάγματα είτε με τις υπουργικές αποφάσεις τις οποίες εμείς εξουσιοδοτούμε. Αυτός ο τρόπος νομοθέτησης τουλάχιστον προσωπικά δεν με εκφράζει. 

Και για να προχωρήσουμε, κύριοι συνάδελφοι, και νομίζω είμαι και προς το τέλος του χρόνου μου, έχω να πω το εξής: Θεωρώ πολύ σημαντική διάταξη το άρθρο 22 και το θεωρώ γιατί πιστεύω ότι το Υπουργείο Εθνικής Οικονομίας με την πολιτική που εφαρμόσαμε και την ένταξή μας στην ΟΝΕ, με τη μείωση των επιτοκίων προχωράει πραγματικά στη σταδιακή κατάργηση μιας εισφοράς άδικης, του νόμου 128/75 και λέει στο άρθρο ότι από 1.4.99 εφαρμόζεται ενιαίος συντελεστής 0,12% ετησίως της εισφοράς του νόμου αυτού όπως ισχύει σε όλα τα στεγαστικά δάνεια και ανεξόφλητα υπόλοιπα ήδη χορηγηθέντων στεγαστικών δανείων σε δραχμές ή συνάλλαγμα την παραπάνω ημερομηνία ανεξαρτήτως πιστωτικού ιδρύματος από το οποίο χορηγούνται ή χορηγήθηκαν. Πάρα πολύ σωστή και σοφή η διάταξη σε συνέχεια της μείωσης των επιτοκίων για τα στεγαστικά δάνεια, είτε τα καινούρια είτε τα παλιά τα οποία έχουν χορηγηθεί. Είναι πάρα πολύ θετική η διάταξη και πρέπει να ψηφιστεί από τη Βουλή. 

Επίσης μιλάει για μείωση από το 0,12% στο 0,6% για όλα τα πιστωτικά ιδρύματα πάλι, σε δραχμές ή συνάλλαγμα των πάσης φύσεως χορηγηθέντων δανείων, που λειτουργούν στην Ελλάδα καθώς και για πιστωτικά ιδρύματα εξωτερικού. Η μείωση αυτή γίνεται από 1.4.2000 και φθάνει στο 0,6% . 

Επίσης έχουμε ειδική ρύθμιση από 1.4.1999 για δάνεια που είναι σε συνάλλαγμα ή σε δραχμές προς φυσικά ή νομικά πρόσωπα ή για αγροτικούς συνεταιρισμούς που ασχολούνται κατά κύριο επάγγελμα με τη γεωργία, την κτηνοτροφία, την αλιεία, τα οποία χορηγούνται από πιστωτικά ιδρύματα που λειτουργούν στην Ελλάδα από 1.4.99 με την προϋπόθεση ότι οι χορηγήσεις αυτές παρέχονται για τους σκοπούς και τις δραστηριότητες που ενέχουν η γεωργία, η αλίεια, η κτηνοτροφία και οι συνεταιρισμοί βεβαίως σε πλήρη δραστηριότητά τους. 

Επίσης θεωρώ πάρα πολύ σημαντικό ότι η παράγραφος 4 έχει θετικές ρυθμίσεις. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή). 

Επειδή κτυπά όμως το κουδούνι θέλω να κάνω την τελευταία παρατήρηση όπου πράγματι δεν υπάγονται στην εισφορά του νόμου 128/75 όπως και τα δάνεια ή πιστώσεις που συνάπτονται από επιχειρήσεις -και εγώ θα έλεγα "... ή και από τα πάσης φύσεως νοσηλευτικά ιδρύματα"- για χρηματοδότηση επενδύσεων οι οποίες έχουν χαρακτηρισθεί ως ιδιαζούσης σημασίας για τα νοσοκομεία της χώρας. Είναι μια πολύ σοβαρή διάταξη γιατί πραγματικά αυτές οι επενδύσεις είναι εθνικής σημασίας αλλά μας δίνεται η ευκαιρία εδώ και τα όποια νοσηλευτικά ιδρύματα είτε του Παπαγεωργίου στη Θεσσαλονίκη είτε το Ωνάσειο ή οποιοδήποτε άλλο να απαλλαγούν απ' αυτήν την εισφορά μέσα στο κόστος το μεγάλο το οποίο έχουν. Γιατί νομίζω ότι εφ' όσον η πολιτική της Κυβέρνησης είναι σταδιακά να καταργήσει το νόμο 128/75 αυτήν την εισφορά γιατί να μην τη μειώσουμε από τώρα ή να την εξαφανίσουμε όπως λέμε για τις επιχειρήσεις εθνικής σημασίας. Και το επαναφέρω κ. Χριστοδουλάκη για την παράγραφο 5 του άρθρου 22 "...δεν υπάγονται στην εισφορά του νόμου 128/75 όπως ισχύει για τα δάνεια ή πιστώσεις που συνάπτονται από επιχειρήσεις ή από τα πάσης φύσεως νοσηλευτικά ιδρύματα",γιατί πραγματικά έτσι επιτελούμε και μια πράξη κοινωφελή γιατί ο χώρος της υγείας είναι πάρα πολύ ευαίσθητος. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Εν πάση περιπτώσει νομίζω, κύριοι συνάδελφοι, ότι σε αυτήν την ενότητα των άρθρων 13 έως 22 παρά το ότι υπάρχει μια πανσπερμία διατάξεων και αναφέρονται πάρα πολλά θέματα αντίστοιχα νομίζω ότι επιλύονται πάρα πολλά θέματα κατά τον πιο ικανοποιητικό τρόπο. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχω την τιμή να ανακοινώσω, κύριοι συνάδελφοι, το αποτέλεσμα της μυστικής ψηφοφορίας που έγινε για την άρση ασυλίας του συναδέλφου κ. Αναστασόπουλου. 

Ψήφισαν συνολικά 240 συνάδελφοι. 

Υπέρ της άρσεως ψήφισαν 6. 

Κατά της άρσεως ψήφισαν 223. 

Ψήφισαν "ΠΑΡΩΝ" 4. 

Υπήρξαν και 7 λευκά ψηφοδέλτια. 

Συνεπώς η αίτηση της άρσεως ασυλίας απορρίπτεται. 

Ο κ. Ρεγκούζας εισηγητής της Μειοψηφίας έχει το λόγο. 

AΔΑΜ ΡΕΓΚΟΥΖΑΣ: Κυρίες και κύριοι συνάδελφοι, πρέπει να πω ξανά ότι η Κυβέρνηση πνίγεται στην περιπτωσιολογία μέσω αυτού του νομοσχεδίου και βέβαια εκδηλώνει με έναν τρόπο στενόκαρδο όλη τη μικροψυχία και τη μικρολογιστική αντίληψη η οποία τη διακρίνει στην αντιμετώπιση των οικονομικών προβλημάτων της χώρας . 

Δράττομαι, κύριε Πρόεδρε, της ευκαιρίας να δώσω μία απάντηση που δεν έδωσα χθες στον κύριο Υπουργό. 

Ισχυρίστηκε ο κύριος Υπουργός ότι οι δημόσιοι υπάλληλοι που γίνονται Βουλευτές και ο χρόνος που μεσολαβεί από τη διακοπή της εργασιακής σχέσης, αναγνωρίζεται με πληρωμή εισφορών. Αυτό είναι ψευδές. Αυτό γίνεται μόνο για τους Βουλευτές που παραιτούνται και μετά μπορούν να επανέλθουν σε ένα χρόνο. Σ' αυτόν τον ένα χρόνο που παραιτούνται και βρίσκονται εκτός υπηρεσίας μπορούν να καλύψουν τις ασφαλιστικές εισφορές και να αναγνωρίσουν περιοριστικά μόνο αυτόν τον ένα χρόνο. 

Αυτό δεν έχει καμία απολύτως σχέση με το αίτημα που εκφράζουν οι δημόσιοι υπάλληλοι, να πληρώνουν δηλαδή ανταποδοτικά τις εισφορές τους στο ασφαλιστικό ταμείο του δημοσίου και τα επικουρικά, όσο είναι Βουλευτές και να μπορούν να θεμελιώνουν σύνταξη, όπως γίνεται για τους καθηγητές πανεπιστημίου που πληρώνει τις εισφορές το κράτος και για τις άλλες ομάδες πολιτών, όπως δικηγόροι, γιατροί, μηχανικοί κλπ. 

Οι μόνοι άνθρωποι που δεν έχουν ένα άλλο ξεχωριστό ασφαλιστικό ταμείο είναι οι υπάλληλοι του δημοσίου και οι υπάλληλοι του ευρύτερου δημόσιου τομέα. Αυτά για τη χθεσινή αναφορά και διάψευση που μου έκανε ο κύριος Υπουργός. 

'Ερχομαι, κύριοι συνάδελφοι, στο άρθρο 13. Πράγματι γνωρίζω και εγώ ότι προηγήθηκε ένα διάλογος με τους εργαζόμενους στην Κρατική Ορχήστρα Αθηνών και Θεσσαλονίκης και στην Ορχήστρα της Λυρικής Σκηνής, όμως και πάλι οι μικροψυχίες διακρίνονται και εδώ. 

Στην παράγραφο 1γ', περίπτωση 3, οι εργαζόμενοι ζητάνε το 50% να γίνει 60%. Γιατί; Διότι μέχρι τώρα έπαιρναν το 87% επί των αποδοχών του βαθμού του εξάρχοντος και παραδείγματος χάριν με σαράντα χρόνια αυτό αντιστοιχούσε σε εκατόν σαράντα χιλιάδες (140.000) δραχμές και με το νέο σύστημα, το 50%, υπολείπονται κατά τριάντα χιλιάδες (30.000) δραχμές. Πραγματικά αυτό είναι μικροψυχία γιατί οι υπάλληλοι είναι συγκεκριμένοι, το δημοσιονομικό κόστος μετρήσιμο και φυσικά δεν έχει καμία ιδιαίτερη σημασία. 

Στην παράγραφο 2β', ρυθμίζεται ένα επίδομα για τους διευθυντές φαρμακοποιούς των νοσοκομείων, υπαλλήλους δηλαδή του ΕΣΥ. Από δεκαπέντε χιλιάδες (15.000) δραχμές γίνεται τριάντα χιλιάδες (30.000) δραχμές. Καλή είναι έστω και αυτή η μικρή διαφορά, όμως δεν καταβάλλεται σε όλους τους φαρμακοποιούς που έχουν το βαθμό του διευθυντή αλλά δεν έχουν και ανάθεση καθηκόντων. Είναι τόσο πολλοί αυτοί οι φαρμοκοποιοί που τους στερούμε αυτές τις δεκαπέντε χιλιάδες (15.000) δραχμές, αφού ουσιαστικά είναι διευθυντές; 

'Ερχομαι στην παράγραφο 4. Το θέμα βέβαια εξαντλήθηκε στη συζήτηση του άρθρου 1, για τους γενικούς διευθυντές. Ο κύριος Υπουργός δεν προσέθεσε για τους γενικούς διευθυντές "και όλων των Οργανισμών του Δημοσίου". Δεν επανέρχομαι στο θέμα. Επανέρχομαι όμως εκεί που δεν έχει μπει ο Οργανισμός Σχολικών Κτιρίων. 

Επίσης, δεν έχουν μπει οι γενικοί διευθυντές εκπαίδευσης των ανωτάτων εκπαιδευτικών ιδρυμάτων και επιπλέον ο κύριος Υπουργός όταν συζητάμε κάθε φορά τέτοια νομοσχέδια, όταν δεν δέχεται να κάνει μία ρύθμιση, μας λέει ότι θα το μελετήσει η Κυβέρνηση, θα το δει και θα το επαναφέρει. 'Ερχονται άλλα νομοσχέδια και ξεχνιέται. Κύριε Υπουργέ, η πρακτική σας και τα ιστορικά στοιχεία λένε ότι υπάρχουν τέτοιες ανακολουθίες. 

Θα ήθελα έστω και την τελευταία στιγμή ο κύριος Υπουργός να αναθεωρήσει αυτήν την άποψή του. 

Στο άρθρο 17, καταργήσαμε το ΚΕΠΕ και δίνουμε τη δυνατότητα να γίνουν μελέτες με ανάθεση διαγωνισμών σε ιδιώτες. Δεν μπορούν να το κάνουν αυτό οι κρατικοί φορείς; Δηλαδή τα Υπουργεία δεν μπορούν να προβούν σε τέτοιες μελέτες; Το Υπουργείο Εθνικής Οικονομίας παραδείγματος χάριν δεν μπορεί να κάνει αυτήν τη δουλειά; 

'Υστερα, δε βάζουμε κάτι άλλο. Δίνετε τη δυνατότητα στους ιδιώτες, δεν θα βάλετε πλαφόν οικονομικού κόστους για να γίνονται διαγωνισμοί; 'Ολα ελεύθερα; 

'Ερχομαι στο άρθρο 19. Εμείς έχουμε τονίσει επανειλημμένως ότι έχετε πολύ μεγάλες ευθύνες και για τις ανακολουθίες της πολιτικής σας σε ό,τι αφορά την πολιτική των ιδιωτικοποιήσεων -των αποκρατικοποιήσεων, αν σας ενοχλεί- αλλά και ταυτόχρονα για τα προβλήματα που έχουν δημιουργηθεί στην Ολυμπιακή Αεροπορία και ειδικότερα στην OLYMPIC CATERING που έρχεσθε και ρυθμίζετε εδώ. 

Λέτε ότι το κάνετε εν ονόματι της εξυγίανσης. Υπάρχει καμία μελέτη εδώ στο συγκεκριμένο και δεν το ξέρουμε εμείς; 

Και αν έχετε βάλει μπροστά να εξυγιάνετε την OLYMPIC CATERING, γιατί δεν κάνετε μέσα εκεί την ρύθμιση μαζί με όλες τις υπόλοιπες ρυθμίσεις; Υπάρχει λόγος να τα φέρνετε ξεχωριστά; 

Θα σας πω τι λέτε στην παράγραφο 1. 'Οσοι φύγαν μέχρι 31.12.92 αποχωρούν υποχρεωτικά από την υπηρεσία, ανεξαρτήτως ηλικίας. Και βάζετε κάποια όρια με τα τεσσερισήμισι χιλιάδες ένσημα που πρέπει να έχουν στην OLYMPIC CATERING. Αλλού σας πιάνει μικροψυχία και λέτε όριο ηλικίας. Εδώ μας βγήκε η γλώσσα έξω για να οριοθετήσουμε πρόωρη συνταξιοδότηση στους εργαζόμενους στον αμίαντο την άλλη φορά με το νομοσχέδιο του Υπουργείου Ανάπτυξης, όπου εκεί υπήρχε λόγος. Καρκινογόνος ο αμίαντος, τα εργοστάσια και οι επιχειρήσεις αμιάντου ουσιαστικά χρεοκοπημένες λόγω ακριβώς αυτών των χαρακτηριστικών που έχει ο αμίαντος και όλα αυτά. Με τεσσερισήμισι χιλιάδες δίνεται το πεντηκοστό έβδομο. Κάνετε μία διαφορετική μεταχείριση, μεταξύ πολιτών. 

Στην παράγραφο 2 πιο τραγικά. Προαιρετικά πλήρη σύνταξη ανεξαρτήτως ηλικίας. Χωρίς όρια ηλικίας εδώ, καθόλου, τίποτα. Μπορεί να φύγει και ένας πενήντα χρονών. Πού είναι αυτές οι επιχειρήσεις και αυτές οι δυνατότητες και δεν τις ξέραμε να πάμε και εμείς να πάρουμε πρόωρα σύνταξη. 

Είναι πραγματικά μία παραχώρηση σε κομματική σας πελατεία και μπορεί να μην το δέχεστε, έτσι είναι όμως. Το ξέρουμε όλοι μας, το ξέρει ο ελληνικός λαός και έχετε ευθύνες γι' αυτήν την πολιτική. Εμείς όμως, σας λέμε, ότι κάνετε λάθος και ότι δεν μπορείτε να συνεχίζετε αυτήν την πολιτική. 

Υπάρχει και κάτι άλλο τραγελαφικό. Στις ασφαλιστικές εισφορές. Σε όσους δηλαδή δεν φθάνει η προϋπηρεσία μπορούν να αναγνωρίσουν άλλη προϋπηρεσία πληρώνοντας εισφορές, αλλά το 50% τους το πληρώνει η ΟLYMPIC CATERING. Πού ξανακούστηκε αυτό. Εγώ έχω προϋπηρεσία στον ιδιωτικό τομέα και δεν μπορώ να την αναγνωρίσω στο δημόσιο, γιατί πρέπει να πληρώσω εισφορές. Δεν μου δίνετε και εμένα το 50%; Γιατί το δίνετε μόνο σε αυτούς τους ανθρώπους εδώ. 

Αλλά η περιπτωσιολογία που σας διακρίνει, κύριε Υπουργέ, φαίνεται και από αυτήν εδώ τη ρύθμιση που φέρατε αυτό το άρθρο με τη διαδικασία της τροπολογίας στην επιτροπή. Ενώ κάνετε την ρύθμιση για αυτούς τους ανθρώπους στην OLYMPIC CATERING αγνοείτε κάποιους οι οποίοι παρά τη θέλησή τους οι περισσότεροι είχαν αποσπαστεί και στη συνέχεια εντάχθηκαν στην αεροπλοϊα μέχρι 31.12.92. 

ΓΕΩΡΓΙΟΣ ΑΔΑΜΟΠΟΥΛΟΣ: Και "Ολυμπιακή Τουριστική". 

ΑΔΑΜ ΡΕΓΚΟΥΖΑΣ: Και "Ολυμπιακή Τουριστική". 

ΓΕΩΡΓΙΟΣ ΑΔΑΜΟΠΟΥΛΟΣ: Συμφωνώ και εγώ, κύριε συνάδελφε. 

ΑΔΑΜ ΡΕΓΚΟΥΖΑΣ: Ξέρω ότι έχει κατατεθεί και κάποια τροπολογία από κάποιον Βουλευτή του ΠΑ.ΣΟ.Κ. Αλλά αφού μπήκαμε στη λογική της περιπτωσιολογίας και επιμένετε να κάνετε αυτήν τη ρύθμιση, πρέπει κάτι να κάνετε και γι' αυτούς τους ανθρώπους, οι οποίοι είναι λίγοι. 

ΓΕΩΡΓΙΟΣ ΑΔΑΜΟΠΟΥΛΟΣ: Βέβαια είναι αντικείμενο του Υπουργείου Εργασίας. 

ΑΔΑΜ ΡΕΓΚΟΥΖΑΣ: Συναρμόδιο είναι το Υπουργείο Εργασίας. 

Στο άρθρο 20: Με το άρθρο 20, κύριε Υπουργέ, τι κάνετε; Επαναφέρατε τις πλασματικές εφημερίες. 'Ενα καθεστώς που και εσείς το κατηγορούσατε, που και εμείς το χαιρετήσαμε όταν το καταργήσατε, να δίνετε πραγματικά κονδύλια για να καλύπτονται τα νοσοκομεία με πραγματικές υπερωρίες. 'Ερχεστε τώρα και βάζετε την πλασματική, τις δεκαέξι ώρες -τις έξι στο νοσοκομείο, τις δέκα στο σπίτι, υπερωρία ύπνου δηλαδή- δεν ρυθμίζετε τι γίνεται τις αργίες με αυτές εδώ τις εφημερίες και φυσικά όλη αυτή η διάταξη που έχετε στο άρθρο 20 είναι θολή και δεν δίνει ξεκάθαρες απαντήσεις. Γιατί το κάνετε αυτό; Εκ του πονηρού την φέρνετε; 

Επίσης, σας είχα πει και στη συζήτηση στην επιτροπή ότι υπάρχουν επτά έως οκτώ γιατροί που έχουν πάνω από τριάντα πέντε χρόνια υπηρεσία, και είχαν μείνει με το κίνητρο της παραμονής και της προσαύξησης του 1/50 πέραν των τριάντα πέντε χρόνων, όταν ήταν στην υπηρεσία. Δεν υπάρχουν τώρα τέτοιες περιπτώσεις. Είναι επτά, οκτώ γιατροί. Γιατί δεν τους καλύπτετε; 'Εχουν καταθέσει και σχετική τροπολογία. Εύχομαι και ελπίζω να το δείτε εκεί. 

Στο άρθρο 21 αλλάζετε τον τρόπο διορισμού των διοικήσεων στα νοσοκομεία. Κάνετε, όμως, το εξής πράγμα: Δίδετε σε ένα πρόσωπο δύο διαφορετικές αρμοδιότητες και δεν ξέρω αν είναι και παραδεκτές από το Σύνταγμα. Δηλαδή ταυτίζετε, διατάκτη και υπόλογο σε ένα πρόσωπο. Ο διευθυντής του νοσοκομείου και διατάσσει και εκτελεί. 'Ετσι λέει το νομοσχέδιο, έτσι λέει το άρθρο 21. Και δεν ξέρω αν είναι σύννομο αυτό που κάνετε. 

ΓΙΩΡΓΟΣ ΑΔΑΜΟΠΟΥΛΟΣ: ... (Δεν ακούσθηκε), 

ΑΔΑΜ ΡΕΓΚΟΥΖΑΣ: Ναι, δεν μπορεί όμως ο Πρόεδρος να μην ελέγχεται από κανέναν, γιατί όπως φαίνεται μόνον από τον Υπουργό ελέγχεται. Από κανέναν άλλον. Ξέρετε ότι δεν συντάσσονται στα νοσοκομεία ούτε προϋπολογισμοί ούτε απολογισμοί, ακόμη. Και έχει ευθύνη γι' αυτήν την καθυστέρηση το Υπουργείο Οικονομικών, που δεν παίρνει μέτρα για τη μη σύνταξη αυτών των καταστάσεων. 

Επίσης ορίζετε τον πρόεδρο του νοσοκομείου για πέντε χρόνια. Δηλαδή, προετοιμάζετε την εποχή που θα είσθε στην αντιπολίτευση για να έχετε προέδρους νοσοκομείων δικούς σας να κάνετε τη δουλειά σας; Αυτή είναι η ρύθμιση που κάνετε; 

Και σε τελευταία ανάλυση, ποιoς σας ανάγκασε να επανέλθετε σ' αυτό το καθεστώς, ύστερα από την επιλογή των διευθυντών νοσοκομείων, που εσείς με πομπώδη τρόπο κάνατε, τους επιλέξατε και είναι δικοί σας στη συντριπτική πλειοψηφία αυτοί οι άνθρωποι και δεν τους διορίσατε. Τώρα έρχεσθε και αντικαθιστάτε τον πρόεδρο του νοσοκομείου, δεσμεύετε την επόμενη κυβέρνηση για πέντε χρόνια, δεσμεύετε τη Νέα Δημοκρατία που έχει πει ότι η εξυγίανση των νοσοκομείων θα γίνει με διαφάνεια, με έλεγχο, με διορισμό άξιων μάνατζερς εκτός από τη δημοσιοϋπαλληλική ιεραρχία και βεβαίως με τον έλεγχο ενός προέδρου, ο οποίος θα ασκεί εποπτικό και όχι διαχειριστικό έλεγχο. Εσείς τα μπερδεύετε και στόχος σας είναι ακριβώς αυτό που λέω: Ο έλεγχος για τα επόμενα χρόνια. 

ΓΕΩΡΓΙΟΣ ΑΔΑΜΟΠΟΥΛΟΣ: Οι πρόεδροι των νοσοκομείων δεν είναι κομματικά όργανα, κύριε συνάδελφε. 

ΑΔΑΜ ΡΕΓΚΟΥΖΑΣ: Για το άρθρο 22, τώρα: Μόλις το περάσατε από την Επιτροπή με μορφή τροπολογίας, την άλλη μέρα βγήκατε στις εφημερίδες και λέτε ότι μειώνεται το κόστος των στεγαστικών δανείων. Για λαϊκή κατανάλωση, δηλαδή κάνετε τη ρύθμιση. 

'Ομως, στην παράγραφο 3, κάνετε κάτι πιο πονηρό και δεν λέτε τι κάνετε. Τι λέτε: Ο συντελεστής 0,12 ετησίως εφαρμόζεται για τον υπολογισμό της εισφοράς του ν. 128/75, όπως ισχύει επί των πάσης φύσεως χορηγήσεων σε δραχμές ή συνάλλαγμα προς φυσικά ή νομικά πρόσωπα ή αγροτικούς συνεταιρισμούς, που ασχολούνται κατά κύριο επάγγελμα με τη γεωργία, κτηνοτροφία, αλιεία, οι οποίες χορηγούνται από τα πιστωτικά ιδρύματα που λειτουργούν στην Ελλάδα από 1.4.99 με την προϋπόθεση ότι οι χορηγήσεις αυτές παρέχονται για τους σκοπούς των ανωτέρω δραστηριοτήτων. 

Δηλαδή, τι κάνετε: Γενικεύετε την επιβολή αυτής της εισφοράς, για να συγκαλύψετε το λαϊκισμό που κάνετε με τη μείωση της εισφοράς. Και δεν το λέτε αυτό. Και στις εφημερίδες το προβάλλετε ως πολύ μεγάλη νομοθετική παρέμβαση της Κυβέρνησης προς όφελος φυσικά των εργαζομένων και των χαμηλών εισοδηματικά τάξεων. 

Εμείς, κύριε Υπουργέ, σας είπαμε και στην αρχή να εγκαταλείψετε αυτήν τη μικρολογιστική αντίληψη, που νομίζετε ότι μπορείτε να λύσετε τα προβλήματα της οικονομίας, να σοβαρευτούμε όλοι μας, να επιταχύνουμε τους ρυθμούς απορρόφησης των κοινοτικών πόρων, να κοιτάξουμε να ρίξουμε φως στην αδιαφάνεια που μαστίζει το δημόσιο βίο, για να εξοικονομήσουμε πόρους και να ελαφρύνουμε τον 'Ελληνα πολίτη, να σταματήσουμε να βάζουμε φορολογίες, να αναπτύξουμε την οικονομία με μείωση των φορολογικών συντελεστών, να δώσουμε κίνητρα στους υπαλλήλους για να ανεβεί η παραγωγικότητα και τελικά να φθάσουμε στον ποθητό στόχο, που είναι και εθνικός ταυτόχρονα στόχος, να μπούμε στην ΟΝΕ έγκαιρα και χωρίς καθυστέρηση. Διαφορετικά, η ιστορία θα καταγράψει εσάς βεβαίως με μελανά χρώματα, αλλά θα υποθηκεύσει ουσιαστικά και το μέλλον των Ελλήνων πολιτών σε μια πορεία που έβαλε η Νέα Δημοκρατία και ακυρώνετε με τέτοιες λογικές και τέτοιες πρακτικές εσείς, εν ονόματι μιας μικρολογιστικής, κοντόφθαλμης και στυγνής πολιτικής, η οποία νομίζετε ότι μπορεί να μας αποδώσει αυτά που δεν αποδίδουν τα δύο άλλα που κάνετε. 

Εμείς καταψηφίζουμε αυτό το νομοσχέδιο, με λύπη μας το λέμε, αφού κάποιες μικροπαραχωρήσεις που κάνατε στην πρώτη ενότητα των άρθρων είναι στάχτη στα μάτια και τα δικά μας, των Βουλευτών, εδώ μέσα στη Βουλή, αλλά κυρίως ανύπαρκτες παραχωρήσεις προς την κοινωνία, προς τους πολίτες. 

Οι βασικές αιτιάσεις, τα κομβικά σημεία της κριτικής μας δεν ακούστηκαν από την Κυβέρνηση για μια ακόμη φορά και πραγματικά αυτό καταγράφεται στα αρνητικά αυτής της συζήτησης εδώ, στο Κοινοβούλιο. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Ν. Κρητικός): Ο ειδικός αγορητής του Κομμουνιστικού Κόμματος Ελλάδος, κ. Κανταρτζής, έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κυρίες και κύριοι συνάδελφοι, θα ξεκινήσω με το άρθρο 13. Βεβαίως, οι αυξήσεις στο καλλιτεχνικό προσωπικό της Κρατικής Ορχήστρας Αθηνών, Θεσσαλονίκης και της Ορχήστρας της Εθνικής Λυρικής Σκηνής, ήταν επιβεβλημένες, αν πάρουμε υπόψη μας ότι για αρκετά χρόνια τώρα ήταν καθηλωμένες. Δεν θα μπορούσε συνεπώς κανείς να διαφωνήσει με τις αυξήσεις αυτές, που ήταν και δίκαιες και εύλογες. 

'Αλλο όμως είναι το ζήτημα το οποίο έχουμε επισημάνει, με αφορμή συζήτησης προηγουμένων άρθρων. 

Το θέμα είναι ότι εδώ πέρα, αυτές τις αυξήσεις τις κρατάτε πάλι με τη μορφή της επιδοματικής πολιτικής, με όλες τις αρνητικές συνέπειες, που έχουν στο εισόδημα των εργαζομένων. Να μη συνυπολογίζονται, δηλαδή, οι ετήσιες αυξήσεις που δίδονται στο σύνολο των αποδοχών, αλλά σε μέρος μόνο αυτών, όπως επίσης να μη θεωρείται το σύνολο των αποδοχών ως συντάξιμες αποδοχές, με αποτέλεσμα βεβαίως αρνητικό στον υπολογισμό της συντάξεώς των, που έτσι μειώνεται. 

Εν πάση περιπτώσει θα μπορούσε να αυξηθεί και το μουσικό επίδομα που δίνεται και από 50% να γίνει 60%, λαμβάνοντας υπόψη και τα έξοδα που αντιμετωπίζει αυτό το προσωπικό με τη συντήρηση των μουσικών οργάνων τους. 

Είμαστε αντίθετοι με τις ρυθμίσεις που υπάρχουν στις παραγράφους 13, 14 και 15 του συγκεκριμένου άρθρου, με τις οποίες προβλέπεται πρόσθετη μηνιαία κατ' αποκοπή αποζημίωση στους προέδρους και στα μέλη του Ανωτάτου Συμβουλίου Επιλογής Προσωπικού, της αρχής δεδομένης και στις άλλες ανεξάρτητες διοικητικές αρχές. Πολύ δε περισσότερο που αυτή η μηνιαία κατ' αποκοπή αποζημίωση δεν ορίζεται από το νόμο, αλλά ορίζεται με απόφαση των Υπουργών. Και εδώ γεννιέται ένα ερώτημα: Με ποια κριτήρια θα καθοριστεί αυτή η αποζημίωση, αλλά και η επιφύλαξη που υπάρχει, αυτή η αποζημίωση να στοχεύει στο να αποτελέσει το δέλεαρ που θα μας οδηγήσει σε καταστάσεις εξάρτησης. 

'Ερχομαι στο άρθρο 17 για το ΚΕΠΕ. Με τη διάταξη αυτή δίνετε τη δυνατότητα στο ΚΕΠΕ να μοιράζει μελέτες δεξιά και αριστερά. Εάν υπάρχει θέμα έλλειψης προσωπικού, να προσλάβετε προσωπικό. Αλλά έτσι όπως το πάτε ουσιαστικά το ΚΕΠΕ καταργείται και θα μοιράζει δεξιά και αριστερά στις διάφορες εργασίες. Εμείς δεν μπορούμε να συμφωνήσουμε με αυτήν τη ρύθμιση. 

Επίσης, δεν μπορούμε να συμφωνήσουμε και με το άρθρο 18 που αναφέρεται στα κονδύλια και εναρμονίζεται άλλωστε με τη γενικότερη φιλοσοφία του νομοσχεδίου, που είναι η περιοριστική κατεύθυνση των δαπανών. 

'Ερχομαι τώρα στα τελευταία άρθρα του νομοσχεδίου, που κατατέθηκαν με τη μορφή τροπολογίας κατά τη συζήτηση στην επιτροπή. 

Ξεκινώ με το άρθρο 19 που αναφέρεται στους εργαζόμενους στην OLYMPIC CATERING. Είναι φανερό ότι η διάταξη αυτή δεν έχει σαν στόχο να βελτιώσει το καθεστώς εργασίας των εργαζομένων σε αυτήν την επιχείρηση. 'Αλλωστε η Κυβέρνηση δεν το κρύβει, το λέει φανερά, ότι στοχεύει στην προετοιμασία εδάφους, ώστε να οδηγηθεί και αυτή η επιχείρηση στην ιδιωτικοποίηση. Μια ακόμα κερδοφόρα επιχείρηση παραδίδεται στο βωμό του κέρδους του μεγάλου κεφαλαίου. Αυτός είναι ο στόχος της συγκεκριμένης ρύθμισης και όχι βέβαια η μέριμνα για τη βελτίωση των όρων απασχόλησης των εργαζομένων στην επιχείρηση αυτή. 

Εν πάση περιπτώσει για αυτό το ευνοϊκό καθεστώς, που υποτίθεται ότι θέλει να δημιουργήσει η Κυβέρνηση για να επισπεύσει την εθελουσία έξοδο από την επιχείρηση, είναι λειψό, λαμβάνοντας υπόψη τις ρυθμίσεις που υπήρχαν στην "OΛΥΜΠΙΑΚΗ". Η τροπολογία αυτή είναι μία επιλεκτική και αποσπασματική μεταφορά διατάξεων του νόμου 1759/88. 'Εχετε αφαιρέσει το άρθρο 7 του νόμου αυτού, καθώς και την παράγραφο 4 του άρθρου 6. Θα έπρεπε τουλάχιστον να προσδιοριστεί η ίδια αναλογία στις μηνιαίες εισφορές του ΙΚΑ από τους εργαζόμενους και την εταιρία, όπως έγινε και στην περίπτωση της "ΟΛΥΜΠΙΑΚΗΣ". 

Η ίδια αναλογία θα έπρεπε να καθοριστεί και στις εισφορές αναγνώρισης του χρόνου εκτός εταιρίας, όπως έγινε και στην "ΟΛΥΜΠΙΑΚΗ". Θα έπρεπε, δηλαδή, να αναφέρεται ρητά ότι οι συνταξιοδοτούμενοι με τις ειδικές διατάξεις λαμβάνουν επικουρική σύνταξη σύμφωνα με τα χρόνια υπηρεσίας. 

Υπάρχει ακόμα το ζήτημα ότι η εισφορά της αναγνώρισης μόνο για τα ένσημα, εκτός της OLYMPIC CATERING, θα έπρεπε να γίνει από την εταιρεία. Και επιπλέον -είναι ένα θέμα που εθίγη και από άλλους συναδέλφους-ότι από τη ρύθμιση αυτή εξαιρούνται όσοι ήταν στο προσωπικό και έχουν αποσπαστεί στην Ολυμπιακή Αεροπλοϊα και Ολυμπιακή Τουριστική, αυτοί που απασχολούνται μέχρι 31.12.92. 

Εμείς φυσικά, δεν μπορούμε να συμφωνήσουμε με τις γενικότερες κατευθύνσεις οι οποίες υπάρχουν στο συγκεκριμένο άρθρο και το οποίο όπως ανέφερα στοχεύει στην προετοιμασία του εδάφους για το ξεπούλημα της εταιρείας. 

'Ερχομαι τώρα στο άλλο άρθρο, που έχει κατατεθεί με τη μορφή τροπολογίας για τις εφημερίες των γιατρών. 'Ετσι όπως το κάνετε και πάλι υπονομεύεται η ίδια η λειτουργία των νοσοκομείων, που πρέπει να λειτουργούν σε εικοσιτετράωρη βάση. Με αυτές τις μεικτές εφημερίες θα καλύψετε τη λειτουργία των νοσοκομείων; 'Η δεν θα πρέπει το νοσοκομείο να καλύπτεται σε εικοσιτετράωρη βάση; 

Δεύτερο ζήτημα: Τι θα γίνει με τα Σαββατοκύριακα; Πώς θα εξυπηρετηθούν και οι ασθενείς και οι υπόλοιποι οι οποίοι αναγκάζονται για τον άλφα ή βήτα λόγο να προσφύγουν στα νοσοκομεία; 

Η αύξηση που λέγεται ότι θα δοθεί για τις εφημερίες των γιατρών, δεν προκύπτει από τον προϋπολογισμό, αφού μπαίνουν σαν περιοριστικό πλαίσιο οι εγκεκριμένες δαπάνες. 'Αρα, ακόμη και αν δώσετε αύξηση σ'αυτήν την κατηγορία των γιατρών, από αλλού πάλι θα κόψετε τα κονδύλια. Δεν μπορούμε να συμφωνήσουμε με μια τέτοια θέση. Η θέση μας είναι γνωστή. Οι εφημερίες θα πρέπει να προβλέπονται και να ρυθμίζονται σύμφωνα με τις ανάγκες της πλήρους λειτουργίας των νοσοκομείων. Είναι καθαρά τα πράγματα. 

'Ερχομαι τώρα στο άρθρο 21 όπου καταργείτε το θεσμό του manager και τι κάνετε; Δίνετε ενισχυμένες αρμοδιότητες στον πρόεδρο του νοσοκομείου και συγκεκριμένα σ'αυτά τα νοσοκομεία που θα έχουν πάνω από πεντακόσιες κλίνες. Γιατί αυτές οι υπερεξουσίες; Δηλαδή τι κάνετε; Τις εξουσίες του manager τις μεταφέρετε τώρα πλέον στον πρόεδρο του νοσοκομείου που θα κινείται πλέον χωρίς δεσμεύσεις. Τα μόνα περιοριστικά πλαίσια που μπαίνουν, είναι η γενική πολιτική και ο προγραμματισμός που αποφασίζει το Δ.Σ. Ουσιαστικά, δηλαδή, θα έχουμε έναν ανεξέλεγκτο πρόεδρο ο οποίος θα ενεργεί κατά τη δική του θέληση, αγνοώντας το υπόλοιπο Δ.Σ., που και αυτό βεβαίως είναι γνωστό με ποιο τρόπο διορίζεται. 

Δεν μπορούμε να συμφωνήσουμε με μια τέτοια ρύθμιση η οποία στοχεύει να λύσει τα χέρια της Κυβέρνησης μέσα από το διορισμένο πρόεδρο να προχωρήσει ακόμα στη μεγαλύτερη συρρίκνωση των δαπανών, για την υγεία για τα νοσοκομεία, όταν είναι γνωστή η άσχημη κατάσταση στην οποία βρίσκεται σήμερα η δημόσια υγεία και τα νοσοκομεία γενικότερα στη χώρα μας. 

Θα κλείσω με το τελευταίο άρθρο, το άρθρο 22. Δεν θα διαφωνούσε κανείς με τη μείωση των εισφορών οι οποίες υπάρχουν στα διάφορα δάνεια. Και αυτές οι εισφορές είναι ένας παράγοντας του κόστους. Για να πούμε βέβαια και τα πράγματα με το όνομά τους, αναφορικά με το κόστος των δανείων, δεν μπορεί η Κυβέρνηση να καμαρώνει και να λέγει ότι έπεσαν τα επιτόκια όταν, παίρνοντας υπόψη το σημερινό πληθωρισμό και τη γενικότερη εισοδηματική πολιτική της Κυβέρνησης, αντιλαμβάνεται ο καθένας ότι τα σημερινά επιτόκια είναι δυσβάστακτα για τους εργαζόμενους, γι'αυτούς που αναγκάζονται να καταφύγουν στο δανεισμό. 

Εν πάση περιπτώσει, επαναλαμβάνω, ότι δεν είμαστε αντίθετοι με τη ρύθμιση που οδηγεί στη μείωση των εισφορών. 'Εχουμε όμως σοβαρότατες αντιρρήσεις αναφορικά με την παράγραφο 5 αυτού του άρθρου. Ουσιαστικά πλάι στις άλλες ρυθμίσεις που έχετε καθιερώσει με τους αποικιοκρατικούς νόμους 2187/53 και 4171/61 που ενισχύουν με απαράδεκτα προνόμια τα ξένα κεφάλαια, δίδοντας μάλιστα και αυξημένη συνταγματική ισχύ, έρχεσθε να τους απαλλάξετε τώρα και από τις εισφορές του νόμου 128/75. 

Δεν μπορούμε, συνεπώς, να συμφωνήσουμε με μία τέτοια ρύθμιση που στοχεύει στην παροχή μεγαλύτερων ακόμα προνομίων και πλήρους ασυδοσίας στο μεγάλο κεφάλαιο, στο ξένο κεφάλαιο. 

Αυτές είναι σε γενικές γραμμές οι παρατηρήσεις, τις οποίες θα θέλαμε να κάνουμε στα συγκεκριμένα άρθρα. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσα "ΕΛΕΥΘΕΡΙΟΣ ΒΕΝΙΖΕΛΟΣ", πενήντα μαθητές και δύο συνοδοί- καθηγητές από το Ναυτικό Λύκειο του Πειραιά. 

Τους καλωσορίζουμε στο Κοινοβούλιο. 

(Χειροκροτήματα απ'όλες τις πτέρυγες) 

Ο κ. Αποστόλου, ειδικός αγορητής του Συνασπισμού της Αριστεράς και της Προόδου, έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, αρχίζω από το άρθρο 13. Πραγματικά η παράγραφος 1 που αφορά το μισθό των μελών του προσωπικού της Κρατικής Ορχήστρας είναι προς θετική κατεύθυνση. Βέβαια μπορούσε η Κυβέρνηση, όσον αφορά τα επιδόματα, να δείξει μεγαλύτερη ευαισθησία. Πιστεύουμε ότι στο μέλλον θα ανταποκριθεί. 

Συνεχίζοντας στο άρθρο 13, έρχομαι στην παράγραφο 8 που αφορά τη συνδρομή που καταβάλλεται από τους εργαζόμενους για τη χρήση της Τράπεζας Πληροφοριών. Εδώ θέλω να τονίσω ότι συμφωνούμε με τη συγκεκριμένη ρύθμιση. Αλλά επειδή στο πρόγραμμα "ΚΛΕΙΣΘΕΝΗΣ" υπάρχει το έργο δημιουργίας νομικής βάσης πληροφοριών, ενδιαφέροντος Υπουργείου Οικονομικών, στο οποίο προβλέπονται να καταχωρηθούν όλα αυτά των οποίων μέρος αναφέρεται στη φορολογική επιθεώρηση, καλό είναι το έργο αυτό να προχωρήσει. 'Eχει ξεκινήσει εδώ και έξι μήνες και θα πρέπει να δοθούν όλες οι διευκολύνσεις για να φθάσουμε σε ένα σημείο επιτέλους, όπου το Υπουργείο Οικονομικών να έχει την απαραίτητη τράπεζα πληροφοριών από μόνο του, στην οποία θα μπορούν να καταφεύγουν οι υπάλληλοι κατά τη διάρκεια άσκησης των υπηρεσιακών τους καθηκόντων. 

Στο ίδιο άρθρο, όσον αφορά τις παραγράφους 13, 14 και 15 που αναφέρονται στο ύψος εξόδων κίνησης για τα συγκεκριμένα πρόσωπα, επειδή η συζήτηση έγινε και επί της τροπολογίας, αυτή η παραπομπή σε υπουργικές αποφάσεις δεν μας βρίσκει σύμφωνους, γιατί καταλαβαίνουμε όλοι πώς μπορούν να χρησιμοποιούνται οι υπουργικές αποφάσεις. 

Πέραν αυτού, επαναλαμβάνω και πάλι, τη στιγμή που πριν λίγες εβδομάδες συζητούσαμε εδώ σε αυτήν την Αίθουσα το θέμα των εξόδων κίνησης, θα μπορούσε αυτή η συγκεκριμένη ρύθμιση να είχε έλθει στο σχετικό νομοσχέδιο. 

Συνεχίζοντας μέχρι το άρθρο 17 δεν υπάρχει βασική διαφωνία. 'Ομως για το άρθρο 17 με το οποίο παρέχεται η δυνατότητα χρησιμοποίησης από το ΚΕΠΕ εξωτερικών επιστημόνων για την εκπόνηση μελετών, εμείς διαφωνούμε όχι τόσο με τη διαδικασία την άμεση, αλλά φοβόμαστε μήπως τυχόν η διάταξη αυτή προσπαθεί να αντιμετωπίσει υπαρκτές ανάγκες του ΚΕΠΕ. 

Από τη στιγμή που χρειάζονται αυτές οι εργασίες, γιατί η Κυβέρνηση να μην προχωρήσει στην αναβάθμιση του ΚΕΠΕ; Γιατί να μην προχωρήσει στην πρόσληψη κατάλληλου προσωπικού, ώστε να μπορεί το ΚΕΠΕ να παίξει αυτόνομα το ρόλο του; Η διαιώνιση αυτών των αδυναμιών, πολύ φοβόμαστε ότι υπάρχει περίπτωση να καλύπτει δικούς μας εξωτερικούς συνεργάτες και αυτό που τελικά θα συμβεί είναι ότι θα οδηγηθεί το ΚΕΠΕ σε υποβάθμιση. 

'Ερχομαι στα άρθρα, που συζητήσαμε ως τροπολογίες στην επιτροπή. Ξεκινάω από το άρθρο 19. Δεν συμφωνούμε, παρ'ό,τι αφορά θέματα εργαζομένων, γιατί στόχος της συγκεκριμένης ρύθμισης είναι να διευκολυνθεί η ιδιωτικοποίηση του catering. Δεν συμφωνούμε περισσότερο, γιατί δεν είναι δυνατόν να υπάρχει τέτοια διαφορετική μεταχείριση μεταξύ εργαζομένων. Το λέω αυτό γιατί, ενώ στην ιδιαίτερη πατρίδα μου στη βορειοκεντρική Εύβοια υπάρχουν άνεργοι ηλικίας πενήντα πέντε και πενήντα επτά χρονών, οι οποίοι δεν έχουν "πού την κεφαλήν κλίνε", εδώ κάνουμε ρυθμίσεις, οι οποίες μπορεί να εξυπηρετούν τους εργαζόμενους, αλλά ας αναλογιστούμε τι καθεστώς αδικίας υπάρχει μεταξύ των περιπτώσεων, που προανέφερα. 

Στο άρθρο 20, στην πρώτη παράγραφο, που αναφέρεται στην περίπτωση που δεν λειτουργεί επιστημονική επιτροπή στο νοσοκομείο, θα συμφωνήσουμε. Βέβαια, δεν θα συμφωνήσουμε στην περίπτωση των εφημεριών. Ερχόμαστε πάλι στα ίδια πράγματα. Είχαμε πει πριν ένα χρόνο, συζητώντας -μάλιστα ήταν εδώ και ο Υπουργός που είχε ασχοληθεί με το συγκεκριμένο θέμα- πότε επιτέλους θα τελειώσουμε με τις πλασματικές εφημερίες. Να μπούμε σε ένα καθεστώς πραγματικών αναγκών των νοσοκομείων. Επανερχόμαστε πάλι. Δεν είχαμε λύσει τότε οριστικά το θέμα. Πάλι "ανοίγουμε πόρτες". Εμείς λέμε ότι αν μη τι άλλο το συγκεκριμένο θέμα εξακολουθεί να αντιμετωπίζεται πρόχειρα. 

Το άρθρο 21 αναφέρεται στον κατ' εξαίρεση διορισμό προέδρου σε μεγάλα νοσοκομεία. Και αυτό το συγκεκριμένο άρθρο δείχνει την προχειρότητα με την οποία αντιμετωπίζει η Κυβέρνηση τα θέματα διοίκησης των μεγάλων νοσοκομείων. Πριν λίγο καιρό είχαμε νομοθετήσει στη Βουλή τη γνωστή ιστορία με τους μάνατζερς. Με αυτήν τη διαδικασία δεν συμφωνήσαμε αλλά από την ώρα που η Κυβέρνηση φέρνει μία ρύθμιση και πιστεύει ότι αυτή η ρύθμιση ανταποκρίνεται στις ανάγκες, όταν έρχεται η ώρα της εφαρμογής μετά από λίγο καιρό αρχίζουμε και πάλι διαδικασίες από την αρχή, αρχίζουμε και πάλι οι ίδιοι να ομολογούμε ότι αυτό σημαίνει την αποτυχία μας στο συγκεκριμένο θέμα. Δεν συμφωνούμε με το συγκεκριμένο άρθρο. 

'Ερχομαι τελειώνοντας στο άρθρο 22 που αναφέρεται στη μείωση της εισφοράς στα τραπεζικά δάνεια, στα στεγαστικά δάνεια κλπ. 'Οσον αφορά τη μείωση θα συμφωνήσουμε γιατί είναι προς θετική κατεύθυνση. Κατά τη συζήτηση στην επιτροπή είχα ρωτήσει τον κύριο Υπουργό και είχε συμφωνήσει ότι στην παράγραφο 5- στην πέμπτη σειρά προς το τέλος -δεν υπάγονται στην εισφορά του ν. 128/75, όπως ισχύει, τα δάνεια ή οι πιστώσεις που συνάπτονται από επιχειρήσεις, οι επενδύσεις των οποίων έχουν χαρακτηρισθεί ως ειδιάζουσας σημασίας για την οικονομία της χώρας μας. 

Δεν το διορθώσατε -έχω το Πρακτικό μπροστά μου -τονίζοντας ότι μόνο τα επενδυτικά δάνεια που κάνουν αυτές οι επιχειρήσεις απαλλάσσονται της εισφοράς. Αν αυτό ισχύει για όλα τα δάνεια που συνάπτουν οι συγκεκριμένες επιχειρήσεις, εμείς δεν συμφωνούμε. Δεχθήκατε τη σχετική διόρθωση στην επιτροπή, αλλά δεν τη βλέπω στο Πρακτικό. Συμφωνούμε, υπό την προϋπόθεση ότι θα υπάρξει αυτή η διόρθωση. Διαφορετικά, διαφωνούμε. 

ΠΡΟΕΔΡΕΥΩΝ (Παναγιώτης Ν. Κρητικός): Ο ειδικός αγορητής του Δημοκρατικού Κοινωνικού Κινήματος κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, θα κάνω ορισμένες παρατηρήσεις σύντομα. 

Με το άρθρο 13 συμφωνούμε στο μέρος που αναφέρεται στις αμοιβές του προσωπικού της Κρατικής Ορχήστρας Αθηνών, της Κρατικής Ορχήστρας Θεσσαλονίκης και της Ορχήστρας της Λυρικής Σκηνής. 'Αλλωστε εδώ ο κύριος Υπουργός έδειξε μια καλή συμπεριφορά, επαινετέα γιατί έγινε συναινέσει των Σωματείων αυτών των Οργανισμών και του Υπουργείου. 'Εχει μείνει μια μικρή πικρία για την αύξηση του επιδόματος του αρχιμουσικού, αντί 50% να πάει στο 60%. Κάνουμε παράκληση, εάν θέλει ας τη λάβει υπόψη του ο κύριος Υπουργός. 

Με τις υπόλοιπες ρυθμίσεις έχουμε πολλές αντιρρήσεις, κύριε Πρόεδρε. Θα αναφέρω ένα παράδειγμα: Ο συνολικός αριθμός ωρών υπερωριακής, νυχτερινής και εξαιρεσίμων ημερών εργασίας για το προσωπικό των νοσηλευτικών ιδρυμάτων ρυθμίζεται από το νόμο 2592/1953. 'Ηθελα να μπει μια προσθήκη: "Ο αριθμός των συμμετεχόντων στις ανωτέρω εργασίες κατά νοσοκομείο και οι ώρες κατά εργαζόμενο, καθορίζονται με απόφαση του διοικητικού συμβουλίου του νοσοκομείου", με δεόντως δικαιολογημένη την απόφαση, για να μην μπορούν να γίνονται χαριστικές κατανομές αυτών των ωρών υπερωρίας νυχτερινής κλπ. και όχι με τις πραγματικές ανάγκες που έχουν τα νοσοκομεία. Και το λέω αυτό γιατί γνωρίζουμε πολλοί ότι άλλοι υπάλληλοι παίρνουν υπερωρίες που καλύπτουν ένα δεύτερο μισθό και άλλοι δεν πραγματοποιούν καμία υπερωρία γιατί είναι υπό τη δυσμένεια του διευθυντού της υπηρεσίας και στην προκειμένη περίπτωση του νοσοκομείου. 

Να δικαιολογείται η απόφαση κατανομής των ωρών, ανάλογα με τις ανάγκες που καλύπτει αυτό το προσωπικό εκτός κανονικού ωραρίου. 

Διαφωνώ επίσης με την ειδική κατ' αποκοπή μηνιαία αποζημίωση των μελών του ΑΣΕΠ και των άλλων ανεξαρτήτων αρχών, διότι με τον προσδιορισμό κατόπιν υπουργικής αποφάσεως υπεισέρχεται ο υποκειμενικός παράγοντας και μπορούν οι ρυθμίσεις να είναι χαριστικές και όχι αντικειμενικές. 

Με το άρθρο 14 συμφωνώ επί της αρχής, να υπάρχει ανώτατο όριο αποδοχών. Συμφωνώ επίσης και με το άρθρο 15 να υπάρχει ανώτατο όριο προσθέτων αμοιβών. Περίπου αναφέρθηκα στο άρθρο 13 με την κατανομή των υπερωριών νυχτερινών κλπ. Κάτι παρεμφερές θέλει να καλύψει το ανώτατο όριο προσθέτων αμοιβών, φαντάζομαι. Ως αρχή, λοιπόν, το δέχομαι. 

Επί του άρθρου 17 έχω να κάνω την εξής παρατήρηση. Η πρώτη σκέψη μου είναι ότι φοβούμαι, αυτή η δυνατότητα μήπως γίνει κανόνας και αποδυναμωθεί το ΚΕΠΕ και πάψει να είναι κέντρο έρευνας και γίνει κέντρο διανομής εργασιών εκτός ΚΕΠΕ. 

Θα έλεγα, λοιπόν, κύριε Υπουργέ, να γίνει η εξής διατύπωση: "Επίσης μπορεί κατ' εξαίρεση και με δικαιολογημένη απόφαση να ανατεθεί με αμοιβή η εκπόνηση κλπ." ούτως ώστε να μπαίνει ένας φραγμός και να υπάρχει αιτιολογία γιατί ανατίθεται εκτός του ΚΕΠΕ αυτή η εκπόνηση της εργασίας. 'Ετσι θα είναι πράγματι η εξαίρεση και όχι ο κανόνας, με αποτέλεσμα να απαξιωθεί το ΚΕΠΕ. Αν θέλετε δείτε τη, νομίζω ότι είναι καλή διατύπωση γιατί θα έχει φραγμό. 

Στο άρθρο 19 είμαστε αντίθετοι, γιατί πρώτον, αποβλέπει στο να διευκολύνει την ιδιωτικοποίηση της "OLYMPIC CATERING". Και δεύτερον, ενώ πράγματι είναι ευνοϊκές οι ρυθμίσεις για τους εργαζόμενους, είμαστε αντίθετοι, κύριε Πρόεδρε, διότι κάνει ειδική ευνοϊκή μεταχείριση για τους εργαζόμενους της εν λόγω επιχείρησης και δεν γίνεται μία γενική ρύθμιση που να αφορά κάθε επιχείρηση που οδεύει, καίτοι διαφωνούμε, σε ιδιωτικοποίηση. 

Στο άρθρο 20 συμφωνώ με τις παραγράφους 1 και 2, διότι έτσι καλύπτεται υπάρχουσα ανάγκη. Φαντάζομαι να αναφέρεται και στο Νοσοκομείο των αδελφών Παπαγεωργίου στη Θεσσαλονίκη που πρέπει να λειτουργήσει. Οποιοδήποτε εμπόδιο τεχνητό ή πραγματικό πρέπει να υπερπηδηθεί για να σταματήσει αυτή η συνεχής αναβολή λειτουργίας του νοσοκομείου με απώτερο σκοπό -θα το πω στη Βουλή- να περνάνε οι ημέρες και οι μήνες έως ότου ολοκληρωθεί το Ιατρικό Βαλκανικό Κέντρο του κ. Αποστολόπουλου. 

'Ετσι θέλουν να λειτουργήσει εκ των υστέρων το νοσοκομείο των αδελφών Παπαγεωργίου, νοσοκομείο το οποίο θα βρίσκεται σε πολύ μεγάλο βαθμό κάτω από την εποπτεία του κράτους. Οι υπόλοιπες ρυθμίσεις αυτού του άρθρου για μένα είναι απαράδεκτες. 'Ετυχε να είμαι εισηγητής του νομοσχεδίου για τους γιατρούς του Ε.Σ.Υ. Είχαμε χαιρετήσει όλοι την κατάργηση των πλασματικών εφημεριών. Τώρα, όμως, επανέρχονται από το παράθυρο με τη θεσμοθέτηση της ημιεφημερίας, δηλαδή της εφημερίας από το σπίτι. 

Με το άρθρο 21 διαφωνούμε. Αυτό το άρθρο σηματοδοτεί την ταλάντευση της Κυβέρνησης. Τι θέλει επιτέλους; Θέλει μάνατζερς, θέλει προέδρους; Δεν έχει καταλήξει. Πειραματίζεται. Γι'αυτό και μόνο το λόγο δεν συζητώ καθόλου αυτό το άρθρο. Οποιαδήποτε ρύθμιση είναι απαράδεκτη. Η Κυβέρνηση ανά εξάμηνο αλλάζει πολιτική όσον αφορά τον τρόπο διοίκησης των νοσοκομείων. 

Στο άρθρο 22 έχω να κάνω τις εξής παρατηρήσεις: 'Οταν μιλούσα επί του προϋπολογισμού, είχα πει ότι φθάνουμε στο σκληρό πυρήνα του προϋπολογισμού και ότι από δω και πέρα η μείωσή του θα γίνεται κατά δεκαδικές μονάδες ανά μήνα ή ανά δίμηνο. Σε αυτό επαληθεύομαι. Η Κυβέρνηση δε με σπασμωδικές κινήσεις, τελείως συγκυριακές, σπεύδει να επιστρατεύσει τη μείωση των εμμέσων φόρων που είναι η κύρια πηγή πληθωρισμού. Και τι κάνει; Ενώ καταθέτει το νομοσχέδιο, με τροπολογία την τελευταία στιγμή, επειδή ο Φεβρουάριος είχε στασιμότητα στη μείωση του πληθωρισμού, μειώνει τους εμμέσους φόρους. Αυτό είναι θετικό, αλλά ο σκοπός είναι συγκυριακός και ύποπτος. Η Κυβέρνηση προσπαθεί να δημιουργήσει μια εικόνα που δεν ανταποκρίνεται στην πραγματική οικονομία. 

Κατά τα άλλα καλώς μειώνονται αυτοί οι έμμεσοι φόροι. Εδώ, κύριε Υφυπουργέ, θέλω να σας πω ότι στην παράγραφο 3 πράγματι γενικεύεται αυτός ο έμμεσος φόρος. Δεν θα έλεγα όχι, εάν δεν αναφέρετο -εκτός αν δεν το αντιλαμβάνομαι καλά- όπως λέει, σε νομικά πρόσωπα ή αγροτικούς συνεταιρισμούς που ασχολούνται κατά κύριο επάγγελμα με τη γεωργία. 

Εννοείτε προφανώς τους συνεταίρους του συνεταιρισμού. Αυτό εννοείτε; Αν αυτό εννοείτε, τότε δεν είναι καλά διατυπωμένο. Λέτε λοιπόν "ή αγροτικούς συνεταιρισμούς, μέλη των οποίων είναι κατ'αποκλειστικό επάγγελμα γεωργοί". Αλλιώς δεν είναι καλή η διατύπωση και δημιουργεί σύγχυση. 

Αν είναι αυτό που αντιλαμβάνομαι -και αυτό πρέπει να είναι- είμαι αντίθετος και γενικώς αλλά ειδικότερα επειδή αναφέρεται στη γεωργία. Αντί να βρούμε τρόπους μείωσης του κόστους παραγωγής των γεωργικών κτηνοτροφικών και αλιευτικών προϊόντων που δεν είναι ανταγωνιστικά, επιβαρύνουμε το κόστος παραγωγής των αγροτικών εν γένει προϊόντων. 

Με αυτές τις παρατηρήσεις τελειώνω. Και όπου εξέφερα αντιρρήσεις, φυσικά καταψηφίζω τα άρθρα που ανέφερα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δαμιανός έχει το λόγο. 

ΘΕΟΔΩΡΟΣ ΔΑΜΙΑΝΟΣ: Κύριε Πρόεδρε, πήρα το λόγο για μία τροπολογία που έχουμε καταθέσει κάποιοι συνάδελφοι στο άρθρο 13 παρ.4. 

Η Κυβέρνησή σας κύριε Υπουργέ το 1997 ψήφισε το ν.2470 όπου στο άρθρο 15 παρ.γ προβλέπεται ο τρόπος καθορισμού των αμοιβών των γενικών και ειδικών γραμματέων, των γενικών διευθυντών κεντρικών υπηρεσιών, γενικών γραμματέων περιφερειών, ασφαλιστικών οργανισμών, των δικαστηρίων και του ΟΑΕΔ. 

Με το άρθρο 13 παρ.4 επεκτείνετε αυτήν τη διάταξη και στους γενικούς διευθυντές των περιφερειών. Πιστεύω ότι και το 1997 και τώρα, εκ παραδρομής δεν συμπεριελήφθει ο γενικός διευθυντής του Οργανισμού Εργατικής Κατοικίας. Από το Υπουργείο Εργασίας συμπεριλαμβάνετε τον ένα γενικό διευθυντή και αγνοείτε τον άλλον. Τρεις εποπτευόμενους οργανισμούς έχει το Υπουργείο Εργασίας, οι δύο έχουν γενικούς διευθυντές, ο ένας συμπεριλαμβάνεται ενώ ο άλλος όχι. Αυτό αν θέλετε έχει ακόμη και συνταγματικό κώλυμα. Αντίκειται στο Σύνταγμα. Είναι διαφορετική αντιμετώπιση δύο ατόμων της ιδίας κατηγορίας. 

Η πρόταση των συναδέλφων -είδα ότι αντίστοιχες προτάσεις έχουν υποβληθεί και από συναδέλφους του ΠΑ.ΣΟ.Κ.- είναι να μετατραπεί η διάταξη του άρθρου 13 παρ.4 και να αναδιατυπωθεί ως εξής: "Η διάταξη της παρ.3 του άρθρου 15 του ν.2470/97 έχει εφαρμογή και στους γενικούς διευθυντές της περιφέρειας και στο γενικό διευθυντή του Οργανισμού Εργατικής Κατοικίας. 

Επίσης οι διατάξεις του άρθρου 4 παρ.6 του ν.2592/98" -που είναι συμπλήρωμα του προηγούμενου- "ισχύουν και για τους συνταξιοδοτηθέντες γενικούς διευθυντές του Οργανισμού Εργατικής Κατοικίας". 

Νομίζω ότι και για λόγους ίσης αντιμετώπισης θα πρέπει να γίνει αυτό δεκτό. 'Αλλωστε το κόστος είναι μικρό. Δεν νομίζω ότι θα αντιμετωπίσετε ιδιαίτερο πρόβλημα να καλυφθεί. Είμαι σε θέση να γνωρίζω ότι το κόστος μπορεί να καλυφθεί από τις πιστώσεις που είναι ήδη εγγεγραμμένες στον προϋπολογισμό. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Δεν ξέρω αν έχει συμβεί και σε εσάς αλλά σε εμένα έχει συμβεί πολλές φορές τον τελευταίο καιρό. Πολλοί πρώην συνάδελφοι που θήτευσαν σε αυτήν την Αίθουσα και μάλιστα με λαμπρή παρουσία, μας επισημαίνουν ότι τα νομοσχέδιά μας, αυτά που βγαίνουν τα τελευταία χρόνια από τη Βουλή, πάσχουν νομοτεχνικά. Το είχα πει και άλλη μία φορά με την παράκληση οι Υπουργοί να είναι περισσότερο προσεκτικοί. Ιδιαίτερα όσα έρχονται από το Υπουργείο Οικονομικών παρουσιάζουν αυτές τις "κακοτεχνίες". 

Κύριε Υφυπουργέ, μπορεί να έχετε άξιους λογιστές αλλά χρησιμοποιείστε και κανένα νομικό, σας χρειάζεται. Παρατηρώ και σε αυτό το νομοσχέδιο, εκτός των άλλων λεπτομερειών, "αβάπτιστα" άρθρα. 

Το άρθρο 17, αντικατάσταση διάταξης. Ποιας διάταξης; Τι νόημα έχει αυτός ο τίτλος; 

Το άρθρο 18 είναι αβάπτιστο. 

Το άρθρο 19 είναι επίσης αβάπτιστο, χωρίς όνομα. 

Το άρθρο 20, το άρθρο 21, το άρθρο 22 και το άρθρο 23 είναι αβάπτιστα άρθρα, κύριε Υφυπουργέ. 

Εάν δεν είχατε βάλει και στα προηγούμενα άρθρα τίτλο, θα μπορούσε να πει κανείς ότι δεν βάλατε πουθενά. Αλλά, έχετε βάλει τίτλο μέχρι το άρθρο 16, 

Γι'αυτό δεν ξέρω, κύριε Πρόεδρε, πώς μπορείτε να μεσολαβήσετε. Εγώ τουλάχιστον έκρινα σκόπιμο να το πω, μεταφέροντας αυτήν την παρατήρηση εκλεκτών πρώην συναδέλφων που εθήτευσαν σε αυτήν την Αίθουσα και την τίμησαν. Αυτή είναι μία γενική παρατήρηση. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Είναι οι τροπολογίες τις οποίες συζητήσαμε στην επιτροπή, γι'αυτό δεν έχουν τίτλους. Θα μπουν, μην ανησυχείτε! 

ΗΛΙΑΣ ΒΕΖΔΡΕΒΑΝΗΣ: Κύριε Υφυπουργέ, φθάσαμε στο τέλος! Χωρίς την παρατήρηση που κάνω τώρα, έτσι θα έφθανε το νομοσχέδιο. Εάν δεν είναι έτσι, πείτε το μου. Αλλά νομίζω ότι έχω δίκιο. 

Στο άρθρο 13 αναφέρθηκε ο αγαπητός κ. Δαμιανός σε μία τροπολογία. 

'Η το γενικεύετε ή δεν το κάνετε. Διότι σε αυτήν την Αίθουσα δεν μπορούμε να βάζουμε φωτογραφίες, δεν επιτρέπετε. Γενικεύστε το, λοιπόν. Δεχθείτε την τροπολογία του κ. Δαμιανού. 'Ετσι, θα φύγει αυτός ο προσωπικός χαρακτήρας. 

Κύριε Υφυπουργέ, όταν ενημερώνετε τους συναδέλφους σας -θα το πω εδώ δημόσια για να καταγραφεί- να τους ενημερώνετε σωστά. Εγώ δεν αναφέρθηκα στον κ. Παπαντωνίου και σε ό,τι έχει σχέση με τη συζήτηση. Διότι σήμερα ο κ. Παπαντωνίου μου κατελόγισε φράση, την οποία δεν είπα εδώ μέσα. Και σε ερώτηση από πού, είπε ότι τον ενημερώσατε εσφαλμένα εσείς, κύριε Υφυπουργέ! 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Τι λέτε τώρα; 

ΗΛΙΑΣ ΒΕΖΔΡΕΒΑΝΗΣ: Ρωτήστε τον κ. Παπαντωνίου να σας τα πει, γιατί εμένα μου τα είπε πριν δύο ώρες, κατά τη διάρκεια της ψηφοφορίας. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Τι αφορούσε; 

ΗΛΙΑΣ ΒΕΖΔΡΕΒΑΝΗΣ: Αν ανεφέρθην εγώ στη μητέρα του κ. Παπαντωνίου στην ομιλία μου. Εγώ δεν ανεφέρθην όμως! 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Εγώ είπα για τον κ. Ρεγκούζα. 

ΗΛΙΑΣ ΒΕΖΔΡΕΒΑΝΗΣ: Εγώ δεν ανεφέρθην, όμως! 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Βεζδρεβάνη, μην γενικεύουμε τώρα τη συζήτηση. 'Ο,τι λέγεται εδώ μέσα... 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, ξέρετε πολύ καλά το χαρακτήρα μου και γι' αυτό ακριβώς έκρινα σκόπιμο να αποκαταστήσω την τιμή μου σ' αυτήν εδώ την Αίθουσα απέναντι ενός Υπουργού, που έχω τις απόψεις μου τις πολιτικές, αλλά τον τιμώ σαν πρόσωπο και δεν θα έφτανα ποτέ σ' αυτό το σημείο! 

ΠΡΟΕΔΡΕΥΩΝ (Παναγιώτης Ν. Κρητικός): 'Αλλο έλεγα. 'Ελεγα πως ό,τι λέγεται εδώ μέσα, καταγράφεται και έτσι διαπιστώνεται τι έχει πει ο καθένας μας. 

ΗΛΙΑΣ ΒΕΖΔΡΕΒΑΝΗΣ: Ακριβώς! 'Ενας Υπουργός, όμως, δεν μπορεί να αναδιφήσει τα Πρακτικά όλων των συνεδριάσεων και οι όποιες πικρίες παραμένουν, είναι αδικαιολόγητες και δεν με αφορούν! 

Στο άρθρο 13 παράγραφος 2 εδάφιο β' λέτε, κύριε Υπουργέ "το επίδομα του εδαφίου β της περίπτωσης α' της παραγράφου 1 του άρθρου 14 του ν.2470/97 καταβάλλεται μόνο σε διευθυντές φαρμακοποιούς των νοσοκομείων του ΕΣΥ που ασκούν καθήκοντα διευθυντή". Κύριε Υπουργέ, δώσατε τη δυνατότητα και σε αυτόν που δεν ασκεί καθήκοντα και το αρνήθηκε; Αν του δώσετε τη δυνατότητα και αρνηθεί μη του δίνετε το επίδομα. Αν έχουμε επί παραδείγματι δύο συνταγματάρχες που ένας είναι σε θέση μάχιμη και ο άλλος είναι σε "καραντίνα" γιατί κάποιοι τον βάλαμε στην "καραντίνα" δεν σημαίνει ότι θα υπάρξει και διαφοροποίηση του μισθού του. Και λέω ένα χοντρό παράδειγμα για να το αντιληφθούμε όλοι. Αν στους διευθυντές αυτούς δώσατε καθήκοντα και δεν θέλησαν να τα ασκήσουν, ορθώς να μην πάρουν το επίδομα. Δώστε, λοιπόν, το επίδομα και σε αυτούς γιατί το δικαιούνται. 

Στο άρθρο 17, κύριε Υπουργέ, λέτε στο δεύτερο εδάφιο ότι επίσης μπορεί να ανατεθεί με αμοιβή η εκπόνηση πάσης φύσεως μελετών που ανάγονται στους σκοπούς του ΚΕΠΕ κλπ. Αυτός ο τόπος, κύριε Υπουργέ, πάσχει από αδιαφάνεια. Σε μόνιμη βάση, όπου βρεθούμε, όπου σταθούμε, μας μιλούν για την αδιαφάνεια που έχει καθιερωθεί πλέον στο ελληνικό κράτος. Λοιπόν, δεν θα γίνουν με διαγωνισμό αυτά; Δεν θα γίνουν με ένα διαγωνισμό; Πόσα εκατομμύρια είναι, ποια είναι, πώς διαχειρίζονται, σε ποιον θα ανατεθούν, με ποια απόφαση; Πέστε κάτι, κύριε Υπουργέ. Εδώ απολογούμαστε στον ελληνικό λαό κάθε ημέρα και πολλές φορές απολογούμαστε για πράξη που δεν έχουμε καμία ευθύνη γιατί δεν είμαστε εμείς κυβέρνηση. Εμείς είμαστε Βουλή, έχουμε όμως υποχρέωση να προστατεύσουμε τον ελληνικό λαό και πολύ περισσότερο έχουμε υποχρέωση να τον ενημερώσουμε. Και σας ζητάμε ενώπιον της Εθνικής Αντιπροσωπείας να μας πείτε πώς θα ανατεθούν αυτές οι μελέτες, σε ποιον θα δοθούν. Κατά το δοκούν; Δεν υπάρχει τρόπος διαγωνισμού. Προστατέψτε τη διαφάνεια, κύριε Υπουργέ. 'Εχετε υποχρέωση να το κάνετε και απέναντι αν θέλετε και του εαυτού σας. 'Οχι μόνο απέναντι του κοινοβουλευτισμού, αλλά απέναντι και του εαυτού σας ! 

Το άρθρο 19 δεν μπορώ να το καταλάβω. Βέβαια εδώ είναι ο κομματικός σας στρατός, ένα κομμάτι του κομματικού σας στρατού. Τους παίρνατε στο "OLYMPIC CATERING", τους φορτώνατε εκεί, διαπιστώνατε ότι δεν σας χρειάζονται, τους σκορπίζατε στις άλλες υπηρεσίες. 'Ετσι φτάσαμε σε αυτήν την άθλια κατάσταση, να έχουμε ανθρώπους, που τους πήραμε να πακετάρουν τρόφιμα, στη Δημόσια Διοίκηση και οι άνθρωποι να μη μπορούν να ανταποκριθούν. Θέλουν αλλά δεν μπορούν. Γιατί; Γιατί όταν τους πήρατε στο "OLYMPIC CATERING", τους πήρατε για να πακετάρουν τρόφιμα, να τα κουβαλάνε στα αυτοκίνητα και μετά τους κάνατε δημοσίους υπαλλήλους. 

Τώρα, λοιπόν, εδώ έρχεσθε να υπηρετήσετε αυτόν τον κομματικό σας στρατό με τις πρόωρες συντάξεις και αλλού με όριο ηλικίας, αλλού άνευ ορίου ηλικίας κλπ. Καθορίστε μια ενιαία γραμμή τουλάχιστον για το τι θα κάνετε. 

Στο άρθρο 20, κύριε Υπουργέ, επαναφέρετε την κατάσταση που δημιούργησε τόσο μεγάλο πρόβλημα για τις πλασματικές εφημερίες. Δικαίωμά σας είναι να νομοθετείτε όπως θέλετε, αφού έχετε την πλειοψηφία από την άλλη πλευρά και όσο θα την έχετε. Αλλά πρέπει να σέβεσθε και κάποια πράγματα, πρέπει να σέβεσθε και την κοινωνία. Και η κοινωνία μίλησε για πλασματικές εφημερίες και καταδικάσθησαν στη συνείδηση του ελληνικού λαού. Τώρα σεις έρχεσθε από την πίσω πόρτα με ημιεφημερίες από το σπίτι. Γιατί; Γιατί, κύριε Υπουργέ, δεν ρωτήσατε τους ανθρώπους με τις άσπρες μπλούζες. Ρωτήσατε τους γραφειάδες με τα μαύρα επιμανίκια. Ρωτήστε, λοιπόν, αυτούς που ξέρουν, ρωτήστε τους γιατρούς τι πρέπει να κάνετε. 

Αν ένα νοσοκομείο -μην το γενικεύουμε γιατί κάθε νοσοκομείο έχει τις δικές του ανάγκες- παραδείγματος χάρη το νοσοκομείο της περιφερείας μου, το Νοσοκομείο Φιλιατών χρειάζεται δύο να εφημερεύουν ή τέσσερις; Τι λέτε τώρα εσείς; Βάζουμε δύο να εφημερεύουν και τους δύο τους έχουμε στο σπίτι εν αναμονή. Και αυτούς που είναι σε αναμονή τους πληρώνουμε κατά 70% είτε μας χρειαστούν είτε δεν μας χρειαστούν. 

Εγώ σας λέω ευθέως το εξής: Υπολογίσατε αν σας χρειάζονται τέσσερις; 

(Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή) 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε, ολοκληρώστε. 

ΗΛΙΑΣ ΒΕΖΔΡΕΒΑΝΗΣ: Τελειώνω, κύριε Πρόεδρε. Να ολοκληρώσω τη φράση μου. 'Αλλωστε είναι τόσα τα άρθρα και θα πρέπει να υπάρχει η ανάλογη κατανόηση απ'όλους μας. 

Εγώ σας λέω ευθέως: Εάν το νοσοκομείο χρειάζεται τέσσερις να εφημερεύουν, θα πρέπει να βρούμε τα χρήματα να εφημερεύουν τέσσερις για την υγεία του ελληνικού λαού. Αν δεν έχουμε τα λεφτά, να τα βρούμε. 'Οχι όμως να εφαρμόζουμε αυτήν την τακτική δύο εφημερεύοντες και δύο στο σπίτι. Εάν ούτως ή άλλως θα τους πληρώνουμε το 70%, θα τους χρειαστούμε ή δεν θα τους χρειαστούμε και την υγεία δεν μπορούμε να προστατέψουμε. 

Λύστε το πρόβλημα, κύριε Υπουργέ, και πείτε αυτούς που θέλει το νοσοκομείο τους έχουμε εφημερεύοντες και τους έχουμε στο νοσοκομείο. 

Ευχαριστώ, κύριε Πρόεδρε, και με συγχωρείτε. 

ΠΡΟΕΔΡΕΥΩΝ (Παναγιώτης Ν.Κρητικός): Κυρίες και κύριοι συνάδελφοι, έχω τη χαρά να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας σαράντα οκτώ μαθητές με τρεις συνοδούς- καθηγητές από το Ναυτικό Λύκειο Πειραιά, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ". 

Η Βουλή τους καλωσορίζει. 

(Χειροκροτήματα απ'όλες τις πτέρυγες) 

Ο κ. Παπαδημόπουλος έχει το λόγο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, στο άρθρο 13 παράγραφος 4 αναφέρεται ότι η διάταξη της παραγράφου 3 του άρθρου 15 του νόμου 2470/97 έχει εφαρμογή και στους γενικούς διευθυντές Περιφέρειας. 

Εδώ, κύριε Υπουργέ, θα πρέπει να προστεθεί και μια ακόμη πρόταση που να λέει "καθώς και στους γενικούς διευθυντές των Ανωτάτων Εκπαιδευτικών Ιδρυμάτων". Απ'όλα τα Ανώτατα Εκπαιδευτικά Ιδρύματα της χώρας μας μόνο πέντε, εξ'όσων γνωρίζω, έχουν το θεσμό του γενικού διευθυντού. Και για να μην ερχόμαστε κάθε λίγο και λιγάκι και ρυθμίζουμε παρόμοια θέματα που δεν είναι καθόλου όμορφο, γι'αυτό φθάνουμε καθημερινώς στην ψήφιση διατάξεων που ρυθμίζουν θέματα που προ ενός μηνός ενδεχομένως ή προ ενός εξαμήνου ρυθμίσαμε, γιατί δεν καθόμαστε να επεξεργαστούμε σωστά τα νομοσχέδια και έτσι έχουμε μια υπερπαραγωγή νομοθετικού έργου που δεν δικαιολογείται. Θα δείτε ότι θα έρθει αυτή η κοινωνική ομάδα των πέντε γενικών διευθυντών των Ανωτάτων Εκπαιδευτικών Ιδρυμάτων και θα ζητήσει όμοια μεταχείριση. Γιατί να μη σπεύσουμε εμείς εκ των προτέρων να συμπεριλάβουμε και αυτήν την κατηγορία ώστε στο μέλλον να μη βρεθούμε πάλι στην ανάγκη να νομοθετούμε για παρόμοια θέματα; 

Δεύτερον, εδώ με τους μουσικούς, γιατί δεν έχουμε το θάρρος να πούμε ότι οι μουσικοί κάνουν μια ποιοτική εργασία η οποία θέλει ανάλογες αποδοχές και να ορίσουμε βασικό μισθό ανώτερο ώστε να μην καταφεύγουμε στα παραθυράκια; Χορηγούμε ειδικό μουσικό επίδομα το οποίο φθάνει το 50%. Ο βασικός μισθός του Κορυφαίου κατά τον υπολογισμό μου περνάει τις τριακόσιες τριάντα χιλιάδες (330.000) δραχμές με το συντελεστή 1,55%. Αν πούμε τώρα ότι παίρνει και το 50% ως μουσικός μόνο, γιατί έχει την ιδιότητα αυτή, είναι άλλες εκατόν εξήντα πέντε χιλιάδες (165.000) δραχμές. Γιατί, λοιπόν, αυτό το επίδομα να το δίνουμε και να μην έχουμε το θάρρος, όπως είπα, να δώσουμε γενναιότερες βασικές αποδοχές για να μη δημιουργούμε διαρκώς επιδόματα τα οποία νοθεύουν την εισοδηματική πολιτική; 

Και δεν θα το έλεγα αυτό, αν δεν έβλεπα στο πιο κάτω εδάφιο ότι υπάρχει και επίδομα για διευκόλυνση της αγοράς ή συντήρησης και επισκευής οργάνων. Κατ'αρχήν τα όργανα ανήκουν στο νομικό πρόσωπο, είτε είναι η κρατική ορχήστρα είτε είναι ο,τιδήποτε άλλο. Βεβαίως ο κάθε μουσικός έχει και ένα δικό του όργανο στο σπίτι για να τελειοποιεί τις γνώσεις του. Αλλά καλύτερα να του δώσουμε ευθύς εξ'αρχής μια γενναιότερη αμοιβή παρά να του δίνουμε ένα εκατομμύριο δια του τρόπου αυτού -τόσο μαζεύονται τα χρήματα αυτά- για να πάρει ένα φλάουτο ή ένα οποιαδήποτε μουσικό όργανο. 

Δεν είναι σωστό. Πείτε από την αρχή και δύο εκατομμύρια να κάνει, να τα δίδει δι'άλλου τρόπου η πολιτεία ή το νομικό πρόσωπο στο οποίο υπηρετεί. Δεν συμφωνούμε με τέτοιου είδους επιδόματα, διότι μπορεί να είναι πολύ μεγάλα ή και πολύ μικρά, ανεπαρκή. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν είναι έτσι. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Nαι, αλλά πείτε ότι είναι ένα επίδομα του μουσικού, διότι κάποιος που έχει την ειδικότητα του μουσικού χρειάζεται μία έξτρα αμοιβή. Να προσδιορίσουμε ότι είναι πεντακόσιες χιλιάδες το μήνα και να τελειώνουμε και όχι να προσπαθούμε από εδώ και από εκεί να δημιουργούμε σειρά επιδομάτων, όταν η πάγια τακτική είναι να μειώσουμε αυτά τα επιδόματα και να τα συρρικνώσουμε ή να τα συμπεριλάβουμε στο κονδύλιο των βασικών αποδοχών, ώστε να μη νομοθετούμε έτσι σπασμωδικά. 

Τώρα, κύριε Υπουργέ, θέλω να με προσέξετε ακόμα περισσότερο. Κάθε φορά έχω μία τάση να ενδιαφέρομαι για τη νομοτεχνική εμφάνιση του νομοσχεδίου. Σας έκανε ο κ. Βεζδρεβάνης κάποιες παρατηρήσεις, θα επαναλαμβάνω και εγώ κάποιες άλλες παρατηρήσεις, γιατί δεν θέλω τα δικά σας νομοσχέδια να έχουν μη τέλεια εμφάνιση, ενώ θα μπορούσαν να έχουν. Βέβαια αναγνωρίζουμε την αδυναμία ότι ιδιαίτερα στο Υπουργείο Οικονομικών μπαίνουν πάρα πολλές περιπτώσεις και αδυνατεί κανείς να βρει τον πρέποντα τίτλο, αλλά ωστόσο είναι δυνατό να συμβεί. 

Στο άρθρο 13 λέτε "Ρύθμιση διαφόρων θεμάτων". Μα, τι κάνουμε, κύριε Υπουργέ, σε όλα τα άρθρα; Ρύθμιση διαφόρων θεμάτων κάνουμε. 'Οταν παραθέτουμε εδώ ένα σωρό αντικαταστάσεις νόμων, τροποποιήσεις κλπ., ρυθμίσεις δεν κάνουμε; 

'Εχω τη γνώμη ότι αυτό το άρθρο έπρεπε να πάει προς το τέλος και να λέμε "Ρύθμιση διαφόρων άλλων θεμάτων", διότι όταν λέμε "Ρύθμιση διαφόρων θεμάτων", μου δίνετε την εντύπωση ότι μέχρι το άρθρο αυτό δεν ρυθμίσαμε κανένα θέμα ως τώρα και βρεθήκαμε στο άρθρο 13 να ρυθμίσουμε διάφορα θέματα. Πείτε τουλάχιστον "Ρύθμιση διαφόρων άλλων θεμάτων", για να είναι πληρέστερος ο τίτλος. 

'Ερχομαι τώρα στο άρθρο 17. Και εδώ ο τίτλος είναι "Αντικατάσταση διάταξης". Μήπως κάνουμε τίποτα άλλο από αντικαταστάσεις; Θα δείτε ότι όλες οι διατυπώσεις των ρυθμίσεων εδώ δεν είναι τίποτα άλλο από αντικαταστάσεις. Λέμε η παράγραφος τάδε, το εδάφιο τάδε, του άρθρου τάδε, του νόμου τάδε, αντικαθίσταται, τροποποιείται. Αυτό λέμε διαρκώς. 

Ο αναγνώστης του νόμου θα έλθει και θα μας πει: "Καλά, σε ένα τόσο ογκώδες κείμενο, μόνο στο άρθρο 17 κάνετε αντικατάσταση διάταξης;" Παντού κάνουμε αντικατάσταση διατάξεων. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Τα λέει αναλυτικά η εισηγητική έκθεση. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Υπουργέ, έχω 100% δίκιο, εκτός αν δεν θέλετε να το αναγνωρίσετε. Εμείς σας τα λέμε αυτά για να καταλήξουμε σε ένα πληρέστερο νομοσχέδιο. Αν θέλετε, δεν τα λέμε και καθόλου. Πάμε να σας διευκολύνουμε, διότι μετέχουμε, είμαστε παρόντες και εγώ τουλάχιστον δεν ανέχομαι να περνάει ένα νομοσχέδιο με τέτοιες νομοτεχνικές ατέλειες. 

Επαναλαμβάνω ότι το νομοσχέδιο γέμει αντικαταστάσεων εδαφίων, παραγράφων και άρθρων. Δεν είναι καθόλου επιτυχής ο τίτλος "Αντικατάσταση διάταξης". Θα μπορούσατε να πείτε "Ανάθεση μελετών ΚΕΠΕ κλπ." ή να βρείτε κάτι άλλο. Ο τίτλος αυτός δεν προσιδιάζει. 

'Ερχομαι στο άρθρο 18. Υποστηρίζω και εγώ τα όσα είπε ο κ. Βεζδρεβάνης. Εδώ το νομοσχέδιο μοιάζει με ένα πλοίο που μαζεύει ναυαγούς από το ανοιχτό πέλαγος. Ε, λοιπόν, αφού τους μαζεύει, θα πρέπει κάποια στιγμή να ελέγξει ποιοι είναι αυτοί και να τους δώσει μία ταυτότητα. 

Εσείς φέρατε στην Ολομέλεια ένα δικό σας νομοσχέδιο, το φροντίσατε με τους συνεργάτες σας, βάλατε τίτλους στα άρθρα και τα άλλα τα οποία ήλθαν από άλλα Υπουργεία, οι ναυαγοί δηλαδή, μπήκαν επάνω στο πλοίο με μόνο στόχο να κατεβούν σώοι και αβλαβείς στην ξηρά. Να δούμε όμως και ποιοι είναι αυτοί τους οποίους περισυλλέξαμε. Θα πρέπει οι άλλοι Υπουργοί να έρχονται εδώ με τίτλο στη διάταξη και αν δεν το κάνουν οι άλλοι, εσείς που έχετε την κύρια ευθύνη του κυρίου νομοσχεδίου, θα πρέπει να φροντίσετε να το βάλετε. 

Συνεπώς στο άρθρο 18 -για να μη φαίνεται φτωχός συγγενής πραγματικά-νομίζω ταιριάζει ο τίτλος "Προκαλούμενη δαπάνη". Και επειδή αυτό το άρθρο καλύπτει όλα τα προηγούμενα, καθώς ήλθαν οι τροπολογίες, η θέση του δεν είναι εκεί. Πρέπει να πάει στο άρθρο 22, δηλαδή προ της τελικής διάταξης, γιατί έχει καταληκτική σημασία, διότι καλύπτει όλες τις διατάξεις που προηγούνται. Συνεπώς δεν είναι καλή η θέση του εδώ. 

Προχωρώ πιο κάτω, στο άρθρο 19. Υποχρεωτική αποχώρηση εργαζομένων στα CATERING. Yποχρεωτική αποχώρηση, αυτό δεν λέει το άρθρο; Βάλτε, λοιπόν, τίτλο και στο άρθρο 19. 

Το άρθρο 20 αφορά ρυθμίσεις θεμάτων θεραπευτηρίων. Εγώ έτσι το βαφτίζω. 

Στο άρθρο 21 μιλάτε για τη διοίκηση των νοσοκομείων, όπου υπάρχουν πεντακόσιες κλίνες και πάνω. Θα πρέπει να ορίζεται ο πρόεδρος κλπ. από τον αρμόδιο Υπουργό. Βλέπω ότι σε όλη την έκταση αυτού του άρθρου δεν υπάρχει άλλη ρύθμιση, άρα να πείτε εδώ, τρόποι διορισμού διοικήσεως νοσοκομείου. Να πείτε κάτι και εδώ για να μην είναι φτωχό το άρθρο. 

Και στο άρθρο 22 δεν έχουμε τίτλο. Αυτό το άρθρο ομιλεί για το συντελεστή του ν. 128/1975. Μπορείτε κάλλιστα να αφιερώσετε τον τίτλο στο συντελεστή εισφοράς του ν. 128/1975. 

Τέλος δε, ενώ είθισται σε όλα τα νομοσχέδια να λέμε τι είναι αυτό το άρθρο και να το προαναγγέλλουμε και στο άρθρο 23 δεν υπάρχει τίτλος. Είναι έναρξη ισχύος. Γιατί να μην μπει και αυτό και να είναι γυμνό. Βάλτε επάνω τον τίτλο, έναρξη ισχύος. 

'Ετσι, λοιπόν, το νομοσχέδιο μ' αυτές τις παρατηρήσεις θα περάσει από το Σώμα πιο τελειοποιημένο και όπως αρμόζει από νομοθετικής πλευράς, χωρίς να είναι φτωχό κατά τις τελευταίες διατάξεις. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσαφούλιας. Απών. 

Διαγράφεται. 

Ο κ. Καραγκούνης έχει το λόγο. 

ΑΝΔΡΕΑΣ ΚΑΡΑΓΚΟΥΝΗΣ: Κύριε Πρόεδρε, από τα άρθρα 20 και 21, φαίνεται η αντίληψη της Κυβέρνησης και η υποκρισία όσον αφορά τα καυτά θέματα της υγείας. 

Κύριε Υπουργέ, κατ' αρχάς στο άρθρο 20 λέτε ότι, ενώ θέλετε να εφαρμόσετε τη μικτή εφημερία, τη θέλετε στα οικονομικά πλαίσια της κατάρτισης του προγράμματος εφημεριών που γίνεται εντός των εγκεκριμένων πιστώσεων. Να, λοιπόν, η υποκρισία. Απλώς συνεχίζετε να σκέπτεσθε λογιστικά για το μείζον αυτό θέμα των εφημεριών και όχι βάσει των αναγκών του κάθε νοσοκομείου. 

Διότι δεν απαντάτε τι γίνεται στις αργίες, τι γίνεται τα Σαββατοκύριακα. Απλώς μάλλον, θέλετε να εγκλωβίσετε πάλι τους γιατρούς στη φαυλότητα της πλασματικής εφημερίας. Δεν καλύπτετε τις πραγματικές ανάγκες και το νόημα των εφημεριών. 

Στο άρθρο 21. Εκείνο που δεν μπόρεσα να καταλάβω είναι το εξής: 'Οταν μια κυβέρνηση εκλέγεται για τέσσερα χρόνια, πώς τολμάτε και έχετε πλέον αυτήν την αντίληψη να θέλετε να διορίζετε προέδρους νοσοκομείων για πέντε χρόνια; Σε μια εποχή που ο τρόπος ή μάλλον η αντίληψη της διοικήσεως των νοσοκομείων προκαλεί μεγάλο προβληματισμό, εκείνο για το οποίο νοιάζεται το κάθε κράτος που σέβεται τους οικονομικούς πόρους, είναι η ωφελιμότητα των ισχνών πόρων που δυστυχώς διατίθενται για την υγεία. 

Τα τελευταία γεγονότα που ζήσαμε, απέδειξαν ότι η δημόσια υγεία έχει χρεοκοπήσει και την οδηγείτε στην πλήρη κατάρρευση, τη στιγμή που ενώ έχετε δεχτεί το θεσμό του μάνατζερ και έρχεσθε να μας πείτε ότι θα διορίσετε πρόεδρο στα νοσοκομεία για πέντε χρόνια; 

'Ετσι, λοιπόν, αποδεικνύετε περίτρανα ότι το μόνο που σας ενδιαφέρει είναι ο κομματισμός και η κατάληψη των νοσοκομείων για χάρη της προεκλογικής περιόδου. 

Είναι ο εγκλωβισμός για τα επόμενα χρόνια, για τον τρόπο ασκήσεως διοικήσεως των νοσοκομείων. Δεν σας νοιάζει το χρήμα του ελληνικού λαού πώς ανταποδίδει στην ωφελιμότητα για την οποία τίθεται, δεν έχετε με δύο λόγια πολιτική. Και γι αυτό για μια άλλη φορά αποδεικνύεται ότι δεν είστε σε θέση να διοικήσετε ή να προσφέρετε τουλάχιστον στο αγαθό της υγείας, αυτό που επιζητεί ο κάθε 'Ελληνας, δηλαδή ποιότητα στην παροχή περιθάλψεως. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

'Ετσι, λοιπόν, θέλω να σας καλέσω κι εγώ να τα αποσύρετε τα άρθρα αυτά, διότι δεν συμβάλλουν στην ηρεμία ειδικά αυτήν την ώρα που ακόμα είναι πρόσφατες, νωπές οι αντιδράσεις στο χώρο της υγείας. Μην προκαλείτε τους εργαζομένους, μην προκαλείτε άλλο την υγεία του ελληνικού λαού, μην προκαλείτε άλλο τους 'Ελληνες. Επιτέλους σταματείστε να σκέπτεστε με τον τρόπο που σκέπτεστε. 'Ετσι είναι οι εκσυγχρονιστές, κύριε Υπουργέ; 

Γι' αυτό, λοιπόν, εγώ θα καταψηφίσω το νομοσχέδιο. 

ΠΡΟΕΔΡΕΥΩΝ (Λουκάς Αποστολίδης): Ο κ. Σιούφας έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Δεν θα μιλήσουν οι Βουλευτές; 

ΔΗΜΗΤΡΙΟΣ ΣΙΟΥΦΑΣ: Κύριε συνάδελφε, δύο λέξεις θα πω μόνο. 

ΚΥΡΙΑΚΟΣ ΣΠΥΡΙΟΥΝΗΣ: 'Ησασταν απών... 

ΔΗΜΗΤΡΙΟΣ ΣΙΟΥΦΑΣ: Με συγχωρείτε, εγώ δεν είμαι ποτέ απών από την Αίθουσα, στρατηγέ μου. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, εγώ τον σέβομαι και τον εκτιμώ ιδιαιτέρως τον κύριο συνάδελφο. 

ΠΡΟΕΔΡΕΥΩΝ (Λουκάς Αποστολίδης): Ακριβώς αυτή είναι η αλήθεια. 

Ορίστε, κύριε Σιούφα. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, θέλω να κάνω δύο επισημάνσεις: Στο συνταξιοδοτικό αυτό νομοθέτημα περιλαμβάνονται ρυθμίσεις του Υπουργείου Υγείας και Πρόνοιας, ιδιαίτερα σοβαρών θεμάτων και δεν μπορώ να μην σημειώσω ως Κοινοβουλευτικός Εκπρόσωπος της Αξιωματικής Αντιπολίτευσης, την απουσία των αρμοδίων Υπουργών, για να έρθουν να στηρίξουν αυτού του είδους τις "αλλαγές" τις οποίες κάνουν. Είναι ιδιαίτερα λυπηρό, κύριε Πρόεδρε, γιατί η ελληνική κοινωνία έζησε τον τελευταίο καιρό το δράμα, την περιπέτεια, τη δοκιμασία, την ταλαιπωρία του ελληνικού λαού, από την κατάρρευση του ΕΣΥ. 

Οι επισημάνσεις που έκανε πριν από λίγο ο συνάδελφος πρόεδρος της αρμόδιας κοινοβουλευτικής επιτροπής της Νέας Δημοκρατίας, κ. Καραγκούνης, αλλά και οι συνάδελφοι που θα ακολουθήσουν, ο κ. Σούρλας πρώην Υπουργός Υγείας και ο κ. Παπανικολάου, θα επιμείνουν ιδιαιτέρως επ' αυτών των σημείων. 

Αλλά θέλω για την Κυβέρνηση, διά του παρόντος Υφυπουργού, να επισημάνω τρία πράγματα: Πρώτον με πανηγυρισμούς δέχθηκε η Κυβέρνηση να καθιερώσει τη θέση του γενικού διευθυντού στα μεγάλα νοσηλευτικά ιδρύματα, εφαρμόζοντας με καθυστέρηση ρύθμιση την οποία είχε ο ν. 2071 από τον Υπουργό Γεώργιο Σούρλα. Πανηγυρισμοί, επιτροπές, διαδικασίες, άνθρωποι που πήραν μέρος σε αυτήν τη διαδικασία, εκλογές, αποτελέσματα. Αλλά φαίνεται οι δημοκρατικές διαδικασίες, οι δημόσιες προκηρύξεις δεν ήταν αρεστές στην Κυβέρνηση. Και τώρα φέρνει μία διάταξη, για την οποία επισημαίνω τα δεινά τα οποία θα επισωρεύσει στο σύστημα υγείας της χώρας αυτή η ρύθμιση και την αναξιοπιστία και ανακολουθία των αρμοδίων που χειρίζονται τα θέματα υγείας, γύρω από αυτό το θέμα που είναι μείζον, είναι κρίσιμο, είναι σοβαρό και η Αξιωματική Αντιπολίτευση, όχι μόνο θα καταψηφίσει αυτήν τη διάταξη, την καταδικάζει ως αποκαλυπτική της ανεπάρκειας και της ανικανότητας της Κυβέρνησης να χειριστεί και τα θέματα υγείας του ελληνικού λαού. Αυτό είναι το πρώτο και το ιδιαίτερα σημαντικό, το οποίο θα ήθελα να θίξω με αυτή μου την παρέμβαση. 

Δεύτερον, δεν μπορώ να αντιληφθώ αυτήν την εύνοια της Κυβέρνησης προς την "OLYMPIC CATERING", αυτό το χώρο της διαφθοράς από το 1981 και μετά. Χιλιάδες άνθρωποι, χωρίς κανένα κριτήριο, διορίσθηκαν εκεί, μετετάγησαν σε διάφορες υπηρεσίες, τους περισσότερους των οποίων έχει υποδεχθεί το ταλαίπωρο Υπουργείο Οικονομικών, και τώρα νέα χαριστική ρύθμιση για πρόωρη συνταξιοδότηση. Για το Θεό. Αν δεν απολογείστε στον ελληνικό λαό γι' αυτήν την ευνοιοκρατία, κοιμάστε ήσυχοι το βράδυ με αυτήν την κατάσταση την οποία έχετε δημιουργήσει; Απορώ πώς κοιμάστε ήσυχοι. 

Καταγγέλλουμε, κύριε Πρόεδρε, και αυτήν τη χαριστική ρύθμιση, η οποία γίνεται για μια ακόμα φορά στο συγκεκριμένο αυτό χώρο, όπου ο ελληνικός λαός με τον ιδρώτα και τη θυσία του πληρώνει και αντί τα χρήματα να πηγαίνουν σε έργα ευποιίας, σε κοινωνικές δαπάνες, πηγαίνουν για να πληρωθεί ο κομματικός στρατός της Κυβέρνησης. 

Θα μου επιτρέψετε τώρα, κύριε Υπουργέ, που σας σέβομαι ως πανεπιστημιακό και ως Υπουργό που χειρίζεσθε τα οικονομικά θέματα της Κυβέρνησης, με την αρμοδιότητα την οποία έχετε, να επανέλθω σε δυο ζητήματα που σας έθεσα και χθες το βράδυ, διότι προλαβαίνουμε και σήμερα και την Τετάρτη που θα επαναληφθεί η συζήτηση του νομοσχεδίου και αφορούν στο θέμα της εξίσωσης των όρων απασχόλησης των συνταξιούχων στο δημόσιο και ιδιωτικό τομέα: Μη δείχνετε τέτοια σκληρότητα, όταν υπάρχει συγκεκριμένη δέσμευση της Κυβέρνησης, του Υπουργού κ. Παπαντωνίου, στην εισηγητική έκθεση του νομοσχεδίου του μίνι ασφαλιστικού που ψηφίστηκε, και του Υπουργού Εργασίας και Κοινωνικών Ασφαλίσεων, ότι θα εξισωθούν οι όροι για το θέμα αυτό, δηλαδή θα παρακρατείται το 70% του πάνω των διακοσίων πενήντα χιλιάδων (250.000) δραχμών που θα παίρνει ο εργαζόμενος συνταξιούχος και στο δημόσιο τομέα. 

Επανεκτιμήστε αυτό το θέμα, θα είναι προς τιμή σας και εμείς θα σας συγχαρούμε, αν πράγματι φανείτε συνεπής στις δεσμεύσεις σας απέναντι στο ελληνικό Κοινοβούλιο. 

Επανέρχομαι επίσης, στην τροπολογία που επικεφαλής με τον πρώην Πρόεδρο της Νέας Δημοκρατίας κ. 'Εβερτ, που αφορά τα ζητήματα των προσώπων που απασχολούνται στα Σώματα Ασφαλείας και στις 'Ενοπλες Δυνάμεις και πέφτουν την ώρα του καθήκοντος, για να υπάρξει μια δικαιοσύνη και αποκατάσταση και αναγνώριση των σημαντικών υπηρεσιών που προσφέρουν στην πατρίδα. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, είναι σημαντικό να καθιερώσουμε θεσμούς στην πατρίδα μας. Μέσα στην έννοια του εκσυγχρονισμού και εγώ είμαι υπερήφανος γι'αυτήν την έννοια, παρά την αυστηρή κριτική που γίνεται, περιλαμβάνονται όλες εκείνες οι τολμηρές αποφάσεις που πρέπει να ξεκαθαρίσουν τα πράγματα και τα κακώς κείμενα να πάνε στην άκρη. Γιατί αλλιώς η πατρίδα μας με αυτό το φαύλο κύκλο δεν θα βγει ποτέ, αλλά ούτε και το κράτος θα είναι δίκαιο και ίσο απέναντι στις όμοιες καταστάσεις. 

Καλά κάνετε, κύριε Υπουργέ, και τα καθορίζετε σε μια τάξη. Νομίζω -αν θυμάμαι καλά- ότι ο Eπίκουρος είπε ότι αλλάζοντας τους ρυθμούς της μουσικής αλλάζεις και την ποιότητα της κοινωνίας. Ο πολιτισμός μας είναι από τα πιο καίρια στοιχεία και πλεονεκτήματα της πατρίδας μας. Καλά κάνετε λοιπόν και κάνετε τις ρυθμίσεις αυτές, για τους μουσικούς. 

Από έναν πρόχειρο υπολογισμό που έκανε βγαίνει για την τέταρτη κατηγορία των αρχιμουσικών, βασικός μισθός τριακόσιες πενήντα οκτώ χιλιάδες (358.000) δραχμές. Για λίγο θα περνούσε και το μισθό του Αρχηγού των Ενόπλων Δυνάμεων. 

Το θίγω αυτό γιατί υπάρχουν καίρια θέματα στις 'Ενοπλες Δυνάμεις. 

Η πατρίδα ξοδεύει, κύριε Υπουργέ, τρισεκατομμύρια για τα εξοπλιστικά προγράμματα και διυλίζει τον κώνωπα για παροχές στις 'Ενοπλες Δυνάμεις. Δεν μπορεί ο λοχαγός με δεκαπέντε χρόνια υπηρεσία να παίρνει τριακόσιες τριάντα χιλιάδες (330.000) και να γκρεμίζεται από είκοσι χιλιάδες πόδια με το αλεξίπτωτο για να πάρει άλλες εβδομήντα χιλιάδες (70.000) δραχμές πτωτικό επίδομα. 'Οπως επίσης δεν μπορεί ο σμηναγός που μπαίνει στη σκοτώστρα, να παίρνει εκατόν πενήντα χιλιάδες (150.000) δραχμές πτητικό επίδομα. Αυτό δεν γίνεται. 

Πρέπει να βάλουμε μια τάξη, κύριε Υπουργέ. 

Προσωπικά πιστεύω ότι θα πρέπει να αναχθεί σε πρώτο μισθολόγιο, το μισθολόγιο των Ενόπλων Δυνάμεων. Αλλιώς τους μετατρέπουμε σε δημοσίους υπαλλήλους. 

Θα λυπηθώ βαρύτατα αν αναγκαστεί ο στρατός να μετατραπεί σε Δημόσια Διοίκηση και να κοιτάζει ο λοχαγός το ωράριο για το πότε θα φύγει από το στρατόπεδο. 

'Εχω πληροφορίες ότι λοχαγός αρνήθηκε να πάει το Σάββατο το πρωί στην υπηρεσία με την αιτιολογία ότι δεν είναι στο πρόγραμμα ωρών υπηρεσίας κλπ. Πάει ο στρατός. Πάνε οι 'Ενοπλες Δυνάμεις. Δεν μπορεί να μετακινείται κάθε δύο ή τρία χρόνια από τον 'Εβρο να πηγαίνει στην Κρήτη και από την Κρήτη στα Γιάννενα κλπ. και να έχουμε μετά απαιτήσεις να υπάρχουν εξομοιωμένες με τους δημόσιους υπαλλήλους αποδοχές. Αυτό δεν γίνεται. 

Πρέπει, λοιπόν, αυτά τα πράγματα να τα βάλουμε σε μία δίκαιη κατανομή και να απονείμουμε εκάστω το ίδιον. Αυτή είναι η επιταγή της δημοκρατίας. 

Να αναφερθώ τώρα στο θέμα "υπερωρίες" νυχτερινές κλπ. Το θέμα των υπερωριών, το θέμα των εφημεριών, θα πρέπει, κύριε Υπουργέ και κύριοι συνάδελφοι της Αντιπολίτευσης, να αντιμετωπισθεί κάποτε με μία συναινετική διαδικασία, να διώξουμε εκείνα τα περιττά που νοθεύουν την αξιοπιστία της κρατικής εικόνας και δημιουργούν ανισότητες, αντιπαλότητες, στο εσωτερικό των υπηρεσιών και δίδουν στους επιτήδειους παράθυρα να καταδολιεύουν το νόμο κλπ. 

Να πω και κάτι άλλο. 'Ημουν σε μία κοπή πίτας, κύριε Υπουργέ. 'Οταν άρχισε να ομιλεί κάποιο πρόσωπο, άκουγα από κάτω να χτυπάνε τενεκέδες. 'Οταν τέλειωσε η τελετουργία τους είπα. "Δεν ντρέπεστε, μας καλέσατε να παραστούμε και αποδοκιμάζετε τον προϊστάμενο ή τον τάδε"; Δεν θέλω να αποκαλύψω πού έγινε. Η απάντηση ποια ήταν. "Πώς να μην αντιδρούμε, Στρατηγέ, όταν το εν λόγω πρόσωπο για πέντε χρόνια θα πάρει πεντακόσια εκατομμύρια!" 

'Εχουμε σοσιαλισμό. Πώς να το κάνουμε. Να πάρει ο ικανός για τα πέντε χρόνια διακόσια, τριακόσια εκατομμύρια! Μα, είναι δυνατόν να πάρει για πέντε χρόνια πεντακόσια εκατομμύρια! Τι είναι αυτός; Θεός; Τον έχει τόση ανάγκη η πατρίδα; 

Δεν ξέρω, εάν αυτά ανταποκρίνονται στην αλήθεια. Κύριε Υπουργέ, διαμορφώνονται προκλητικά άνισες καταστάσεις. Και αν μπορεί να τα κάνει ένα οποιοδήποτε κόμμα -δεν αναφέρομαι σε εσάς, κύριοι της Νέας Δημοκρατίας- δεν μπορεί να τα κάνει ένα σοσιαλιστικό κόμμα που στη βάση του ιδεολογικού του περιεχομένου εμπεριέχεται η βασική αρχή της ισότητας στη λιτότητα, στις θυσίες. Δεν ξέρω, επαναλαμβάνω, αν αυτά ανταποκρίνονται στην αλήθεια. Πάντως είναι πρόκληση. 

Ακόμη θα έλεγα, σε σχέση με το προσωπικό που αναφέρεται στην παράγραφο 13, 16 κλπ. και που καθορίζονται και πέρα από τα όρια και με παρεκκλίσεις και χωρίς δεσμεύσεις, ότι πιστεύω ότι είναι ένα θέμα που πρέπει να το αντιμετωπίσουμε με έναν ομοιόμορφο τρόπο. 

Βεβαίως να προικοδοτήσουμε τους καθηγητές μας με όλα τα μέσα, διότι εάν δεν υπάρξει παιδεία δεν υπάρχει πατρίδα. 'Ομως, κύριε Υπουργέ, έχει παραγίνει με τα συμβούλια, τα παρασυμβούλια, τα προγράμματα και τα παραπρογράμματα. Με την παιδεία πότε ασχολούνται, τέλος πάντων; Υπάρχει πρόβλημα. 'Εχουμε πληθώρα καταγγελιών. Βάλαμε και στο νόμο έξι ώρες εβδομαδιαίως για τον καθηγητή του πανεπιστημίου. Μετά πρόγραμμα εδώ, επιτροπές εδώ, επιτροπές εκεί κλπ. Αυτά υπονομεύουν την παιδεία. Αντιλαμβάνομαι τη σκοπιμότητα και ότι θα χρησιμοποιηθούν οι κατάλληλοι άνθρωποι για να κάνουν μία μελέτη, να εφαρμόσουν και να ολοκληρώσουν ένα πρόγραμμα. 'Ομως έχει παραγίνει η απουσία, από τους ναούς, παιδείας, και το ξέρετε γιατί είσαστε και εσείς καθηγητής. 

Σχετικά τώρα με το άρθρο 19. Κύριοι συνάδελφοι, τι θα πει δημόσιος και ιδιωτικός τομέας. Δεν θα πρέπει να απαγκιστρωθούμε από αυτές τις αγκυλώσεις; Αν είναι για το καλό της υπηρεσίας, να γίνει ιδιωτικοποίηση. Αν δεν είναι, να μη γίνει. Για τη διευκόλυνση αυτή δεν ευθύνεται η Κυβέρνηση. Την οφείλει από τα πράγματα. Ούτε τα λάθη των περασμένων κυβερνήσεων, όλων των κατηγοριών, θα τα φορτωθεί η παρούσα Κυβέρνηση. Είναι όμως υποχρεωμένη εκ των πραγμάτων να πάρει μέτρα, που να διευκολύνουν τους στρατηγικούς στόχους της Κυβέρνησης. Δεν θέλω να πω άλλο τίποτα για το άρθρο 19. Βέβαια οι διαφοροποιήσεις που γίνονται σε όρια ηλικίας και σε κίνητρα εξόδου είναι μελετημένες και ανταποκρίνονται στις ανάγκες της υπηρεσίας, σε σχέση και με την πληθώρα των ειδικοτήτων ή των προσώπων που χρειάζονται ή δεν χρειάζονται. 'Ετσι δίδονται αντίστοιχα κίνητρα. 

Η κατάσταση στα νοσοκομεία, κύριε Υπουργέ, αδικεί το ΕΣΥ, το μεγάλο επίτευγμα της περίθαλψης του ελληνικού λαού. Το αναφέρω με πολλή ευθύνη ότι αδικείται. 

Πιστεύω, πρώτον, ότι είναι το γενικό ξεχαρβάλωμα της Δημόσιας Διοίκησης. Δεν υπάρχει ευθύνη, δεν υπάρχει καθεστώς ελέγχου. Και πιστεύω ακόμα, κύριε Υπουργέ, ότι χρησιμοποιούνται άτομα περιορισμένης ικανότητος, άτομα που δεν έχουν καμία ιδέα από άσκηση διοίκησης. Δεν είναι εύκολο να διοικήσεις. Χρειάζεται να έχεις ταλέντο και να έχεις και παιδεία. Και να έχει και τη βούληση να ανταποκριθείς με συνέπεια στην ευθύνη που σου αναθέτει η πατρίδα. Φοβούμαι ότι λείπουν αυτά τα στοιχεία από τις επιλογές και θέλω να είμαι πολύ τίμιος λέγοντας: 'Οσο ο κομματισμός, κύριοι συνάδελφοι, διευκολύνεται, τόσο να μην έχουμε απαίτηση να δούμε μία Δημόσια Διοίκηση να λειτουργεί με αξιοκρατικά κριτήρια. Το ταχύτερο δυνατό το οφείλουμε στο λαό μας, κύριε Υπουργέ, να απαλλάξουμε τη Δημόσια Διοίκηση από τα κριτήρια εκείνα που δεν είναι αξιοκρατικά. Να έχουμε το θάρρος να δώσουμε μισθούς στους γιατρούς, να πληρώσουμε την υγεία, να πάρει ο γιατρός, ο καθηγητής πανεπιστημίου, δύο εκατομμύρια το μήνα. Να είναι εκεί, να προσφέρει, να μην εμπαίζει, να μην κοροϊδεύει το λαό. Να πληρώσουμε. Και να σταματήσουν, κύριε Υπουργέ, εκείνες οι πλασματικές υπερωρίες, γιατί δεν είχε το θάρρος η Κυβέρνηση, κάποια κυβέρνηση, να πει "όχι, τους γιατρούς θα τους πληρώσουμε". 

Να απαντήσω τώρα στην κριτική της Αντιπολίτευσης. Ο γιατρός, δεν γνωρίζετε ότι όταν τον καταδικάζεις να είναι επιφυλακή στο σπίτι του, τον περιορίζεις, τον κλείνεις; Είναι υπερωρία σε έναν έμμεσο, αν όχι ευθύ, εγκλεισμό στο νοσοκομείο. Τον έχεις stand by. Θα σε ειδοποιήσω, κύριε. Ανά πάσα στιγμή στο δεκάωρο πρέπει να έλθεις. Είναι ένα σύστημα και αυτό παρουσίας. Θα κάνει πέντε, δέκα λεπτά να φθάσει στο νοσοκομείο, για το έκτακτο περιστατικό. 

Πιστεύω, λοιπόν, ότι η Κυβέρνηση καλώς πάει να συνδυάσει το ένα με το άλλο. Και η ρύθμιση που κάνει, ανταποκρίνεται στις δυο αυτές απαιτήσεις, κάποιοι να πληρώνονται ισαξίως και οι υπηρεσίες να έχουν τα πρόσωπα που χρειάζονται κοντά τους. 

Το άρθρο 22 εδέχθη μία κριτική, που πιστεύω είναι άδικη. Και οι εισφορές μειώνονται και το αναπτυξιακό πνεύμα εμπεριέχεται. Αν δεν κάνει ανάπτυξη η πατρίδα, δεν πρόκειται να επιβιώσει. Και η ανάπτυξη να είναι ιδιωτική. Αν δεν έχουμε ιδιωτικές επενδύσεις, αν δεν διευκολυνθεί το κεφάλαιο, μπορεί να πάει οπουδήποτε αλλού. 

Πιστεύω, λοιπόν, ότι το άρθρο 22 διευκολύνει. 'Εχει και την κοινωνική αντίληψη, έχει και το αναπτυξιακό πνεύμα που οφείλουμε στην εποχή. 

Παρά ταύτα, ψηφίζω όλα τα άρθρα, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ο κ. Σούρλας έχει το λόγο. 

ΚΟΣΜΑΣ ΣΦΥΡΙΟΥ: Ζήτησα το λόγο... 

ΠΡΟΕΔΡΕΥΩΝ (Λουκάς Αποστολίδης): Κύριε Σούρλα, ζητώ συγγνώμη, διότι ο Κοινοβουλευτικός Εκπρόσωπος του ΠΑ.ΣΟ.Κ. είχε ζητήσει και προηγούμενα το λόγο. 

Ορίστε, κύριε Σφυρίου, έχετε το λόγο. 

ΚΟΣΜΑΣ ΣΦΥΡΙΟΥ: Να προηγηθεί ο κ. Σούρλας, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Θέλω να δείξετε λίγη κατανόηση στο Προεδρείο. Ευχαριστώ. 

Ορίστε, κύριε Σούρλα. 

ΓΕΩΡΓΙΟΣ ΣΟΥΡΛΑΣ: Θα αναφερθώ σε δύο άρθρα, για τα οποία παρέμεινα εδώ, και παίρνω μέρος στη συζήτηση. 

Κύριε Υπουργέ, άκουσα προηγουμένως τον κ. Σιούφα και διάβασα κι εγώ το άρθρο 19 προσεκτικά. Γιατί τέτοια πρόκληση; Γιατί προκαλείτε μ' αυτές τις χαριστικές ρυθμίσεις και είστε φειδωλοί σε πολλά άλλα; Δεν καταλαβαίνετε ότι κινείσθε διαμετρικά αντίθετα σε ζητήματα, τα οποία είναι πάρα πολύ σοβαρά, κοινωνικά; Επιτρέπεται τώρα εσείς, σοβαρός επιστήμονας και Υφυπουργός να βάζετε την υπογραφή σας σε μια τέτοια διάταξη, για να ρυθμίσει αυτά που έχουν σχέση με την "OLYMPIC CATERING"; Επιτρέπεται; 'Εχετε δώσει την εντύπωση ενός σοβαρού και υπεύθυνου ανθρώπου. Δεν θέλω να κάνω παραπάνω αναλύσεις, γιατί δεν χρειάζονται. 

Πριν από ένα χρόνο περίπου είχαμε επισημάνει, τότε που συζητούσαμε το μισθολόγιο των γιατρών και των εφημεριών, ότι θα υποχρεωθείτε να φέρετε μια διάταξη, γιατί εκείνη η ρύμθιση ήταν πολύ πρόχειρη, ατεκμηρίωτη και εκ των πραγμάτων ήταν αναποτελεσματική. Και σήμερα το κάνετε αυτό πάλι κατά τρόπο όμως πρόχειρο, λογιστικό, αναποτελεσματικό, όπως θα προκύψει από την πρακτική εφαρμογή. 

Επιμένετε να χειρίζεσθε θέματα, τα οποία προφανώς, καλά δεν γνωρίζετε και να υποκαθιστάτε αρμόδιους Υπουργούς, εκτός εάν εκείνοι δεν έχουν το θάρρος να εμφανιστούν και να υποστηρίξουν αυτές τις διατάξεις. 

Τι κάνετε τώρα, με τις τροποποιήσεις που εισηγείστε σήμερα εδώ και θέλετε και τη δική μας προφανώς, συγκατάθεση; 

Η κατάρτιση του προγράμματος των εφημεριών γίνεται εντός των ορίων των εγκεκριμένων πιστώσεων. Αυτή είναι η σοβαρότερη διάταξη. Δηλαδή, καθορίζουμε τις πιστώσεις που θα διαθέσουμε για τις εφημερίες στα νοσοκομεία και βάσει των πιστώσεων, προσαρμόζουμε τις ανάγκες των εφημεριών. Αντέχει σε καμία λογική και κριτική αυτή η ρύθμιση, κύριε Υπουργέ; Δεν αντέχει. Πρώτα κανονίζουμε τις ανάγκες που έχει το νοσοκομείο, το όποιο κατάστημα αν θέλετε και όποια υπηρεσία, αλλά ιδιαίτερα το νοσοκομείο, που είναι κατ'εξοχήν, ευαίσθητος χώρος και βάσει αυτού, καθορίζονται και τα ποσά. 

Τουλάχιστον, ας αποφεύγατε να προκαλείτε με αυτήν εδώ τη διατύπωση. Γιατί το κάνετε αυτό; Το κάνετε βεβαίως καθαρά για οικονομικούς λόγους. Αυτό σας αφαιρεί το δικαίμα όμως να εμφανίζεστε σαν Κυβέρνηση κοινωνικά ευαίσθητη. Αυτό βέβαια το έχετε αποβάλει προ πολλού. 'Ισως να έχετε και πρόβλημα. Τα περί πατριωτικού ΠΑ.ΣΟ.Κ. και πατριωτικής κυβέρνησης και τα περί κοινωνικής ευαισθησίας έχουν πάει περίπατο. Τα έχετε εγκαταλείψει. Το μόνο που έχετε κάνει τώρα είναι το ευρώ εικόνισμα και το Χρηματιστήριο εκκλησία. Σιγά-σιγά, θα μας βάλετε υποχρεωτικά να κάνουμε και το σταυρό μας. Εκεί έχουμε φθάσει, τελικά. Δεν μπορεί να προχωρήσει ένα κράτος κατ'αυτόν τον τρόπο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ως αντίδωρο θα έχει μια μετοχή. 

ΓΕΩΡΓΙΟΣ ΣΟΥΡΛΑΣ: 'Ενα ομόλογο ή ένα προμέτοχο, όπως τα λέτε. 

Η μια διαπίστωση είναι ότι πάτε να εξοικονομήσετε χρήματα, ανεξαρτήτως αν θα μπορούν να λειτουργήσουν τα νοσοκομεία. 

Η δεύτερη πάλι προς επιβεβαίωση ρύθμιση αναφέρει ότι καταβάλλεται η αμοιβή της εφημερίας και ότι καθορίζεται συνολικά στο 70% της αντίστοιχης συνολικής αμοιβής της δεκαεξάωρης ενεργούς εφημερίας. Δηλαδή, ουσιαστικά το λογιστικό, το οικονομικό μέρος σας ενδιαφέρει. Αυτό έπρεπε να το πείτε από την αρχή. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): To είπαμε. 

ΓΕΩΡΓΙΟΣ ΣΟΥΡΛΑΣ: Δεν το είπατε. Σας ενδιαφέρει δηλαδή το οικονομικό. Αυτό το λέτε, εντάξει. 

Από εκεί και πέρα τώρα θα υπάρξουν προβλήματα. Δεν προκύπτει από πουθενά πώς θα αντιμετωπιστούν τα θέματα των εφημεριών κατά τις αργίες και τα Σαββατοκύριακα. Εγώ απλώς τα επισημαίνω. Θα μου πείτε τώρα και που το επισημαίνω, τι θα βγει; Είναι υποχρέωση όμως του Βουλευτή να επισημαίνει, να παρεμβαίνει και να προτείνει. 

Είχατε πει τότε, κύριε Υφυπουργέ, ότι δεν μπορούσατε να προχωρήσετε σε ένα σύστημα εφημεριών, γιατί δεν είχατε κάνει τις μελέτες. Από τότε πέρασε ένας χρόνος περίπου. Ούτε τώρα μπορέσατε να κάνετε τις μελέτες. 

Το δεύτερο ζήτημα έχει να κάνει με το θέμα των γενικών διευθυντών. Από τις ρυθμίσεις αποκαλύπτεται σε όλο το μεγαλείο η απραξία και η σύγχυση. 

Το 1994, δηλαδή εδώ και πέντε χρόνια, η Κυβέρνηση καταργεί διατάξεις που είχαν ψηφιστεί επί Νέας Δημοκρατίας γιατί επικαλείται την αναγκαιότητα τοποθέτησης γενικών διευθυντών στα νοσοκομεία, στα δικά της τα μέτρα για να μπορέσει να πετύχει τον εκσυγχρονισμό της λειτουργίας και τον εξορθολογισμό της οικονομικής διαχείρισης και καταργεί τη διάταξη. Πανηγυρικά έρχεται και λέει ότι μέσα απ'αυτές τις τοποθετήσεις των διευθυντών θα αντιμετωπιστούν τα όποια οικονομικά, λειτουργικά, διαχειριστικά και ποιοτικά ζητήματα των νοσοκομείων. 

Γίνεται η προκήρυξη των θέσεων των γενικών διευθυντών, κρατάει δύο χρόνια, παίρνουν μέρος περίπου διακόσιοι επτά υποψήφιοι, επιλέγονται οι είκοσι εννέα και ξαφνικά διαπιστώνει η Κυβέρνηση ότι τα προσόντα τους δεν είναι επαρκή, για να μπορέσουν να ασκήσουν τα καθήκοντα των γενικών διευθυντών. 

Η εισηγητική έκθεση του άρθρου 21 λέει: "Η μη αναφορά στο νόμο συγκεκριμένων κριτηρίων και η εξειδίκευση και μοριοποίηση των κριτηρίων από την επιτροπή, είχε σαν αποτέλεσμα την επιλογή στις θέσεις διευθυντών κατά πλειοψηφία των ήδη υπηρετούντων διοικητικών διευθυντών. Μετά την επιτυχή λειτουργία του θεσμού του διευθυντή της ιατρικής υπηρεσίας και τη διοικητική αυτοτέλεια κάθε υπηρεσίας του νοσοκομείου, για την αποφυγή συγχύσεων επιδιώκεται η συγκέντρωση στο ίδιο πρόσωπο". 

Δηλαδή, από τη μια μεριά, δεν ήταν καλά τα κριτήρια και από την άλλη λέει "μετά την επιτυχή λειτουργία του θεσμού". Τέτοια πολιτική σχιζοφρένεια, τέτοια σύγχυση, τέτοια ανευθυνότητα, τέτοια επιπολαιότητα δεν έξω ξαναδεί δεκαοκτώ χρόνια στη Βουλή. 'Ετσι χειρίζεστε όλα τα θέματα. Δεν βλέπετε ότι έχουμε γίνει ρεζίλι με το θέμα του Οτσαλάν; Δεν βλέπετε ότι μας έχετε βυθίσει μέσα στη θλίψη και τη συμφορά; Τι είναι αυτά που κάνετε; Δεν σέβεστε καμία διαδικασία; Η σκέψη σας δεν οδηγείται από καμία λογική; Δεν έχετε καμία συνέπεια; 

Θα σας δώσω ένα σημείωμα, κύριε Υφυπουργέ -γιατί δεν είσαστε ενημερωμένος- γι'αυτήν την τραγωδία που έχει σχέση με τους γενικούς διευθυντές, τι είπατε μέχρι τώρα, τι εισηγηθήκατε, τι ακυρώσατε, τι προτείνετε και τι θα γίνει στο μέλλον. 'Ελεος! Τώρα ζητάτε να τοποθετηθούν διευθυντές οι πρόεδροι νοσοκομείων. Με ποια διαδικασία; Με τη διαδικασία των ειδικών υπηρεσιακών συμβουλίων, που ελέγχονται βεβαίως, αποκλειστικά από την Κυβέρνηση, διότι στους πέντε οι τρεις είναι ελεγχόμενοι από την Κυβέρνηση, όπως σε όλα τα υπηρεσιακά συμβούλια. 

Καταργήσατε τα υπηρεσιακά συμβούλια που επί των ημερών της Νέας Δημοκρατίας λειτουργούσαν με δύο εκλεγμένα, δύο διορισμένα άτομα και έναν δικαστικό. Τώρα είναι δύο εκλεγμένοι, δύο διορισμένοι και ο τρίτος διορισμένος από την Κυβέρνηση. Για ποια υπηρεσιακά συμβούλια μιλάτε; Ποια αξιοπιστία έχετε εσείς; Προφανώς σας ενόχλησε -επιβεβαιώνεται τώρα- ότι στις επιλογές των είκοσι εννέα διευθυντών υπήρχαν και άλλοι που δεν ανήκουν στο δικό σας χώρο. Θα τους ελέγξετε όλους. 

Καταργείτε και τη διαδικασία η οποία θεσπίστηκε ότι οι πρόεδροι των νοσοκομείων επιλέγονται μέσα από τη Διαρκή Επιτροπή και θα διορίσετε τους "ημετέρους" σε νοσοκομεία άνω των πεντακοσίων κλινών. 

Κύριε Υπουργέ, βεβαίως σε αυτά δεν είναι αντίθετη μόνο η δική μας άποψη, είναι της ΕΙΝΑΠ, είναι της ΟΕΝΓΕ, είναι όλων των νοσοκομειακών γιατρών. 

ΑΔΑΜ ΡΕΓΚΟΥΖΑΣ: Η Ομοσπονδία συμφωνεί. 

ΓΕΩΡΓΙΟΣ ΣΟΥΡΛΑΣ: 'Οχι, δεν συμφωνεί. Επικοινώνησα με τον αντιπρόεδρο της Ομοσπονδίας πριν από λίγο και επιβεβαίωσε ότι δεν συμφωνεί. 

ΑΔΑΜ ΡΕΓΚΟΥΖΑΣ: Συμφωνεί ο πρόεδρος. 

ΓΕΩΡΓΙΟΣ ΣΟΥΡΛΑΣ: Ο πρόεδρος είναι επίλεκτο στέλεχος του ΠΑ.ΣΟ.Κ., ο φίλτατος κ. Λαοπόδης, ο οποίος δεν κάνει τίποτα άλλο παρά να λειτουργεί ως κυματοθραύστης. Κομματικό στέλεχος είναι, τι άλλο θα θέλατε να κάνει; Δεν λειτουργεί ως πρόεδρος της ΟΕΝΓΕ. Λειτουργεί ως ένα επιφανές και αξιόλογο στέλεχος της κομματικής οργάνωσης. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ο αντιπρόεδρος; 

ΓΕΩΡΓΙΟΣ ΣΟΥΡΛΑΣ: Δεν συμφωνεί η ΟΕΝΓΕ. Κύριε Υπουργέ, αν έχετε χαρτί της ΟΕΝΓΕ που να δείχνει ότι συμφωνεί, θα ψηφίσω και εγώ. 'Εχετε; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Οχι. 

ΓΕΩΡΓΙΟΣ ΣΟΥΡΛΑΣ: Τίποτα δεν έχετε. Είσαστε "στον αέρα". Ούτε η ΕΙΝΑΠ συμφωνεί ούτε κανένας λογικός άνθρωπος μπορεί να συμφωνήσει με τις προτάσεις που κάνετε. 

Τι περισσότερο να πω και ποιος να τα ακούσει; Απλά, ο καθένας επιτελεί εδώ το χρέος του, γράφεται η ιστορία, αλλά φαίνεται ότι είναι μετρημένες οι μέρες σας. Δεν σας αντέχει άλλο ο ελληνικός λαός. Το έχετε καταλάβει; Δεν αντέχεστε άλλο με την πολιτική που ασκείτε, με τις παραλήψεις σας, με τα τραγικά σας λάθη. Και εσείς γι'αυτό γαντζώνεστε πάνω στο ποιος θα πάρει τις εκλογές. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ο λαός ξέρει ποιοι δουλεύουν γι'αυτόν. 

ΠΡΟΕΔΡΕΥΩΝ (Λουκάς Αποστολίδης): Ο κ. Παπανικολάου έχει το λόγο. 

Συγγνώμη, ο κ. Σφυρίου έχει το λόγο. 'Εχουμε συνηθίσει τους Κοινοβουλευτικούς Εκπροσώπους να τους βάζουμε στο τέλος. 

ΚΟΣΜΑΣ ΣΦΥΡΙΟΥ: Εφόσον βλέπω ότι με ξεχνάτε συνέχεια, έχω υπομονή. 

ΠΡΟΕΔΡΕΥΩΝ (Λουκάς Αποστολίδης): 'Οχι, όχι. Σας παρακαλώ. Δεν θα πληρώνετε τα λάθη τα δικά μου εσείς. 

ΚΟΣΜΑΣ ΣΦΥΡΙΟΥ: Επειδή επαναλήφθηκε για τρεις φορές. 

ΠΡΟΕΔΡΕΥΩΝ (Λουκάς Αποστολίδης): Δεν ήταν τρεις φορές. Μανιάτικο το πάτε. Μία φορά έγινε. Την προηγούμενη φορά είχε ζητήσει ήδη το λόγο ο κ. Σπυριούνης και δεν μπορούσα να πω όχι. 

ΚΟΣΜΑΣ ΣΦΥΡΙΟΥ: Πολύ σύντομα θα ήθελα να κάνω μερικές παρατηρήσεις. 

Πρώτα, θέλω να αναφερθώ στην παρατήρηση του Κοινοβουλευτικού Εκπροσώπου της Νέας Δημοκρατίας του κ. Σιούφα. Θα ήταν ασφαλώς καλύτερα να παρίστατο εδώ και ο Υφυπουργός ή ο Υπουργός Υγείας. Σε αυτό συμφωνούμε και εμείς. Βέβαια πρέπει να θυμίσω -τουλάχιστον στους συναδέλφους με τους οποίους συμμετέχουμε στην Επιτροπή Οικονομικών Υποθέσεων της Βουλής- ότι εκεί παρευρέθη επί μακρόν ο κ. Φαρμάκης ως Υφυπουργός Υγείας, ανέλυσε και συζήτησε τις διατάξεις διεξοδικά και μετά απ'αυτήν τη διεξοδική συζήτηση, αφού ψηφίστηκαν από τη Διαρκή Επιτροπή, ενσωματώθηκαν στο νομοσχέδιο. 'Αρα αυτό είναι κάτι που πρέπει να το παραδεχθούμε και να το τονίσουμε. 

ΑΝΑΣΤΑΣΙΟΣ ΙΝΤΖΕΣ: 'Ετσι είναι. 

ΚΟΣΜΑΣ ΣΦΥΡΙΟΥ: Συμφωνεί και ο κ. Ιντζές. Πρέπει να το τονίσουμε στην Εθνική Αντιπροσωπεία. 

'Ενα δεύτερο στοιχείο. Δεν χρειάζεται κάθε φορά -έχει πειστεί ο ελληνικός λαός, εμείς τουλάχιστον είμαστε πεπεισμένοι προ πολλού- να έρχεσθε και να λέτε περί κατάργησης του ΕΣΥ, περί χρεοκοπίας της δημόσιας υγείας κλπ. Γνωρίζουμε πολύ καλά ότι είσθε λάτρεις της ιδιωτικής υγείας και της καταβαράθρωσης της δημόσιας υγείας. Kαι αυτό πράξατε ως Κυβέρνηση. Βέβαια αυτή η επιλογή σας είναι σαφής στον ελληνικό λαό. 

ΓΕΩΡΓΙΟΣ ΣΟΥΡΛΑΣ: Εσείς πηγαίνετε στις ιδιωτικές κλινικές. Να σας θυμίσω ότι εκεί συνωστίζεσθε. 

ΚΟΣΜΑΣ ΣΦΥΡΙΟΥ: Δεν σας διέκοψα. 

ΠΡΟΕΔΡΕΥΩΝ (Λουκάς Αποστολίδης): Δεν σας διέκοψε και έχει απόλυτο δίκιο. 

ΚΟΣΜΑΣ ΣΦΥΡΙΟΥ: Μπορεί αυτοί να είναι η δική σας άποψη, που την έχετε εκφράσει και ρητορικά και εν τοις πράγμασιν ασκώντας την πολιτική σας, αλλά θέλω να ξέρετε ότι η συντριπτική πλειοψηφία του ελληνικου λαού δεν ασπάζεται τις απόψεις σας. Θέλει δημόσια υγεία στην οποία να αναβαθμίζεται η ποιότητα των παρεχομένων υπηρεσιών. Θα θέλαμε να καταθέσετε υπεύθυνα εδώ ποιες είναι οι συγκεκριμένες σας προτάσεις, προκειμένου να υπάρξει αυτή η αναβάθμιση. 

Αν έρχεσθε σήμερα να δίνετε και μαθήματα κοινωνικής ευαισθησίας, όπως άκουσα προηγουμένως να λέει ο κ. Σούρλας, καταλαβαίνετε ότι αυτό είναι το άκρον άωτον της υποκρισίας. Διότι η όλη πολιτική διαδρομή της Νέας Δημοκρατίας, όποτε ασκούσε εξουσία, καμία ευωδία κοινωνικής ευαισθησίας δεν έβγαζε. Αυτό πια το γνωρίζει το σύνολο του ελληνικού λαού ακόμη και οι δικοί σας οπαδοί. Και δεν μπορείτε να δίνετε μαθήματα κοινωνικής ευαισθησίας. 

Μάλιστα λέτε ότι τάχα εμείς το μόνο που δεν ζητήσαμε από τους πολίτες ήταν να κάνουν το σταυρό τους στο ευρώ. Αν είναι δυνατόν! Δεν μπορεί να τους παρακολουθήσει κανείς. Είναι οι ίδιοι που μας κατηγορούν γιατί δεν μπήκαμε στο πρώτο στάδιο του ευρώ. Λέτε ότι αργήσαμε και ότι έπρεπε να είχαμε σφίξει τα λουριά περισσότερο για να μπούμε ταχύτερα. Εδώ με κορώνες μας κατηγορείτε και από την άλλη μας λέτε ότι στην προσπάθεια που καταβάλλουμε για να γίνει αυτό μέχρι τέλος του έτους, ώστε να ληφθεί η απόφαση την άνοιξη του 2000, ισοδυναμεί με το να κάνει ο 'Ελληνας πολίτης το σταυρό του στο ευρώ. 

Τέλος πάντων καταλαβαίνετε ότι μιλούμε για μια πολιτική που είναι γεμάτη από αντιφάσεις και που ασφαλώς... 

ΑΔΑΜ ΡΕΓΚΟΥΖΑΣ: Σχήμα λόγου. 

ΚΟΣΜΑΣ ΣΦΥΡΙΟΥ: Το σχήμα λόγου, κύριε συνάδελφε, δείχνει ότι δεν έχετε έναν ειρμό στην πολιτική που εκφράζετε στην Εθνική Αντιπροσωπεία και βέβαια προς τον ελληνικό λαό. 

Σε σχέση με το θέμα των γενικών διευθυντών, θα πρέπει να μιλήσουμε με υπευθυνότητα. Πέστε ότι ήσασταν εσείς Υπουργός Υγείας και κάνατε την προκήρυξη με το ευρύτερο πλαίσιο των κριτηρίων που είχαν τεθεί. 

Τώρα η εισηγητική έκθεση λέει ότι τα κριτήρια δεν βοήθησαν στο να επιλεγούν οι καλύτεροι από τους μάνατζερς στους οποίους αναφερθήκατε. Εάν αυτοί οι οποίοι προσήλθαν δεν είχαν την εξειδικευμένη γνώση να αναλάβουν ως μάνατζερ στα νοσοκομεία ή αν ήταν οι ίδιοι μέχρι χθες διευθυντές τότε εάν αυτό ήταν το αποτέλεσμα της όλης διαδικασίας τι θα κάνατε; Δεν θα φροντίζατε να καθιερώσετε μία διαδικασία που να στηρίζεται σε άλλες βάσεις, αυτήν την οποία εισηγείται σήμερα το Υπουργείο Υγείας προκειμένου να προχωρήσει στην επιλογή των Προέδρων πενταετούς θητείας με το σκεπτικό το οποίο προτείνει; Πιστεύω ότι αυτό ήταν το αποτέλεσμα όχι των καλών προθέσεων που είχε το Υπουργείο αλλά της έλλειψης εξειδικευμένου δυναμικού που θα ανελάμβανε ως μάνατζερς το κάθε νοσοκομείο. 

Επομένως νομίζω ότι δεν πρέπει αυτό να το χαρακτηρίζετε ως ανευθυνότητα ή ως επιπολαιότητα. Είπατε δε ότι ο Πρόεδρος της ομοσπονδίας δεν εκφράζει τις απόψεις της ομοσπονδίας. Εγώ δεν ξέρω κανένα πρόεδρο που από το καταστατικό να μην ορίζεται ρητά ότι εκφράζει την ομοσπονδία του, το διοικητικό του συμβούλιο. Είπατε ότι μιλά ως εκφραστής κομματικών θέσεων. Δηλαδή ο αντιπρόεδρος εκφράζει άλλες κομματικές θέσεις; Λοιπόν οι θέσεις που λαμβάνονται από την πλευρά του κάθε συνδικαλιστικού σωματείου δεν πρέπει να διερμηνεύονται. Δεν πρέπει να προσπαθούμε να υποκαταστήσουμε το ρόλο του. Αυτό πρέπει να γίνεται αν έχουμε στοιχειώδη σεβασμό προς τα συνδικαλιστικά όργανα και κυρίως όταν πρόκειται για ομοσπονδίες. 

Κύριε Υπουργέ, θα ήθελα να κάνω και κάποιες προτάσεις όσον αφορά τα άρθρα που συζητάμε. Καταρχήν θέλω να προτείνω να προστεθεί στο άρθρο 13 μία παράγραφος ως παράγραφος 19 με την εξής διατύπωση: "Οι διατάξεις του άρθρου 15 του ν. 2217/94 ισχύουν και για τους δημάρχους, οι οποίοι δεν ασκούν το επάγγελμα, για το οποίο έχουν ασφαλιστεί". Το προτείνω αυτό γιατί με το ν. 2217 δόθηκε η δυνατότητα να συνεχίσουν την ασφάλισή τους στο ΤΣΑΥ όχι μόνο Βουλευτές αλλά και γενικοί γραμματείς, νομάρχες, ειδικοί γραμματείς, σύμβουλοι και συνεργάτες. Δηλαδή να πληρώνουν τις εισφορές τους,έστω και αν δεν ασκούν το επάγγελμα για το οποίο είχαν ασφαλιστεί. 

Τους δώσαμε, λοιπόν, το δικαίωμα να πληρώνουν τις εισφορές για να συνεχίσουν την ασφάλισή τους επειδή μπορεί να επανέλθουν στο επάγγελμά τους. Κι ενώ το δώσαμε σε όλους αυτούς δεν το δώσαμε στους δημάρχους που είναι αιρετοί και πιθανόν αύριο να μην εκλεγούν. Γι αυτό προτείνω τη συγκεκριμένη παράγραφο στο άρθρο 13. 

ΑΔΑΜ ΡΕΓΚΟΥΖΑΣ: Και οι δημόσιοι υπάλληλοι μπορούν να πληρώνουν στον ασφαλιστικό τους φορέα. 

ΚΟΣΜΑΣ ΣΦΥΡΙΟΥ: Η πρόταση που κάνετε είναι ευρύτερη. Μιλάτε για την περίπτωση που εκλεγούν νομάρχες οι δήμαρχοι, να μπορούν να πληρώνουν. Παλαιότερα που δεν υπήρχε η εισφορά του δημοσίου υπαλληλου δεν ετίθετο θέμα. 'Ομως από την ώρα που υπάρχει εισφορά θα μπορούσε φυσικά να εξετασθεί και αυτό. Δεν είμαι πρόχειρος όμως να σας πω σε ποια έκταση μπορεί να ισχύει αυτό. 

'Οσον αφορά το άρθρο 19 άκουσα τους συναδέλφους να λένε πολλά. Στην Ολυμπιακή Αεροπορία πρέπει να πω ότι με το σχέδιο εξυγίανσης αποχώρησαν χίλιοι πεντακόσιοι εργαζόμενοι. Το ίδιο το Κοινοβούλιο, αν δεν κάνω λάθος, με ομόφωνη απόφαση ψήφισε τη διάταξη με την οποία μπορούν να βγουν στη συνταξιοδότηση με δεκάμισι χιλιάδες ένσημα ή με εννέα χιλιάδες ένσημα, εάν έχουν συμπληρώσει το πεντηκοστό έβδομο έτος της ηλικίας τους. 

Το ίδιο ακριβώς προτείνεται και στην περίπτωση αυτή του άρθρου 19. 

Εγώ μάλιστα, κύριε Υφυπουργέ, θα πρότεινα αυτό να ισχύει και για τους εργαζόμενους των ΚΑΕ σε περίπτωση κατά την οποία προχωρήσει η όλη διαδικασία. Κάποιοι απ'αυτούς μπορεί να πλησιάσουν, να έχουν πάνω από δέκα χιλιάδες πεντακόσια ένσημα και να μπορούν με τον τρόπο αυτό να εξασφαλίσουν την έξοδό τους. 

Αυτές είναι οι προτάσεις που ήθελα να κάνω. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Παπανικολάου έχει το λόγο. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, πριν εστιάσω την εισήγησή μου σε συγκεκριμένα άρθρα, θα ήθελα να σχολιάσω τα όσα ελέχθησαν από τον Κοινοιβουλευτικό Εκπρόσωπο, ο οποίος φαίνεται ότι έχει μπερδέψει το ρόλο του κυβερνητικού εκπροσώπου με αυτόν του Κοινοβουλευτικού Εκπροσώπου. 

'Εχει κάνει ένα μεγάλο λάθος, δεν έχει παρακολουθήσει όλα αυτά τα χρόνια τις οβιδιακές πασοκικές μεταμορφώσεις ο κύριος συνάδελφος. Γίνομαι πιο συγκεκριμένος: Ποιος προστάτεψε την ιδιωτική υγεία; 'Η ποιος ήταν λάτρης και υπερασπιστής του Εθνικού Συστήματος Υγείας; Δεν θα χρησιμοποιήσω δικά μου λόγια, αλλά θα τον παραπέμψω σε ανάλογες τοποθετήσεις που έχουν κάνει στελέχη της Συμπολίτευσης, κομματικά στελέχη του ΠΑΣΟΚ. 

Αρχίζω με τον Αντιπρόεδρο του ΚΕΣΥ τον κ. Ουρανό. Πριν από δύο χρόνια σε συνέντευξή του είπε ότι το Εθνικό Σύστημα Υγείας έχει βαλτώσει και είναι ανάγκη να μπει εισαγγελέας, διότι γίνονται πολλά και διάφορα τα οποία ευτελίζουν την ανθρώπινη αξιοπρέπεια και τιμή. Αυτά τα είπε πριν από δύο χρόνια. 

Πριν από ένα χρόνο ο Υπουργός τότε και καθηγητής κ. Κρεμαστινός είπε ότι δεν τον αφήνουν να ενεργοποιήσει νόμους που ψηφίσαμε για να μπορέσει το Εθνικό Σύστημα Υγείας να ανταποκριθεί στις ανάγκες και τις απαιτήσεις του ελληνικου λαού και ότι γίνονται πολλά και διάφορα χωρίς να ισχύουν ούτε τα στοιχειώδη του εθνικού παρατηρητηρίου όσον αφορά στις τιμές και στις προμήθειες, με αποτέλεσμα να γίνονται μεγάλες κλεψιές μέσα στο Εθνικό Σύστημα Υγείας. 

Στη συνέχεια ο κ. Γείτονας όταν ανέλαβε Υπουργός στο αρμόδιο Υπουργείο είπε ότι θα προσπαθήσει να καθαρίσει την κόπρο του Αυγείου, διότι τα νοσοκομεία του Εθνικού Συστήματος Υγείας έχουν μετατραπεί σε κολαστήρια. 

Εάν δεν φθάνουν αυτά στον κύριο συνάδελφο, θα του πω και μερικά που έγιναν πρόσφατα. 

Συγκεκριμένα ποιοι παρευρίσκονταν και ποίοι ευλογούσαν εγκαίνια ιδιωτικών κλινικών και μάλιστα μεγάλης κλινικής στη Θεσσαλονίκη; Υπάρχουν δημοσιεύματα που λένε ποιος Υπουργός ήταν και τι έγινε κατά τη διάρκεια των εγκαινίων. 

'Ενα άλλο ερώτημα, που θα ήθελα μια απάντηση από τον κύριο Kοινοβουλευτικό Eκπρόσωπο. Γιατί το Nοσοκομείο Παπαγεωργίου στη Θεσσαλονίκη, το Nοσοκομείο Λαρίσης, το Nοσοκομείο Κερκύρας που έχουν τελειώσει, δεν λειτουργούν, κύριε συνάδελφε; Τίς πταίει; Μήπως υπάρχουν διάφοροι δάκτυλοι, οι οποίοι δεν θέλουν πραγματικά να ενεργοποιηθεί και να δραστηριοποιηθεί επ'ωφελεία του ελληνικού συνόλου, το Εθνικό Σύστημα Υγείας; 

Επίσης, θα ήθελα να σχολιάσω τη θέση των ιατρών, τη θέση των ιατρικών συλλόγων στο θέμα των εφημεριών, στο θέμα των άρθρων 20 και 21. 

Αναφορικά με την ΟΕΝΓΕ δεν υπάρχει καμία απόφαση, η οποία ελήφθη από το συμβούλιο της ΟΕΝΓΕ και κατετέθη ή ρωτήθηκε από τον αρμόδιο Υπουργό προκειμένου να συνταχθούν τα άρθρα 20 και 21. 

Επίσης η ΕΙΝΑΠ αντιδρά αναφορικά με το σύστημα των εφημεριών αυτών, όπως επίσης και με το άρθρο 21. 

Κύριε Υφυπουργέ, αυτές τις μέρες -γιατί ήταν περιπλανώμενος εδώ και αρκετό καιρό- το άξιο τέκνο του αποδήμου ελληνισμού, ο μεγάλος φυσικός καθηγητής, κ. Νανόπουλος, που ήρθε από την Αμερική, δεν μπόρεσε να βρει θέση σε κανένα πανεπιστήμιο, γιατί εσείς οι καθηγητές τα έχετε κάνει κλαμπ τα πανεπιστήμια, δεν μπορεί να μπει κανένας άλλος μέσα. 

Βρήκε κάποια θέση στο Πανεπιστήμιο της Θράκης παίρνοντας τη θέση του καθηγητού "της πολυπλοκότητας και του χάους". 

Είναι ανάγκη, κύριε Υπουργέ, να σπεύσετε τάχιστα να συμβουλευθείτε τον κ. Νανόπουλο πώς θα μπορείτε να βγείτε απ' αυτό το χάος απ' αυτήν την πολυπλοκότητα που δημιουργείτε με τη νομοθεσία σας την καθημερινή την τόσο απερίσκεπτη και επιπόλαια. 

'Ολο αυτό το νομοσχέδιο είναι "πλίνθοι και κέραμοι ατάκτως ερριμμένοι". Δεν έχετε αφήσει τίποτα. Αυτό δείχνει ένα προεκλογικό παζάρι που κάνετε δεν ξέρω γιατί τόσο επιπόλαια, με μια επιπόλαια επίσης συρραφή να ικανοποιήσετε άλλους και να προσπαθήσετε να δώσετε κάποιο νομοσχέδιο που να ανταποκρίνεται στα στοιχειώδη κοινοβουλευτικά πρότυπα. 

Στο άρθρο 19 αυτή η "OLYMPIC CATERING" μετά από τόσα βάσανα, με μεγάλα σκάνδαλα αυτήν τη στιγμή νομοθετείτε για να ικανοποιήσετε "ημετέρους", φίλους, κομματικούς παράγοντες. 'Ερχεστε με μια άνεση προκαλώντας τον ελληνικό λαό, ο οποίος υφίσταται μια σκληρή φοροληστρική επιδρομή αυτήν τη στιγμή και τους συνταξιοδοτείτε. 

Για το άρθρο 20 είναι και αυτό μια πρωτοτυπία της Συμπολιτεύσεως του ΠΑ.ΣΟ.Κ. στα παγκόσμια, θα έλεγα, ιατρικά χρονικά: Υφυπουργός Οικονομικών να αναλαμβάνει να ρυθμίσε τις εφημερίες σε νοσοκομεία. Αυτό δεν έχει γίνει πουθενά ή μάλλον κάπου είχα ακούσει ότι είχε γίνει για λίγο καιρό σε κάποια τριτοκοσμική χώρα. Αυτό δεν γίνεται σε κανένα μέρος του κόσμου. Και λέτε συγκεκριμένα ότι διαθέτουμε ένα άλφα ποσόν και από εκεί και πέρα "κόφτε τα κεφάλια σας", βρείτε τις εφημερίες. Αυτό δεν γίνεται πουθενά. 

Εδώ δείχνετε, κύριε Υφυπουργέ, μια αλαζονεία χωρίς να συνεννοηθείτε, χωρίς να συνεργαστείτε με τους ήρωες, θα μπορούσα να πω αυτήν τη στιγμή τους γιατρούς, που κάτω από δύσκολες συνθήκες προσπαθούν να ανταποκριθούν και να προσφέρουν την υγεία μέσα στη σύγχρονη πραγματικότητα που γνωρίζουμε ότι έχουν πάρα πολλές δυσκολίες. 

Μια παράκληση, το συντομότερο δυνατόν να αποσύρετε το άρθρο 20, κύριε Υπουργέ, και να συνεργαστείτε με τους ιατρούς. Και εγώ θα σας πω κάτι πολύ απλό. Υπάρχουν τα επιστημονικά συμβούλια, υπάρχουν τα διοικητικά συμβούλια, δικά σας είναι τα διοικητικά συμβούλια, βάλτε να βγάζουν αυτοί τις εφημερίες. Δεν έχετε να χάσετε, είναι δικοί σας άνθρωποι. Αλλά όμως αυτό που γίνεται αυτήν τη στιγμή δεν είναι καθόλου σωστό.'Ηδη έχουν υπάρξει αποτελέσματα, έχουν γίνει ορισμένα σχόλια. Σε μερικά νοσοκομεία εγώ σας λέω θα περισσέψουν και χρήματα. Γιατί αυτό που γίνεται είναι τελείως επιπόλαιο. Σε μερικά νοσοκομεία μπορεί να μη φθάσουν χρήματα. Εκεί θα πληρώσετε κανονικά για να γίνουν όπως πρέπει να γίνουν οι εφημερίες. 

Με τον τρόπο αυτό, τα είχαμε πει εδώ πριν από ένα χρόνο, τα είχαμε πει εδώ πάλι πριν γιατί αυτό είχε έρθει και σαν τροπολογία κατά την διάρκεια του νομοσχεδίου που συζητούσαμε για τα λιμάνια. Σας είπε σύμπασα η Αντιπολίτευση να "την πετάξετε στη θάλασσα", τη φέρατε πάλι τώρα. Σας παρακαλούμε πάρα πολύ να αποσυρθεί αυτό το άρθρο και να συζητήσετε με τους γιατρούς για να υπάρξει μια σωστή αντιμετώπιση αυτού του φλέγοντος θέματος. 

Αναφορικά με το άρθρο 21 το 1992 ο κ. Σούρλας είναι εδώ, είχε θεσμοθετήσει και είχε θέσει πραγματικά τη θέση του γενικού διευθυντού για τα νοσοκομεία σαν ένα μέτρο που θα μπορούσε να προσφέρει, να είναι ένα μέτρο λύσεως στα τόσα προβλήματα που υπάρχουν με τη διοίκηση των νοσοκομείων και με ανάλογα προσόντα. Το 1994 αποσύρετε εσείς αυτή τη διάταξη και στη συνέχεια ο κ. Κρεμαστινός ως υπουργός, αφού κάλεσε τους σοφούς ιατρούς από τα πέρατα του κόσμου, αφού πληρώσαμε δεκάδες εκατομμυρίων γι' αυτό έγινε κάποιο νομοσχέδιο, είχε γίνει και βιβλίο. Βέβαια τα κομματικά σας στελέχη υποδαύλισαν αυτήν την προσπάθεια. Δεν έγινε τίποτε με τους μάνατζερς. Πέρσι ο κ. Γείτονας έρχεται μέσα σ' αυτήν την Αίθουσα με τον εκσυγχρονιστικό Ν/Σ που έτσι το είχατε αποκαλέσει το νομοσχέδιο τότε για τον εκσυγχρονισμό του Εθνικού Συστήματος Υγείας. 

Είχατε επικαλεσθεί τη μαρτυρία ότι η θεσμοθέτηση των μάνατζερς θα έλυνε κάθε πρόβλημα και θα εθεράπευε "πάσαν νόσον και πάσαν μαλακίαν". 'Ομως "πριν αλέκτωρ λαλήσει" έρχεσθε αναθεωρείτε αυτό και επειδή βέβαια εκλογές πλησιάζουν -είναι φανερό αυτό έτσι δείχνετε τουλάχιστον με την κοινοβουλευτική σας συμπεριφορά- λέτε ότι, όχι, επαναφέρουμε το σύστημα του παντοδύναμου προέδρου του νοσοκομείου, του κομματικού προέδρου αν και αυτό το πληρώσαμε πολύ σκληρά. 

Και εσείς, κύριε Χριστοδουλάκη, επειδή ασχολείσθε με τα οικονομικά και έχετε δείξει μια σοβαρή προσπάθεια μερικές φορές είδατε ότι την περασμένη χρονιά πληρώσαμε για χρέη των νοσοκομείων διακόσια δισεκατομμύρια (200.000.000.000) δραχμές. Δεν έχει περάσει χρόνος, κύριε Χριστοδουλάκη, και τα χρέη ξεπερνούν τα εκατόν είκοσι δισεκατομμύρια (120.000.000.000) δραχμές. Αυτά δεν τα υπολογίζετε, δεν τα μετράτε, μας φέρνετε πάλι τον κομματικό πρόεδρο και κτυπάτε το γιατρό, την άσπρη μπλούζα. Εκεί κτυπάτε για να μαζέψετε μερικές πενταροδεκάρες. Δεν είναι όμως έτσι τα πράγματα. 

Αφήνετε το μεγάλο οικονομικό μέγεθος, αφήνετε τις προμήθειες, αφήνετε τα αναλώσιμα υλικά, αφήνετε όλες τις προμήθειες των νοσοκομείων να γίνονται ανεξέλεγκτες ή από ανθρώπους, οι οποίοι δεν έχουν τη στοιχειώδη γνώση των ιατρικών θεμάτων. Και να σας αναφέρω ένα παράδειγμα, γιατί μου αρέσει πάντα να τεκμηριώνω ό,τι λέω: Πώς εξηγείτε, κύριε Υπουργέ, σε κρατικά νοσοκομεία τα λαπαροσκοπικά εργαλεία μιας χρήσεως να στοιχίζουν τριακόσιες τριάντα χιλιάδες (330.000) δραχμές και στο Ιατρικό Κέντρο, στο "ΥΓΕΙΑ" και στα άλλα ιδιωτικά, να στοιχίζουν εκατόν πενήντα χιλιάδες (150.000) δραχμές; Τίς πταίει; Σας απησχόλησε καθόλου αυτό; Ασχοληθήκατε με αυτό; Γιατί αυτήν τη στιγμή στα νοσοκομεία να παίρνουμε εφόδια και μάλιστα από την Τουρκία παρακαλώ σύριγγες και γάζες από τη Γαλλία; Σας απησχόλησαν αυτά; 

Παρακαλώ πάρα πολύ συνεργαστείτε με τους γιατρούς, εργαστείτε σοβαρά, για να προσφέρετε και όχι να νομοθετείτε πάντα επιπόλαια. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, θα ήθελα κατ'αρχήν να σταθώ σε ορισμένα θέματα τα οποία εθίγησαν από ορισμένους ομιλητές και έπειτα να κάνω ορισμένες διορθώσεις. 

'Εγινε μια μεγάλη συζήτηση από αρκετούς για επέκταση της σύνταξης, η οποία ισχύει σήμερα για γενικούς διευθυντές κεντρικών υπηρεσιών σε άλλους οργανισμούς. Αυτό δεν μπορεί να γίνει διότι πρέπει να διατηρηθεί μια διαφορετική μεταχείριση, μια θετική διαφορετική διαχείριση σε γενικούς διευθυντές, οι οποίοι υπηρετούν στα κενρικά Υπουργεία και οι οποίοι παρέχουν πραγματικά επιτελικό έργο. Και δεν θα πρέπει να επεκταθεί σε μια σειρά από άλλα νομικά πρόσωπα δημοσίου δικαίου, διότι εκεί οι ευθύνες είναι μεν σημαντικές, αλλά είναι κάπως μικρότερες και η πολιτεία και η Κυβέρνηση θέλει να ξεχωρίσει το έργο το οποίο επιτελεί ο γενικός διευθυντής σε ένα κεντρικό Υπουργείο ή σε ένα μεγάλο ασφαλιστικό οργανισμό. Γι'αυτό ακριβώς το λόγο, θα πρέπει νομίζω να διατηρηθεί αυτή η μεταχείριση, η οποία υπάρχει σήμερα. 

Ειπώθηκε επίσης από το κ. Παπαδημόπουλο, το θέμα ενός επιδόματος των μουσικών της Λυρικής ότι με αυτό θα αγοράζουν όργανα. Δεν είναι εκεί μόνο το θέμα. Οι μουσικοί έχουν μια ιδιαιτερότητα. Ο καθένας έχει το προσωπικό μουσικό όργανο με το οποίο ασκεί το επάγγελμά του. Πολλά απ'αυτά, επειδή κατασκευάζονται στο εξωτερικό έχουν πολύ υψηλό κόστος συντήρησης. Είναι μια δαπανηρή προσωπική υπόθεση, η οποία νομίζω ότι μπορεί να ενισχυθεί και από το κράτος. Αυτό κάνει το επίδομα. 

Ειπώθηκαν ορισμένα θέματα για το "OLYMPIC CATERING". Κυρίες και κύριοι, γνωρίζουμε όλοι ότι έχουν γίνει πράγματα τα οποία θα έπρεπε να είχαν αποφευχθεί στο παρελθόν με την εταιρεία αυτή. Είναι μια εταιρεία η οποία πέρασε από πολλά προβλήματα και γνώρισε αρκετές λανθασμένες επιλογές. Αυτό είναι γνωστό, δεν ανακαλύπτουμε τώρα την πυρίτιδα! 

Η Κυβέρνηση απεφάσισε ότι η εταιρεία αυτή θα πρέπει να ιδιωτικοποιηθεί, έτσι ώστε να σταματήσουν αυτά τα προβλήματα να χαρακτηρίζουν και να ταλανίζουν τη συγκεκριμένη εταιρεία. 

ΑΔΑΜ ΡΕΓΚΟΥΖΑΣ: Δεν είναι τα προβλήματα του προσωπικού. Δεν βλέπουμε την ουσία. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας παρακαλώ. Τώρα μιλάω για το παρόν, μην πάμε στο παρελθόν. Μην αναξέουμε ζητήματα. Υπάρχει, λοιπόν, ένα θέμα να δούμε πώς μπορούμε να ελαφρύνουμε την εταιρεία αυτήν με κάποια κίνητρα. Δεν είναι πρώτη φορά που δίνονται κίνητρα για να ιδιωτικοποιηθεί μια εταιρεία ή μετά την ιδιωτικοποίησή της να ικανοποιούνται ορισμένα ζητήματα για το προσωπικό. 

Αυτό είναι μία πρακτική, η οποία συνηθίζεται και η οποία έχει πετύχει γενικά, διότι εξασφαλίζει μία καλύτερη συναίνεση και κάπως καλύτερους όρους, για το προσωπικό το οποίο μένει, έτσι ώστε να συνεχίσει να είναι πολύ περισσότερο κερδοφόρα και να πετύχει το στόχο της. 

ΑΔΑΜ ΡΕΓΚΟΥΖΑΣ: Μα, δεν το κάνετε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αυτό κάνουμε τώρα. 

'Οσον αφορά το θέμα των διευθυνόντων συμβούλων των νοσοκομείων και την αντικατάστασή τους από προέδρους, οι οποίοι θα έχουν αρμοδιότητες διευθυνόντων συμβούλων, είπαμε και στη Διαρκή Επιτροπή -και το είπε και ο τότε παριστάμενος Υφυπουργός Υγείας, ο κ. Φαρμάκης- ότι η Κυβέρνηση δοκίμασε ένα σύστημα, το οποίο δεν έφερε τα αναμενόμενα αποτελέσματα. Δεν έχουμε κανένα πρόβλημα να το παραδεχθούμε. 

Υπάρχει ένα ζήτημα σήμερα στο χώρο της υγείας, το οποίο σχετίζεται με την έλλειψη μιας αποφασιστικής διοίκησης, σε πάρα πολλούς τομείς, ικανής να επεξεργαστεί σχέδια εξυγίανσης, ικανής να επιβάλει πολιτικές, να κάνει κοστολόγια, να τα ελέγξει, να οργανώσει τα πράγματα κλπ. Η Κυβέρνηση το έχει παραδεχθεί αυτό. Δεν είναι κάτι που κρύβουμε. 

Υπάρχει ένα ζήτημα σοβαρό, διότι ο τρόπος με τον οποίο διοικούνται πάρα πολλές μονάδες στο χώρο της υγείας, δεν είναι αποτελεσματικός. Κάναμε την προσπάθεια με τους γενικούς διευθυντές, με τους διευθύνοντες συμβούλους, δεν απέδωσε. Και δεν απέδωσε διότι και αυτοί οι οποίοι τελικώς φάνηκαν να ξεχωρίζουν, κυρίως προήρχοντο σε μεγάλο βαθμό από το ίδιο το προσωπικό το οποίο ασκούσε, ούτως ή άλλως, παρεμφερείς δραστηριότητες. 

Δεν γεννήθηκε μία φουρνιά μάνατζερς, οι οποίοι θα ήταν δυναμικοί, νέοι, εκπαιδευμένοι με μεταπτυχιακά, με εμπειρία, στον ιδιωτικό τομέα κλπ., να αναλάβει τα νοσοκομεία και να προχωρήσει. Αυτό είναι ένα γεγονός. Τι να κάνουμε τώρα; Να προχωρήσουμε στην τοποθέτησή τους, ξέροντας εκ των προτέρων ότι δεν έχουν τα προσόντα να φέρουν σε πέρας όλη αυτήν τη διαδικασία και τη μεταρρύθμιση που σχεδιάζει η Κυβέρνηση; 

ΑΔΑΜ ΡΕΓΚΟΥΖΑΣ: Γιατί τους επιλέξατε; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Διότι έγινε μία διαδικασία επιλογής, η οποία μάλιστα ήταν αρκετά ανοιχτή και διαφανής. Δεν είναι αυτά τα οποία λέτε τώρα. Αν ίσχυαν αυτά τα οποία κατήγγειλαν οι Βουλευτές του κόμματός σας -και λυπάμαι ιδιαίτερα γι' αυτό- αν δηλαδή οι επιλογές έγιναν για να χριστούν κομματικά στελέχη κλπ. θα τους βάζαμε. 

Τόσο απλό δεν είναι; Αλλά ακριβώς επειδή έχουμε στόχο και δεν κυριαρχούμαστε απ' αυτήν τη λογική του κομματισμού, ακριβώς επειδή σκοπός είναι να δουλέψουμε τα νοσοκομεία με έναν πιο αποτελεσματικό τρόπο, έχουμε το θάρρος, ερχόμαστε στην Εθνική Αντιπροσωπεία και λέμε ότι, μία διαδικασία την οποία είχαμε επινοήσει, δεν τελεσφόρησε. 

ΑΔΑΜ ΡΕΓΚΟΥΖΑΣ: Και τους προέδρους, πώς θα τους επιλέξετε; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Ρεγκούζα, σας παρακαλώ, μη με διακόπτετε. Να διακόπτατε τους συναδέλφους σας, όταν μιλούσαν και έλεγαν όλες αυτές τις υπερβολές και ορισμένες φορές τις ανοίκειες υπερβολές. 

'Ηλθαμε, λοιπόν, εδώ, με πάσα ειλικρίνεια και θαρρετά είπαμε ότι πρέπει να βρούμε πιο αποτελεσματικό σύστημα διοίκησης. Σκέφτηκε, λοιπόν, το Υπουργείο Υγείας, ορθώς κατά την άποψή μου, ότι θα πρέπει να συμπυκνώσουμε τις διευθυντικές αρμοδιότητες που έχει σήμερα ο πρόεδρος και να τις συνδυάσουμε με τις διευθυντικές αρμοδιότητες που θα είχε ο διευθύνων σύμβουλος για τα μεγάλα νοσοκομεία, διαμορφώνοντας έτσι ένα πρότυπο διοικητού των νοσοκομείων, όπως έχει γίνει και σε αρκετές άλλες περιπτώσεις και φαίνεται να έχει αποδώσει. Αυτό κάνουμε. Ούτε εξωραϊζουμε την πραγματικότητα ούτε λέμε ότι όλα γίνονται πάντα σωστά ούτε οτιδήποτε άλλο. Κάνουμε μία απλή, κατά την άποψή μας και πιο αποτελεσματική προσέγγιση αυτήν τη φορά. 

'Ερχομαι τώρα στο θέμα των εφημεριών. Υπάρχει η ενεργός εφημερία, που σημαίνει ότι κάποιος πρέπει να μένει μέσα και η εφημερία ετοιμότητος, που σημαίνει ότι κάποιος πρέπει να μένει στο σπίτι του. Αυτές είναι δύο ακραίες επιλογές. 

Αυτό το οποίο παρατηρήθηκε στην πράξη είναι ότι πολλά προβλήματα σε πολλά νοσοκομεία και σε πολλές περιπτώσεις και κατηγορίες νοσηλείας χρειάζονται κάτι ενδιάμεσο. Αυτό το οποίο κάνουμε, λοιπόν, είναι να δημιουργούμε έναν ενδιάμεσο τύπο εφημερίας, ο οποίος είναι μισή ετοιμότητος και μισή ενεργός, έτσι ώστε να διευκολύνουμε καλύτερα τις επιλογές της διεύθυνσης και όλων των επιτροπών που αναφέρθηκαν, για να λειτουργήσει κάπως καλύτερα το νοσοκομείο, χωρίς να επιβαρύνει υπέρμετρα και τον κρατικό προϋπολογισμό. Δεν κατάλαβα, δηλαδή. Αυτά πάνε χωριστά; Σωστή διοίκηση και αποτελεσματική διοίκηση δεν σημαίνει να κάνεις μόνο ό,τι θέλεις, ό,τι θέλουν οι άλλοι, ό,τι σου ζητάνε. Διότι όταν απευθυνθείς μόνο σε μία κατηγορία να σου σχεδιάσει το σύστημα, είναι πολύ φυσικό να προσπαθήσει να μεγιστοποιήσει τα δικά της οφέλη και τα δικά της συμφέροντα. 

Θα σου πει απεριόριστο αριθμό εφημεριών, απεριόριστες ανάγκες, νέες θέσεις, προσλήψεις κλπ. Είναι η επεκτακτική συμπεριφορά του ενδιαφερομένου. Αυτό είναι κλασική παρατήρηση σε όλα τα κοινωνικά φαινόμενα. 

Από την άλλη μεριά όμως πρέπει να έχουμε οικονομικούς περιορισμούς, πρέπει να κάνουμε σωστή διαχείριση και πρέπει να μειώσουμε το κόστος. Διότι το κόστος στην υγεία, όσο και να σας φαίνεται περίεργο, δεν είναι χαμηλό στην Ελλάδα. Είναι ιδιαιτέρως υψηλό. Το επίπεδο παροχής υπηρεσιών είναι χαμηλό. Το κόστος της δημόσιας υγείας είναι ένα από τα υψηλότερα που επικρατούν στον κόσμο. 

Το ελληνικό κράτος πληρώνει πάρα πολλά χρήματα. Μπορεί ο πολίτης να μην παίρνει τις τελικές υπηρεσίες που θέλει, αλλά τα χρήματα τα οποία καταβάλλει το δημόσιο και φυσικά, μέσω του δημοσίου, ο 'Ελληνας φορολογούμενος είναι πάρα πολύ υψηλά. 

Είχα και άλλες φορές την ευκαιρία να αναφερθώ σε τέτοια θέματα και είπα για παράδειγμα ότι η κατά κεφαλήν δαπάνη περίθαλψης του δημοσίου υπαλλήλου είναι υπερβολικά υψηλή, είναι γύρω στις εκατόν εξήντα χιλιάδες (160.000) περίπου ετησίως. Αν την πιστέψει κανείς και την πάρει στα σοβαρά, θα νομίσει ότι εδώ επικρατούν σε μεγάλη κλίμακα επιδημίες και ανίατες ασθένειες. Δεν μπορεί να το πάρει κανείς στα σοβαρά. Σημαίνει ότι το ελληνικό σύστημα υγείας έχει ένα πολύ υψηλό κόστος είτε κόστος διαμεσολάβησης είτε κόστος περίθαλψης είτε κόστος εργαλείων, είτε κόστος προμηθειών κλπ. Υπάρχει ένα πρόβλημα. 

Αποτελεσματική διαχείριση δεν σημαίνει να ξοδεύεις όσα θες ή όσα σου πουν ή όσα σου ζητάνε. Αποτελεσματική διαχείριση σημαίνει να μπορείς να βελτιώνεις τις παρεχόμενες υπηρεσίες στον πολίτη και για να το κάνω πιο συγκεκριμένο, για να είμαι πιο ειλικρινής, τις πραγματικά παρεχόμενες υπηρεσίες στον πολίτη που πραγματικά τις έχει ανάγκη, διότι υπάρχουν όλων των ειδών τα πράγματα. Υπάρχουν και υπηρεσίες που δεν είμαστε απόλυτα βέβαιοι αν παρέχονται, υπάρχουν και αποδέκτες των υπηρεσιών που δεν είμαστε απόλυτα βέβαιοι αν τις έχουν ανάγκη, υπάρχουν όλα αυτά με τις κατάλληλες διαμεσολαβήσεις. 

Αποτελεσματικότητα, λοιπόν, διαχείρισης σημαίνει να βελτιώνεις το πραγματικό επίπεδο των υπηρεσιών σε εκείνους που πραγματικά το έχουν ανάγκη και όχι να σκορπάς τα λεφτά του 'Ελληνα φορολογούμενου. Αυτό σημαίνει σωστή διαχείριση και για αυτό παρεμβαίνει και το Υπουργείο Οικονομικών. Τι είναι το Υπουργείο Οικονομικών; Δεν είναι εκεί που γίνεται η επιτομή και η τελική κατάθεση της αποτελεσματικότητος της κάθε διαχείρισης; Εκεί δεν φθάνει; 

'Ερχομαι τώρα σε ένα άλλο θέμα, το οποίο αναφέρθηκε από ορισμένους ομιλητές σχετικά και με τα δάνεια. Νομίζω όμως ότι εκεί έχω απαντήσει και δεν θέλω να μακρηγορήσω άλλο γιατί βλέπω ότι και ο χρόνος έχει περάσει. 

Θα περάσω τώρα σε ορισμένες παρατηρήσεις τις οποίες θα κάνω δεκτές. Οι παρατηρήσεις ενός ομιλητή σχετικά με τη θέση των άρθρων, είναι σωστή. Προτείνω το άρθρο 22 να τεθεί στη θέση του άρθρου 18 και αντιστρόφως. Πρέπει να γίνει αυτή η αντιμετάθεση διότι όντως το άρθρο 18 ήταν το τελευταίο άρθρο του αρχικού σχεδίου νόμου και τα άλλα είναι προστεθείσες τροπολογίες. 

Συμφωνώ επίσης με τις παρατηρήσεις πολλών Βουλευτών ότι θα πρέπει να μπουν τίτλοι. Γι'αυτό κάτω από το άρθρο 17 τίθεται ο τίτλος "Ανάθεση μελετών ΚΕΠΕ". Κάτω από το νέο άρθρο 18, που είναι το παλιό 22 τίθεται ο τίτλος "Μείωση εισφορών δανείων". Κατω από το άρθρο 19 τίθεται ο τίτλος "Αποχώρηση προσωπικού OLYMPIC CATERING". Κάτω από το άρθρο 20 τίθεται ο τίτλος "Ρυθμίσεις νοσηλευτικών ιδρυμάτων". Κάτω από το άρθρο 21 τίθεται ο τίτλος "Επιλογή Προέδρων Νοσοκομείων". Κάτω από το νέο άρθρο 22 τίθεται ο τίτλος "Προκαλούμενη δαπάνη". Τέλος κάτω από το άρθρο 23 τίθεται ο τίτλος "'Εναρξη ισχύος". Νομίζω ότι αυτά είναι που προτάθηκαν. 

Τώρα έχω μία σειρά από βελτιώσεις και διορθώσεις για ορισμένα άρθρα, τις οποίες μπορώ να σας τις μοιράσω αν θέλετε, κυρίες και κύριοι, έτσι ώστε να διευκολύνω την παρακολούθησή τους από εσάς και ενδεχομένως να διευκολυνθώ και εγώ. Θα σας πω που αναφέρονται. 

(Στο σημείο αυτό ο Υφυπουργός Οικονομικών κ. Νικόλαος Χριστοδουλάκης, καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής: 

"ΔΙΟΡΘΩΣΕΙΣ-ΠΡΟΣΘΗΚΕΣ 

'Αρθρα 13-22 

Στο άρθρο 13 

- Στην παράγραφο 3β, στο τέλος τίθεται κόμμα και προστίθενται οι λέξεις "από την έναρξη της ισχύος της". 

- Στο τέλος της παραγράφου 9 προστίθενται εδάφιο ως εξής: 

"Τα ανωτέρω έχουν ανάλογη εφαρμογή και την επικουρική σύνταξη απότα επικουρικά Ταμεία, καθώς και για το μέρισμα από το Μετοχικό Ταμείο Πολιτικών Υπαλλήλων". 

- Στην παράγραφο 11, στο δεύτερο στίχο, μετά τις λέξεις "εδάφιο δ" τίθεται κόμμα και προστίθενται οι λέξεις "με ισχύ από 1.1.1999", 

Προστίθεται ως παράγραφος 19: "19. Οι διατάξεις του άρθρου 15 του νόμου 2217/94 ισχύουν και για τους δημάρχους οι οποίοι δεν ασκούν το επάγγελμα, για το οποίο έχουν ασφαλιστεί". 

Στο άρθρο 18: 

Στην τελευταία πρόταση του εδαφίου 5 αλλάζει: "για επενδύσεις οι οποίες έχουν..." 

Στο άρθρο 20 

Στην παράγραφο 3, στον δεύτερο στίχο, μετά τις λέξεις "των Νοσοκομείων" προστίθενται οι λέξεις "και των Κέντρων Υγείας". 

Στο άρθρο 21 

Στην παράγραφο 4, στον έβδομο στίχο οι λέξεις "ή ΤΕΙ" διαγράφονται και στον ίδιο στίχο μετά τη λέξη "εμπειρία" προστίθενται οι λέξεις "στο Δημόσιο και". 

Στο άρθρο 14 

Από τον έκτο στίχο διαγράφονται οι λέξεις "της παρ.3 του άρθρου 24 του ν.2530/97 (ΦΕΚ 213Α)" και στο τέλος του άρθρου προστίθενται εδάφια ως εξής: "Από το κατά τα ως άνω ανώτατο όριο αποδοχών εξαιρούνται τα μέλη ΔΕΠ των ΑΕΙ και ΕΠ των ΤΕΙ. Τα μέλη ΔΕΠ των ΑΕΙ ή ΕΠ των ΤΕΙ μερικής απασχόλησης που κατέχουν έμμισθη θέση στο Δημόσιο, στους ΟΤΑ και σε Ν.Π.Δ.Δ. λαμβάνουν από το ίδρυμά τους ως μηνιαίες αποδοχές το ένα τρίτο των συνολικών αποδοχών και επιδομάτων (πλην οικογενειακής παροχής) αντίστοιχης βαθμίδας πλήρους απασχόλησης με τα ίδια έτη υπηρεσίας και το σύνολο των αποδοχών τους που προβλέπονται από την β' έμμισθη θέση. Η οικογενειακή παροχή καταβάλλεται σύμφωνα με τις διατάξεις του άρθρου 12 του ν.2476/97". 

Στο άρθρο 15 

Στο τέλος προστίθεται εδάφιο ως εξής: "Η ως άνω διάταξη δεν ισχύει προκειμένου για μέλη ΔΕΠ των ΑΕΙ και ΕΠ των ΤΕΙ μερικής απασχόλησης".) 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Στο άρθρο 13 γίνονται ορισμένες φραστικές μεταβολές. Επίσης αυτό το οποίο ανεφέρθη προηγουμένως και από τον κ. Ρεγκούζα και από τον κ. Σφυρίου είναι σωστό για το δήμαρχο, αλλά ας το περιορίσουμε σ'αυτήν τη φάση εκεί, γιατί όλα τα υπόλοιπα θέλουν μελέτη και δεν πρέπει να κάνουμε τέτοιες ρυθμίσεις ασφαλιστικού χαρακτήρα, χωρίς μελέτη. 

Στο νυν άρθρο 18 μετά την αλλαγή γίνεται μία φραστική αλλαγή. 

Στο άρθρο 20 προστίθεται "στα νοσοκομεία και τα κέντρα υγείας". Στο άρθρο 21 οι λέξεις "ΤΕΙ" διαγράφονται και στον ίδιο στίχο μετά τη λέξη "εμπειρία" προστίθενται οι λέξεις "στο δημόσιο και". 

Και έρχομαι τώρα στα άρθρα 14 και 15. Με αυτά τα άρθρα ετίθεντο ορισμένοι περιορισμοί στις αποδοχές τις οποίες θα μπορούσε να λάβει ένα μέλος ΔΕΠ μερικής απασχόλησης. Εδώ τώρα σε συνεργασία με το Υπουργείο Παιδείας καταλήξαμε ότι επειδή ένα μέλος ΔΕΠ μερικής απασχόλησης γίνεται μερικής απασχόλησης με την προοπτική μιας καλύτερης αμοιβής ή κάποιου άλλου κινήτρου, αφού φύγει από το πανεπιστήμιο, αυτό δεν συνδυάζεται με περιορισμούς στις εκτός πανεπιστημίου αμοιβές. Και με τις διορθώσεις τις οποίες κάνουμε, ουσιαστικά αίρουμε αυτό το πλαφόν και νομίζω ότι προς την κατεύθυνση αυτή υπήρξαν και οι διάφορες υποδείξεις και προτάσεις και από μέλη της Εθνικής Αντιπροσωπείας. 

Με αυτές τις βελτιώσεις πιστεύω ότι το νομοσχέδιο γίνεται πιο αποτελεσματικό και πιστεύω ότι με μεγαλύτερη ευκολία και με λιγότερο αντιπολιτευτική διάθεση θα το αντιμετωπίσετε. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, ο κύριος Υπουργός ζήτησε πριν από λίγο να παραμείνω για να παρακολουθήσω τις απαντήσεις του. Αλλά δεν είδα να απαντήσει σε κανένα από τα θέματα. Καταλαβαίνω τη δυσκολία του και είναι φυσικό να μην απαντά. 

Για ένα λεπτό, κύριε Πρόεδρε, γιατί σε αυτήν την Αίθουσα έβαλα θέματα που σχετίζονται με τον Υπουργό τον κ. Παπαντωνίου, τον Υπουργό Εργασία τον κ. Παπαϊωάννου και τις δεσμεύσεις του και είδα να μη τους καλύπτει ο κύριος Υφυπουργός. Καταγράφονται στα Πρακτικά και στη συνείδηση του ελληνικού λαού για την ασυνέπεια και αναξιοπιστία της Κυβέρνησης. 

Το δεύτερο και ιδιαίτερα σημαντικό είναι πότε επιτέλους είχε δίκιο η Κυβέρνηση, το 1994 όταν καταργούσε το θεσμό του γενικού διευθυντού, γιατί δεν χρειαζόταν και με τόσα πράγματα που ελέχθησαν στην Εθνική Αντιπροσωπεία ή το 1997 που επανέφερε το θεσμό του γενικού διευθυντού στα νοσοκομεία και με τόσους πανηγυρισμούς ζήταγε την καθιέρωσή του και τις διαδικασίες δημόσιας διακήρυξης και επιλογής ή σήμερα που επανέρχεται στην πολιτική το 1994 και ξανακαταργεί το θεσμό του γενικού διευθυντού; Αυτό μου θυμίζει, κύριε Πρόεδρε -και κλείνω με αυτό- την πολιτική για τη μεταλλαγή, τη στάση Ιανού των κυβερνήσεων του ΠΑ.ΣΟ.Κ., που όταν το 1980 κρατικοποιούσαν τις διάφορες επιχειρήσεις μιλούσαν ότι αυτό αποτελεί προοδευτική πολιτική και σήμερα που πουλάνε αυτές τις επιχειρήσεις, έρχοντας λαχανιασμένοι με καθυστέρηση είκοσι ετών και ακολουθώντας το πρόγραμμα της Νέας Δημοκρατίας, να χαρακτηρίζουν και αυτήν την επιλογή ότι είναι προοδευτική. 'Ολους στο τέλος, κύριε Υπουργέ, μας κρίνει ο ελληνικός λαός. 

ΠΡΟΕΔΡΕΥΩΝ (Λουκάς Αποστολίδης): Κηρύσσεται περαιωμένη η συζήτηση επί της ενότητας των άρθρων από 13 έως 22. 

Ερωτάται το Σώμα: Γίνεται δεκτό το άρθρο 13 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

AΔΑΜ ΡΕΓΚΟΥΖΑΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 13 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 14 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

AΔΑΜ ΡΕΓΚΟΥΖΑΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 14 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 15 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

AΔΑΜ ΡΕΓΚΟΥΖΑΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 15 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 16 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

AΔΑΜ ΡΕΓΚΟΥΖΑΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 16 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 17 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

AΔΑΜ ΡΕΓΚΟΥΖΑΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 17 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 18 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

AΔΑΜ ΡΕΓΚΟΥΖΑΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 18 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 19 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΔΑΜ ΡΕΓΚΟΥΖΑΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 19 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 20 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΔΑΜ ΡΕΓΚΟΥΖΑΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 20 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 21 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΔΑΜ ΡΕΓΚΟΥΖΑΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 21 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το άρθρο 22 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΔΑΜ ΡΕΓΚΟΥΖΑΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 22 έγινε δεκτό κατά πλειοψηφία, όπως τροποποιήθηκε από τον κύριο Υπουργό. 

'Εχω την τιμή να ανακοινώσω στο Σώμα ότι ο Υπουργός Δικαιοσύνης διαβίβασε στη Βουλή αίτηση της εισαγγελικής αρχής για την άρση ασυλίας του Βουλευτή κ. Βασιλείου Κεδίκογλου. 

Παραπέμπεται στην αρμόδια Διαρκή Επιτροπή. 

Επίσης οι Υπουργοί Εθνικής Οικονομίας και Οικονομικών, Εξωτερικών, Δικαιοσύνης, Εσωτερικών, Δημόσιας Διοίκησης και Αποκέντρωσης, Εθνικής 'Αμυνας, Δημόσιας Τάξης, Ανάπτυξης, Μεταφορών και Επικοινωνιών και Εργασίας και Κοινωνικών Ασφαλίσεων κατέθεσαν σχέδιο νόμου: "Κύρωση της Συμφωνίας 'Εδρας μεταξύ της Κυβέρνησης της Ελληνικής Δημοκρατίας και της Τράπεζας Εμπορίου και Ανάπτυξης του Ευξείνου Πόντου μετά της σχετικής Δήλωσης Προθέσεως". 

Παραπέμπεται στην αρμόδια Διαρκή Επιτροπή. 

Επίσης, α) η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Οικονομίας: "Κύρωση της τέταρτης τροποποίησης των 'Αρθρων της Συμφωνίας του Διεθνούς Νομισματικού Ταμείου". 

β) Η Διαρκής Επιτροπή Εθνικής 'Αμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: "Κύρωση του Χάρτη του Οργανισμού Οικονομικής Συνεργασίας του Ευξείνου Πόντου". 

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 15.20', λύεται η συνεδρίαση για αύριο ημέρα Παρασκευή 5 Μαρτίου 1999 και ώρα 10.00' με αντικείμενο εργασιών του Σώματος: συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας κ. Κωνσταντίνου Καραμανλή σε επίπεδο Αρχηγών κομμάτων με θέμα: "Εξωτερική Πολιτική" σύμφωνα με την ειδική ημερήσια διάταξη. 

Ο ΠΡΟΕΔΡΟΣ                                                                                  ΟΙ ΓΡΑΜΜΑΤΕΙΣ





















































