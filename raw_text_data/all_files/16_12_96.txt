
Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Α'

ΣΥΝΕΔΡΙΑΣΗ ΜΣΤ'

Δευτέρα 16 Δεκεμβρίου 1996

Αθήνα, σήμερα στις 16 Δεκεμβρίου 1996, ημέρα Δευτέρα και ώρα 18.28' συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ.ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 13.12.1996 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΜΕ' συνεδριάσεως, της 13ης Δεκεμβρίου 1996 σε ό,τι αφορά την ψήφιση στο σύνολο του σχεδίου νόμου: "Περί ειδικών Τουριστικών Λεωφορείων και άλλες διατάξεις". 

Παρακαλείται ο κύριος Γραμματέας να ανακοινώσει τις αναφορές προς το Σώμα.

Ανακοινώνονται προς το Σώμα από το Γραμματέα της Βουλής κ. Αχιλλέα Κανταρτζή,τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ
1. Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία η 'Ενωση Λειτουργών Μέσης Εκπαίδευσης Βάδης - Βυρτεμβέργης Γερμανίας ζητεί τη λήψη μέτρων για την εύρρυθμη λειτουργία της εκπαίδευσης στη Γερμανία.

2. Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Κεντρικός Σύλλογος Καστελλοριζίων "Ο Μεγιστεύς" ζητεί το Καστελλόριζο να γίνει ελεύθερο λιμάνι.

3. Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία η Νομαρχιακή Αυτοδιοίκηση Δωδεκανήσου ζητεί τη ρύθμιση των χρεών των ξενοδόχων της Καλύμνου.

4. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Τεχνικό Επιμελητήριο της Ελλάδας Τμήμα Ανατολικής Κρήτης υποβάλλει προτάσεις για την κατασκευή ιδιωτικών οικοδομικών έργων.

5. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Εθνικό Κολυμβητήριο Αγίου Νικολάου Κρήτης ζητεί οικονομική ενίσχυση για την κάλυψη των χρεών του.

6. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Νομαρχιακή Αυτοδιοίκηση Λασιθίου ζητεί να ληφθούν υπόψη οι απόψεις των τοπικών φορέων για την εφαρμογή του προγράμματος NATURA 2000 στη Βορειοανατολική Κρήτη.

7. Ο Βουλευτής Εύβοιας ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η 'Ενωση Καταστηματαρχών Κουρέων - Κομμωτών Εύβοιας επισημαίνει τα προβλήματα του κλάδου των μελών της.

8. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ, ΕΥΑΓΓΕΛΟΣ ΜΠΟΥΤΑΣ και ΒΑΣΙΛΕΙΟΣ ΚΕΔΙΚΟΓΛΟΥ κατέθεσαν αναφορά με την οποία ο Δήμος Νέας Αγχιάλου Μαγνησίας ζητεί τη χορήγηση οικονομικής ενίσχυσης στους κτηνοτρόφους της περιοχής του που επλήγησαν τα ποίμνιά τους από την ευλογιά.

9. Οι Βουλευτές κύριοι ΜΑΡΙΑ ΜΠΟΣΚΟΥ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο Σύλλογος Συνταξιούχων Υπαλλήλων ΟΤΑ Νομού Ημαθίας ζητεί την επίλυση του προβλήματος που έχει προκύψει από την καταγγελία των συμβάσεων των γιατρών του Νομού Ημαθίας με το ΤΥΔΚΥ.

10. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Αγροτικός Παραγωγικός Συνεταιρισμός Νέας Αγχιάλου Νομού Μαγνησίας "Η ΔΗΜΗΤΡΑ" ζητεί την αποκατάσταση και αποζημίωση των πληγέντων αγροτών από τις καταστροφικές πλημμύρες που έπληξαν την περιοχή τον Οκτώβριο του 1994.

11. Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Σωματείο Συνταξιούχων ΙΚΑ Νομού Καστοριάς προβάλλει αιτήματα των συνταξιούχων του ΙΚΑ.

12. Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η 'Ενωση Επαγγελματιών - Λογιστών Πρωτεύουσας εκφράζει τη συμπαράστασή της στον αγώνα των αγροτών της χώρας.

13. Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία το Δημοτικό Συμβούλιο Κέρκυρας εκφράζει τη συμπαράστασή του στον αγώνα των αγροτών της χώρας.

14. Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Αγροτικός Σύλλογος των Α' και Β' Συνεταιρισμών και της Κοινότητας Νέας Νικομήδειας Νομού Ημαθίας επισημαίνει τα οικονομικά προβλήματα των αγροτών της περιοχής.

15. Οι Βουλευτές κύριοι ΜΑΡΙΑ ΜΠΟΣΚΟΥ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία οι Καθηγητές του 3ου Λυκείου Βέροιας Νομού Ημαθίας ζητούν την επανατοποθέτηση της γραμματέως στο σχολείο.

16. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία οι ΟΛΜΕ, ΔΟΕ και ΕΛΜΕ Γερμανίας διαμαρτύρονται για την επιχειρούμενη κατάργηση του "δικαιώματος" των ελλήνων εκπαιδευτικών του εξωτερικού αδασμολόγητης εισαγωγής αυτοκινήτων.

17. Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Σωματείο Εργαζομένων ΛΑΡΚΟ αναφέρεται στα προβλήματα της επιχείρησης καθώς και στις προτεινόμενες λύσεις από τα μέλη του.

18. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Αγροτικός Συνεταιρισμός Βρίσας Λέσβου "Η ΕΝΩΣΙΣ" ζητεί χρηματοδότηση για την κάλυψη των ζημιών που προκλήθηκαν από τη θεομηνία του Δεκεμβρίου το 1996.

19. Οι Βουλευτές κύριοι ΣΠΥΡΟΣ ΔΑΝΕΛΛΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία η Κοινότητα Αγίας Παρασκευής Λέσβου ζητεί χρηματοδότηση για τη λήψη μέτρων προστασίας των ηλικιωμένων της.

20. Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία η Κοινότητα Λίνδου του Νομού Δωδεκανήσου ζητεί χρηματοδότηση για την ανέγερση τουριστικού περίπτερου στην περιοχή της.

21. Ο Βουλευτής Δωδεκανήσου κ. ΑΘΑΝΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Αθλητικός 'Ομιλος Ρόδου "Ο Κολοσσός" διαμαρτύρεται για τις παρανομίες στη διεξαγωγή του αγώνα της ομάδας του με την ομάδα του Δ.Α.Σ. Λοσίων.

22. Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Νομαρχία Αρκαδίας ζητεί την άμεση επίλυση του προβλήματος για τους μεταφερόμενους με λεωφορεία μαθητές αυξάνοντας το ποσό για την μεταφορά τους.

23. Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία υποψήφιοι φοιτητές του Τμήματος Εικαστικών και Εφαρμοσμένων Τεχνών στην Ανώτατη Σχολή Καλών Τεχνών του Αριστοτελείου Πανεπιστημίου Θεσ/νίκης ζητούν την εισαγωγή τους στη Σχολή Καλών Τεχνών Θεσ/νίκης.

24. Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία ο Σύνδεσμος Αιγυπτιωτών Ελλήνων ενίσταται στα φορολογικά μέτρα που ισχύουν για τις χορηγίες και τις δωρεές των μελών του.

25. Ο Βουλευτής Αθήνας κ. ΙΩΑΝΝΗΣ ΔΗΜΑΡΑΣ κατέθεσε αναφορά με την οποία η Πανελλήνια Ομοσπονδία Υγειονομικών Υπαλλήλων ΙΚΑ ζητεί να εφαρμόζονται οι υπουργικές αποφάσεις "Περί Ακτινοπροστασίας του πληθυσμού και των εργαζομένων με ιοντίζουσες ακτινοβολίες".

26. Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Δήμος Ανωγείων Νομού Ρεθύμνου ζητεί τη νομοθετική ρύθμιση της λειτουργίας της Τοπικής Αυτοδιοίκησης Ανωγείων, Κάστανου, Αμιρών κ.λπ.

27. Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία η Ναυτιλιακή Εταιρεία "Μινωικές Γραμμές" ζητεί να μη φορολογηθεί η υπεραξία των μη εισηγμένων μετοχών της στο χρηματιστήριο με συντελεστή 20%.

28. Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία η Πανελλήνια 'Ενωση Αγωνιστών Εθνικής Αντίστασης (ΠΕΑΕΑ) ζητεί τη νομοθετική ρύθμιση της αναγνώρισης της Εθνικής Αντίστασης.

29. Οι Βουλευτές κύριοι ΓΕΩΡΓΙΟΣ ΓΑΡΟΥΦΑΛΙΑΣ και ΒΑΣΙΛΕΙΟΣ ΚΕΔΙΚΟΓΛΟΥ κατέθεσαν αναφορά με την οποία οι Νηπιαγωγοί των Κρατικών Παιδικών Σταθμών ζητούν τη νομοθετική ρύθμιση του εργασιακού τους καθεστώτος έτσι ώστε να εξισωθούν με τους υπαλλήλους του Υπουργείου Εθνικής Παιδείας.

30. Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία το Θεραπευτήριο Χρονίων Παθήσεων Λαρίσης "Ο Αριστεύς" ζητεί τη λήψη μέτρων για την έναρξη της λειτουργίας του.

31. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Ομοσπονδία Επαγγελματιών Βιοτεχνών Δράμας και Περιφέρειας ζητεί την κατάργηση των αντικειμενικών κριτηρίων.

32. Οι Βουλευτές κύριοι ΑΘΑΝΑΣΙΟΣ ΝΑΚΟΣ και ΒΑΣΙΛΕΙΟΣ ΚΕΔΙΚΟΓΛΟΥ κατέθεσαν αναφορά με την οποία η Φιλάρχαιος Εταιρεία Αλμυρού "Οθρυς" ζητεί την επαναλειτουργία του Αρχαιολογικού Μουσείου Αλμυρού.

33. Οι Βουλευτές κύριοι ΝΙΚΟΛΑΟΣ ΓΚΕΛΕΣΤΑΘΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Εργατοϋπαλληλικό Κέντρο Αρκαδίας ζητεί την αποκατάσταση της εργασιακής ειρήνης στις τηλεπικοινωνίες Πελοποννήσου.

34. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία ο Κυνηγετικός Σύλλογος Καλαμάτας ζητεί να χορηγηθεί νέα προθεσμία ικανή για την δήλωση κατοχής κυνηγετικού όπλου.

35. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας το οποίο αναφέρεται στην ανάγκη ολοκλήρωσης του προγράμματος της σχολικής στέγης Καλαμάτας από τον ΟΣΚ.

36. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας το οποίο αναφέρεται στην σπατάλη εκατομμυρίων από τα ΕΛΤΑ για ενοίκια.

37. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία το Κέντρο Επαγγελματικής Τεχνολογικής Εκπαίδευσης (ΚΕΤΕΚ) Καλαμάτας ζητεί τη λήψη μέτρων για την ασφαλή διακίνηση των μαθητών και του προσωπικού του ΟΑΕΔ.

38. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας το οποίο αναφέρεται στην υποσκαφή που υπέστη από τον κυματισμό ο λιμενοβραχίονας του λιμανιού της Σελινίτσας Μεσσηνίας.

39. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας το οποίο αναφέρεται στην ανάγκη ένταξης στο 2ο Κοινοτικό Πλαίσιο Στήριξης της εκμετάλλευσης του κτήματος Κωνσταντακόπουλου.

40. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας το οποίο αναφέρεται στην ανάγκη διάσωσης του παλαιού γεφυριού που ευρίσκεται στην Κοινότητα Ρωμανού Μεσσηνίας.

41. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας το οποίο αναφέρεται και σε αίτημα του Νομάρχη Μεσσηνίας για την ολοκλήρωση της κατασκευής του μώλου στο λιμάνι της Κυπαρισσίας.

42. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας το οποίο αναφέρεται στην εναλλακτική λύση για τη στέγαση του περιφερειακού ιατρείου στη Μεθώνη Μεσσηνίας.

43. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας το οποίο αναφέρεται στην άρνηση χορήγησης άδειας λειτουργίας "οικολογικών" ελαιοτριβείων δύο φάσεων.

44. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ 


κατέθεσε δημοσίευμα εφημερίδας το οποίο αναφέρεται σε προτεινόμενα εγγειοβελτιωτικά έργα για την εξυπηρέτηση των αγροτών της Μεσσηνίας.

45. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας το οποίο αναφέρεται σε εναλλακτικές προτάσεις για την προστασία του ελαιολάδου.

46. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας το οποίο αναφέρεται σε αιτήματα των αγροτών της περιοχής Μεσσηνίας.

47. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας το οποίο αναφέρεται στην πτώση της τιμής του ελαιολάδου.

48. Η Διδασκαλική Ομοσπονδία Ελλάδας με ψήφισμα που επέδωσε στον κύριο Πρόεδρο της Βουλής ζητεί την αύξηση των δαπανών για την παιδεία στο 15%, την καθιέρωση ενός νέου ενιαίου μισθολογίου με πραγματικές αυξήσεις κ.λπ.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 709/15-11-96 ερώτηση δόθηκε με το υπ'αριθμ. 319/9-12-96 έγγρφο από τον Υπουργό ΠΕΧΩΔΕ η ακόλουθη απάντηση

" Απαντώντας στην ερώτηση με αριθμό 709 που κατατέθηκε στις 15-11-96 από τη Βουλευτή κ.Μαρία Δαμανάκη, σας γνωρίζουμε τα εξής:

Σύμφωνα με το Γενικό Πολεοδομικό Σχέδιο (Γ.Π.Σ.) Δήμου Ν.Φιλαδέλφειας (ΦΕΚ 527/89), ο χώρος του άλσους υπάγεται στο σχεδιο ως χώρος ειδικών χρήσεων και έχει χαρακτηρισθεί ως 'Αλσος.

Βάσει της υφιστάμενης νομοθεσίας (Ν.998/79, σχετική νομολογία του ΣτΕ) προκύπτει ότι για το Αλσος Ν.Φιλαδελφείας υφίσταται συγκεκριμένο νομοθετικό πλαίσιο προστασίας, η δε εποπτεία ασκείται από τις αρμόδιες υπηρεσίες του συνερωτώμενου Υπουργείου Γεωργίας (το οποίο και έχει παραχωρήσει την υπ'όψη έκταση) και θα σας ενημερώσει σχετικά.

Ο Υπουργός

Κ. ΛΑΛΙΩΤΗΣ"

2. Στην με αριθμό 710/15-11-96 ερώτηση δόθηκε με το υπ'αριθμ. 320/5-12-96 έγγραφο από τον Υπουργό ΠΕΧΩΔΕ η ακόλουθη απάντηση

" Απαντώντας στην ερώτηση με αριθμό 710 που κατατέθηκε στις 15-11-96 από τους Βουλευτές κ.κ. Μαρία Δαμανάκη και Σπύρο Δανέλλη σας γνωρίζουμε τα εξής:

Οι εργασίες που προβλέπονται στην Α φάση του έργου "Πάρκο Περιβαλλοντικής Ευαισθητοποίησης" (έργα υποδομής, διαμορφώσεις περιβάλλοντα χώρου, φυτεύσεις και κτιριακά, κατασκευές και αποκαταστάσεις - κόστος 2,5 δις) έχουν ολοκληρωθεί.

Επίσης έχει ολοκληρωθεί και εγκριθεί από την Εκτελεστική Επιτροπή του Οργανισμού Αθήνας η μελέτη βιωσιμότητας και Φορέα Διαχείρισης του Πάρκου.

Σήμερα γίνεται από τον Οργανισμό Ρυθμιστικού Σχεδίου και Προστασίας Περιβάλλοντος Αθήνας (Ο.Α.) επεξεργασία σχεδίου ιδρυτικού νόμου για τον Φορέα, ώστε να τύχει της απαραίτητης νομικής επεξεργασίας και να κατατεθεί προς ψήφιση.

Η Β φάση του έργου "Πάρκο Περιβαλλοντικής Ευαισθητοποίησης Πύργου Βασιλίσσης" εξετάσθηκε στην 4η Επιτροπή Παρακολούθησης του Β ΚΠΣ στις 2-12-96 και προεντάχθηκε στο ΕΠΠΕΡ (Επιχειρησιακό Πρόγραμμα "Περιβάλλον") υποπρόγραμμα 4 μέτρο 3. Η οριστική ένταξη θα γίνει μετά την έγκριση του τεχνικού δελτίου του έργου, το οποίο θα αποσταλεί στην αρμόδια υπηρεσία της Ευρωπαϊκής Επιτροπής.

Ο συνολικός προϋπολογισμός περάτωσης του έργου ανέρχεται στο ποσόν των 2.400.000.000 δρχ.

Τέλος σας ενημερώνουμε ότι η προμήθεια Πρότυπης, Επιστημονικής 'Εκθεσης για το Περιβάλλον και τον Φυσικό Κόσμο όπως και Εξοπλισμού Χώρου Παιχνιδιού και Περιπέτειας με προκήρυξη Διεθνούς Διαγωνισμού βάσει των κατευθύνσεων και των τεχνικών προδιαγραφών που εκπονήθηκαν από τον Τεχνικό Σύμβουλο και εγκρίθηκαν από την Ε/Ε του Ο.Α. την 1-8-96 αποτελεί έργο της Β Φάσης προϋπολογισμού 2,5 δις.

Ο Υπουργός

Κ. ΛΑΛΙΩΤΗΣ"

3. Στην με αριθμό 711/15-11-96 ερώτηση δόθηκε με το υπ'αριθμ.304/9-12-96 έγγραφο από τον Υπουργό Γεωργίας η ακόλουθη απάντηση

" Απαντώντας στην ερώτηση με αριθμ. 711/15.11.96 που κατέθεσε ο Βουλευτής κ. Ε.Αποστόλου, αναφορικά με το παραπάνω θέμα, σας πληροφορούμε ότι:

Από το Πρόγραμμα εκτάκτων αναγκών του Υπουργείου Γεωργίας δεν υπάρχει δυνατότητα καταβολής οκονομικής ενίσχυσης στους παραγωγούς που καλλιέργειές τους ζημιώθηκαν από βροχοπτώσεις-πλημμύρες.

Η Α.Τ.Ε. κατά πάγια τακτική χορηγεί στους παραγωγούς που γεωργοκτηνοτροφικές τους εκμεταλλεύσεις ζημιώνονται από δυσμενείς καιρικές συνθήκες και λοιπά αίτια τις απαραίτητες πιστωτικές διευκολύνσεις (αναστολή εξόφλησης των ληξιπροθέσμων οφειλών, χορήγηση νέων καλλιεργητικών δανείων) για να μπορέσουν ν'αντιμετωπίσουν οικονομικές τους δυσχέρειες από τις ζημιές που έπαθαν και να συνεχίσουν ομαλά την παραγωγική τους δραστηριότητα.

Στην ευρύτερη περιοχή της Ν.Κίου Ν.Αργολίδας, υπήρχε παλαιό στραγγιστικό έργο το οποίο παροχέτευε τα πλεονάζοντα νερά στη θάλασσα και η εν λόγω περιοχή καταπατήθηκε τις τελευταίες δεκαετίες λόγω οικοπεδοποίησης και εγκατάστασης δενδρωδών καλλιεργειών.

Η V Περιφερειακή Δ/νση Ε.Β. με το αριθμ. 1117/13.5.96 έγγραφό της και συνέχεια αλληλογραφίας με τη Δ/νση Ε.Β. Νομ.Αυτοδ/σης Αργολίδας προς τη Δ/νση Σχεδιασμού του Υπουργείου ζήτησε την ένταξη έργου στη ΣΑΜ έτους 1996 για εκπόνηση νέας μελέτης Αποστράγγιση χαμηλής περιοχής Ναυπλίου Ν.Κίου, που όμως δεν περιελήφθηκε.

Η Ν.Α Αργολίδας έχει συντάξει σχετική έκθεση για τη μερική αποκατάσταση του παραπάνω στραγγιστικού και ζήτησε την χρηματοδότηση του ανωτέρω έργου με το ποσό των 90.000.000 δρχ.

Ο Υπουργός

ΣΤΕΦ. ΤΖΟΥΜΑΚΑΣ"

4. Στην με αριθμό 713/15-11-96 ερώτηση δόθηκε με το υπ'αριθμ. 305/9-12-96 έγγραφο από τον Υπουργό Γεωργίας η ακόλουθη απάντηση

" Απαντώντας στην ερώτηση με αριθμ.713/15-11-96, που κατέθεσε ο Βουλευτής κ.Γ.Σούρλας αναφορικά με το παραπάνω θέμα, σας πληροφορούμε ότι:

Ιδιοκτήτης του βιομηχανικού σφαγείου Βόλου είναι ο ομώνυμος Δήμος, ο οποίος για την κατασκευή του έργου δανειοδοτήθηκε από την ΑΤΕ και έλαβε Εθνική και Κοινοτική Οικονομική συνδρομή στα πλαίσια του Καν.355/77/ΕΟΚ.

Ως ιδιοκτήτης του σφαγείου, ο Δήμος είναι υποχρεωμένος να το θέσει σε λειτουργία είτε ο ίδιος αυτοτελώς είτε ενδεχομένως με άλλο συμφέρον σχήμα φορέα εκμετάλλευσης, που θα επέλεγε.

Η ανάγκη της έναρξης της λειτουργίας του νέου σφαγείου είναι επιτακτική και επείγουσα, για να εξυπηρετήσει τις ανάγκες σφαγής των ζώων, της ευρύτερης περιοχής, αφού τα παλαιά σφαγεία της περιοχής επιβάλλεται να διακόψουν τη λειτουργία τους με Απόφαση του Νομάρχη, καθ'ότι δημιουργούν σοβαρά υγειονομικά και περιβαλλοντικά προβλήματα και υπάρχει υποχρέωση για τούτο, επιβαλλομένη από τις εθνικές διατάξεις (άρθρο 16 του Π.Δ/τος 410/94) που εναρμονίσθηκαν προς αντίστοιχες Κοινοτικές στα πλαίσια της Ενιαίας Εσωτερικής Αγοράς της Ευρωπαϊκής 'Ενωσης.

Η παράταση της συνέχισης της λειτουργίας των παλαιών προβληματικών σφαγείων και η αναβολή εκ μέρους του Δήμου Βόλου της έναρξης λειτουργίας του νέου σφαγείου του, δεν δικαιολογείται.

Επιπλέον το Υπ.Γεωργίας εξετάζει την αντιμετώπιση των χρεών επιχειρήσεων σφαγής ζώων συνεταιριστικού και Δημοτικού χαρακτήρα, μεταξύ των οποίων και του Δήμου Βόλου, με κατάλληλη νομοθετική ρύθμιση.

Ο Υπουργός

ΣΤΕΦ. ΤΖΟΥΜΑΚΑΣ"

5. Στην με αριθμό 722/15-11-96 ερώτηση δόθηκε με το υπ'αριθμ. 1032/5-12-96 έγγραφο από τον Υφυπουργό Εργασίας η ακόλουθη απάντηση

" Απαντώντας στην 722/15-11-96 ερώτηση που κατατέθηκε στη Βουλή από το Βουλευτή κ.Γ.Γιακουμάτο και στο ΠΑΒ 846/15-11-96 έγγραφο της Βουλής με το οποίο μας διαβιβάστηκε η Υ20/417/22-10-96 απόφαση του Διοικητή του ΙΚΑ κι η 354/8-11-96 αναφορά του αιρετού Νομαρχιακού Συμβούλου κ.Ιωαν.Στρατάκου, που κατατέθηκαν στη Βουλή από τον Βουλευτή κ.Αθαν.Δαβάκη, σχετικά με την αναστολή λειτουργίας του Γραφείου ΙΚΑ Αρεόπολης, σας γνωρίζουμε τα εξής:

'Οπως μας γνώρισε το ΙΚΑ με το υπ'αριθ. 3472/27-11-96 έγγραφό του, η αναστολή λειτουργίας του Γραφείου ΙΚΑ Αρεόπολης, οφείλεται στους εξής λόγους:

α) Στο παραπάνω Γραφείο αντί των δύο υπαλλήλων, που θα έπρεπε κανονικά να υπηρετούν, υπηρετούσε μόνο ένας και μάλιστα με μερική απασχόληση, λόγω και άλλων καθηκόντων που είχε ως Νομαρχιακός Σύμβουλος και Γραμματέας του Νομαρχιακού Συμβουλίου.

β) Η παραπάνω ελλιπής στελέχωση του εν λόγω Γραφείου, είχε σαν αποτέλεσμα τη δημιουργία σοβαρών λειτουργικών προβλημάτων, τα οποία είχαν επισημανθεί από τις εκεί Υπηρεσίες του ΙΚΑ και την Τοπική Διοικητική Επιτροπή του Υποκαταστήματος ΙΚΑ Σπάρτης.

Ακόμα, όπως μας γνώρισε το ΙΚΑ με το σχετικό έγγραφό του, πρόσφατα διενεργήθηκε επιθεώρηση στο εν λόγω Γραφείο και στη σχετική έκθεση που συντάχθηκε, η κατάσταση που υπήρχε στους βασικούς τομείς λειτουργίας του (έσοδα-ασφάλιση) χαρακτηρίσθηκε ως απαράδεκτη.

γ) Παράλληλα, λόγω ελλείψεων του Ιδρύματος σε προσωπικό, ήταν αρκετά δύσκολη η ενίσχυση του Γραφείου αυτού και με άλλο υπάλληλο. Ενδεικτικά της αδυναμίας αυτής, όπως μας πληροφόρησε το ΙΚΑ, είναι και το γεγονός ότι υπάρχει σημαντικός αριθμός μονάδων του ΙΚΑ (Υποκαταστημάτων και Παραρτημάτων), που έχουν συσταθεί και δεν λειτουργούν, καθώς και Παραρτημάτων, που αν και έχουν αναβαθμισθεί σε Τοπικά Υποκαταστήματα, εξακολουθούν να λειτουργούν ως Παραρτήματα.

'Οσον αφορά το θέμα της κίνησης του Γραφείου ΙΚΑ Αρεόπολης σε σχέση με την κίνηση του Παραρτήματος ΙΚΑ Γυθείου, το ΙΚΑ μας πληροφόρησε ότι η κίνηση του Παραρτήματος Γυθείου είναι υπερτριπλάσια εκείνης του Γραφείου Αρεόπολης και παράλληλα πολλές σοβαρές εργασίες (έλεγχος εργοδοτών κ.λπ.,), που θα έπρεπε να διεκπεραιώνονται από το Γραφείο αυτό, διεκπεραιώνονταν από το Παράρτημα ΙΚΑ Γυθείου.

Πάντως το ΙΚΑ θα καταβάλει κάθε δυνατή προσπάθεια συνέχισης της λειτουργίας του Γραφείου με μετακίνηση υπαλλήλου του στην Αρεόπολη, για ορισμένες ημέρες κάθε μήνα.

Επίσης όπως μας γνώρισε ο Οργανισμός Απασχόλησης Εργατικού Δυναμικού με το 3014/96 έγγραφό του, με τα άρθρα 3, 27 παρ.4 και 20 παρ.2 του Κανονισμού Παροχών Ανεργίας-ΔΛΟΕΜ έχει οριστεί ότι, σε όσες περιπτώσεις δεν υπάρχει υπηρεσία του Ο.Α.Ε.Δ., οι αρμοδιότητες αυτής, που προβλέπονται από τον παραπάνω Κανονισμό, ασκούνται από το οικείο Περιφερειακό ή Τοπικό Υποκατάστημα του Ι.Κ.Α.

Συνεπώς σε περίπτωση επαναλειτουργίας του Παραρτήματος ΙΚΑ Αρεόπολης, οι σφαλισμένοι θα μπορούν να εξυπηρετούνται από αυτό και σε θέματα αρμοδιότητας του Ο.Α.Ε.Δ.

Ο Οργανισμός θα εξετάσει και το θέμα δημιουργίας Γραφείου ανταποκριτή στην περιοχή Αρεόπολης Λακωνίας.

Ο Υφυπουργός

Ν.ΦΑΡΜΑΚΗΣ"

6. Στην με αριθμό 730/15-11-96 ερώτηση δόθηκε με το υπ'αριθμ. 29/6-12-96 έγγραφο από τον Υπουργό Πολιτισμού η ακόλουθη απάντηση

" Απαντώντας στην αριθμ.730/15.11.96 ερώτηση των Βουλευτών κ.κ. Μήτσου Κωστόπουλου και Λέοντα Αυδή, σας γνωρίζουμε ότι το Κεντρικό Αρχαιολογικό Συμβούλιο στην αρ.36/5.11.96 συνεδρία του, μετά απο μακρά και αναλυτική συζήτηση και αφού στάθμισε όλα τα επιστημονικά δεδομένα και άκουσε τον αρμόδιο Εφορο Αρχαιοτήτων, γνωμοδότησε ομόφωνα υπέρ της ταπεινώσεως του λόφου θέτοντας τους ακόλουθους όρους:

1) Να διατεθούν για ένα μήνα τρεις εργάτες και ένας αρχαιολόγος για συμπληρωματικές εργασίες (καθαρισμοί) επί του λόφου Ζάγανι.

2) Να γίνει αεροφωτογράφηση του λόφου Ζάγανι με το περιβάλλον τοπίο.

3) Να κατασκευασθεί πρόπλασμα σε κλίμακα 1:50 ολοκλήρου του λόφου με τον αποκαλυφθέντα οικισμό. Το τείχος και τα οικήματα θα αποδίδονται με τρόπο που να αποδίδει την πραγματικότητα και όχι σχηματικό. Τα σχέδια και γενικά η όλη μελέτη που απαιτείται για την κατασκευή του προπλάσματος θα κατατεθεί στην Β' Εφορεία Προϊστορικών και Κλασικών Αρχαιοτήτων. Το πρόπλασμα καθώς και επιλογή σχεδίων και φωτογραφιών θα εκτεθούν μόνιμα σε εμφανή χώρο του νέου αερολιμένα 

4) Θα αποκοπούν τα τμήματα των βράχων που φέρουν την επιγραφή "ΟΡΟΣ" και θα μεταφερθούν σε χώρο που θα υποδείξει η Β'Ε.Π.Κ.Α.

5) Οι δαπάνες και η απαιτούμενη τεχνική υποδομή για τα ανωτέρω, καθώς και οι δαπάνες για την μελέτη και δημοσίευση (σχεδιαστικές, φωτογραφικές και εκδοτικές) του οικισμού στο λόγο Ζάγανι θα διατεθούν από την ανάδοχο εταιρεία του έργου, όπως εξάλλου προβλεπόταν και από την ΥΑ ΥΠ.ΠΟ/ΑΡΧ/Α1/Φ02/42375/2452/6.9.95.

Η Υπηρεσία με έγγραφό της προς το Υπουργείο Περιβάλλοντος, Χωροταξίας και Δημοσίων 'Εργων, την Α.Ε. "Διεθνής Αερολιμήν Αθηνών" και την εταιρεία HOCHTIEF, ζήτησε να αναληφθεί ρητά η υποχρέωση αποδοχής των όρων και των εξόδων, πριν την υποβολή του φακέλου στον Υπουργό. Στο μεταξύ έχουν ζητηθεί και άλλες έγκυρες επιστημονικές γνώμες.

Επί τη βάσει όλων των στοιχείων του φακέλου θα αποφασίσω τελικά μετά την πλήρη και ενδελεχή μελέτη όλων των παραμέτρων.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

7. Στην με αριθμό 735/15-11-96 ερώτηση δόθηκε με το υπ'αριθμ. 309/9-12-96 έγγραφο από τον Υπουργό Γεωργίας η ακόλουθη απάντηση

" Απαντώντας στην ερώτηση με αριθμό 735/15.11.96 που κατέθεσε ο Βουλευτής κ. Νικ.Κατσαρός, αναφορικά με το παραπάνω θέμα, στα πλαίσια των αρμοδιοτήτων μας, σας πληροφορούμε ότι:

Τα αιτούμενα αρδευτικά έργα λόγω της τοπικής τους σημασίας θα καλυφθούν από το Νομαρχιακό Πρόγραμμα της Νομαρχιακής Αυτοδιοίκησης Ν.Λάρισας.

Ο Υπουργός

ΣΤ.ΤΖΟΥΜΑΚΑΣ"

8. Στην με αριθμό 746/15-11-96 ερώτηση δόθηκε με το υπ'αριθμ.134/10-12-96 έγγραφο από τον Υπουργό ΠΕΧΩΔΕ η ακόλουθη απάντηση

" Απαντώντας στην ερώτηση 746/15.11.96 που κατέθεσε στη Βουλή ο Βουλευτής κ.Γεωργ.Γαρουφαλιάς παρακαλούμε να πληροφορήσετε τον κ.Βουλευτή σύμφωνα με τα στοιχεία της ΕΥΔΕ/ΠΑΘΕ Τμήμα Λάρισας τα εξής:

Για την κάλυψη των αναγκών κατασκευής του τμήματος Παράκαμψης Λάρισας του αυτ/δρόμου ΠΑΘΕ, η ανάδοχος Κοινοπραξία Εργολ.Επιχειρήσεων χρησιμοποιεί ως πηγές λήψης αδρανών υλικών τις παρακάτω περιοχές της Κοινότητας Καλοχωρίου Ν.Λάρισας.

Την θέση "Γιακάρια" για την λήψη θραυστών υλικών λατομείου. Για την εκμετάλλευση του λατομικού αυτού χώρου εκτάσεως 68.000 τμ. έχει εκδοθεί η αρ.43442/25.10.96 ΚΥΑ Υπουργών ΠΕΧΩΔΕ και Ανάπτυξης έγκρισης περιβαλλοντικών όρων. Σύμφωνα με πληροφορίες μας επίκειται σύντομα η έκδοση αδείας εκμετάλλευσης του υπόψη λατομείου.

Από τη θέση "Γεντίκι" γίνεται απόληψη φυσικών αδρανών υλικών (αμμοχαλίκων) ύστερα από σχετική συμφωνία της αναδόχου Κοιν/ξιας και της Κοινότητας Καλοχωρίου βάσει της αρ.62/96 απόφασης του Κ.Σ.Καλοχωρίου.

Ομοίως γίνεται απόληψη φυσικών αδρανών υλικών από τις θέσεις "Πλατάνια" και "Παλιούρι" βάσει της αρ.49/95 απόφασης του Κ.Σ.Καλοχωρίου. Στη θέση "Παλιούρι" λειτουργεί κινητός (αυτομεταφερόμενος) σπαστήρας. Η θέση "Κιούγκι" περιλαμβάνεται στην τοποθεσία "Πλατάνια".

Οι δανειοθάλαμοι αυτοί είναι προς το τέλος της εκμετάλλευσής τους.

Ο Υπουργός

Κ.ΛΑΛΙΩΤΗΣ"

9. Στην με αριθμό 796/19-11-96 ερώτηση δόθηκε με το υπ'αριθμ. 34/9-12-96 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 796/19.11.96 ερώτηση του Βουλευτή κ. Λευτέρη Παπαγεωργόπουλου, σας γνωρίζουμε τα εξής:

Για την αναστήλωση, συντήρηση και ανάπτυξη της Παλαιοχριστιανικής Βασιλικής και Βυζαντινής Εκκλησίας της Αγίας Παρασκευής Χαλκίδας, έχουν υποβληθεί συγκεκριμένες προτάσεις από την 1η Εφορεία Βυζαντινών Αρχαιοτήτων, προκειμένου να ενταχθεί το έργο στο Α' και Β' Κοινοτικό Πλαίσιο Στήριξης και στα ΠΕΠ, για τα οποία έχουν ήδη αποσταλεί τεχνικά δελτία.

Οι προτάσεις συντήρησης και αποκατάστασης του μνημείου έχουν υποβληθεί στο Κεντρικό Αρχαιολογικό Συμβούλιο για γνωμοδότηση. Το Κεντρικό Αρχαιολογικό Συμβούλιο θα εξετάσει το θέμα σε προσεχή συνεδρία του.

Παράλληλα, επιδοτήθηκε το αρμόδιο εκκλησιαστικό συμβούλιο για την εκτέλεση έργων μικρής κλίμακας, δηλαδή την συντήρηση της στέγης και του κωδωνοστασίου.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

10. Στις με αριθμό 827/20-11-96, 922/25-11-96 ερωτήσεις δόθηκε με το υπ'αριθμ. 108/10-12-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στις ερωτήσεις 827/20.11.96 που κατέθεσε στη Βουλή ο Βουλευτής κ.Β.Μπαρμπαγιάννης και 922/25-11-96 που κατέθεσε στη Βουλή ο Βουλευτής κ. Παναγιώτης Μελάς παρακαλούμε να πληροφορήσετε τους κ.κ. Βουλευτές τα εξής:

1. Στις πρόσφατες πλημμύρες της 6.10.1996 για την περιοχή του Πειραιά, έχουν γίνει οι πρώτες καταγραφές, οι πρώτες αξιολογήσεις. 'Εχουν δοθεί σε 32 οικογένειες το εφάπαξ οικονομικό βοήθημα συνολικού ποσού 4.950.000 δρχ.

2. Υποβλήθηκαν από 96 επιχειρήσεις αιτήσεις για αποζημίωση. 'Εχουν εξεταστεί οι 59 και το ύψος των ζημιών ανέρχεται σε 558.680.000 δρχ. σύμφωνα με τις εκτιμήσεις των επιτροπών οι οποίες συνεχίζουν τον έλεγχο των φακέλλων.

Η καθυστέρηση ολοκλήρωσης του ελέγχου οφείλεται στο γεγονός ότι πολλές επιχειρήσεις δεν έχουν προσκομίσει ακόμη όλα τα δικαιολογητικά.

Το συνολικό κόστος των αποζημιώσεων θα καθοριστεί μετά από τα πορίσματα των επιτροπών καταγραφής και αποτίμησης των ζημιών.

Ο Υπουργός

Κ.ΛΑΛΙΩΤΗΣ"

11. Στην με αριθμό 884/21-11-96 ερώτηση δόθηκε με το υπ'αριθμ. 39/4-12-96 έγγραφο από τον Υπουργό Πολιτισμού η ακόλουθη απάντηση:

" Απαντώντας στην αριθμ.884/21.11.96 ερώτηση των Βουλευτών κ.κ. Αχιλλέα Κανταρτζή, Νίκου Γκατζή και Βαγγέλη Μπούτα, σας γνωρίζουμε τα εξής:

Το Αρχαίο Θέατρο Λάρισας αποτελεί σημαντικότατο μνημείο της πολιτιστικής μας κληρονομιάς, όμως το ποσό για απαλλοτρίωση όλων των ιδιοκτησιών που επιδικάσθηκε στους δικαιούχους (750.000.000 δρχ.) δεν μπορεί παρά να αντιμετωπιστεί σταδιακά και σύμφωνα με τις ανάγκες και προτεραιότητες του ανασκαφικού έργου της αρμόδιας Εφορείας Αρχαιοτήτων.

Η εν λόγω απαλλοτρίωση είναι εντεταγμένη στο πρόγραμμα απαλλοτριώσεων έτους 1997 του Ταμείου Αρχαιολογικών Πόρων και Απαλλοτριώσεων, το οποίο καταβάλλει τις σχετικές αποζημιώσεις σύμφωνα με τις οικονομικές του δυνατότητες και τον χρόνο έκδοσης των δικαστικών αποφάσεων για το καταβλητέο ποσό.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

12. Στην με αριθμό 947/26-11-96 ερώτηση δόθηκε με το υπ'αριθμ. 124/10-12-96 έγγραφο από τον Υπουργό ΠΕΧΩΔΕ η ακόλουθη απάντηση

" Απαντώντας στην ερώτηση 947/26.11.96 που κατέθεσε στη Βουλή ο Βουλευτής κ. Σπ.Σπηλιωτόπουλος παρακαλούμε να πληροφορήσετε τον κ.Βουλευτή τα εξής:

Το Υπουργείο ΠΕΧΩΔΕ χορηγεί πιστώσεις στη Νομαρχιακή Αυτοδιοίκηση Αχαϊας για τις κατεδαφίσεις των ετοιμορρόπων κτισμάτων, η οποία και είναι αρμόδια για την κατεδάφισή τους.

Επίσης βάση των στοιχείων της Υπηρεσίας μας σας πληροφορούμε, ότι το έργο αποκατάστασης των ζημιών στην περιοχή της Αιγιαλείας προχωράει με ικανοποιητικούς ρυθμούς.

Συγκεκριμένα ήδη έχουν εκδοθεί 565 άδειες επισκευής που αντιστοιχούν σε συνολικό ποσό δανείου 3,1 δις δρχ. και 243 εγκρίσεις δανείων ανακατασκευής που αντιστοιχούν σε ποσό δανείου 3,5 δις δρχ. Ενα έργο όμως τέτοιου μεγέθους είναι δύσκολο να αποπερατωθεί σε σύντομο χρονικό διάστημα.

Τέλος όσον αφορά στην επίλυση των προβλημάτων (παράταση συμβάσεων) του προσωπικού του Τομέα Αποκατάστασης Σεισμοπλήκτων (ΤΑΣ) Αιγίου, σας πληροφορούμε θα γίνει ότι προβλέπονται από τις ισχύουσες διατάξεις.

Ο Υπουργός

Κ. ΛΑΛΙΩΤΗΣ"

13. Στην με αριθμό 997/28-11-96 ερώτηση δόθηκε με το υπ'αριθμ. 131/10-12-96 έγγραφο από τον Υπουργό ΠΕΧΩΔΕ η ακόλουθη απάντηση:

" Απαντώντας στην ερώτηση 997/28-11-96 που κατέθεσε στη Βουλή ο Βουλευτής κ. Απόστολος Σταύρου παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΑΠ ότι έχει υποβληθεί στην Υπηρεσία Μελετών Εργων Αποχέτευσης της ΕΥΔΑΠ και τελεί υπό έλεγχο μελέτη, με τίτλο "Προμελέτη αποχέτευσης ακαθάρτων και ομβρίων υδάτων σε περιοχές των Δήμων και Κοινοτήτων Εκάλης, Διονύσου, Δροσιάς Ροδόπολης, Σταμάτας, Αγ.Στεφάνου, 'Ανοιξης και Κρυονερίου".

Ο Υπουργός

Κ.ΛΑΛΙΩΤΗΣ"


14. Στην με αριθμό 1096/3-12-96 ερώτηση δόθηκε με το υπ'αριθμ. 139/10-12-96 έγγραφο από τον Υπουργό ΠΕΧΩΔΕ η ακόλουθη απάντηση

" Απαντώντας στην ερώτηση 1096/3-12-96 που κατέθεσαν στη Βουλή οι Βουλευτές κ.κ. Στρατής Κόρακας και Σταύρος Παναγιώτου παρακαλούμε να πληροφορήσετε τους κ.κ. Βουλευτές ότι τα θέματα που θίγονται στην Ερώτηση είναι αρμοδιότητας των συνερωτώμενων Υπουργείων τα οποία είναι συναποδέκτες της Ερώτησης.

Το ΥΠΕΧΩΔΕ με πρόσφατες αποφάσεις του έχει διαθέσει ποσό 94.000.000 δρχ. για αντιπλημμυρικά έργα. Από αυτά, τα 34.000.000 αφορούν το χείμαρρο Σεδούντα στο Πλωμάρι και τα 44.000.000 άλλα αντιπλημμυρικά έργα στη Λέσβο. Επίσης, για την περιοχή των χειμάρρων έχει δοθεί ποσό 14.000.000 δρχ.

Ο Υπουργός

Κ.ΛΑΛΙΩΤΗΣ"

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Ορίστε, κύριε Κωνσταντόπουλε, έχετε το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, την προηγούμενη Δευτέρα κατέθεσα μια αίτηση, προκειμένου να συγκροτηθεί κοινοβουλευτική επιτροπή για το αγροτικό θέμα, εκτιμώντας ότι οι εξελίξεις προσδίδουν στα αγροτικά προβλήματα το χαρακτήρα γενικοτέρου ενδιαφέροντος.

Κατά το άρθρο 44 παρ.1, έχω δικαίωμα ως Πρόεδρος Κοινοβουλευτικής Ομάδας να καταθέσω τη σχετική αίτηση για θέμα γενικότερου ενδιαφέροντος. 'Οτι είναι γενικοτέρου ενδιαφέροντος το πρόβλημα των αγροτικών κινητοποιήσεων, κανείς δεν μπορεί να το αμφισβητήσει σ' αυτή τη χώρα.

ΠΡΟΕΔΡΟΣ (Απόστολος Κακλαμάνης): Προφανώς.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Επίσης, κατά τον Κανονισμό εγγράφεται στην ημερήσια διάταξη η σχετική αίτηση μια εβδομάδα μετά την υποβολή της και συζητείται στην πρώτη ημέρα Κοινοβουλευτικού Ελέγχου.

Επειδή η σημερινή μέρα είναι η πρώτη μέρα που συμπληρώνεται η εβδομάδα από την κατάθεση της αιτήσεως και ταυτόχρονα είναι η τελευταία μέρα που μπορεί να γίνει συζήτηση, γιατί από αύριο αρχίζει η συζήτηση του Προϋπολογισμού και το Σάββατο θα κλείσει η Βουλή, θα ήθελα να πληροφορηθώ για την τύχη αυτής της αιτήσεως. Και τούτο γιατί η λογική της και ο προβληματισμός της αναφέρονται ευθέως στην επικαιρότητα. Αναφέρονται στα άμεσα ζητήματα, αλλά και στα γενικότερα της αγροτικής οικονομίας.

Με την αξιοποίηση αυτής της πρότασης θα υπήρχε η δυνατότητα να απεμπλακεί το πρόβλημα από τα χαρακώματα της αδιαλλαξίας.

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, πράγματι σύμφωνα με το άρθρο 44 του Κανονισμού, είτε με πρόταση της κυβερνήσεως, είτε με πρόταση του Προέδρου μιας κοινοβουλευτικής ομάδας -δικαίωμα που μπορεί να ασκηθεί μια φορά σε κάθε Σύνοδο- μπορεί να συγκροτηθεί μια διακομματική επιτροπή της Βουλής για θέματα γενικότερου ενδιαφέροντος. Και θα συμφωνήσω μαζί σας ότι αυτό το θέμα που θίγεται με την πρότασή σας είναι γενικότερου ενδιαφέροντος.

Σε ό,τι αφορά το χρόνο συζητήσεως, ο Κανονισμός ορίζει ότι συζητείται μετά την πάροδο μιας εβδομάδας. Με τη σχετική διάταξη με την οποία θα μετρήσουμε το χρόνο, δεν είναι σήμερα η ημέρα αυτή, η πρώτη μετά την πάροδο μιας εβδομάδος. Η ημέρα αυτή είναι η αυριανή, για την οποία έχει προσδιοριστεί η έναρξη της συζητήσεως του Προϋπολογισμού.

Πέραν αυτού, νομίζω ότι αυτό που έχει περισσότερη σημασία -και αυτό είναι και το πνεύμα του Κανονισμού- είναι εάν είναι μια πρόταση τέτοια που πρόκειται να γίνει δεκτή. Γι' αυτό και ο Κανονισμός αφήνει αυτή τη χρονική ευχέρεια.

Μέχρι τώρα τουλάχιστον, οι συζητήσεις αυτές γίνονται σε χρόνο, όχι αμέσως μετά την πάροδο της εβδομάδος. Βέβαια, εδώ το θέμα δεν αφήνει χρονικά περιθώρια. Αλλά κατά κανόνα, γίνονται δεκτές οι προτάσεις για σύσταση τέτοιων επιτροπών, χωρίς να προηγηθεί και συζήτηση. 'Ετσι έχουμε κάνει μέχρι τώρα για τα θέματα των δασών, των ναρκωτικών και για πολλά άλλα θέματα που έχουν γενικότερο ενδιαφέρον.

Αύριο αρχίζει η συζήτηση του Προϋπολογισμού. Και βεβαίως, αμέσως μετά την ολοκλήρωση της συζητήσεως του Προϋπολογισμού, θα διακόψει η Βουλή για μετά τις γιορτές, για την 7η Ιανουαρίου, όπως και θα προτείνω. 

Κατά συνέπεια, αυτό που έχει σημασία είναι εάν όλα τα Kόμματα θα συμφωνούσαν στο να γίνει μία τέτοια επιτροπή.

Εγώ θα ρωτήσω τα Kόμματα και αναλόγως θα εισηγηθώ στη Βουλή. 'Αλλως θα προσδιοριστεί κατ' ανάγκη μετά τις διακοπές η συζήτηση αυτής της προτάσεως.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, από πλευράς διαδικασίας δεν υπάρχει κάτι το οποίο να μην έχει τηρηθεί. Και η παρατήρηση που έκανα προηγουμένως δεν αναφέρεται στη διαδικασία από πλευράς Κανονισμού. Αναφέρεται κυρίως στην πολιτική ευαισθησία που πρέπει να επιδιωχθεί και να επιδειχθεί πέραν του Κανονισμού.

Για μία ακόμη φορά θα ήθελα, αξιοποιώντας τον Κανονισμό, απευθυνόμενος στον Πρόεδρο της Βουλής, να κάνω μία έκκληση έτσι ώστε και η Κυβέρνηση αλλά και τα κόμματα να ανταποκριθούν λόγω του επείγοντος χαρακτήρα και της γενικοτέρας σημασίας που έχει το πρόβλημα για το οποίο μιλάμε.

ΠΡΟΕΔΡΟΣ (Απόστολος Κακλαμάνης): Καλώς, κύριε Πρόεδρε, θέσατε το θέμα, έδωσα την απάντηση.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ναι, κύριε Πρόεδρε, αλλά αν δεν αξιοποιηθεί από πλευράς Κυβερνήσεως η δυνατότητα αυτού του διαλόγου, αντιλαμβάνεστε ότι πλέον υπάρχει θέμα πολύ σοβαρό.

ΠΡΟΕΔΡΟΣ (Απόστολος Κακλαμάνης): Το καταλαβαίνω.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι,

Εισερχόμαστε στη συζήτηση

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες Ερωτήσεις πρώτου κύκλου.

Η πρώτη στην ημερήσια διάταξη υπ' αριθμόν 435/10.12.96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Βασίλειου Κεδίκογλου, προς τον Υπουργό Τύπου και Μέσων Μαζικής Ενημέρωσης σχετικά με την ανάθεση από τους αρμόδιους φορείς του τηλεοπτικού σχεδιασμού-παραγωγής του Παγκόσμιου Πρωταθλήματος Στίβου του 1997 σε ξένους, διαγράφεται διότι ο Υπουργός Τύπου και Μέσων Μαζικής Ενημέρωσης δεν είναι παρών, όπως με πληροφορεί η αρμόδια υπηρεσία, διότι βρίσκεται στις Βρυξέλλες.

ΒΑΣΙΛΗΣ ΚΕΔΙΚΟΓΛΟΥ: Μου επιτρέπετε να κάνω μία παρατήρηση; Δεν είναι σχετική με την επίκαιρη ερώτηση.

ΠΡΟΕΔΡΟΣ (Απόστολος Κακλαμάνης):Ορίστε.

ΒΑΣΙΛΗΣ ΚΕΔΙΚΟΓΛΟΥ: Νομίζω, ότι κάποτε πρέπει να διαβαθμιστεί η σχέση Κυβέρνησης και Βουλής και σε θέματα προτεραιοτήτων. Δεν μπορεί να υποβιβάζεται έτσι η Βουλή. Εγώ έχω ελάχιστη δυνατότητα να φέρω κάποια ερώτηση στη Βουλή. Ο κ.Ρέππας με διαβεβαίωσε ότι το πρωί θα ήταν εδώ.

ΠΡΟΕΔΡΟΣ (Απόστολος Κακλαμάνης): Κύριε συνάδελφε, ο αρμόδιος Υπουργός δεν είναι παρών και κατά τον Κανονισμό δεν γίνεται συζήτηση και πρέπει να διαγραφεί η ερώτηση. 

Από εκεί και πέρα εσείς θα συνεννοηθείτε με το Κόμμα σας, διότι εφόσον μιλάτε για το Παγκόσμιο Πρωτάθλημα Στίβου του 1997, πρόκειται προφανώς τώρα να ανατεθεί αυτό το έργο...

ΒΑΣΙΛΗΣ ΚΕΔΙΚΟΓΛΟΥ: Ανετέθη ήδη.

ΠΡΟΕΔΡΟΣ (Απόστολος Κακλαμάνης): Θα συνεννοηθείτε με το Κόμμα σας ώστε να προτείνει αυτήν την ερώτηση -η οποία διατηρεί ακόμα το χαρακτήρα του επικαίρου θέματος- να προταθεί να συζητηθεί αμέσως μετά τις διακοπές.

ΒΑΣΙΛΗΣ ΚΕΔΙΚΟΓΛΟΥ: Ευχαριστώ.

Για να μην πάρω το λόγο επί του Κανονισμού, ήθελα να θέσω υπόψη σας ότι υπάρχει ένα ζήτημα γενικότερο, της αναλογίας των επικαίρων ερωτήσεων στα Κόμματα. Εμείς είμαστε ένα Κόμμα με εκατόν εξήντα δύο Βουλευτές εδώ, η Νέα Δημοκρατία με εκατόν τέσσερις Βουλευτές και άλλα Κόμματα με δέκα Βουλευτές και επομένως δεν μπορεί να έχει...

ΠΡΟΕΔΡΟΣ (Απόστολος Κακλαμάνης): Κύριε συνάδελφε, ο Κανονισμός δεν κάνει διάκριση στα Κόμματα, διότι ο Κανονισμός έχει να κάνει με τους Βουλευτές. Είναι δηλαδή ένα δικαίωμα των Βουλευτών και όχι των Κομμάτων.

ΒΑΣΙΛΗΣ ΚΕΔΙΚΟΓΛΟΥ: Μάλιστα.

ΠΡΟΕΔΡΟΣ (Απόστολος Κακλαμάνης): Επειδή η εσωτερική οργάνωση των Κομμάτων, την οποία αναγνωρίζει ο Κανονισμός, μπορεί να οδηγήσει μία ερώτηση ενός Βουλευτή να μην έλθει εδώ για συζήτηση, γι' αυτό με τροποποίηση του Κανονισμού την οποία πρότεινα ο ίδιος και η οποία ψηφίστηκε ομοφώνως, γίνεται και κλήρωση. Αρχικώς γινόταν σε μία ημέρα την εβδομάδα, τώρα προσθέσαμε και δεύτερη ημέρα την εβδομάδα ώστε να συζητούνται επίκαιρες ερωτήσεις πολλών Βουλευτών.

Θέλω δε με την ευκαιρία να σας πω, ότι οι Βουλευτές του Κόμματός σας δεν κάνουν μεγάλη χρήση αυτής της ευχέρειας. Επομένως είστε λίγοι αυτοί που κάνετε χρήση αυτού του δικαιώματος, γι'αυτό και σχεδόν πάντοτε συζητούνται οι ερωτήσεις που ζητάτε να συζητηθούν. 'Αρα, δεν έχετε πρόβλημα εσείς.

ΒΑΣΙΛΗΣ ΚΕΔΙΚΟΓΛΟΥ: 'Οπως το θέσατε ότι είναι θέμα Βουλευτών, συμφωνώ και ευχαριστώ.

ΠΡΟΕΔΡΟΣ(Απόστολος Κακλαμάνης): Η δεύτερη, της ημερήσιας διάταξης υπ'αριθμ.445/11-12-96 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υφυπουργό Πολιτισμού (αρμόδιο για θέματα αθλητισμού), σχετικά με καταγγελίες για "στημένα ματς", στο Ελληνικό Πρωτάθλημα Ποδοσφαίρου, τη λήψη των αναγκαίων μέτρων για την προστασία του θεσμού, διαγράφεται διότι δεν είναι παρών ο αρμόδιος για τα θέματα Αθλητισμού Υφυπουργός κ.Φούρας, λόγω υπηρεσιακού κωλύματος, όπως ενημέρωσε την Υπηρεσία και τον κ.Γιακουμάτο.

Kύριοι συνάδελφοι, σας παρακαλώ να συμφωνήσετε να προηγηθεί η συζήτηση της τέταρτης επίκαιρης ερώτησης δεύτερου κύκλου, λόγω του σοβαρού κωλύματος που έχει ο κ. Σκουλάκης και πρέπει να αποχωρήσει σύντομα.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Συζητείται λοιπόν, η τέταρτη της ημερήσιας διάταξης υπ'αριθμ. 434/10.12.96 επίκαιρη ερώτηση δεύτερου κύκλου του Βουλευτή του Δημοκρατικού Κοινωνικού Κινήματος κ.Ιωάννη Καρακώστα προς τον Υπουργό Υγείας και Πρόνοιας, σχετικά με τις προθέσεις της Κυβέρνησης για μεταφορά της Μέσης Τεχνικής Επαγγελματικής Νοσηλευτικής Σχολής (Μ.Τ.Ε.Ν.Σ.) από το Αγρίνιο στην Πάτρα.

Η επίκαιρη ερώτηση έχει ως εξής:

"Μεγάλο θα είναι το πλήγμα για ολόκληρη την Αιτωλοακαρνανία αν πραγματοποιηθεί η φημολογούμενη μεταφορά της Μέσης Τεχνικής Επαγγελματικής Νοσηλευτικής Σχολής (Μ.Τ.Ε.Ν.Σ.) από το Αγρίνιο στην Πάτρα.

Επειδή η Σχολή αυτή καλύπτει ανάγκες των αγροτικών και ορεινών περιοχών του Νομού Αιτωλ/νίας, καθ'ότι οι σπουδαστές προέρχονται από αγροτικές οικογένειες.

Επειδή τα Νοσοκομεία Αγρινίου και Μεσολογγίου, καθώς και τα Κέντρα Υγείας όλου του Νομού πλαισιώνονται στην πλειοψηφία τους από νοσηλευτικό προσωπικό που προέρχεται από τη Σχολή Αγρινίου.

Για αυτούς τους λόγους , αλλά και για άλλους γενικότερου συμφέροντος επιβάλλεται να εξακολουθήσει να λειτουργεί η Σχολή στο Αγρίνιο.

Ερωτάται ο κύριος Υπουργός

Να μας πληροφορήσει:

α. Αν υπάρχει πράγματι πρόθεση του Υπουργείου για τη μεταφορά της Σχολής από το Αγρίνιο στην Πάτρα.

β.Σε καταφατική περίπτωση να μας εξηγήσει ποιοι είναι οι λόγοι που επιβάλλουν μία τέτοια ενέργεια στην οποία αντιτίθεται όλος ο λαός της Αιτωλ/νίας.

Είναι παντελώς αδιανόητο μετά την απόπειρα μεταφοράς της Οικονομικής Σχολής Αγρινίου στο Πανεπιστήμιο της Πάτρας να επιχειρείται τώρα εκ νέου η μεταφορά της Μ.Τ.Ε.Ν.Σ. Αγρινίου πάλι στην Πάτρα".

Ο Υφυπουργός Υγείας και Πρόνοιας, κ. Σκουλάκης, έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ.Υγείας και Πρόνοιας): Ευχαριστώ, κύριε Πρόεδρε.

Για ενημέρωση του συναδέλφου και του Σώματος, έχω να πω τούτο για τις Μέσες Τεχνικές Σχολές. Οι Μέσες Τεχνικές Επαγγελματικές Νοσηλευτικές Σχολές εξακολουθούν να λειτουργούν με τις ισχύουσες νομοθετικές ρυθμίσεις που διέπουν τους Οργανισμούς ίδρυσης και λειτουργίας των Σχολών και προς το παρόν τουλάχιστον, δεν υφίσταται θέμα μεταφοράς της Μέσης Τεχνικής Επαγγελματικής Νοσηλευτικής Σχολής Αγρινίου στην Πάτρα.

Δεν ξέρω αγαπητέ συνάδελφε, από που είχατε την πληροφορία. Πάντως κατι τέτοιο δεν απασχολεί αυτή τη στιγμή το Υπουργείο.

ΠΡΟΕΔΡΟΣ (Απόστολος Κακλαμάνης): Ο κ. Ιωάννης Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Υπουργέ, με ικανοποιεί η απάντησή σας ότι δεν υπάρχει τέτοιο πρόβλημα. 'Ομως, εμείς οφείλαμε να σας ρωτήσουμε ύστερα από δημοσιεύματα και από μία αναφορά που είχαμε από το διδακτικό προσωπικό της σχολής ότι σκέπτεται το Υπουργείο σας να μεταφέρει τη Σχολή από το Αγρίνιο στην Πάτρα. Και με την παλιά εμπειρία δυστυχώς και την ταλαιπωρία που μας έχουν βάλει στο Αγρίνιο να μας παίρνουν τις σχολές, όπως την Οικονομική Πανεπιστημιακή Σχολή, φοβηθήκαμε μήπως και πάλι γίνει η μεταφορά και της τελευταίας αυτής σχολής του Αγρινίου που εξυπηρετεί –οπως γνωρίζετε πολύ καλύτερα από εμένα- άμεσες ανάγκες.

Η σχολή αυτή έχει ανάπτυξη, έχει δυο εργαστήρια, έχει τέσσερις αίθουσες διδασκαλίας, έχει άρτια εκπαιδευμένο προσωπικό και επομένως θα σας παρακαλέσω και πάλι να το προσέξετε ιδιαίτερα αυτό διότι αυτή η σχολή πραγματικά προσφέρει στο νομό έργο, υπηρεσία. Μη διανοηθεί κανείς και μας πάρει τη σχολή και τη μεταφέρει στην Πάτρα. Αρκετά, η Πάτρα έχει και σχολές ...

ΠΡΟΕΔΡΟΣ(Απόστολος Κακλαμάνης): Κύριε Καρακώστα, νομίζω ότι εφ' όσον δεν υπάρχει ούτε σκέψη, πρέπει αυτό το γεγονός να σας ικανοποιεί. Και αν συνεχίσετε να μιλάτε επί του θέματος, ίσως το Υπουργείο το σκεφθεί. Αφήστε το όπως είναι. 

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, ευχαριστώ τον κύριο Υπουργό.

ΠΡΟΕΔΡΟΣ(Απόστολος Κακλαμάνης): Ο κ. Τσαφούλιας δεν ζητάει για την Πάτρα να πάει εκεί η σχολή. Να μείνει στο Αγρίνιο και να φύγει ο κ. Σκουλάκης να πάει στο Υπουργείο.

ΙΩΑΝΝΗΣ ΚΑΡΑΚΩΣΤΑΣ: Ευχαριστώ τον κύριο Υπουργό, αλλά πάντα να το έχει υπόψη του.

ΠΡΟΕΔΡΟΣ(Απόστολος Κακλαμάνης): Εισερχόμεθα στις επίκαιρες ερωτήσεις πρώτου κύκλου. Τρίτη στην ημερήσια διάταξη είναι η με αριθμό 449/11.12.96 επίκαιρη ερώτηση του Βουλευτή του Κομμουνιστικού Κόμματος Ελλάδος, κ. Αχιλλέα Κανταρτζή προς τον Υπουργό Εθνικής Οικονομίας και Οικονομικών, σχετικά με δημοσιεύματα του Τύπου αναφερόμενα στις προθέσεις της Κυβέρνησης να ιδιωτικοποιήσει την εταιρεία "Καταστήματα Αφορολογήτων Ειδών Α.Ε.".

Η επίκαιρη ερώτηση του κ. Κανταρτζή έχει ως εξής: "Σύμφωνα με δημοσιεύματα του Τύπου η Κυβέρνηση αποφάσισε να προχωρήσει στην ιδιωτικοποίηση της εταιρείας "Καταστήματα Αφορολογήτων Ειδών Α.Ε." μέσω της εισαγωγής πακέτου μετοχών της στο Χρηματιστήριο.

Με δεδομένο ότι η συγκεκριμένη κρατική εταιρεία:

Είναι η πρώτη σε κέρδη εμπορική επιχείρηση του δημόσιου και ιδιωτικού τομέα της Χώρας μας, η οποία μάλιστα, χρόνο με το χρόνο παρουσιάζει ολοένα και μεγαλύτερα κέρδη. Για το 1997 τα καθαρά κέρδη της υπολογίζονται ότι θα φθάσουν τα 19,5 δισεκατομμύρια.

Δεν έχει κανένα πρόβλημα ρευστότητας.

Εκμεταλλεύεται φόρους και δασμούς που είναι προνόμιο αποκλειστικά του Ελληνικού Δημοσίου.

Ερωτάται ο κύριος Υπουργός εάν η Κυβέρνηση θα σταματήσει κάθε ενέργεια προς την κατεύθυνση της ιδιωτικοποίησης της εταιρείας "Καταστήματα Αφορολογήτων Ειδών Α.Ε.", ώστε να μην ξεπουληθεί "αντί πινακίου φακής" ακόμα μία κερδοφόρα κρατική επιχείρηση;"

Ο Υφυπουργός Οικονομικών κ. Γεώργιος Δρυς έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, κύριοι συνάδελφοι, η κακοδιαχείριση από τους ιδιώτες του προνομίου που τους είχε παραχωρηθεί για την πώληση αφορολογήτων ειδών στα σημεία εξόδου επιβατών, οδήγησε την τότε κυβέρνηση της Νέας Δημοκρατίας το 1978, στην απόφαση να εκμεταλλευτεί το Ελληνικό Δημόσιο αυτό το προνόμιο. Για το σκοπό αυτό, συστάθηκε το 1979 η εταιρεία "Καταστήματα Αφορολογήτων Ειδών Α.Ε." με μόνο μέτοχο το Ελληνικό Δημόσιο.

Από την ίδρυσή της και μέχρι σήμερα, η εταιρεία παρουσιάζει συνεχή ανοδική πορεία ως προς τις πωλήσεις, τα κέρδη και ως προς τη δημιουργία νέων καταστημάτων. Από τον Οκτώβριο του 1993 η πρόθεση της Κυβέρνησης ήταν η περαιτέρω ανάπτυξη της εταιρείας αφορολογήτων ειδών και η διασφάλιση των συμφερόντων του Ελληνικού Δημοσίου. Σας διαβεβαιώ, κύριε συνάδελφε, ότι προς την κατεύθυνση αυτή συνεχίζει να κινείται η Κυβέρνηση.

Απόδειξη αυτών είναι ότι ενώ παραλάβαμε εν διαλύσει την εταιρεία και μάλιστα με πρόθεση ξεπουλήματος "αντί πινακίου φακής" τον Οκτώβριο του 1993, στη συνέχεια την τριετία 1993-1996 αυξήσαμε τόσο τις πωλήσεις, όσο και τα κέρδη κατά 50%, καθώς και τα καταστήματα που από είκοσι έγιναν τριάντα. Πρόθεσή μας είναι να συνεχίσουμε αυτή την αναπτυξιακή πορεία της εταιρείας. Στην προσπάθειά μας αυτή θα επιδιώξουμε με κάθε μέσο την παραχώρηση του καταστήματος αφορολογήτων ειδών του νέου αεροδρομίου των Σπάτων στην εταιρεία, που αποτελεί άλλωστε και καθολική απαίτηση όλων των εργαζομένων και παραγόντων της εταιρείας.

Κάτω απ'αυτές τις προϋποθέσεις, μελετάται η εισαγωγή της εταιρείας στο Χρηματιστήριο, ώστε να διατεθεί ένα ποσοστό των μετοχών της στα πρότυπα του Ο.Τ.Ε., με σκοπό την άντληση πόρων για την ενδυνάμωση της λειτουργίας της εταιρείας και τη δημιουργία επιτέλους μιας σοβαρής κεφαλαιακής συγκρότησης.

Δεν μελετάμε επομένως ούτε την ιδιωτικοποίηση, ούτε το ξεπούλημα της εταιρείας. Μελετάμε τον περαιτέρω εκσυγχρονισμό, την ανάπτυξή της και τη διεύρυνση των δραστηριοτήτων της, τόσο στο Βαλκανικό χώρο, όσο και στις χώρες του Ευξείνου Πόντου, ώστε να εξασφαλισθεί η απασχόληση των εργαζομένων, να αυξηθούν οι θέσεις εργασίας με τη δημιουργία νέων καταστημάτων, να αυξηθεί η εισφορά της εταιρείας στα έσοδα του Κρατικού Προϋπολογισμού, να προωθηθούν και να προβληθούν τα συμφέροντα της ελληνικής χειροτεχνίας και βιοτεχνίας. Σας ευχαριστώ.

ΠΡΟΕΔΡΟΣ (Απόστολος Κακλαμάνης): Ο κ. Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Από την απάντηση του αρμόδιου Υφυπουργού, επεβεβαιώθηκαν οι ανησυχίες μας και οι φόβοι μας, όπως εκφράζονται και στα δημοσιεύματα του Τύπου, ότι η Κυβέρνηση προχωράει στην ιδιωτικοποίηση της εταιρείας αφορολογήτων ειδών.

Είπε ο κύριος Υφυπουργός ότι η εταιρεία παρουσιάζει χρόνο με το χρόνο κέρδη. Αυτό είναι γεγονός, δεδομένου ότι το 1995 τα κέρδη της ανήλθαν στα 14 δισ., το 1996 στα 17 δισ. και στο 1997 υπολογίζεται ότι θα ξεπεράσουν τα 19,5 δισ. δραχμές. Η συγκεκριμένη εταιρεία κανένα πρόβλημα ρευστότητας δεν έχει. Μας λέει ο κύριος Υφυπουργός ότι η Κυβέρνηση μελετά την εισαγωγή των μετοχών της εταιρείας στο Χρηματιστήριο. Μα, αν δεν είναι αυτό ιδιωτικοποίηση, κύριε Υφυπουργέ, τότε τι είναι;'Ετσι μεθοδεύετε την παραχώρηση της εταιρείας σε ιδιώτες, σε μονοπώλια και σε πολυεθνικές "αντί πινακίου φακής", τη στιγμή που η εταιρεία δεν παρουσιάζει κανένα πρόβλημα ρευστότητας, τη στιγμή που έχει εγγυημένα έσοδα για το Ελληνικό Δημόσιο που τα έχει ανάγκη. Τι είναι αυτό αν δεν είναι ιδιωτικοποίηση;

Εδώ θέλουμε να υπογραμμίσουμε για μία ακόμα φορά τη μεγάλη σημασία που έχει η εταιρεία για τον Τόπο μας. Δεν αναφέρομαι μόνο στην κερδοφορία, αλλά και στο σημαντικό ρόλο που παίζει στην προβολή, στην προώθηση και στη διαφήμιση των ελληνικών προϊόντων. 

Ουσιαστικά, στηρίζει ελληνικές βιοτεχνικές και συνεταιριστικές επιχειρήσεις, προωθώντας και συνεταιριστικά αγροτικά προϊόντα, σταφίδα, λάδι κ.λπ., μέσω των καταστημάτων της.

Είναι συνεπώς πολλαπλές οι ζημιές που θα υποστεί ο Ελληνικός Λαός και το Ελληνικό Δημόσιο με την ιδιωτικοποίηση της εταιρείας.

Η εμμονή της Κυβέρνησης, να προχωρήσει στην ιδιωτικοποίηση των καταστημάτων αφορολογήτων ειδών, ουσιαστικά ανοίγει μια νέα σελίδα στις σκανδαλώδεις παροχές, στο μεγάλο κεφάλαιο, στα μονοπώλια και τις πολυεθνικές και το Κ.Κ.Ε., εκφράζει την κατηγορηματική του αντίθεση σ'αυτά τα σχέδια της Κυβέρνησης.

ΠΡΟΕΔΡΟΣ (Απόστολος Κακλαμάνης): Ο Υφυπουργός Οικονομικών κ.Γεώργιος Δρύς έχει το λόγο.

ΓΕΩΡΓΙΟΣ ΔΡΥΣ (Υφυπ.Οικονομικών): Κύριε Πρόεδρε, δεν κατανόησα πως επιβεβαιώθηκαν οι φόβοι του Κ.Κ.Ε. και ιδιαίτερα του συναδέλφου κ.Κανταρτζή, όταν δήλωσα σαφέστατα, ότι η Κυβέρνηση δε μελετά την ιδιωτικοποίηση της εταιρείας, αλλά τη μετοχοποίησή της και μάλιστα τη μερική μετοχοποίησή της, έτσι ώστε να αντληθούν υγιή κεφάλαια τα οποία είναι απαραίτητα για την επέκταση της εταιρείας.

Θα ήθελα να πώ ακόμα, ότι διαπίστωσα από την τοποθέτηση του κ.Κανταρτζή, μια περίεργη αντίληψη για τη ιδιωτικοποίηση. Αρκεί να σας θυμίσω, ότι κορυφαίες επιχειρήσεις του τραπεζικού τομέα είναι στο Χρηματιστήριο, όπως η Τράπεζα της Ελλάδος, η Εθνική Τράπεζα κ.λπ.

ΠΡΟΕΔΡΟΣ (Απόστολος Κακλαμάνης): Εγώ δεν είμαι υπέρ της ιδιωτικοποιήσεως, αλλά ήθελα να ρωτήσω, κύριε Υπουργέ, -σημειώστε το να το ελέγξετε- τα καταστήματα αυτά πληρώνουν μισθώματα; Και επίσης, από τα έσοδά τους, έστω και αν είναι εταιρείες του Δημοσίου, το Δημόσιο εισπράττει φόρους; Και αφού θα τα βάλετε στο Χρηματιστήριο, κάποιοι ιδιώτες θα παίρνουν μετοχές αυτής της εταιρείας, και ενδεχομένως θα κερδίζουν περισσότερα, απ'όσα κάποιοι άλλοι. Εξετάστε τα λοιπόν αυτά.

Τέταρτη στην ημερήσια διάταξη είναι η με αριθμό 423/9.12.96 Επίκαιρη Ερώτηση πρώτου κύκλου του Βουλευτή του Δημοκρατικού Κοινωνικού Κινήματος κ.Γεωργίου Τσαφούλια, προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τη λήψη των αναγκαίων μέτρων για τη μετατροπή της σύμβασης εργασίας υπαλλήλων του Ταμείου Εθνικής Οδοποιϊας που καλύπτουν πάγιες και διαρκείς ανάγκες σε σύμβαση αορίστου χρόνου.

Η επίκαιρη ερώτηση σε περίληψη, έχει ως εξής:

"Προεκλογικά η Κυβέρνηση είχε υποσχεθεί στους συμβασιούχους υπαλλήλους του Ταμείου Εθνικής Οδοποιϊας (Τ.Ε.Ο.), οι οποίοι επί σειρά ετών εργάζονται ως εισπράκτορες στα διόδια και καλύπτουν πάγιες και διαρκείς ανάγκες, τη μετατροπή των συμβάσεών τους σε αορίστου χρόνου.

Επειδή, οι εργαζόμενοι στα διόδια δεν έχουν κανένα άλλο μέσο βιοπορισμού για να ανταποκριθούν στις ατομικές και οικογενειακές τους ανάγκες.

Ερωτάται ο κύριος Υπουργός, εάν θα μεριμνήσει για τη νομοθετική ρύθμιση του θέματος των παραπάνω συμβασιούχων και τη μετατροπή των συμβάσεων εργασίας τους σε αορίστου χρόνου, καθ'όσον καλύπτουν πάγιες και διαρκείς ανάγκες".

O Yφυπουργός Περιβάλλοντος Χωροταξίας και Δημοσίων 'Εργων κ.Χρήστος Βερελής, έχει το λόγο.

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.): Ευχαριστώ, κύριε Πρόεδρε.

Μέχρι σήμερα, που κατετέθη η επίκαιρη ερώτηση του συναδέλφου κ.Τσαφούλια, το οργανόγραμμα του Ταμείου Εθνικής Οδοποιϊας περιλαμβάνει μια σειρά θέσεων τακτικού προσωπικού.

Οι κενές οργανικές θέσεις που καλύφθηκαν στο οργανόγραμμα αυτό τα τελευταία χρόνια, ήταν περίπου εκατόν δέκα. 'Ομως, από τότε που ισχύει το οργανόγραμμα αυτό μέχρι σήμερα συνέβη μια σειρά αλλαγών και προσθηκών οι οποίες απαιτούν πλέον μια αναπροσαρμογή του οργανογράμματος και προσθήκη νέων θέσεων στο τακτικό προσωπικό.

'Ετσι από το 1992 μέχρι σήμερα, έχουν τεθεί σε λειτουργία 4 νέοι σταθμοί διοδίων και επιπλέον έχει διευρυνθεί το αντικείμενο του Ταμείου, χωρίς, όμως, να έχει ολοκληρωθεί όπως προείπα, η έκδοση του νέου οργανισμού ο οποίος θα ανταποκρίνεται στις πραγματικές ανάγκες και λειτουργίες του Ταμείου Εθνικής Οδοποιϊας.

Προκειμένου να αντιμετωπισθούν οι πραγματικές ανάγκες σε προσωπικό του Ταμείου να εξασφαλιστεί η συνεχής λειτουργία των σταθμών διοδίων και να αποφευχθεί έστω και μερικώς η απώλεια διαφυγής εσόδων το Ταμείο προσέλαβε εποχιακό προσωπικό τηρώντας τις διαδικασίες του άρθρου 21 του ν.2190/94.

Δηλαδή, η πρόσληψη του εποχιακού προσωπικού διενεργείται ύστερα από σχετική πρόταση και έγκριση της Γραμματείας του Υπουργικού Συμβουλίου και κατόπιν ελέγχου της νομιμότητας των προσλήψεων αυτών από το ΑΣΕΠ. Το εποχιακό αυτό προσωπικό προσλαμβανόταν στο Ταμείο Εθνικής Οδοποιίας με ανώτατο όριο απασχόλησης αυτό των οκτώ μηνών, λόγω του περιορισμού της απασχόλησής του που επιβάλλεται από τις σχετικές διατάξεις του ιδίου νόμου.

Σήμερα, στο Ταμείο Εθνικής Οδοποιίας υπηρετούν, πλέον του τακτικού προσωπικού, διακόσια περίπου άτομα εποχιακό προσωπικό και τη διαδικασία των ασφαλιστικών μέτρων έχει διαταχθεί από το Μονομελές Πρωτοδικείο Αθηνών η προσωρινή παραμονή και διατήρηση στην υπηρεσία άλλων περίπου εκατόν ενενήντα μέχρι σήμερα εποχιακών υπαλλήλων -και λέω εκατόν ενενήντα μέχρι σήμερα, διότι εκκρεμούν και άλλες συζητήσεις στο Μονομελές Πρωτοδικείο Αθηνών- με τα ίδια τυπικά και ουσιαστικά προσόντα και με τον ίδιο μείζονα χρόνο προϋπηρεσίας ή και λιγότερο των υπηρετούντων, οι συμβάσεις των οποίων λήγουν στις αρχές του 1997.

Είναι προφανές, κύριε συνάδελφε, ότι το Ταμείο Εθνικής Οδοποιίας χρειάζεται νέο οργανόγραμμα, αφού έχουν μεταβληθεί οι ανάγκες. Δεν έχει ετοιμαστεί ακόμα. Πιστεύω, ότι τις επόμενες ημέρες θα μου δοθεί το νέο αυτό οργανόγραμμα και θα μπορέσω έτσι να προχωρήσω στην τακτοποίηση των αναγκών.

(Στο σημείο αυτό, την Προεδρική έδρα καταλαμβάνει ο Γ'Αντιπρόεδρος της Βουλής, κ. ΛΟΥΚΑΣ ΑΠΟΣΤΟΛΙΔΗΣ)

Επισημαίνεται ότι οι πραγματικές ανάγκες του Ταμείου σε προσωπικό, ανέρχονται σήμερα σε έναν αριθμό που υπερβαίνει τους διακοσίους. Με την τακτική, όμως, η οποία δυστυχώς ακολουθήθηκε και με τις αποφάσεις του Μονομελούς Πρωτοδικείου, σήμερα έχουμε τετρακόσια άτομα, δηλαδή, έχουμε μία σειρά ατόμων που είναι υπεράριθμοι και το αποτέλεσμα βεβαίως, είναι να υπάρχει μία δαπάνη η οποία δε θα όφειλε να υπάρχει.

ΠΡΟΕΔΡΕΥΩΝ (Λουκάς Αποστολίδης):Ο κ. Τσαφούλιας, έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Δε φωτίστηκα για το θέμα και δε νομίζω ότι έχει, όπως απαντήσατε.

Με την 146/30-7-94 πράξη του Υπουργικού Συμβουλίου, εγκρίθηκε, κατ'εξαίρεση του μέτρου της αναστολής, πρόσληψη για διακόσια πενήντα δύο άτομα για οκτώ μήνες, ταμειακοί, λογιστικοί, κλητήρες, κ.λπ. Με τη 288/13-7-94, περιορίστηκε ο αριθμός των ταμειακών λογιστικών σε διακόσια δεκατρία και ο αριθμός που απέμεινε αντικαταστάθηκε με άλλες ειδικότητες, διοικητικούς, οικονομικούς, αναλυτές, προγραμματιστές, κ.λπ.

Μετά απ'αυτά, έγινε εκείνο που έγινε με εκείνη την πρόσληψη και ζήτησαν με το ν. 2198 περί μορίων κ.λπ., τα χαρτιά, για να δούν τι έχει γίνει εκεί. Καθυστέρησαν τα χαρτιά, ξέρετε την ιστορία αυτή.

Γενικά, τώρα, πέφτουμε στο θέμα να συγκροτηθεί ο Οργανισμός για να δούμε τόσος καιρός που περνάει από τότε μέχρι σήμερα, δεν υπήρξε δυνατότητα να λειτουργήσει μία υπηρεσία και να σας δώσουνε τα χαρτιά τους με όλη εκείνη τη δυνατότητα όλης της επέκτασης του αριθμού που πρέπει να γίνει και να λάβετε τα μέτρα;

Σήμερα κανονικά, όπως μου απαντήσατε, δεν έχετε προσδιορίσει, ούτε τον αριθμό των προς κάλυψη αναγκών, ούτε πόσο εποχιακό προσωπικό προσλαμβάνετε, ούτε ποιους μήνες προσλαμβάνετε -είναι καθ'όλο το έτος- ούτε για ποιες ειδικότητες. Υπάρχει ένα αλλαλούμ, για το οποίο από το 1992 μέχρι σήμερα, δηλαδή από το 1993 και μετά και περισσότερο από το 1994, δεν έχει τακτοποιηθεί απολύτως τίποτα. Και ευρίσκεσθε σε ένα χάος λειτουργίας, που έχουμε φθάσει στο σημείο να περνάμε από τα διόδια και να είναι οι υπάλληλοι εκεί και να δίνουν μόνο μία είσοδο και όλος ο κόσμος να περιμένει, χωρίς μέχρι τώρα να έχετε κάνει και μία παρατήρηση. Υπάρχει ένα χάος και αυτό το χάος οφείλεται στην έλλειψη οργανωτικής πρωτοβουλίας εκ μέρους των υπηρεσιών σας για να ανταποκριθούν στο πρόβλημα.

Θα καλύψετε πραγματικά κενές οργανικές θέσεις; Πόσες είναι αυτές που πρόκειται να καλύψετε; Πότε θα τις καλύψετε, από που θα τις καλύψετε και αν θα συνεχίσετε να εργάζεσθε με το εποχιακό προσωπικό. Σε όλα αυτά δεν δώσατε καμία απάντηση.

Η δε λειτουργία τους είναι τόσο πλημμελής που επιφέρει τη μεγαλύτερη λαϊκή αγανάκτηση σε όλους τους διερχομένους. Αυτό είναι ένα κατάντημα. Πρέπει να το διορθώσετε οπωσδήποτε. Τι πάει να πει, όπως μου είπατε, ότι σε λίγο θα δούμε τι θα γίνει και θα οργανωθούμε;

Νομίζω, ότι δε δώσατε λύση στο θέμα και πρέπει να κάνετε μία επέμβαση για να λυθεί αποτελεσματικά.

ΠΡΟΕΔΡΕΥΩΝ (Λουκάς Αποστολίδης):Ο κύριος Υφυπουργός έχει το λόγο.

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.): Κύριε συνάδελφε, όπως πιθανόν γνωρίζετε, πριν από λίγες ημέρες επήλθε αλλαγή στη διοίκηση του Ταμείου Εθνικής Οδοποιίας. Η αλλαγή αυτή έγινε ακριβώς για εύλογη αιτία, διότι ήταν ανάγκη να υπάρξει μία αναβάθμιση. Μετά την τεχνική υποστήριξη η οποία υπήρχε μέχρι τώρα και η οποία έδωσε τα νέα αυτά διόδια, έπρεπε να υπάρχει μία αναβάθμιση στην οικονομική και διοικητική λειτουργία. Αυτό, λοιπόν, το οποίο θα συμβεί τώρα, είναι εντός των επομένων ημερών όπως είπα, να γνωρίζουμε ακριβώς τις πάγιες ανάγκες του Ταμείου Εθνικής Οδοποιίας. Και πραγματικά πιστεύω ότι γνωρίζοντας τις ανάγκες αυτές θα πρέπει να αποφύγουμε να μπούμε άλλη μία φορά σ' αυτή τη διαδικασία, η οποία δεν έκανε μέχρι σήμερα τίποτε άλλο, παρά να προσθέτει και να σωρεύει κόσμο στο Ταμείο Εθνικής Οδοποιίας και έτσι να έχουμε υπεραρίθμους, οι οποίοι δεν προσφέρουν, αλλά απλώς αδυνατίζουν το Ταμείο Εθνικής Οδοποιίας. 

Με αυτήν λοιπόν τη λογική πιστεύω ότι αυτήν τη στιγμή η οποιαδήποτε ρύθμιση πρέπει να γίνει μετά την υποβολή του οργανογράμματος. Πιστεύω ακόμη ότι επειδή αυτό θα συμβεί τις επόμενες ημέρες, θα πρέπει τότε ανάλογα με το πόσες είναι οι θέσεις αυτές, να προβούμε σε μία διαδικασία αξιολόγησης του προσωπικού, το οποίο υπάρχει εκεί, διότι επαναλαμβάνω τα εξής:

Σε ό,τι αφορά το νόημα της ερωτήσεώς σας, αν σωστά το αντιλαμβάνομαι, δεν είναι δυνατόν να καταστρατηγήσουμε με πρόταση στη Βουλή το ν.2190 και να έλθω εδώ να ζητήσω άλλη μια φορά να μετατραπεί σε αορίστου χρόνου προσωπικό, το οποίο είναι ορισμένου χρόνου και δεύτερον, δεν μπορούμε να έχουμε ουσιαστικά μια διαδικασία, η οποία αενάως να επαναλαμβάνεται και να προσθέτουμε καινούριο προσωπικό στο Ταμείο Εθνικής Οδοποιίας.

Πιστεύω ότι πρέπει να υπάρξει οριστικό ξεκαθάρισμα, το οποίο και θα υπάρξει.

ΠΡΟΕΔΡΕΥΩΝ (Λουκάς Αποστολίδης): Επίκαιρες ερωτήσεις δευτέρου κύκλου.

Πρώτη στην ημερήσια διάταξη είναι η με αριθμό 437/10.12.96 επίκαιρη ερώτηση της Βουλευτού του Πανελληνίου Σοσιαλιστικού Κινήματος, κας Ελένης Ανουσάκη προς τους Υπουργούς Εθνικής 'Αμυνας, Πολιτισμού, σχετικά με τη λήψη των αναγκαίων μέτρων για τη διατήρηση των θεάτρων "ΑΛΙΚΗ" και "ΤΖΕΝΗ ΚΑΡΕΖΗ", να κατοχυρωθεί η χρήση τους σαν θέατρα και μόνο κ.λπ.

Η επίκαιρη ερώτηση έχει ως εξής:

"Στις 23 Ιουλίου 1996 έφυγε από κοντά μας άδικα και ξαφνικά η Αλίκη Βουγιουκλάκη, τέσσερα χρόνια μετά το θάνατο της Τζένης Καρέζη, δύο γυναίκες της τέχνης, ηθοποιοί και θιασάρχες που λάμπρυναν με την παρουσία τους το θέατρο και τον κινηματογράφο. Η κληρονομιά που άφησαν σε όλους μας είναι τεράστια και κυρίως τα δύο θέατρα που φέρουν το όνομά τους και αποτελούν σημαντικό τμήμα της καλλιτεχνικής ιστορίας του Τόπου μας.

Ως γυναίκα, Βουλευτής και καλλιτέχνης, ανησυχώ για την τύχη των θεάτρων "ΑΛΙΚΗ" και "ΤΖΕΝΗ ΚΑΡΕΖΗ" και ερωτώ τους κυρίους Υπουργούς Εθνικής 'Αμυνας και Πολιτισμού, πώς προτίθενται να επιλύσουν το κρίσιμο αυτό θέμα και κυρίως:

Να κατοχυρωθεί ρητώς και κατηγορηματικώς η χρήση των θεάτρων αυτών, έτσι ώστε να εξακολουθήσουν να λειτουργούν ως θέατρα και μόνο.

Να διατηρηθεί εσαεί η ονομασία των δύο θεάτρων ως "ΑΛΙΚΗ" και "ΤΖΕΝΗ ΚΑΡΕΖΗ", ελάχιστος φόρος τιμής στη μεγάλη καλλιτεχνική προσφορά των δύο πρωταγωνιστριών.

Σε περίπτωση που γίνει πλειοδοτικός διαγωνισμός για τη μίσθωση των δύο θεατρων, να δοθεί προτεραιότητα στους κληρονόμους των δυο μεγάλων πρωταγωνιστριών.

Να μην επιτραπεί η αλλοίωση της καλλιτεχνικής ιστορίας του Τόπου μας, της οποίας πρωτοπόροι υπήρξαν οι αείμνηστες "Αλίκη Βουγιουκλάκη και Τζένη Καρέζη."

Ο Υφυπουργός κ. Δημήτριος Αποστολάκης έχει το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κύριε Πρόεδρε, κυρίες και κύριοι συνάδελφοι, έχω την τιμή σήμερα να αναφερθώ από το Βήμα αυτό σε δύο πολύ σπουδαίες ηθοποιούς της Χώρας μας, που λάμπρυναν με την παρουσία τους το θέατρο και τον κινηματογράφο. Η Αλίκη Βουγιουκλάκη και η Τζένη Καρέζη σημάδεψαν με την παρουσία τους τη νεότερη θεατρική σκηνή, αφήνοντας με το θάνατό τους ένα δυσαναπλήρωτο κενό, ενώ ταυτόχρονα και οι αναμνήσεις μας από τις αξέχαστες ερμηνείες τους στο θέατρο και στον κινηματογράφο είναι πάρα πολύ καλές.

Το μεγάλο καλλιτεχνικό τους έργο έχει αναγνωρισθεί από την ελληνική κοινωνία και από την Πολιτεία. Το Υπουργείο μας δε θα μείνει ασυγκίνητο σ' αυτό. Θα καταβάλει κάθε προσπάθεια για τη διατήρηση της μνήμης και της βαριάς κληρονομιάς, που άφησαν πίσω τους οι δύο αυτές αξέχαστες και μοναδικές κυρίες του θεάτρου και του κινηματογράφου.

Τώρα, στα επί μέρους θέματα, που έθεσε η εκλεκτή συνάδελφος, κα Ανουσάκη: Το Δ.Σ του Μετοχικού Ταμείου Στρατού, το οποίο βάσει του ιδρυτικού του νόμου υποχρεούται και ευθύνεται για την ορθή και νόμιμη διαχείριση των περιουσιακών στοιχείων του Ταμείου και την προάσπιση των συμφερόντων των μετόχων, έχει αποφασίσει όπως ο χώρος του Θεάτρου "ΑΛΙΚΗ" συνεχίζει να υπηρετεί τη θεατρική τέχνη. Η απόφαση αυτή του Μετοχικού Ταμείου επιτρέπει να ισχύσει στο μέλλον το ίδιο ακριβώς και για το Θέατρο "ΤΖΕΝΗ ΚΑΡΕΖΗ".

Θέλω ακόμα να σας βεβαιώσω ότι, τόσο το Υπουργείο Εθνικής 'Αμυνας, όσο και το Μετοχικό Ταμείο ουδεμία σκέψη έχουν ή ιδέα, για αλλαγή της ονομασίας των δύο θεάτρων.

Στα επιμέρους ερωτήματα: 

'Οπως μας γνώρισε το Μετοχικό Ταμείο, η μίσθωση του Θεάτρου "ΤΖΕΝΗ ΚΑΡΕΖΗ" από τον κ. Καζάκο λήγει στις 31.8.97. Το Ταμείο προτίθεται, μετά τη λήξη της σύμβασης, να καλέσει αρχικώς τον κ. Καζάκο για απευθείας συζητήσεις και μόνο σε περίπτωση που τα ενδιαφερόμενα μέρη δεν καταλήξουν σε συμφωνία, θα προκηρυχθεί αναγκαστικά, σύμφωνα με την ισχύουσα νομοθεσία, πλειοδοτικός διαγωνισμός για τη μίσθωση του συγκεκριμένου θεάτρου.

Για τη μίσθωση του Θεάτρου "ΑΛΙΚΗ" από την Αλίκη Βουγιουκλάκη και την εταιρεία "Αλίκη Θεατρικές και Καλλιτεχνικές Επιχειρήσεις Α.Ε.", δυστυχώς η σύμβαση λύθηκε αυτομάτως -και λέω "δυστυχώς" για τους ενδιαφερομένους- λόγω του απρόσμενου θανάτου της μεγάλης πρωταγωνίστριας, δεδομένης της ύπαρξης αναγκαστικού όρου στις συνεχώς ανανεούμενες συμβάσεις, όπως και στη σύμβαση προσχώρησης το 1986 μεταξύ των δύο μερών για τη συμμετοχή της ίδιας της πρωταγωνίστριας στις Θεατρικές Επιχειρήσεις. Ειδικότερα, τόσο στον όρο δέκα της αρχικής σύμβασης, όσο και στον όρο Γ3 της σύμβασης προσχώρησης αναφέρεται ρητώς ότι "το Θέατρο μισθώνεται στην Αλίκη Βουγιουκλάκη με τον όρο να πρωταγωνιστεί αυτοπροσώπως στα θεατρικά σχήματα του Θεάτρου "ΑΛΙΚΗ". Πάντως, το θέμα της μίσθωσης του Θεάτρου "ΑΛΙΚΗ" βρίσκεται σε εξέλιξη. Συγκεκριμένα η συνέχιση ή όχι της μίσθωσης θα κριθεί από το δικαστήριο στις 7.3.97, επειδή ακριβώς η μίσθωση είχε προσωπική σχέση, δηλαδή ήταν αυστηρά προσωποπαγής, και έτσι έχουν προσφύγει οι ενδιαφερόμενοι στα δικαστήρια.

Θέλω, τελειώνοντας, να σας βεβαιώσω ότι το Υπουργείο μας, σε συνεργασία με τα κύρια αρμόδια Υπουργεία Πολιτισμού και ΠΕ.ΧΩ.Δ.Ε., θα καταβάλει κάθε δυνατή προσπάθεια ώστε, αφ'ενός μεν να διατηρηθεί η πολιτιστική χρήση των χώρων όπου βρίσκονται σήμερα τα Θέατρα "ΑΛΙΚΗ" και "ΤΖΕΝΗ ΚΑΡΕΖΗ", αφ'ετέρου δε να συνεχιστεί η καλλιτεχνική παράδοση, στην οποία συνέβαλαν οι δύο μεγάλες πρωταγωνίστριες.

ΠΡΟΕΔΡΕΥΩΝ (Λουκάς Αποστολίδης):Η συνάδελφος κα Ελένη Ανουσάκη έχει το λόγο.

ΕΛΕΝΗ ΑΝΟΥΣΑΚΗ:Κ. Πρόεδρε κυρία και κύριοι Συνάδελφοι. Θα έλεγε κανείς, ότι πρέπει να μείνω ικανοποιημένη από την απάντηση του Υπουργού. Ξέρω την ευαισθησία του, τη γνώση του και το πώς αφουγκράζεται, με καλλιτεχνική θα έλεγα ευαισθησία, όλα αυτά που συμβαίνουν στο Υπουργείο και ειδικά τα προβλήματα του θεάτρου στο κτίριο του Μ.Τ.Σ..

Ωστόσο εγώ πρέπει εδώ να διεκδικήσω, ώστε να διασφαλιστεί θεωρώ να παραμείνουν, κύριε Πρόεδρε, Θέατρα. Είναι γνωστό ότι μεγάλες επιχειρήσεις, και μεγάλοι χρηματοδότες καραδοκούν να γίνουν κλαμπ, καμπαρέ, ντίσκο. Ωραία είναι αυτά, αλλά υπάρχει η ιστορία, υπάρχουν τα θέατρα, υπάρχει η τέχνη, υπήρξαν αυτές οι γυναίκες που λάμπρυναν τον Τόπο μας και τους οφείλουμε ένα μέρος των αναμνήσεών μας των νειάτων μας και της αισιοδοξίας μας. Κύριε Υπουργέ, η πολιτεία δε δίνει καν τα πνευματικά δικαιώματα στους δημιουργούς.

Πρώτον, πρέπει να δεσμευτούμε σαν Κράτος, σαν Πολιτεία -το Υπουργείο Πολιτισμού έχει ψηφίσει νόμους που καταστρατηγούνται, από τα Μ.Μ.Ε. σε λίγο θα έχουμε για τα πνευματικά δικαιώματα δίκες- πρέπει να δεσμευτείτε ότι θα μείνουν ρητώς και κατηγορηματικώς θέατρα. Σ'αυτό, κύριε Υπουργέ, μπορείτε να δεσμευτείτε.

Θέατρο Αλίκη, θέατρο Τζένη Καρέζη. Δεύτερον, να μην αλλάξουν όνομα. 'Εχουμε εμείς, λοιπόν, σήμερα μία νέα ηθοποιό -δε θα ήθελα να αναφέρω το όνομά της- μια επιχειρηματία, βρήκε κάποια λεφτά και "πέταξε" την 'Ελσα Βεργή απ' τη μετώπη του θεάτρου. Τιμούμε το Βασίλη Αυλωνίτη, αλλά δεν έχει δικαίωμα κανείς να παραχαράξει την καλλιτεχνική ιστορία του Τόπου.

Λέω να μπουν μέσα οι συγγενείς της Αλίκης Βουγιουκλάκη -δεν είναι ότι οι συγγενείς θέλουν να καρπωθούν και να εκμεταλλευθούν- γιατί μετέχουν στην καλλιτεχνική δημιουργία. Οι περισσότεροι είναι σκηνοθέτες, σκηνογράφοι. Δισεκατομμύρια έχουν δοθεί στο Θέατρο "ΑΛΙΚΗ".

Ξέρω την ευαισθησία σας, ξέρω ότι δεσμεύεσθε κατ' αρχήν και είναι θετικό. 'Ηρθα σε επαφή με τον κ. Σταθόπουλο, τον κ. Πετράκη, τον κ. Μαστοράκο. Εμένα δε με ενδιαφέρει μόνο "το γράμμα του νόμου", με ενδιαφέρει και η ουσία. 'Εχουμε υποχρέωση, πρώτον, εν όψει της πολιτιστικής Πρωτεύουσας να δώσουμε στο Θέατρο "Παλλάς" το όνομα "Μελίνα Μερκούρη". Η Μελίνα έφτιαξε το "Παλλάς".

Δεύτερον, να δεσμευτούμε για τα δύο θέατρα. Πραγματικά αισθάνονται πίκρα οι καλλιτέχνες. Πάμε τους βλέπουμε, τους χειροκροτάμε, τους αγαπάμε και μετά τους ξεχνάμε. Κύριε Υπουργέ, είναι μεγάλη η πίκρα των καλλιτεχνών. Τώρα με τον εισπρακτικό φορέα Διόνυσο έχουμε προβλήματα με τα πνευματικά δικαιώματα. Μπορεί να μην σας αφορά το θέμα, αλλά νομίζω ότι σας αφορά, γιατί βλέπετε ΕΡΤ, πληρώνετε ΕΡΤ και οι ηθοποιοί δεν παίρνουν τα πνευματικά δικαιώματα.

Θέλω να προλάβω. Ξέρω ότι θα βοηθήσετε προς αυτήν την κατεύθυνση, αλλά πρέπει να το διασφαλίσουμε. Πρέπει να υπερβούμε το γράμμα του νόμου. Ας κάνουμε και μια παρανομία στο κάτω-κάτω της γραφής, η οποία να έχει καλλιτεχνικό αποτέλεσμα.

ΠΡΟΕΔΡΕΥΩΝ (Λουκάς Αποστολίδης): Η ευαισθησία σας, κυρία Ανουσάκη, γέμισε την Αίθουσα, πραγματικά.

ΕΛΕΝΗ ΑΝΟΥΣΑΚΗ: Με συγχωρείτε, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ(Υφυπ. Εθνικής 'Αμυνας):Η ευαισθησία της κας Ανουσάκη είναι γνωστή, παρά το γεγονός ότι η ίδια σε προηγούμενη συζήτηση προσχώρησε, μάλλον παραχώρησε τον τίτλο της εκλεκτής ηθοποιού, τον οποίο ήθελα να χρησιμοποιήσω, λέγοντας ότι είναι πολιτικός τώρα και μόνο. Γι' αυτό αναφέρθηκα μόνο σ' αυτήν την ιδιότητα.

ΕΛΕΝΗ ΑΝΟΥΣΑΚΗ:Το αίμα νερό δε γίνεται, κύριε Υπουργέ.

ΔΗΜΗΤΡΙΟΣ ΑΠΟΣΤΟΛΑΚΗΣ(Υφυπ. Εθνικής 'Αμυνας):Κυρία Ανουσάκη, πραγματικά χαίρομαι για τα καλά λόγια που είπατε. Βέβαια, δεν μπορώ να συμφωνήσω μαζί σας, διότι δεν είναι απλώς το γράμμα του νόμου. Είναι ο νόμος.

Δεν μπορούμε να λέμε ότι θα παραβούμε το νόμο, διότι εκτός από το γεγονός ότι αυτό καθεαυτό δεν είναι παραδεκτό να λέγεται και μάλιστα από αυτήν την 'Εδρα, έστω και αν ο λόγος είναι πράγματι σημαντικός, σύμφωνα με τους όρους της σύμβασης, η παραχώρηση του θεάτρου κατά παράβαση αυτής της υποχρέωσης θα προκαλέσει την ανάμιξη ενδιαφερόμενων, οι οποίοι θα προσβάλλουν τη σύμβαση. Κατά πάσα πιθανότητα, θα έχουμε άλλα γεγονότα μετά, διότι ο όρος είναι σαφής. Αν θέλετε, μπορώ να σας διαβάσω τα εξής:

"Στα θεατρικά έργα που θα διδάσκονται μέσα στο μίσθιο" -χρησιμοποιώ τη γλώσσα της εποχής- "θα εμφανίζεται και θα πρωταγωνιστεί οπωσδήποτε η ίδια η αρχική μισθώτρια, σύμφωνα με τους όρους του μισθωτηρίου". Αυτά, όσον αφορά το ποιος θα μπει μέσα.

ΕΛΕΝΗ ΑΝΟΥΣΑΚΗ: Το είχε παραχωρήσει και σε άλλους καλλιτέχνες.

ΔΗΜΗΤΡΙΟΣ ΑΠΟΣΤΟΛΑΚΗΣ(Υφυπ. Εθνικής 'Αμυνας):'Οσον αφορά τα ονόματα, πρέπει να σας πω ότι είναι πάρα πολύ δύσκολο, εάν τυχόν δεν ευοδώσουν οι προσπάθειες, να παραχωρηθούν στους συγγενείς τα δυο θέατρα. Είναι πολύ δύσκολο να επιβάλλει κανένας στον εκμισθωτή πλέον τον καινούριο, αυτόν που θα τα νοικιάσει, το συγκεκριμένο όνομα.

ΕΛΕΝΗ ΑΝΟΥΣΑΚΗ: Να μην τα αλλάξει. Δεν έχει το δικαίωμα.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Είπα, όσον αφορά το Υπουργείο και το Μετοχικό Ταμείο Στρατού και διαβεβαίωσα ότι η πρόθεση είναι, πρώτον, οπωσδήποτε οι δύο χώροι να χρησιμοποιούνται σαν θέατρα και δεύτερον, να συνεχίσουν να χρησιμοποιούνται ως θέατρα με τα ονόματα, τα οποία τώρα έχουν προς τιμήν των δυο μεγάλων πρωταγωνιστριών.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Δεύτερη στην ημερήσια διάταξη είναι η υπ' αριθ. 432/10-12-96 επίκαιρη ερώτηση δεύτερου κύκλου της Βουλευτού της Νέας Δημοκρατίας κας Θεοδώρας Μπακογιάννη προς τους Υπουργούς Εξωτερικών, Εθνικής Οικονομίας και Οικονομικών, σχετικά με τις προθέσεις της Κυβέρνησης να καταργήσει την απαλλαγή από το φόρο μεταβίβασης για την αγορά ακινήτων από ομογενείς.

Η επίκαιρη ερώτηση σε περίληψη έχει ως εξής:

"Ο απόδημος Ελληνισμός έχει αναδειχθεί και πάλι τα τελευταία χρόνια, σε αποφασιστικό και αποτελεσματικό παράγοντα στήριξης της Ελλάδας στη διεθνή κοινότητα. Υπήρξε βασικός συντελεστής στη διαμόρφωση ενός θετικού, υπέρ της Ελλάδας συσχετισμού, στο μεταπολεμικό κόσμο της ψυχροπολεμικής έντασης. Η ενεργοποίηση και η επιτυχία των ομογενών επιβεβαίωσε τον οικουμενικό χαρακτήρα του Ελληνισμού και λειτούργησε πάντα ως ασπίδα για τα εθνικά μας συμφέροντα. 

Και ενώ τη συμβολή και το ρόλο του αποδήμου Ελληνισμού την αναγνωρίζει ολόκληρος ο Ελληνικός Λαός και ο πολιτικός κόσμος της Χώρας, η Κυβέρνηση του ΠΑ.ΣΟ.Κ. με τις πρόσφατες πολιτικές επιλογές της, υπονομεύει τη θέση των αποδήμων. Με τη φοροεισπρακτική λογική που χαρακτηρίζει την οικονομική πολιτική του, η Κυβέρνηση επέλεξε με το νομοσχέδιο για τις φοροαπαλλαγές να καταργήσει την απαλλαγή από το φόρο μεταβίβασης για την αγορά ακινήτου από τους ομογενείς. Το μέτρο αυτό, ενώ δεν πρόκειται να συμβάλλει ουσιαστικά στην κάλυψη των ελλειμμάτων του δημόσιου τομέα, αποτελεί σημαντικό αντικίνητρο για τις επενδυτικές προσπάθειες και πρωτοβουλίες των αποδήμων Ελλήνων.

Ερωτώνται οι κύριοι Υπουργοί:

1. 'Εχουν αξιολογήσει τις αρνητικές επιδράσεις στην ομογένεια από την προωθούμενη ρύθμιση;

2. Γιατί η Κυβέρνηση αποφάσισε να προχωρήσει σε αυτήν τη ρύθμιση που ωθεί τους απόδημους 'Ελληνες στο περιθώριο; Τι δημοσιονομικά οφέλη προσδοκά και τι κόστος θα έχει στις συναλλαγματικές εισροές της Χώρας;"

Ο Υφυπουργός Οικονομικών, κ. Γεώργιος Δρυς, έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, κύριοι συνάδελφοι, θέλω κατ' αρχήν να ευχαριστήσω την κα Μπακογιάννη, γιατί με την ερώτησή της αυτή μας δίνει τη δυνατότητα να συζητήσουμε ένα θέμα, που αφορά ιδιαίτερα τους ομογενείς.

Στο τέλος του 1971, κυρία Μπακογιάννη, αποφασίστηκε η απαλλαγή από το Φόρο Μεταβίβασης Ακινήτων, κατά το ποσοστό που καλύπτεται η αγοραία αξία αυτών, με κεφάλαια που αποδεδειγμένα εισάγονται πρώτον, από ομογενείς εγκατεστημένους στο εξωτερικό για τρία τουλάχιστον χρόνια, δεύτερον από 'Ελληνες εργαζόμενους στο εξωτερικό για τρία τουλάχιστον χρόνια και τρίτον από 'Ελληνες ναυτικούς εργαζόμενους σε ποντοπόρα πλοία και πάλι για τρία τουλάχιστον χρόνια. Σήμερα όμως, κύριοι συνάδελφοι, έχουν διαφοροποιηθεί σημαντικά στη Χώρα μας οι δημοσιονομικές και συναλλαγματικές συνθήκες που επέβαλαν το 1971 την απαλλαγή αυτή ως κίνητρο για την εισροή συναλλάγματος στη Χώρα μας και για το λόγο αυτό κρίθηκε μη αναγκαία η διατήρησή της. 'Αλλωστε η κατάργηση της φοροαπαλλαγής αυτής, όπως και των υπολοίπων του προτεινομένου νομοσχεδίου αποφασίστηκαν, όπως κατ'επανάληψη έχω αναφέρει στη Βουλή, αφού πρώτα λάβαμε υπόψη τα πορίσματα των αρμοδίων επιτροπών που είχαν συσταθεί για το σκοπό αυτό και σε υλοποίηση ενός πλαισίου οικονομικών, κοινωνικών κριτηρίων και αρχών.

Είναι βέβαιο ότι η κατάργηση της παραπάνω φοροαπαλλαγής στα μέτρα της κοινωνικής και φορολογικής Δικαιοσύνης που αποφασίστηκε, δεν αποτρέπει το ενδιαφέρον των ομογενών για την αξιοποίηση των αποταμιεύσεών τους στο έδαφος της πατρικής τους γης, στο οποίο πράγματι εστιάζεται το μόνιμο ενδιαφέρον τους. Η Ελλάδα είναι και θα είναι για πάντα η φυσική τους εθνική μητέρα. Συνεπώς, η Ελλάδα θα αναμένει και θα υποδέχεται τα τέκνα της που είναι διάσπαρτα σε όλο τον κόσμο. Θεωρούμε δε ότι δεν αποτελεί στερητικό λόγο ενδιαφέροντος των αποδήμων Ελλήνων για την Πατρίδα τους η κατάργηση της φορολογικής απαλλαγής από το φόρο μεταβίβασης ακινήτων. Αντίθετα, με τον τρόπο αυτό, και το Ελληνικό Δημόσιο θα αποκτά κάθε χρόνο ένα πρόσθετο όφελος απαραίτητο για την καλυτέρευση των δημοσίων οικονομικών της Χώρας.

Θα ήθελα, πριν τελειώσω, να σας ενημερώσω ότι για το λόγο αυτό κυρία Μπακογιάννη, έγινε συνάντηση με το προεδρείο των αποδήμων με επικεφαλής τον πρόεδρο τον κ. 'Αντριου 'Αθενς και περιμένουμε τις προτάσεις τους μέσα στην εβδομάδα αυτή, για να δούμε ακριβώς ποιες είναι οι απόψεις των αποδήμων και αν υπάρχει περιθώριο μιας κοινής ή κάποιας άλλης συναινετικής λύσης. Ευχαριστώ πολύ.

ΠΡΟΕΔΡΕΥΩΝ (Λουκάς Αποστολίδης): Η συνάδελφος κα Θεοδώρα Μπακογιάννη έχει το λόγο.

ΘΕΟΔΩΡΑ ΜΠΑΚΟΓΙΑΝΝΗ: Κύριε Υπουργέ, πρέπει να πω ότι με ξενίσατε λιγάκι με την απάντησή σας. Φοβούμαι ότι η Κυβέρνηση εξακολουθεί να κατέχεται από τη λογική του Προκρούστη.

Το ερώτημα είναι, κύριε Υπουργέ, γιατί από τις οκτακόσιες είκοσι τέσσερις φοροαπαλλαγές που περίπου υπάρχουν εσείς καταργείτε τις τριακόσιες ή περίπου τριακόσιες,. Και το ερώτημα το οποίο εμένα με απασχολεί για τους αποδήμους είναι πολύ συγκεκριμένο, κύριε Υπουργέ. 'Οποιος από μας -και εσείς φαντάζομαι το γνωρίζετε- κατάγεται από την περιφέρεια, γνωρίζει πολύ καλά ότι οι άνθρωποι αυτοί φέρνουν τις οικονομίες τους στον Τόπο, κτίζουν ένα σπιτάκι στο χωριό τους, φέρνουν και αφήνουν χρήματα κινούν την οικονομία στην περιφέρεια, τελικά κύριε Υπουργέ, το μήνυμα, το οποίο εμείς τους δίνουμε είναι ένα μήνυμα τουλάχιστον έλλειψης ενδιαφέροντος.

Οι οργανώσεις της ομογένειας -γι'αυτό μου κάνει πολύ μεγάλη εντύπωση, γιατί αναφερθήκατε στους αρμοδίους Υπουργούς- όλες όσες έχω εγώ εδώ μπροστά μου αντιδρούν και αντιδρούν βίαια, κύριε Υπουργέ. Ο ομογενειακός Τύπος, όπου και αν βρίσκεται, αντιδρά. Και πιστεύω ότι δεν αντιδρά τόσο πολύ για το οικονομικό, διότι δεν μου είπατε -ρώτησα πολύ συγκεκριμένα στην ερώτησή μου- ποια είναι τα ποσά που πιστεύετε ότι θα κερδίσει το Ελληνικό Δημόσιο. Εγώ πιστεύω ότι το Ελληνικό Κράτος θα χάσει, κύριε Υπουργέ. Και θα χάσει, διότι αυτό το αίσθημα, το οποίο αυτήν τη στιγμή οι ομογενείς έχουν, είναι ότι όποτε έχουμε μία κρίση, -όρα 'Ιμια, όρα Κύπρος, τρέχουν, φεύγουν Βουλευτές συνάδελφοι απ'όλες τις Πτέρυγες της Βουλής, πάμε τους ζητάμε κινητοποίηση, τους ζητάμε να δώσουν λεφτά, τους ζητάμε να τρέξουν για να μπορέσουν να μας βοηθήσουν και σε ένα πράγμα που τους δίνουμε μία ευκαιρία -αν θέλετε, μία ευγένεια είναι, μία χειρονομία ευγενείας- της Ελληνικής Πολιτείας απέναντί τους- για να μπορέσουν να αποκτήσουν ένα ακίνητο στη γη των πατέρων τους, αυτήν τη στιγμή τους στέλνουμε το μήνυμα ότι αυτό θα το φορολογήσουμε. Στο κάτω-κάτω της γραφής κύριε Υπουργέ, λένε οι απόδημοι εδώ πέρα στα δικά τους γράμματα "Εμείς δεν φταιμε για το χάλι της ελληνικής οικονομίας. Εμείς τόσα χρόνια προσφέραμε στην ελληνική οικονομία, ο κάθε ένας από μας". Εάν η ελληνική πολιτική ηγεσία, τα δέκα δεκαπέντε χρόνια που περάσανε στάθηκε ανίκανη να έχει μία οικονομία στοιχειωδώς ανεκτή, ε, δεν φταίνε οι ομογενείς, κύριε Υπουργέ. Και φοβούμαι ότι επειδή οι ομογενείς αυτήν τη στιγμή δεν μπορούν να φωνάξουν, δεν μπορούν να διαμαρτυρηθούν, βρίσκονται στην Αμερική, στην Γερμανία ή στην Αυστραλία, είναι κρίμα.

Εγώ θα καλέσω την Κυβέρνηση για άλλη μία φορά να το σκεφθεί καλά. Πιστεύω ότι τα μηνύματα που θα έχετε και από τον κ. 'Αθενς και από όλες τις άλλες ομογενειακές οργανώσεις, θα είναι ότι ψυχολογικά ότι το πλήγμα θα είναι πολύ μεγαλύτερο από το τυχόν έσοδο το οποίο μπορεί να έχει ο Κρατικός Προϋπολογισμός.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΓΕΩΡΓΙΟΣ ΔΡΥΣ (Υφυπ.Οικονομικών): Κύριε Πρόεδρε, όπως είπα και πριν στη συνάδελφο την κα Μπακογιάννη, η Κυβέρνηση επιδεικνύει το μέγιστο του ενδιαφέροντός της και για τα προβλήματα των ομογενών. 'Ομως αποτελεί απόφαση της Κυβέρνησης να προχωρήσει σε μερικά θέματα φορολογικής Δικαιοσύνης και φορολογικής ισότητος των πολιτών.

Δε βάζουμε κανένα καινούριο φόρο, όπως αναφέρατε πριν. Καταργούμε μια φοροαπαλλαγή, η οποία θεσπίστηκε, όπως σας είπα, το 1971, κάτω από τελείως διαφορετικές, δημοσιονομικές συνθήκες.

Παρ' όλα αυτά, από τη συνάντηση την οποία κάναμε με τον κ. 'Αντριου 'Αθενς συμφωνήσαμε να μας υποβάλει ένα υπόμνημα με τις προτάσεις που έχει το προεδρείο των απόδημων Ελλήνων, το οποίο θα μελετήσει η Κυβέρνηση και δίνεται χρόνο από τώρα μέχρι την ημέρα που θα ψηφιστεί το φορολογικό νομοσχέδιο, να δούμε αν υπάρχει κάποιο σημείο συνάντησης των δυο αυτών διαφορετικών απόψεων.

Σας διαβεβαιώ, όμως, ότι θα συνεχίσουμε να επιδεικνύουμε το ενδιαφέρον μας για τα προβλήματα των αποδήμων.

ΠΡΟΕΔΡΕΥΩΝ (Λουκάς Αποστολίδης): Ολοκληρώθηκε η συζήτηση των επικαίρων ερωτήσεων.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμεθα στην ημερήσια διάταξη

ΤΩΝ ΕΠΕΡΩΤΗΣΕΩΝ

Θα συζητηθεί η με αριθμό 18/26.11.96 επερώτηση των Βουλευτών της Νέας Δημοκρατίας κυρίων Αναστασίου Παπαληγούρα, Γεωργίου Βουλγαράκη, Ευάγγελου Μπασιάκου, Αδάμ Ρεγκούζα, Ευάγγελου Μεϊμαράκη, Νικολάου Νικολοπούλου και Θεοδώρου Σκρέκα κατά του Υπουργού Οικονομικών, με αντικείμενο τη βεβαίωση και είσπραξη των βεβαιωθέντων φόρων, την αποτελεσματική διαχείριση της περιουσίας του Δημοσίου κ.λπ..

Πριν δώσω το λόγο στον πρώτο επερωτώντα τον κ. Παπαληγούρα, θα ήθελα να ανακοινώσω στο Σώμα, ότι ο Πρόεδρος του Συνασπισμού της Αριστεράς και της Προόδου κ. Νικόλαος Κωνσταντόπουλος, ορίζει ως Κοινοβουλευτικό Εκπρόσωπο στην επερώτηση της Νέας Δημοκρατίας σχετικά με τα οικονομικά, τον κ. Ευάγγελο Αποστόλου, Βουλευτή Ευβοίας. Ο κ. Παπαληγούρας έχει το λόγο.

ΑΝΑΣΤΑΣΗΣ ΠΑΠΑΛΗΓΟΥΡΑΣ: Κυρίες και κύριοι συνάδελφοι, η νέα φορολογική επιδρομή της Κυβέρνησης για τη συγκέντρωση επιπλέον εσόδων άνω του 1 τρισ., δε θα ήταν κάτω από άλλες συνθήκες αναγκαία. Είναι απλώς απόρροια δυο κυρίως αιτίων, για τα οποία οι 'Ελληνες φορολογούμενοι, οι οποίοι καλούνται σήμερα να σηκώσουν τα νέα φορολογικά βάρη, όχι μόνο δε φέρουν ευθύνη, αλλά εμπιστευόμενοι τις προεκλογικές δεσμεύσεις του Πρωθυπουργού, επένδυσαν στην Κυβέρνηση Σημίτη, τις αντίθετες ακριβώς προσδοκίες.

Το πρώτο αίτιο της νέας φορολογικής επιδρομής είναι η δογματική αγκύλωση του κυβερνώντος Κόμματος, στην ιδέα του μεγάλου κράτους και η έλλειψη θάρρους εκ μέρους των δήθεν εκσυγχρονιστών, να συγκρουστούν με τα συμφέροντα που λυμαίνονται τον σπάταλο, χαμηλής παραγωγικότητας, ζημιογόνο και συχνά διεφθαρμένο δημόσιο τομέα.

Κατά τα τρία χρόνια της διακυβέρνησης του ΠΑ.ΣΟ.Κ., μόνο η στήριξη των προβληματικών επιχειρήσεων και των αντιπαραγωγικών δραστηριοτήτων του ευρύτερου δημόσιου τομέα, στοίχισε στον 'Ελληνα φορολογούμενο το αστρονομικό ποσό των 20 τρισ. δραχμών.

Είναι χαρακτηριστικό ότι το 1981 το Κράτος δαπανούσε το 38% του ΑΕΠ. Σήμερα δαπανά το 80% του ΑΕΠ και απορροφά έτσι κάθε κεφαλαιακή και αναπτυξιακή ικμάδα της Χώρας, χωρίς να είναι σε θέση να προσφέρει δουλειά στους νέους, καλύτερη παιδεία, επαρκή κοινωνική πρόνοια, αποτελεσματική άμυνα ή εθνική, οικονομική, κοινωνική προοπτική.

Αντίθετα, το γιγαντιαίο κράτος οδηγεί τη Χώρα στο περιθώριο της Ευρώπης. Οι λογιστικές ταχυδακτυλουργίες και το φτιασίδωμα των στοιχείων των τελευταίων προϋπολογισμών, δεν μπορούν πλέον να αποκρύψουν την καταφανή αναποτελεσματικότητα του Κράτους του ΠΑ.ΣΟ.Κ. και την κατάρρευση της δημοσιονομικής διαχείρισης.

Το δεύτερο αίτιο το οποίο αποτελεί και το κύριο αντικείμενο της επερώτησης αυτής, είναι η απώλεια τεράστιων εσόδων για το Ελληνικό Δημόσιο, λόγω της αποσάθρωσης του φοροεισπρακτικού μηχανισμού. Είναι πια προφανής η αδυναμία του να βεβαιώσει τους αναλογούντες φόρους και να εισπράξει τους βεβαιωθέντες.

Εκτιμάται ότι το εν στενή εννοία Ελληνικό Δημόσιο, χάνει έσοδα της τάξης των 2,5 τρισ. ετησίως, από τη μη βεβαίωση αναλογούντων φόρων εκ των οποίων το 1,5 τρισ. μόνο από το ΦΠΑ, ενώ το ύψος της παραοικονομίας, υπολογίζεται ότι αγγίζει τα 10 τρισεκατομμύρια.

Παράλληλα, οι υπηρεσίες του Υπουργείου Οικονομικών, αδυνατούν να εισπράξουν βεβαιωθέντες φόρους, ύψους 2,2 τρισεκατομμυρίων, ενώ η διαχείριση της περιουσίας του Δημοσίου, εγείρει πλέον, μείζον θέμα αναποτελεσματικότητας και αδιαφάνειας.

Το σήριαλ της μηχανοργάνωσης των υπηρεσιών του Υπουργείου Οικονομικών -το νέο γεφύρι της 'Αρτας- εισέρχεται σε νέα φάση καθυστερήσεων και αναθεωρήσεων των σχετικών συμβάσεων και εξελίσσεται σε νέο "πίθο των Δαναίδων", με το οποίο θα ασχοληθεί ειδικότερα ο συνάδελφος κ.Μπασιάκος.

Πέρα από την απώλεια τεραστίων εσόδων για το ευρισκόμενο σε ένδεια, σε έσχατη ένδεια Δημόσιο, η αποσάθρωση της διαχείρισης του φορολογικού συστήματος, των δημοσίων δαπανών και της περιουσίας του Δημοσίου, υπονομεύει και την όποια συνολική οικονομική πολιτική της Κυβέρνησης. Οι δυνατότητες του φοροεισπρακτικού μηχανισμού να ανταποκριθεί στην αποστολή του, είναι πια περιορισμένες, είναι πια πεπερασμένες. H προσφυγή στα εξ ορισμού ισοπεδωτικά φορολογικά τεκμήρια, στα άδικα αντικειμενικά κριτήρια, στις αλλεπάλληλες φορολογικές αμνηστίες, καθώς και οι ανεξέλεγκτες και σκανδαλώδεις ρυθμίσεις χρεών, όχι μόνο δεν αποδίδουν πια τα αναμενόμενα, αλλά υποσκάπτουν περαιτέρω την ίδια την αξιοπιστία του φορολογικού συστήματος, δηλαδή την ίδια την υπόσταση του Κράτους.

Η νέα φορολογική επιδρομή της Κυβέρνησής σας, είναι λαθεμένη και αδιέξοδη. Και είναι επιπρόσθετα απαράδεκτη, αφού δε συνοδεύεται από κανένα απολύτως διαρθρωτικό μέτρο προς την κατεύθυνση της ανάταξης της δημοσιονομικής πολιτικής. Τα στρώματα του Ελληνικού Λαού που έχετε οδηγήσει στα όρια της φτώχειας με τη φορομπηχτική σας πολιτική, τη κακοδιαχείριση και τις σπατάλες του κομματικού Κράτους, απαιτεί πλέον η φορολογική διοίκηση και η οικονομική διαχείριση του ιδρώτα του, να υπηρετούνται από άτομα υψηλού ήθους και ευθύνης και να διέπονται από τις θεμελιώδεις αρχές της φορολογικής Δικαιοσύνης και της χρηστής διαχείρισης.

Είναι, φαίνεται, αναγκαίο να υπενθυμίσω, κύριε Υπουργέ, τους βασικούς κανόνες της δημοσιονομικής διαχείρισης, η υιοθέτηση των οποίων, όχι μόνο θα εξασφάλιζε τους αναγκαίους πόρους για την άμυνα, για την παιδεία, την κοινωνική πρόνοια και την ανάπτυξη, αλλά και θα αποκαθιστούσε παράλληλα, το αίσθημα της φορολογικής Δικαιοσύνης και θα ενίσχυε το επίπεδο της κοινωνικής συνοχής που σήμερα δοκιμάζεται στα όρια της αντοχής του.

Το αλφαβητάρι, λοιπόν της δημοσιονομικής διαχείρισης λέει:

Κανόνας πρώτος.Η αποτελεσματική διοίκηση του όποιου φορολογικού συστήματος, είναι η καλύτερη τελικά φορολογική πολιτική.

Η φορολογική διοίκηση είναι ο συνδετικός κρίκος ανάμεσα στη φορολογική πολιτική και στους υπόχρεους για την καταβολή των φόρων. Αποστολή της φορολογικής διοίκησης είναι η αναζήτηση των μεθόδων, η αναζήτηση των διαδικασιών μέσω των οποίων πραγματοποιείται με τον απλούστερο δυνατό τρόπο και με το χαμηλότερο δυνατό κόστος η βεβαίωση των αναλογούντων φόρων και η είσπραξη των βεβαιωθέντων.

Με το περιεχόμενο αυτό η φορολογική διοίκηση προσδιορίζει το βαθμό υλοποίησης της όποιας φορολογικής πολιτικής και κατά συνέπεια το ύψος της φορολογικής επιβάρυνσης, το μέτρο της φορολογικής ισότητας, το επίπεδο της μακροοικονομικής ισορροπίας και το βαθμό νόθευσης του ανταγωνισμού στην αγορά.

Εξαιρετικής σπουδαιότητας είναι επίσης ο ανατροφοδοτικός ρόλος της φορολογικής διοίκησης στη διαμόρφωση της φορολογικής πολιτικής και της φορολογικής νομοθεσίας ως εκ της εμπειρίας που αποκτά ο μηχανισμός αυτός. Κριτήρια της αποτελεσματικότητας της φορολογικής διοίκησης δεν μπορεί να είναι άλλα από: πρώτον, το κενό ανάμεσα στους φόρους που πράγματι αναλογούν και στους φόρους που βεβαιώνονται. Πρόκειται για τη φοροδιαφυγή. Δεύτερον, το κενό ανάμεσα στους φόρους που βεβαιώνονται και στους φόρους που εισπράττονται. Πρόκειται για την άρνηση καταβολής οφειλών. Και τρίτον, η κατανομή των δύο αυτών κενών στις διάφορες κατηγορίες φορολογουμένων. Με άλλα λόγια ποιοι είναι αυτοί που φοροδιαφεύγουν, ποιοι είναι αυτοί που αρνούνται να καταβάλουν φόρους.

Για το 1996 η φοροδιαφυγή εκτιμάται σε 2,5 τρισεκατομμύρια δραχμές, η άρνηση καταβολής βεβαιωμένων φόρων ανέρχεται σε 2,2, τρισ. -στα οποία, σημειώνω, δε συμπεριλαμβάνονται οι οφειλές στα ασφαλιστικά ταμεία και στις ΔΕΚΟ,- ενώ η κατανομή των κενών στις διάφορες κατηγορίες φορολογουμένων είναι ομολογημένα γενικά άγνωστη. Δεν έχει με άλλα λόγια συστηματικά διερευνηθεί.

Η ενίσχυση συνεπώς της αποτελεσματικότητας της φορολογικής διοίκησης μειώνει τη φοροδιαφυγή, αυξάνει τα φορολογικά έσοδα και αποκαθιστά τη δίκαιη κατανομή των φορολογικών βαρών. Και γι' αυτούς τους λόγους οφείλει να αποτελεί πάντοτε τη βασική κυβερνητική προτεραιότητα. Αλλά για σας δεν αποτελεί!

Κανόνας δεύτερος: το υψηλό επίπεδο κατάρτισης και ήθους και η ανεξαρτησία των φοροτεχνικών οργάνων συνιστούν παράγοντες καθοριστικούς για την αποτελεσματικότητα της φορολογικής διοίκησης.

Η Σχολή Δημοσιονομικών Σπουδών που λειτούργησε επιτυχώς μέχρι το 1946 -αξίζει τον κόπο αυτή η ιστορική αναδρομή- αποτέλεσε φυτώριο δημιουργίας όχι μόνο υψηλού επιπέδου στελεχών του Υπουργείου Οικονομικών, αλλά και στελεχών της Δικαιοσύνης και των πανεπιστημίων. 'Ομως η κατάργηση του αυτοτελούς κλάδου υπαλλήλων της κεντρικής υπηρεσίας του Υπουργείου Οικονομικών από τη δικτατορία επέφερε σοβαρό πλήγμα στη δημιουργία στελεχών υψηλού επιστημονικού επιπέδου.

Τα αποτελέσματα της κατάργησης αυτής άρχισαν να φαίνονται αρκετά χρόνια αργότερα με την πτώση του ποιοτικού επιπέδου των ίδιων των φορολογικών νομοσχεδίων αλλά και των ερμηνευτικών εγκυκλίων του Υπουργείου Οικονομικών.

Ο άκρατος κομματισμός που εισήγαγε το ΠΑ.ΣΟ.Κ., οι διορισμοί χωρίς εξετάσεις, κατά παράβαση μάλιστα του Υπαλληλικού Κώδικα και οι μετατάξεις κυρίως στη δεκαετία του '80 χιλιάδων υπαλλήλων χωρίς οποιαδήποτε προσόντα από άσχετες υπηρεσίες του ευρύτερου δημόσιου τομέα, -Ιππόδρομος, Κέτεριγκ, "ΠΥΡΚΑΛ"- αποδιοργάνωσαν σε επικίνδυνο βαθμό τις δομές και κατά συνέπεια και την αποτελεσματικότητα και το κύρος της φορολογικής διοίκησης.

Το Κέντρο Δημοσιονομικών Σπουδών και η Σχολή Εκπαίδευσης και Επιμόρφωσης των υπαλλήλων του Υπουργείου Οικονομικών, που με μεγάλη καθυστέρηση προβλέφθηκαν με τις διατάξεις του ν. 1882/90, αλλά και με τον πρόσφατο νόμο που ψηφίσαμε για την αναδιοργάνωση των υπηρεσιών του Υπουργείου Οικονομικών, δεν έχουν ακόμα λειτουργήσει μέχρι σήμερα!

Η βαθμιαία, αγαπητοί συνάδελφοι, υποβάθμιση των επιτελικών υπηρεσιών του Υπουργείου, σε συνδυασμό με την παράλληλη υποβάθμιση του επιπέδου των υπαλλήλων των περιφερειακών υπηρεσιών, καθώς και η θέσπιση συνοπτικών αντί των τακτικών ελέγχων, είχαν ως αποτέλεσμα τη μείωση της αποδοτικότητας του φοροεισπρακτικού μηχανισμού, την προϊούσα διαφθορά, την ελαχιστοποίηση των φορολογικών ελέγχων και την προσπάθεια των εκάστοτε κυβερνήσεων να πραγματοποιήσουν έσοδα προσφεύγοντας σε τεκμαρτές μεθόδους φορολογίας και φορολογικές αμνηστίες περίπου σε τακτική βάση.

Η δημιουργία συνεπώς και η χρησιμοποίηση στελεχών υψηλού επιστημονικού επιπέδου καλά αμειβομένων, τα οποία θα επανδρώσουν την Κεντρική Υπηρεσία και την Επιθεώρηση του Υπουργείου Οικονομικών, αποτελεί βασική προϋπόθεση, της οποίας μάλιστα υποκατάστατο δεν υπάρχει για την πάταξη της εκτεταμένης πια σήμερα διαφθοράς και την ανάταξη της αποτελεσματικότητας της φορολογικής διοίκησης. Και αυτά δεν εφαρμόζονται από τις Κυβερνήσεις του ΠΑ.ΣΟ.Κ..

Κανόνας τρίτος: Ο εκσυγχρονισμός, η κωδικοποίηση και η σταθερότητα της φορολογικής νομοθεσίας αποτελούν τον ακρογωνιαίο λίθο της παραγωγικότητας και της ανάπτυξης.

Από σχετικές μελέτες, με πρώτη αυτή του ΙΟΒΕ, προκύπτει -είναι νομίζω ιδιάιτερα ενδιαφέρον, ότι το κόστος για τη συμμόρφωση των επιχειρήσεων στη φορολογική νομοθεσία, λόγω των συνεχών αλλαγών της, λόγω της ασάφειας των διατάξεων, της ανεπάρκειας των ερμηνευτικών εγκυκλίων, της καθ'οδόν τροποποίησης των φορολογικών νομοσχεδίων, αλλά και της συντήρησης των αιτίων και των δυνατοτήτων χρηματισμού, υπερβαίνει το 50% των διοικητικών εξόδων τους!

Οι συχνές μεταβολές και η έλλειψη σταθερότητας στο δημοσιονομικό περιβάλλον, δεν δημιουργούν τις προϋποθέσεις για μακρόπνοο προγραμματισμό και ανάπτυξη των επιχειρήσεων. Αντίθετα, στην πράξη αποδυναμώνουν την ασφάλεια του δικαίου, διευκολύνουν τη διαφθορά και τη φοροδιαφυγή, επιβαρύνουν τη διοίκηση του φορολογικού συστήματος, αλλά πλήττουν και την ανταγωνιστικότητα της οικονομίας.

Ενδεικτικά αναφέρω ότι στη δεκαετία 1986-1995, η φορολογική νομοθεσία επιβαρύνθηκε με εκατόν επτά πολυσέλιδους νόμους του Υπουργείου Οικονομικών -και η ευθύνη βαρύνει και τη Νέα Δημοκρατία- χωρίς να συμπεριλαμβάνονται οι φορολογικού περιεχομένου διατάξεις που βρίσκονται σε πλήθος άλλων νόμων άλλων Υπουργείων, ή η σωρεία ερμηνευτικών εγκυκλίων του Υπουργείου Οικονομικών. Που, μάλιστα, δεν κωδικοποιήθηκαν!

Τα προβλήματα από την έλλειψη σταθερότητας και κωδικοποίησης της φορολογικής αλλά και της εργατικής και της ασφαλιστικής -νομοθεσίας-, αποτελούν σήμερα μία από τις βασικές αιτίες για το δυσμενές επιχειρηματικό κλίμα στη χώρα.

Οι πρακτικές σας αποδεικνύουν ότι δεν συμμερίζεσθε τις παραπάνω θέσεις.

Κανόνας τέταρτος: Η καλύτερη φορολογική πολιτική δεν είναι πάντοτε αυτή που επιδιώκει άμεσα περισσότερα έσοδα.

Η φορολογική πολιτική που με ταμειακή νοοτροπία υπηρετεί αποκλειστικά την αύξηση των εσόδων με την επιβολή νέων φόρων, που παραγνωρίζει την αδυναμία του φοροεισπρακτικού μηχανισμού να ανταποκριθεί στο έργο του, που επιπίπτει επιλεκτικά κατά των εύκολων κοινωνικών στόχων, με άλλα λόγια κατά των μισθωτών και των συνταξιούχων, που αδυνατούν να φοροδιαφύγουν, αυτή η φορολογική πολιτική, η φορολογική πολιτική του ΠΑ.ΣΟ.Κ. με άλλα λόγια, συμβάλλει τελικά στην ανισοκατανομή των φορολογικών βαρών σε βάρος των χαμηλών εισοδημάτων.

Κανόνας πέμπτος: Πρέπει κατ'αρχήν, να αποφεύγεται η επιβολή κάθε νέου φόρου, γιατί κάθε νέα φορολογία μπορεί μεν να αποφέρει έσοδα στο Κράτος, συγχρόνως, όμως, πλήττει την εθνική οικονομία, στο μέτρο που υπονομεύει την ανταγωνιστικότητά της και αποδυναμώνει περαιτέρω τον παραγωγικό ιστό της Χώρας.

Προϋπόθεση για την εθνική οικονομική επιβίωση και για τη συμπόρευσή μας με τους ανεπτυγμένους λαούς της Ευρώπης, αποτελεί η, με κάθε θυσία εξασφάλιση της διεθνούς ανταγωνιστικότητας του παραγωγικού τομέα.

Κατά συνέπεια, κάθε νέα φορολογία -ή και διοικητικό μέτρο- πρέπει να αξιολογείται πλέον και με βάση τις επιπτώσεις της στην ανταγωνιστικότητα της οικονομίας.

Συμπεραίνω ότι τους προφανείς αυτούς και στοιχειώδεις κανόνες της δημοσιονομικής διαχείρισης της χρηστής διοίκησης και δεοντολογίας, τους έχετε προκλητικά παραβεί. 'Οχι γιατί τους αγνοείτε! Αλλά γιατί αποτελεί συνειδητή επιλογή σας. Γιατί επί χρόνια υπηρετείτε άλλα συστήματα αρχών και αξιών, συστήματα που δεν προτάσσουν αξιωματικά και ανεξαίρετα το εθνικό έναντι του κομματικού συμφέροντος, συστήματα αρχών και αξιών που δε βρίσκονται σε αρμονία με την παράδοση και την ιστορία του Τόπου, συστήματα που αλλοίωσαν τον ίδιο τον χαρακτήρα, την ταυτότητα του Νεοέλληνα.

Και δυστυχώς, αυτό είναι το μονιμότερο κακό που αφήνουν οι κυβερνήσεις του ΠΑ.ΣΟ.Κ. στον Τόπο.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ο κ. Βουλγαράκης έχει το λόγο.

ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, ο προλαλήσας κύριος συνάδελφος ανέπτυξε σε βάθος την επερώτησή μας και έδωσε στην Εθνική Αντιπροσωπεία όλο το πλαίσιο στο οποίο εδράζονται οι απόψεις μας. 'Εχω την αίσθηση, ότι εάν κάποιος συνάδελφος αποφασίσει να μελετήσει τα ερωτήματα τα οποία η επερώτησή μας θέτει μέσα από τα Πρακτικά της Βουλής τα τελευταία χρόνια, θα δει ότι τα ίδια ερωτήματα έρχονται και επανέρχονται τίθενται και επανατίθενται τα τελευταία είκοσι χρόνια -και το μόνο το οποίο κατ'ουσίαν αλλάζει είναι- τα νούμερα, τα οποία ενδεχομένως περιέχουν οι απαντήσεις τις οποίες ο κατά καιρούς αρμόδιος Υπουργός για τα θέματα αυτά δίδει, ή ανανεώνονται κάποιες υποσχέσεις.

Είναι πλέον σαφές, ότι δεν είναι σε θέση αυτή η διαδικασία, ούτε λύσεις να δώσει, αλλά πολύ περισσότερο να πείσει, κυρίως τους 'Ελληνες φορολογούμενους, οι οποίοι υπομονετικά όλα αυτά τα χρόνια -έχω την αίσθηση- συμμετέχουν και ποτέ δε βλέπουν το προϊόν αυτής τους της συμμετοχής, να επιστρέφεται, όπως προβλέπουν όλες οι αρχές της φορολογίας.

'Ενας οποιοσδήποτε φοιτητής οικονομικών που ασχολείται με το μάθημα της Δημόσιας Διοίκησης, μαθαίνει για τη φοροδιαφυγή και τις συνέπειες της, τη φοροαποφυγή και πώς ζημιώνει το Κράτος, το λαθρεμπόριο και τι σημαίνει για την οικονομία. 'Εχω, όμως, την αίσθηση, ότι την ουσία δε θα τη δει στα βιβλία ποτέ, γιατί η ουσία, κύριε Πρόεδρε, κυρίες και κύριοι συνάδελφοι, συνοψίζεται σε δύο βασικές αρχές.

Πρώτον, στην ανεπάρκεια της Πολιτείας να οργανώσει τις υπηρεσίες της, στην ανεπάρκεια της Πολιτείας να μπορέσει να αξιοποιήσει τους μηχανισμούς, τους οποίους η ίδια δημιούργησε και διαθέτει.

Και δεύτερον, στην έλλειψη της πολιτικής βούλησης, η οποία θα επιτρέψει να κινηθούν εκείνες οι διαδικασίες, που θα έχουν ως πρακτική συνέπεια τον εξορθολογισμό του Κράτους, είτε στο σκέλος των εσόδων είτε στο σκέλος των δαπανών.

Είναι δυνατόν τόσα χρόνια να συζητάμε για το Φ.Π.Α., την ατέλεια στην είπραξή του, να έχουν γίνει δεκάδες ερωτησεις και επερωτήσεις και να εξακολουθούμε ακόμη να σημειώνουμε τις ίδιες παρατηρήσεις τις οποίες,εδώ και κάποια χρόνια, έχουμε πρώτη φορά σημειώσει;

Είναι δυνατόν να λέμε πως η λύση στο πρόβλημα της παραοικονομίας, της φοροδιαφυγής, είναι η μηχανοργάνωση και παρ' όλα αυτά, πέραν των κατά καιρούς υποσχέσεων που δίδονται και ξαναδίδονται, για το πότε αυτή η διαδικασία θα μπει επιτέλους μπροστά, να είμαστε ακριβώς στο ίδιο σημείο απο το οποίο είχαμε ξεκινήσει; 

'Η είναι δυνατόν να συζητούμε κάθε χρόνο κατά μέσο όρο τέσσερα με πέντε φορολογικά νομοσχέδια στη Βουλή -αν τα δει κανείς, μέσες άκρες είναι τα ίδια- και παρά ταύτα, το πρόβλημα να εξακολουθεί να παραμένει;

Κύριε Πρόεδρε, κυρίες και κύριοι συναδελφοι, το πρόβλημα στην Πατρίδα μας έχει πλέον υπερβεί τα όρια. 

Θα αναφερθώ μόνο στο θέμα της διαχείρισης της δημόσιας περιουσίας. Και συγκεκριμένα, επικαλούμαι δημοσίευμα της εφημερίδας "ΤΟ ΒΗΜΑ", πριν από κάποιες Κυριακές, το οποίο δε διαψεύσθηκε, εξ όσων τουλάχιστον παρακολούθησα εγώ, όπου αναφέρεται η έκταση των στρεμμάτων τα οποία έχει στην κατοχή και στην κυριότητά του το Κράτος και τα οποία, στη συντριπτική τους πλειοψηφία, παραμένουν ανεκμετάλλευτα. Λέει, λοιπόν, το δημοσίευμα, ανάμεσα στα άλλα, ότι:

Το Υπουργείο των Οικονομικών έχει στην κυριότητά του τριάντα πέντε χιλιάδες τριακόσια εβδομήντα πέντε τεμάχια, συνολικής έκτασης ενός εκατομμυρίου εκατόν εβδομήντα τριών χιλιάδων τριακοσίων εβδομήντα δύο στρεμμάτων.

Το Υπουργείο Εθνικής 'Αμυνας έχει τετρακόσιες ενενήντα έξι χιλιάδες τετρακόσια σαράντα εννέα στρέμματα.

Το Υπουργείο Δημόσιας Τάξης έχει περίπου τρεις χιλιάδες στρέμματα.

Το Υπουργείο Γεωργίας έχει τριακόσιες ογδόντα έξι χιλιάδες περίπου στρέμματα.

Τα υπόλοιπα Υπουργεία και Νομικά Πρόσωπα Ιδιωτικού και Δημοσίου Δικαίου έχουν γύρω στα δεκαοκτώ εκατομμύρια οκτακόσιες εβδομήντα τέσσερις χιλιάδες τριακόσια τριάντα έξι στρέμματα.

Αναφέρεται σε κάθε είδους ιδιοκτησία. Και προφανώς, αφού αναφέρεται σε στρέμματα, αντιλαμβάνεσθε ότι αναφέρεται σε όλες τις μορφές της κυριότητας που μπορεί να υπάρξουν.

'Ομως το θέμα δεν είναι αυτό. Το θέμα είναι, ότι αυτη η περιουσία στο σύνολό της παραμένει ανεκμετάλλευτη. Και είναι βέβαιο ότι, αν είχε αποφασισθεί κατά κάποιο τρόπο να εκμεταλλευθούμε την περιουσία αυτή, τότε θα μπορούσαν πάρα πολλά από τα θέματα αυτά, τα οποία σήμερα αντιμετωπίζουμε και για τα οποία πολλές φορές επιβάλλουμε φορολογίες επί φορολογιών, να είχαν αντιμετωπισθεί.

Πιστεύουμε ότι το Ελληνικό Δημόσιο δεν έχει ποτέ ασχοληθεί σοβαρά και με έναν ορίζοντα βάθους χρόνου με τα θέματα αυτά. Αυτό είναι κάτι το οποίο θα έπρεπε να γίνει και το οποίο θα έπρεπε, σε κάθε περίπτωση, να αποφασισθεί και να παρακολουθείται χρόνο με το χρόνο.

ΠΡΟΕΔΡΕΥΩΝ (Λουκάς Αποστολίδης): Ο κ. Μπασιάκος έχει το λόγο.

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, επερωτάται η Κυβέρνηση, μεταξύ άλλων, για την αδυναμία της να βεβαιώσει αναλογούντες φόρους και να εισπράξει βεβαιωθέντες φόρους. Και επερωτάται, ακριβώς γιατί αυτή η αδιέξοδη κατάσταση την οδηγεί στην επιβολή νέας φορολογίας, νέων φόρων, παρά τα όσα προεκλογικά είχαν εξαγγελθεί και παρά τις διαβεβαιώσεις, κατά κύριο λόγο του Πρωθυπουργού, του κ. Σημίτη.

'Ομως, και η αναποτελεσματικότητα της διοίκησης του φορολογικού συστήματος, υπονομεύει κάθε προσπάθεια εμπέδωσης εμπιστοσύνης των πολιτών προς το φορολογικό σύστημα και πίστης τους στη φορολογική δικαιοσύνη και στις αρχές της φορολογικής ισότητας.

Παρά τις διαβεβαιώσεις του κ. Σημίτη προεκλογικά, ότι δεν θα επιβληθούν νέοι φόροι, ότι δεν υπάρχει ανάγκη λήψεως νέων μέτρων, έχουμε μία φορολογική λαίλαπα, η οποία πρόκειται να συζητηθεί τις επόμενες ημέρες στη Βουλή υπό τη μορφή του φορολογικού νομοσχεδίου, αλλά και μία σειρά μέτρων, που προαναγγέλονται μέσω του Κρατικού Προϋπολογισμού.

Ο κ.Σημίτης επικαλείται ότι έχει μια πρόσφατη λαϊκή εντολή. Αλλά παραβιάζει συστηματικά το περιεχόμενο αυτής της λαϊκής εντολής, διότι η λαϊκή εντολή εδόθη για τελείως αντίθετη πολιτική από εκείνη την οποία ακολουθεί η Κυβένηση και παραμένετε άκαμπτοι και αδιάλλακτοι, παρά τη δριμύτατη και εντονότατη λαϊκή διαμαρτυρία και κινητοποίηση. Αντί να σας προβληματίσει η κινητοποίηση αυτή, αντί να σας προβληματίσει η διαμαρτυρία που προέρχεται από όλες τις κοινωνικές τάξεις και από όλα τα εισοδηματικά στρώματα, εμμένετε στην άσκηση αυτής της πολιτικής, αυτής της ανάλγητης πολιτικής η οποία πλήττει τελικώς όλα τα κοινωνικά στρώματα. Είναι, όμως, ιδιαίτερα εξοργιστικό το γεγονός ότι προχωρείτε, και αυτό ήταν το πρώτο μέτρο της νέας Κυβέρνησης, σε σκανδαλώδεις ρυθμίσεις χρεών, όπως η πρόσφατη του νομοσχεδίου για τον Τελωνειακό Κώδικα, εξακολουθείτε την πάγια πολιτική σας, της κατασπατάλησης του δημοσίου χρήματος σε αντιπαραγωγικές δραστηριότητες και βέβαια, αμνηστεύετε ουσιαστικά τη διασπάθιση του δημοσίου χρήματος. Είναι γνωστό ότι πρόσφατα, την άνοιξη του 1996, ουσιαστικά αμνηστεύσατε τη διασπάθιση του δημοσίου χρήματος, αφού χαρακτηρίζετε πλέον ως πλημμέλημα τη διασπάθιση του δημοσίου χρήματος μέχρι 50 εκατ. δραχμές, από τα 5 εκατ. που ίσχυαν μέχρι τότε.

Είναι προς τιμήν ορισμένων μελών του Κοινοβουλίου, της παρατάξεώς σας, αλλά και ορισμένων Υπουργών, που παραδέχονται ότι κακώς η Κυβέρνηση αμνήστευσε τα σκάνδαλα. Το λένε ευθέως, το είχε πει ο κ.Τζουμάκας προ ημερών, αναφερόμενος στα σκάνδαλα του βάμβακος, τα οποία αμνήστευσε η Κυβέρνηση του ΠΑ.ΣΟ.Κ. το Μάϊο του 1996. Βέβαια, προχωρήσατε πρόσφατα σε ρύθμιση εκκρεμών φορολογικών υποθέσεων, ουσιαστικά επαινώντας τους ανειλικρινείς φορολογούμενους και πλήττοντας τους ειλικρινείς φορολογούμενους, οι οποίοι κάθε τόσο καλούνται να είναι τα θύματα και να φέρουν στις πλάτες τους το βάρος αυτής της σπάταλης και χωρίς προοπτική πολιτικής σας.

'Ηδη δημοσιοποιήσατε μια λίστα φοροφυγάδων, αλλά και αυτή η λίστα ήταν πολύ πρόχειρα καταρτισμένη, αφού οι ίδιες οι υπηρεσίες σας εξευτέλισαν όλη αυτήν την προσπάθεια με το να ζητούν συγγνώμη και να λένε ότι κακώς κάποιοι απ'αυτούς περιελήφθησαν στις λίστες και στους πίνακες. Κάποιοι άλλοι ήρθαν και είπαν ότι εμείς έχουμε προχωρήσει σε προσφυγές και ότι το θέμα δεν έχει κριθεί από τη Δικαιοσύνη. Αυτή η πρακτική υπονομεύει κάθε προσπάθεια διαπόμπευσης των φοροφυγάδων, που είναι στη σωστή κατεύθυνση και είναι σωστή πολιτική, την οποία πλέον δεν μπορείτε να την επαναφέρετε.

Με την αδυναμία είσπραξης βεβαιωθέντων φόρων χάνει το Δημόσιο 2,2 τρισ. δραχμές. Και με την αδυναμία σας να βεβαιώσετε αναλογούντες φόρους λόγω της παραοικονομίας, χάσατε το 1996 2,5 τρισ. δραχμές. Αν είχατε εισπράξει τα ποσά αυτά, δε θα είχατε κανένα δικαίωμα να αρνείστε στους αγρότες την ικανοποίηση των δίκαιων αιτημάτων τους, ύψους 150 δισ. δραχμών, όταν αναφερόμαστε σε απώλεια εσόδων για τη μείωση του κόστους παραγωγής και τη βελτίωση της ανταγωνιστικότητας της ελληνικής γεωργίας, που προτείνει η Νέα Δημοκρατία.

Οι προσπάθειες για την πάταξη της φοροδιαφυγής μέσω της μηχανοργάνωσης, όπως είναι γνωστό, ξεκίνησαν το Φεβρουάριο του 1991. Θα θυμάστε, ότι τότε η Κυβέρνηση είχε προμηθεύσει με ηλεκτρονικούς υπολογιστές εκατόν τριάντα οκτώ Δ.Ο.Υ., που μπορούσαν να εισάγουν στοιχεία τοπικών φορολογουμένων και να προχωρήσουν εν συνεχεία στη διασταύρωση στοιχείων. Εν συνεχεία υπεγράφη μια σύμβαση, όπως είναι γνωστό, το Μάϊο του 1993, η οποία προέβλεπε τη σύνδεση αυτών των υπολογιστών με τον κεντρικό ηλεκτρονικό υπολογιστή του Υπουργείου των Οικονομικών, για να υπάρχει ευρύτερη διαδικασία διασταύρωσης στοιχείων και πάταξης της φοροδιαφυγής.

Κύριοι συνάδελφοι, αυτή η διαδικασία που προβλεπόταν να έχει ολοκληρωθεί τον Νοέμβριο του 1995 δεν έχει προχωρήσει καθόλου. 'Εχει γίνει η προμήθεια των μηχανημάτων, ύψους 11,5 δισ. δραχμών, έχουν προχωρήσει δύο συμβάσεις, τροποποιητικές της αρχικής, και ήδη προτίθεσθε στις 20 Δεκεμβρίου να υπογράψετε τρίτη τροποποιητική σύμβαση και να παραπέμψετε ουσιαστικά στις καλένδες την εκπλήρωση αυτής της πολύ σημαντικής προσπάθειας που ξεκίνησε εδώ και τριάμισι χρόνια και η οποία σε καμία περίπτωση δεν πρόκειται να αποδώσει καρπούς προ του τέλους του 1999.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Κύριε Πρόεδρε, να μην κρατήσω άλλο χρόνο, θα επανέλθω στη δευτερολογία μου.

ΠΡΟΕΔΡΕΥΩΝ (Λουκάς Αποστολίδης): Αν δεν ανακατεύατε τους αγρότες, κύριε Μπασιάκο, θα είχατε τελειώσει.

ΕΥΑΓΓΕΛΟΣ ΜΠΑΣΙΑΚΟΣ: Το θεωρώ επίκαιρο θέμα, κύριε Πρόεδρε. Είναι θέμα των ημερών και είναι πάρα πολύ σημαντικό το τι θα γίνει με τους αγρότες, όπως το κρίνετε και εσείς φαντάζομαι.

ΠΡΟΕΔΡΕΥΩΝ (Λουκάς Αποστολίδης):Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ:Κύριε Πρόεδρε, κυρίες και κύριοι συνάδελφοι, στόχος της σημερινής επερώτησης ασφαλώς είναι να αναδείξουμε πολιτικά στην Εθνική Αντιπροσωπεία, το θέμα της απαράδεκτης κατάστασης, σε επίπεδο έμψυχου και άψυχου υλικού στο Υπουργείο Οικονομικών, αλλά και ουσιαστικά να ελέγξουμε την Κυβέρνηση για την απαράδεκτη καθυστέρησή της να παρέμβει για την καλύτερη λειτουργία αυτών των υπηρεσιών.

'Ηθελα να ξεκινήσω με το εξής θέμα: Μιλάμε για την καθυστέρηση της βεβαίωσης των αναλογούντων φόρων. Μια από τις βασικότερες αιτίες είναι κατ' αρχήν, η αποστέωση του ελεγκτικού μηχανισμού του Υπουργείου Οικονομικών. Και αυτό έχει προέλθει από τις εξής βασικές αιτίες:

Πρώτον, από την παντελή έλλειψη εκσυγχρονιστικών μεθόδων, που πρέπει να διέπουν τη λειτουργία του Υπουργείου Οικονομικών.

Δεύτερον, από τις άκριτες μετατάξεις ακατάλληλου προσωπικού στο Υπουργείο Οικονομικών από άλλες υπηρεσίες -και μάλιστα, με τη μέθοδο προσλήψεων- που δεν είχαν σχέση με το δημόσιο τομέα.

Τρίτον, από την καθιέρωση και τη λειτουργία των κομματικών προϊσταμένων στις υπηρεσίες του Υπουργείου Οικονομικών.

Τέταρτον, από την κακή λειτουργία των υπηρεσιών, από την ενοποίηση των υπηρεσιών που έγινε από το 1987 και που δεν μπόρεσε μέχρι σήμερα να γίνει πλήρης αφομοίωση του προσωπικού των δύο υπηρεσιών.

Επίσης, η αδυναμία της πάταξης της φοροδιαφυγής, που για την Κυβέρνηση αποτελεί σύνθημα και μόνο, ουσιαστικά είναι η βασική αιτία αυτής ακριβώς της έλλειψης του Υπουργείου Οικονομικών.

Η αποστέωση του ελεγκτικού μηχανισμού με τη λειτουργία αυτών των χαριστικών και συνοπτικών ελέγχων, κάθε φορά που η Κυβέρνηση προσπαθεί να λύσει και τα πρόσκαιρα δημοσιονομικά προβλήματα, χωρίς να ασχολείται με την ποιότητα του ελεγκτικού μηχανισμού, είναι ακριβώς οι βασικές αιτίες του προβλήματος. Και ασφαλώς, η καθυστέρηση, σκόπιμη ή όχι, της Κυβέρνησης, να καταλάβει ότι η βασική εστία της φοροδιαφυγής είναι ο φόρος προστιθέμενης αξίας, είναι το μεγάλο πρόβλημα.

Στην είσπραξη των φόρων, οι πρόσκαιρες ρυθμίσεις σαν και αυτή που ψηφίσαμε με τις ρυθμίσεις του Τελωνειακού Κώδικα, ουσιαστικά δε λύνουν το πρόβλημα. Και βεβαίως, εκείνοι οι φορολογούμενοι που μπαίνουν σ'αυτές τις ρυθμίσεις, είναι κυρίως οι μικροί φορολογούμενοι. Οι μεγάλοι φορολογούμενοι μπαίνουν πρόσκαιρα για να πάρουν φορολογικές ενημερότητες και συνεχίζουν ασύστολα τη φοροδιαφυγή, που την έχουν αναγάγει σε εθνικό σπορ στην Πατρίδα μας, χωρίς ουσιαστικά να ακολουθούν τις ρυθμίσεις και χωρίς βεβαίως να υπάρχει το προσδοκόμενο αποτέλεσμα από τις υπηρεσίες του Υπουργείου Οικονομικών, δηλαδή από την πολιτική που ασκεί το Υπουργείο των Οικονομικών.

Θα ήθελα σ'αυτό το σημείο, κυρίες και κύριοι συνάδελφοι, να καταγγείλω το Υπουργείο Οικονομικών σε κάτι που ουσιαστικά προσβάλλει την Εθνική Αντιπροσωπεία. Μόλις πριν από λίγες μέρες ψήφισε το νόμο, ο οποίος δημοσιεύτηκε στην Εφημερίδα της Κυβερνήσεως και πήρε τον αριθμό 2443 και αμέσως το Υπουργείο Οικονομικών έρχεται και εκδίδει εγκύκλιο που ουσιαστικά, καταργεί τις διατάξεις του άρθρου 21 και ειδικότερα την περιοριστική διάταξη που με παρέμβαση είχα κάνει εγώ προσωπικά, δηλαδή να μην ενταχθούν στη ρύθμιση οι επιχειρήσεις για τις οποίες έχουν εκδοθεί εντολές ελέγχου μέχρι 25/10/1996.

Το Υπουργείο Οικονομικών με την εγκύκλιο έρχεται και αναιρεί το πνεύμα του νόμου και λέει ότι η έννοια του νομοθέτη, δηλαδή της Εθνικής Αντιπροσωπείας, είναι ότι η απαγόρευση αυτή ισχύει για τις επιχειρήσεις για τις οποίες δεν έχει αρχίσει ο έλεγχος, ή εν πάση περιπτώσει, γι'αυτές τις επιχειρήσεις που άρχισε ο έλεγχος και σταμάτησε και όχι φυσικά, η βασική έννοια της έκδοσης εντολής ελέγχου που έχει η έννοια του άρθρου 21.

Εγώ τουλάχιστον θα επαναφέρω τη συζήτηση στο σημείο αυτό, γιατί θεωρώ ότι έγινε προκλητική παραβίαση και του πνεύματος, αλλά και της λειτουργίας της Εθνικής Αντιπροσωπείας από τις υπηρεσίες του Υπουργείου Οικονομικών και ειδικότερα, από τον κύριο Υπουργό των Οικονομικών.

Σχετικά με τις δαπάνες, η καθυστέρηση στις αποκρατικοποιήσεις -θα τα πούμε βεβαίως και στον Προϋπολογισμό αυτά- σε ζημιωγόνες επιχειρήσεις, ουσιαστικά είναι εκείνη η αιτία που καθυστερεί την πολιτική του Υπουργείου Οικονομικών όπως ακριβώς θα έπρεπε διαγράφεται.

Η αναποτελεσματικότητα στη διαχείριση της δημόσιας περιουσίας είναι: Πρώτον, η παντελής έλλειψη προσπάθειας στην απογραφή της δημόσιας περιουσίας. Δεύτερον, οι καταπατητές, που λυμαίνονται τη δημόσια περιουσία. Τρίτον, τα υποτυπώδη έως σκανδαλώδη ενοίκια των δημοσίων κτημάτων και των οικισμάτων του Υπουργείου Οικονομικών.

Τα αδέσποτα κληροδοτήματα, που ουσιαστικά αγνοεί το Υπουργείο Οικονομικών, η αναδιοργάνωση των υπηρεσιών του Υπουργείου Οικονομικών, η συγκόλληση της ΕΥΤΕ και της ΥΠΕΔΑ του Υπουργείου Οικονομικών, δε λύνουν το πρόβλημα και ασφαλώς δεν είναι η έκφραση και το περιεχόμενο του εκσυγχρονισμού που προσπαθεί συνθηματολογικά και μόνο να λέει σε κάθε τόνο η Κυβέρνηση.

Η μηχανοργάνωση των υπηρεσιών και η καθυστέρησή τους ουσιαστικά φρενάρουν την πάταξη της φοροδιαφυγής στην Πατρίδα μας. Και βεβαίως, κύριε Υπουργέ, η τεκμαρτή φορολόγηση φανερώνει την αδυναμία του φορολογικού συστήματος.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε.

ΑΔΑΜ ΡΕΓΚΟΥΖΑΣ: Τελειώνω, κύριε Πρόεδρε.

Οι φορολογικές αμνηστείες δεν συμβάλλουν ασφαλώς στη δημιουργία φορολογικής συνείδησης στην πατρίδα μας.

Οι ανεξέλεγκτες ρυθμίσεις σαν αυτές του άρθρου 21 του τελευταίου νόμου που είπα, δημιουργούν υποψίες εξαρτήσεων, αλλά και προκλητικές και σκανδαλώδεις ρυθμίσεις για ορισμένους.

Οι λίστες φοροδιαφυγάδων, υποθέσεων που εκκρεμούν στα δικαστήρια αποπροσανατολίζουν την κοινή γνώμη και τίποτα περισσότερο και ασφαλώς δεν συμβάλλουν στην επίλυση του μεγάλου θέματος της φοροδιαφυγής.

Η φοροτρομοκρατία δεν είναι λύση για τη φοροδιαφυγή στην πατρίδα μας.

Αυτά, κύριε Πρόεδρε. Στη δευτερολογία μου θα συμπληρώσω.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος, κ. Βαγγέλης Μεϊμαράκης, έχει το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Επερωτάται σήμερα η Κυβέρνηση, κύριε Πρόεδρε, γιατί δεν μπορεί να εισπράξει τους βεβαιωθέντες φόρους, γιατί δεν βεβαιώνει τους αναλογούντες φόρους, γιατί δεν κάνει έναν εξορθολογισμό των δημοσίων δαπανών και γιατί τέλος-τέλος, δεν έχει αποτελεσματική διαχείριση της περιουσίας του Ελληνικού Δημοσίου. 'Ισως κάποιοι να αναρωτηθούν "μα, τώρα μέσα σε δύο μήνες από τότε που έχει πάρει μία φρέσκια εντολή, υπάρχει μία τέτοια επερώτηση;". Υπάρχει διότι δεν υπάρχει ανοχή προς τη σημερινή Κυβέρνηση.

Δεν υπάρχει ανοχή, διότι η ίδια η Κυβέρνηση ήταν αυτή η οποία κυβερνούσε και πριν, είναι αυτή η οποία διενήργησε τις εκλογές, είναι αυτή η οποία κάθεται και σήμερα. Κατά συνέπεια, γνώριζε και προ των εκλογών την κατάσταση της οικονομίας και τη γνωρίζει ακόμη.

Το ερώτημα είναι αν εν τέλει κέρδισε τις εκλογές λέγοντας την αλήθεια με ειλικρίνεια στον Ελληνικό Λαό, ή λέγοντας ψέματα και υφαρπάζοντας την ψήφο του και σήμερα γίνονται όσα γίνονται. Γιατί εκεί είναι το πρόβλημα τελικά, κύριε Υπουργέ.

Το πρόβλημα είναι ότι η Κυβέρνηση αυτή δεν έχει ανοχή, διότι γνώριζε την οικονομική κατάσταση της Χώρας και είπε ψέματα παντού και προς πάσα κατεύθυνση ακριβώς για να υφαρπάξει την ψήφο του Ελληνικού Λαού. Γνώριζε επομένως, αν υπάρχουν χρήματα προς ικανοποίηση αιτημάτων τα οποία υποσχέθηκε προεκλογικά. Γι' αυτό και φωνάζουν σήμερα και δικαιολογημένα, οι αγρότες και κυρίως οι βαμβακοπαραγωγοί, διότι από εκεί ξεκίνησε το θέμα. Θα πρέπει να πούμε ότι αν η Κυβέρνηση από τις πρώτες μέρες κιόλας είχε έρθει σε συνεννόηση και επαφή με τους βαμβακοπαραγωγούς, ίσως να μην είχαμε αυτήν την εξέλιξη που έχουμε σήμερα.

Επίσης γνώριζε η Κυβέρνηση ότι θα κόψει το επίδομα από τις πολύτεκνες μητέρες και όμως δεν το είπε. Γνώριζε ότι οι έχοντες και κατέχοντες τελικά είναι τα Σώματα Ασφαλείας και οι 'Ενοπλες Δυνάμεις όπου με το νέο μισθολόγιο μειώνεται το εισόδημα και οι αποδοχές τους. Τα γνώριζε όλα αυτά και γι' αυτό ακριβώς σήμερα βλέπετε επαναστατημένες τις κοινωνικές τάξεις και τις κοινωνικές ομάδες, γιατί αισθάνονται τη μεγάλη κοροϊδία που υπήρξε.

Και ενώ τα γνώριζε όλα αυτά, μπορώ να πω ότι ξεκίνησε άσχημα και το κοινοβουλευτικό της βίο. Διότι ενώ τα ήξερε όλα αυτά και ήθελε -κατά τη γνώμη μου- να προσφέρει και προς εκείνη τη μεριά, έφερε ένα νομοσχέδιο -το πρώτο της νομοσχέδιο- που είχε κάποιες χαριστικές ρυθμίσεις, χάνοντας όμως κάποια δισεκατομμύρια, για τα οποία γνωρίζω το άγχος που έχει για να τα μαζέψει και να κλείσει τις τρύπες των εσόδων γιατί έχουν ξεφύγει εντελώς. Γι' αυτό ακριβώς ρίξατε και περισσότερο λάδι στη φωτιά.

Να είσθε σίγουρος ότι αν δεν είχατε φέρει το συγκεκριμένο νομοσχέδιο το φορολογικό, που με το άρθρο 21 κάνατε αυτές τις χαριστικές συμβάσεις, ως πρώτο νομοσχέδιο, θα ήταν διαφορετική και η αντιμετώπιση από τις κοινωνικές ομάδες. Αλλά, όταν οι ίδιοι βλέπουν, ότι η Κυβέρνηση έτσι αφειδώς χαρίζει δισεκατομμύρια, προκειμένου να εισπράξει κάποια άλλα ή ευελπιστώντας ότι θα εισπράξει -γιατί θα δούμε πόσα θα εισπραχθούν- έχουν πλήρη δικαιολογία να εξεγείρονται.

Από κει και πέρα πρέπει να σας πω ότι όλες οι κινήσεις σας δεν είναι προς τη σωστή κατεύθυνση. Η φορολόγηση και η ληστρική επιδρομή που έχετε κάνει θα δημιουργήσουν μεγάλη ύφεση στην αγορά, η οποία εν τέλει δεν θα σας αφήσει να πετύχετε τους στόχους που έχετε θέσει. Και ο πληθωρισμός θα σας ξεφύγει, αν υπάρξει στενότητα στις γιορτές στην αγορά. Ταυτόχρονα να γνωρίζετε ότι αν δεν κινηθεί αυτές τις μέρες η αγορά επειδή όλοι οι μικρομεσαίοι έχουν μεταφέρει τις υποχρεώσεις τους για τις 7-10 Ιανουαρίου, δεν θα μπορούν να ανταποκριθούν σ' αυτές. Επομένως, αυτή η μείωση του τζίρου θα συντελέσει στη μείωση των φορολογικών εσόδων.

Εμείς προτείνουμε με κάθε τρόπο να επιταχύνετε τη μηχανοργάνωση για να μπορέσετε με τη διασταύρωση των στοιχείων να εισπράξετε εκείνους τους φόρους που μπορείτε να βρείτε με μια δικαιότερη κατανομή. Δεύτερον, προτείνουμε να προχωρήσετε το ταχύτερο δυνατό στη βεβαίωση των αναλογούντων φόρων εκεί που πράγματι αναλογούν και όχι εκεί που δεν υπάρχουν και προσπαθείτε να τους βρείτε. Τέλος, να εισπράξετε εκείνους τους φόρους από εκείνους που χρωστούν. Και αυτοί δεν είναι ούτε οι αγρότες, ούτε οι μικρομεσαίοι. Είναι άλλοι που τους γνωρίζουμε και τους γνωρίζετε πολύ καλά.

Να ξέρετε, ότι απέναντί σας έχετε μια Αξιωματική Αντιπολίτευση, η οποία θα σας συμπαρασταθεί, αν κινηθείτε προς θετική κατεύθυνση. Ερχόμαστε πάντα με προτάσεις αξιολογώντας τα θέματα. Γνωρίζουμε, ότι πρέπει να υπάρξουν κάποια μέτρα για να μπορέσει η οικονομία να πάει προς τα μπρος. Δεν βλέπουμε, όμως, τα μέτρα που παίρνετε να είναι προς τη σωστή κατεύθυνση.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΓΕΩΡΓΙΟΣ ΔΡΥΣ (Υφυπ.Οικονομικών): Κύριε Πρόεδρε, κύριοι συνάδελφοι, η Αξιωματική Αντιπολίτευση επερωτά σήμερα την Κυβέρνηση για τη φορολογική πολιτική την οποία ακολουθεί. Η ανάπτυξη της επερώτησης κυρίως από τον κ. Παπαληγούρα με εκφράσεις όπως "φορολογική επιδρομή της Κυβέρνησης ή φορολογική λαίλαπα" νομίζω ότι μόνο με αδρανειακούς λόγους μπορεί να εξηγηθεί. Γιατί ακριβώς επαναφέρει στη μνήμη όλων μας τη πολιτική που ακολούθησε η Νέα Δημοκρατία την περίοδο 1990-1993.

Θέλω να σας πω, κύριοι συνάδελφοι, σχετικά με όσα αναφέρατε στην επερώτησή σας, μερικά στοιχεία που είναι απαραίτητα για να έχετε μια ουσιαστική και πλήρη αντίληψη για τη φορολογική πολιτική της Κυβέρνησης. Τα τελευταία χρόνια και ιδιαίτερα την 3ετία 1993-1996 το Υπουργείο Οικονομικών είχε ως στόχο την οργανοδιοικητική του αναβάθμιση προκειμένου να αντιμετωπιστούν τα εκρηκτικά φαινόμενα της φοροδιαφυγής και του λαθρεμπορίου. Τα φαινόμενα αυτά, κύριοι συνάδελφοι, εσείς τα δημιουργήσατε και τα κληρονομήσατε στην επόμενη κυβέρνηση. Αυτά τα προβλήματα είμαστε υποχρεωμένοι να τα αντιμετωπίσουμε εμείς.

Στην εξέλιξη της δικής μου τοποθέτησης θα αναφερθώ ιδιαίτερα και στο νομοσχέδιο για τον εκσυγχρονισμό του Τελωνειακού Κώδικα.

Και βεβαίως εκεί θα επαναλάβω για άλλη μία φορά ποιος δεν πρέπει να μιλάει για το σκοινί στο σπίτι του κρεμασμένου.


Για το λόγο λοιπόν αυτό, δηλαδή το χτύπημα της φοροδιαφυγής και του παραεμπορίου λαμβάνονται όλα τα αναγκαία μέτρα για τον εκσυγχρονισμό, την αναδιάρθρωση και την αναδιοργάνωση των υπηρεσιών του Υπουργείου Οικονομικών. Και ακριβώς τα τρία αυτά χρόνια, ήταν τα χρόνια της οργανωτικής υποδομής και ερχόμαστε τώρα στην υλοποίηση και την αξιοποίηση αυτού του έργου που έγινε την τριετία 1993-1996.

Θέλω να σας θυμίσω, κύριοι συνάδελφοι, το πολύ σημαντικό έργο το οποίο γίνεται στη μηχανοργάνωση του Υπουργείου Οικονομικών τόσο με το πρόγραμμα "TAXIS" όσο και με το πρόγραμμα "EKORT" το αντίστοιχο ολοκληρωμένο πληροφοριακό σύστημα των Τελωνείων, την προσέλευση στην Ελλάδα μιας ομάδος ειδικών Αμερικανών επιστημόνων του IRS και μια σειρά από άλλα μέτρα,τα οποία αποδίδουν πλέον καρπούς στον φοροεισπραχτικό μηχανισμό του Υπουργείου Οικονομικών.

Για την περιστολή των φαινομένων της φοροδιαφυγής και της παραοικονομίας, γενικώς καταβάλλονται συντονισμένες προσπάθειες και λαμβάνονται συνεχή νομοθετικά και διοικητικά μέτρα. Ενδεικτικά αναφέρω, τη θέσπιση των αυστηρότατων φορολογικών διατάξεων κατά της φοροδιαφυγής ποινικών και διοικητικών, καθώς και τη διενέργεια ειδικότερων ελέγχων που πραγματοποιούνται από τις ΔΟΥ, από την ΥΠΕΔΑ, την ΕΥΤΕ, και τα ειδικά συνεργεία. Και οι έλεγχοι αυτοί αφορούν: Πρώτον, τον προληπτικό έλεγχο για την εφαρμογή των διατάξεων που αφορούν κυρίως την έκδοση φορολογικών στοιχείων, τον προσωρινό έλεγχο για τη διαπίστωση της εκπλήρωσης των φορολογικών υποχρεώσεων των υποχρέων με βάση τα δεδομένα των βιβλίων και στοιχείων τους. Ιδιαίτερη βαρύτητα δίδεται στην ορθή και έγκαιρη απόδοση του ΦΠΑ.

Επίσης, τον τακτικό έλεγχο που συνίσταται στη συνολική και σε βάθος έρευνα για όλα τα φορολογικά αντικείμενα και προς την κατεύθυνση αυτή νομίζω πως θα αποδώσουν σημαντικό έργο τα Περιφερειακά Ελεγκτικά Κέντρα, αλλά και η Οικονομική Επιθεώρηση, η καινούρια υπηρεσία του Υπουργείου Οικονομικών.

Εξάλλου, αναφορικά με την εξέλιξη των φορολογικών εσόδων το οικονομικό έτος 1996, αλλά και στα δύο προηγούμενα, 1994 και 1995: Κύριοι συνάδελφοι, είσθε πολύ μακριά από τις αντικειμενικές εκτιμήσεις. Δεν έχετε παρά να δείτε τον τρόπο με τον οποίο εκτελέστηκαν οι προϋπολογισμοί τα τρία χρόνια, 1990-93 της Νέας Δημοκρατίας, τις αποκλίσεις των φορολογικών εσόδων την τριετία αυτή. Θα διαπιστώσετε ότι τα έτη 1994, 1995, και 1996 η υστέρηση στην εκτέλεση του Προϋπολογισμού είναι η ελαχίστη. Είναι μικρότερη από 2% σε σχέση με τους προγραμματισθέντες στόχους.

Θα ήθελα δε να σας πω, ότι παρά το ότι το 1996 ήταν έτος εθνικών εκλογών, για πρώτη φορά η εκτέλεση του Προϋπολογισμού γίνεται με τόσο υψηλή πιστότητα. Δηλαδή από τα προύπολογισθέντα φορολογικά έσοδα των 7,71 τρισ. δραχμών ελπίζω, παρά το ότι αντιμετωπίζουμε πρόσθετες δυσκολίες εξαιτίας των αγροτικών κινητοποιήσεων, ότι η υστέρηση δεν θα υπερβεί τα 170 δισ. δραχμές, δηλαδή θα πλησιάσουμε τα 7,54 τρισ. δρχ..

Κύριοι συνάδελφοι, σχετικά με τους στόχους αυτούς, θέλω να σας διαβεβαιώσω για άλλη μία φορά ότι λαμβάνουμε όλα τα απαραίτητα μέτρα που έχουμε στη διάθεσή μας και χρησιμοποιούμε φορολογικά εργαλεία, τα οποία όλες οι κυβερνήσεις χρησιμοποίησαν τα προηγούμενα χρόνια.

Και επειδή αναφερθήκατε κατά κόρον στις γενόμενες φορολογικές ρυθμίσεις, με το πρόσφατα ψηφισθέν νομοσχέδιο για τον Τελωνειακό Κώδικα, θέλω να σας θυμίσω ότι παρόμοιες ρυθμίσεις ακολούθησε και η Νέα Δημοκρατία όταν ήταν κυβέρνηση και βεβαίως η προηγούμενη κυβέρνηση του ΠΑ.ΣΟ.Κ. την τριετία 1993-1996. Και αυτό διότι όσοι πέρασαν από τη θέση του Υπουργού Οικονομικών πρέπει να γνωρίζουν ότι υπάρχει πράγματι μία αντικειμενική αδυναμία όσον αφορά την είσπραξη των βεβαιωμένων φόρων. Και για το λόγο αυτό υποχρεούμεθα, χωρίς πολλές φορές να είναι στη βούληση της εκάστοτε κυβέρνησης, να προσφεύγουμε σε φορολογικές ρυθμίσεις που και εγώ συμφωνώ ότι δεν είναι ο πλέον ορθόδοξος τρόπος για την είσπραξη των βεβαιωθέντων φόρων.

Αλλά, είναι ένας αποτελεσματικός τρόπος για τη βελτίωση του εισπρακτικού μηχανισμού του Υπουργείου Οικονομικών.

ΑΝΑΣΤΑΣΗΣ ΠΑΠΑΛΗΓΟΥΡΑΣ:Χαίρομαι που συμφωνείτε κομψά.

ΓΕΩΡΓΙΟΣ ΔΡΥΣ (Υφυπ. Οικονομικών ):Κύριε συνάδελφε, το πρόβλημα στο Υπουργείο Οικονομικών είναι αντικειμενικό. Το να το διαπιστώνει απλά η Κυβέρνηση και να το παραδέχεται η Αντιπολίτευση και όλες φαντάζομαι οι Πτέρυγες της Βουλής, αποτελεί επιτέλους ένα βήμα συναίνεσης.

'Οσον αφορά τις αδυναμίες όμως, κύριοι συνάδελφοι, στο Υπουργείο Οικονομικών, όπως τις περιγράψατε εσείς και ιδιαίτερα ο συνάδελφός μας, κ. Ρεγκούζας πρώην εφοριακός στο επάγγελμα- ο οποίος από τη θέση του Βουλευτή μας επέκρινε για αναποτελεσματικότητα. Ζήτησα στο Υπουργείο των Οικονομικών τις προτάσεις που έκανε ως ανώτερος υπάλληλος για την καλύτερη λειτουργία των υπηρεσιών του Υπουργείου. Δυστυχώς δεν υπήρχαν. Αν έχετε, λοιπόν, κάποιες προτάσεις, κύριε Ρεγκούζα, από τις υψηλές θέσεις που διήλθατε κατά την διάρκεια της υπαλληλικής σας καριέρα στο Υπουργείο Οικονομικών, σας παρακαλώ να μας τις δώσετε έτσι ώστε να τις εφαρμόσουμε και να κάνουμε αποτελεσματικότερο το μηχανισμό.

Είναι όμως...

ΓΕΩΡΓΙΟΣ ΒΟΥΛΓΑΡΑΚΗΣ:Κύριε Πρόεδρε, μου επιτρέπετε;

ΓΕΩΡΓΙΟΣ ΔΡΥΣ (Υφυπ. Οικονομικών):Κύριε Βουλγαράκη, εγώ δεν σας διέκοψα.

ΠΡΟΕΔΡΕΥΩΝ (Λουκάς Αποστολίδης):Κύριε Βουλγαράκη, δεν έχετε το λόγο. Σας παρακαλώ!

Κύριε Υφυπουργέ, επιτρέπετε να σας διακόψει;

ΓΕΩΡΓΙΟΣ ΔΡΥΣ (Υφυπ. Οικονομικών ):'Οχι, δεν επιτρέπω.

ΠΡΟΕΔΡΕΥΩΝ (Λουκάς Αποστολίδης):Σας παρακαλώ, κύριε Βουλγαράκη, δεν έχετε το λόγο.

ΓΕΩΡΓΙΟΣ ΔΡΥΣ(Υφυπ. Οικονομικών): Εγώ καλοπροαίρετα το είπα αυτό το πράγμα. Αν δεν κατανοήσατε κύριε Βουλγαράκη και σεις κύριε Μπασιάκο τη διάθεσή μου να αποδεχθώ τις όποιες εποικοδομητικές προτάσεις κάνετε, για την καλύτερη λειτουργία μας, λυπάμαι που δεν μπόρεσα να σας πείσω γι' αυτό.

ΠΡΟΕΔΡΕΥΩΝ(Λουκάς Αποστολίδης): Κύριε Μπασιάκο, σας παρακαλώ. 

ΓΕΩΡΓΙΟΣ ΔΡΥΣ(Υφυπ. Οικονομικών): 'Ομως, κύριοι συνάδελφοι, αναφερόμενοι εσείς στο ύψος της απώλειας εσόδων, 10 τρισ. δραχμών, που αναφέρετε στη σχετική επερώτησή σας, αυτό να είστε σίγουροι ότι είναι ανυπόστατο, είναι υπερβολικό και δεν προσεγγίζεται από καμιά απολύτως θεώρηση, όποια και αν επιλέξει κανείς.

Θέλω να σας διαβεβαιώσω, ότι σύμφωνα με τα στοιχεία τα οποία έχουμε εμείς και τα οποία ελέγχονται, όπως ξέρετε πολύ καλά, από αντίστοιχα ευρωπαϊκά όργανα, για το έτος 1995 το ύψος των συναλλαγών που υπόκεινται σε Φ.Π.Α. ανέρχεται περίπου σε 12,5 τρισ. δραχμές. Το 60% του ποσού αυτού, δηλαδή 7,5 τρισ. δραχμές, προέρχεται από κατανάλωση νοικοκυριών, ενώ το υπόλοιπο 40%, περίπου 5 τρισ. δραχμές, από ενδιάμεση κατανάλωση και επενδύσεις του Δημόσιου και ΝΠΔΔ, για τα οποία δεν προκύπτει θέμα παραοικονομίας. 

Αλλά και αν ακόμη δεχθούμε ότι το ύψος της παραοικονομίας στη Χώρα μας είναι περίπου 10 τρισ. δραχμές, είναι υπερβολικός ο ισχυρισμός, ότι οι απώλειες από ΦΠΑ ανέρχονται σε 1,5 τρισ. δραχμές, καθόσον ο μέσος συντελεστής ΦΠΑ δεν μπορεί να είναι ανώτερος από 7% έως 8% -και όχι 15% όπως εσφαλμένα υπολογίζετε στη σχετική επερώτηση-δηλαδή 10 τρισ. δραχμές απώλεια εσόδων επί 15%, 1,5 τρισ. δραχμές απώλεια από ΦΠΑ.

Ως προς την ύπαρξη τώρα των βεβαιωθέντων φόρων, έχω να παρατηρήσω τα εξής: Οι υπηρεσίες του Υπουργείου Οικονομικών ...

ΑΝΑΣΤΑΣΗΣ ΠΑΠΑΛΗΓΟΥΡΑΣ: Αν δεν είναι 1,5 τρισ.δραχμές, πόσο είναι;

ΓΕΩΡΓΙΟΣ ΔΡΥΣ(Υφυπ. Οικονομικών): Είναι πολύ λιγότερο.

ΑΝΑΣΤΑΣΗΣ ΠΑΠΑΛΗΓΟΥΡΑΣ: Πόσο δηλαδή;

ΓΕΩΡΓΙΟΣ ΔΡΥΣ(Υφυπ. Οικονομικών): Είναι λιγότερο.

Οι υπηρεσίες του Υπουργείου Οικονομικών, δηλαδή οι ΔΟΥ, τα τελωνεία, καταβάλλουν σημαντική προσπάθεια για την είσπραξη των βεβαιωμένων φόρων των τελών και άλλων εσόδων, με τη λήψη όλων των αναγκαίων μέτρων που απαιτούνται, δηλαδή διοικητικά, ασφαλιστικά, δικαστικά, προσωποκράτηση, ποινική δίωξη, ακόμα βέβαια και η προσφυγή στη δημοσίευση εκείνων των φορολογουμένων οι οποίοι είναι προκλητικά αφερέγγυοι και ασυνεπείς απέναντι των υποχρεώσεών τους προς τις φορολογικές αρχές.

Υπάρχουν, όμως, αντικειμενικοί λόγοι που αποτελούν τροχοπέδη στην είσπραξη των δημοσίων εσόδων. 'Ενα μεγάλο ποσοστό αυτών που καθυστερούνται αποτελούν οι επισφαλείς απαιτήσεις που προέρχονται από πτωχευτικά χρέη, χρέη υπερηλίκων, οφειλετών χωρίς περιουσιακά στοιχεία, χρέη διαλυμένων εταιρειών, χρέη αποβιωσάντων οφειλετών κ.λπ., καθώς βεβαίως οι οφειλές του ευρύτερου δημόσιου τομέα προς το στενό δημόσιο τομέα, δηλαδή προς την κεντρική Κυβέρνηση.

Θα ήθελα να σας αναφέρω ότι από αυτά τα 2,2 τρίσ. τα οποία αναφέρατε προηγουμένως και για τα οποία είχαμε συζητήσει κατά τη διάρκεια ψήφισης του τελωνειακού νομοσχεδίου, το 1 τρισ. το οφείλουν οι ΔΕΚΟ προς το Δημόσιο. Παρ' όλα αυτά, όμως, το έτος 1995 το εισπρακτέο υπόλοιπο των βεβαιωθέντων φόρων ανήλθε σε 1,1 τρισ. δραχμές δηλαδή, ποσοστό καθυστερήματος μόνο 5%. Πιστεύω ότι κατά το τρέχον έτος θα επιτευχθούν ικανοποιητικά εισπρακτικά αποτελέσματα, αφού το σημερινό εισπρακτέο υπόλοιπο του τρέχοντος έτους μέχρι και το μήνα Σεπτέμβριο ανέρχεται σε 1,4 τρισ. δραχμές. Με την ολοκλήρωση όμως της μηχανοργάνωσης του Υπουργείου Οικονομικών αναμένουμε σημαντικότατη βελτίωση του φοροεισπρακτικού μας συστήματος.

ΕΥΑΓΓΕΛΟΣ ΜΠΑΣΙΑΚΟΣ: Πότε, κύριε Υπουργέ;

ΓΕΩΡΓΙΟΣ ΔΡΥΣ (Υφυπ. Οικονομικών): Θα σας πω τώρα στο σχετικό κεφάλαιο. Περιμένετε, κύριε Μπασιάκο, εγώ σας άκουσα με προσοχή.

Ως προς τον εξορθολογισμό των δαπανών του δημόσιου τομέα, πρέπει να υποστηριχθεί κατ'αρχήν, ότι η Κυβέρνηση δεν διυλίζει επί σειρά ετών τον κώνωπα των φοροαπαλλαγών, όπως αναφέρετε στη σχετική επερώτηση, δεν στοχεύει δηλαδή στην πολιτική έκφρασης πρόχειρων λύσεων που κατά τρόπο απαράδεκτο η Νέα Δημοκρατία δίδαξε σ'αυτόν εδώ το χώρο. Μακρόχρονα εφάρμοσε, για σημαντικά θέματα που επηρέασαν άμεσα ή έμμεσα, την εξέλιξη των οικονομικών μεγεθών της Χώρας. Θυμίζουμε τα μοντέλα της οικονομικής πολιτικής ανάπτυξης μέσω της σπανιότητας του χρήματος που προήρχετο από την παγιοποίηση υψηλότατων επιτοκίων, τη τροφοδότηση πληθωριστικών εκρήξεων και τελικά, την κατεύθυνση συγκεκριμένων απαλλαγών από το φόρο εισοδήματος σε συγκεκριμένες πηγές "εχόντων".

Υπενθυμίζουμε, ότι τελικά με τις διατάξεις της παρ. 11 του άρθρου 19 του ν. 2214/94, η Κυβέρνηση υπήγαγε σε φόρο εισοδήματος από 12.5.1994 και το εισόδημα των τόκων που προκύπτουν από την εξωχρηματιστηριακή πώληση εντόκων γραμματίων ή ομολόγων του Δημοσίου με ειδική συμφωνία επαναγοράς ή επαναπώλησης. Και βεβαίως, μέχρι σήμερα, όπως ξέρετε πολύ καλά, δεν μπορέσαμε να τα εισπράξουμε αυτά και λύθηκε επιτέλους αυτό με μία συμφωνία μεταξύ των θεσμικών επενδυτών και της Κυβέρνησης για τη φορολογία με 2 τοις χιλίοις επί του συνόλου του ενεργητικού.

'Οπως είναι γνωστό, ο ρόλος του Κράτους και οι επιπτώσεις της κυβερνητικής πολιτικής δεν εκφράζονται μόνο από το σκέλος των δαπανών του κρατικού Προϋπολογισμού, αλλά και τις έμμεσες παροχές που δίδονται από το φορολογικό σύστημα με τη μορφή των φορολογικών δαπανών. Σκοπός τους είναι να δοθεί μια έμμεση επιδότηση ως κίνητρο σε άτομα ή επιχειρήσεις που αντιμετωπίζουν ιδιαίτερα προβλήματα. Οι ρυθμίσεις αυτές έχουν ως συνέπεια τη μείωση των φορολογικών εσόδων και θεωρούνται δικαιολογημένες μόνο αν ικανοποιούν συγκεκριμένες κοινωνικά και αναπτυξιακά ανάγκες.

Από την άλλη πλευρά, οι φορολογικές δαπάνες έχουν αρνητικές συνέπειες γιατί οδηγούν στη μη ορθολογική κατανομή των συντελεστών παραγωγής, θυσιάζουν τη φορολογική ισότητα και κάνουν το φορολογικό σύστημα πολύπλοκο. 

Είναι επίσης γνωστό, ότι η Κυβέρνηση με το ν. 2214/94 πάλι, θέσπισε την υποχρέωση της κατάθεσης και ειδικού προϋπολογισμού φορολογικών δαπανών μαζί με την κατάθεση του Κρατικού Προϋπολογισμού. Ο ειδικός αυτός τόμος κατατέθηκε για πρώτη φορά στον Προϋπολογισμό του 1995 καθώς και του 1996. Το 1995 το Υπουργείο προχώρησε στην αξιολόγηση των φορολογικών απαλλαγών και των εκπτώσεων και ρυθμίσεων που υπάρχουν στο φορολογικό μας σύστημα.

Η αξιολόγηση των φοροαπαλλαγών, καθώς και η απόφαση για κατάργησή τους ή διατήρησή τους, έγινε στη βάση ενός πλαισίου οικονομικών και κοινωνικών κριτηρίων. Από τις ρυθμίσεις αυτές αναμένεται η διαμόρφωση πρόσθετων δημοσίων εσόδων που υπολογίζονται σε 125 δισ. από τη φορολογία εισοδήματος φυσικών και νομικών προσώπων, 38,1 δισ. από τα τέλη και φόρους κατανάλωσης, 50 δισ. από τη για πρώτη φορά φορολόγηση των ομολόγων και των εντόκων γραμματίων του Δημοσίου με 7,5% και τέλος, 10 δισ. από το φόρο εταιρειών επενδύσεων χαρτοφυλακίου.

Και πάλι η Κυβέρνηση με τις διατάξεις του ν.2414/94 "Εκσυγχρονισμός Δημοσίων Επιχειρήσεων και Οργανισμών και άλλες διατάξεις" θεμελιώνει αρχές οργανωτικού εκσυγχρονισμού των ΔΕΚΟ, ώστε κάθε δημόσια επιχείρηση να αποκτήσει ευελιξία, αυτονομία και λειτουργική αναδιάρθρωση με σκοπό την παροχή καλύτερων υπηρεσιών ή προϊόντων στο κοινωνικό σύνολο.

Ταυτόχρονα, οριοθετείται ο έλεγχός τους από την Κυβέρνηση με τη δυνατότητα της ανάθεσης διαχειριστικού ελέγχου των επιχειρήσεων αυτών σε ελεγκτικές επιχειρήσεις του ιδιωτικού τομέα.

Παράλληλα με διατάξεις του ν.2343/95 παρέχεται η δυνατότητα διενέργειας οικονομικού και διαχειριστικού ελέγχου στις Δημόσιες Επιχειρήσεις και Οργανισμούς, ΔΕΚΟ, μέσω της Οικονομικής Επιθεώρησης του Υπουργείου Οικονομικών. Περαιτέρω υλοποίηση του θεσμού της Οικονομικής Επιθεώρησης -δηλαδή τα προεδρικά διατάγματα 167/96 και 211/96- θα συμβάλλει αποφασιστικά στη διασφάλιση των συμφερόντων του Δημοσίου και την αποτροπή της διασπάθισης του δημόσιου χρήματος.

Πέραν των ανωτέρω, η Κυβέρνησή μας συνεχίζει την πολιτική αποκρατικοποίησης και μετοχοποίησης επιχειρήσεων, για τη δημιουργία ανταγωνιστικών συνθηκών και την αύξηση της συνολικής οικονομικής δραστηριότητας αυτών, αλλά και του οφέλους που θα υπάρξει από τη μείωση στις επιδοτήσεις για επιχορηγήσεις στις επιχειρήσεις αυτές.

Ως προς την αποτελεσματική διαχείριση της περιουσίας του Ελληνικού Δημοσίου:

Αναφορικά με όλα αυτά τα οποία είπατε, το Δημόσιο σήμερα διαχειρίζεται, όπως γνωρίζετε πολύ καλά, μεγάλη ακίνητη περιουσία ιδιωτικού δικαίου, όπως είναι οι αγροί, τα οικόπεδα, τα λατομεία, οι αλυκές και δημοσίου δικαίου, όπως είναι οι αιγιαλοί και παραλίες, η οποία ονομάζεται κοινόχρηστη δημόσια περιουσία. 'Ενα μεγάλος μέρος της περιουσίας αυτής, ίσως και περισσότερο από το 50% για διάφορες αιτίες, όπως αδυναμία ή αδράνεια των αρμοδίων κρατικών υπηρεσιών, ή έλλειψη μηχανοργάνωσης, παραμένει ακόμη αναξιοποίητη από το Ελληνικό Δημόσιο. Η καταγεγραμμένη ιδιωτική ακίνητη περιουσία του Δημοσίου που διαχειρίζεται μόνο το Υπουργείο Οικονομικών, ανέρχεται σε εβδομήντα χιλιάδες περίπου ακίνητα, αστικά και αγροτικά, έκτασης πάνω από 2 εκατ. στρέμματα. Από τα ακίνητα αυτά, τα ελεύθερα που διαχειρίζεται η Κτηματική Εταιρεία του Ελληνικού Δημοσίου, ανέρχονται σε οκτώ χιλιάδες περίπου, έκτασης άνω των τριακόσιων χιλιάδων στρεμμάτων.


'Οσον αφορά τα ακίνητα που εκμισθώνονται από την Κτηματική Εταιρεία του Δημοσίου για καταστήματα, γραφεία και γενικά επαγγελματική στέγη, εφαρμόζονται οι εκάστοτε ισχύοντες νόμοι για τις επαγγελματικές μισθώσεις. Μετά την ισχύ του νόμου 2041/92, ο οποίος, πέραν των άλλων ορίζει προθεσμία λήξης και μη προστασία περαιτέρω των εμπορικών μισθώσεων, η διαδικασία που θα ακολουθηθεί, μετά την απόδοση ή απελευθέρωση των ακινήτων, είναι η εκμίσθωσή τους δια δημοσίου πλειοδοτικού διαγωνισμού.

Ειδικά όσον αφορά, το δημόσιο κτήμα 2396, κατάστημα στη οδό Ερμού 19 που αναφέρεται στην επερώτηση, το οποίο είναι εκμισθωμένο στην εταιρεία GROUPO "T" Α.Ε., σας γνωρίζουμε ότι γι'αυτό το ακίνητο, λόγω συμπλήρωσης της 20ετίας της υπάρχουσας μίσθωσης, έχουν κινηθεί όλες οι προβλεπόμενες από το νόμο διαδικασίες, εξώδικα, καταγγελία, αγωγή, για την καταγγελία της μίσθωσης και την απόδοση του ακινήτου. Για τους λόγους αυτούς κρίθηκε σκόπιμο, να μην προχωρήσουμε σε οποιαδήποτε διαδικασία αναπροσαρμογής του μισθώματος.

Τέλος, σε ό,τι αφορά τις λοιπές κατηγορίες μισθώσεων, κατοικίες, αγροτικές, λοιπές αστικές, σας ενημερώνω ότι εφαρμόζεται κατά περίπτωση ο αντίστοιχος ισχύον νόμος για κάθε κατηγορία των μισθώσεων αυτών. Αλλά, από τη γνωστή και καταγεγραμμένη περιουσία του Δημοσίου, σημαντικό της μέρος καταπατήθηκε, με αποτέλεσμα το ελληνικό Δημόσιο να στερηθεί σημαντική πηγή εσόδων.

Αποτελεί, επομένως, κοινή πεποίθηση ότι μεγάλο τμήμα της ακίνητης περιουσίας του Δημοσίου θα αξιοποιηθεί με τις διαδικασίες του Εθνικού Κτηματολογίου. 

Οι υπηρεσίες του τομέα δημόσιας περιουσίας καταβάλλουν σημαντικές προσπάθειες για τη διασφάλιση και προάσπιση των συμφερόντων των δημοσίων κτημάτων, καθώς και την ανακάλυψη άγνωστης περιουσίας του Δημοσίου. Για το λόγο αυτό, εκπονείται μελέτη για την πληροφορική κάλυψη όλων των δραστηριοτήτων της Διεύθυνσης δημόσιας περιουσίας του Υπουργείου Οικονομικών, προκειμένου να διασφαλιστούν τα συμφέροντα του Ελληνικού Δημοσίου. Το πληροφοριακό αυτό σύστημα, όπως ξέρετε πολύ καλά, ή όπως θα πρέπει να ξέρετε, είναι ενταγμένο στο επιχειρησιακό πρόγραμμα "ΚΛΕΙΣΘΕΝΗΣ".

Σχετικά με τη διαχείριση του χαρτοφυλακίου μετοχών του Ελληνικού Δημοσίου: 

Η αξία των μετοχών του Ελληνικού Δημοσίου οι οποίες είναι εισηγμένες στο Χρηματιστήριο ανέρχεται περίπου σε 13 δισ. δραχμές, εκ των οποίων 12,3 δισ. δραχμές είναι η αξία των μετοχών της Εθνικής Τράπεζας. 'Ο,τι αναφέρει σχετικό δημόσίευμα είναι εσφαλμένο για την αξία των μετοχών του Ελληνικού Δημοσίου. Οι υπόλοιπες μετοχές του χαρτοφυλακίου αυτού που κατέχει το Ελληνικό Δημόσιο είτε ανήκουν σε ΔΕΚΟ, είτε σε εταιρείες μη εισηγμένες στο Χρηματιστήριο, εκ των οποίων οι περισσότερες είναι άνευ αξίας γιατί οι εταιρείες αυτές δεν υφίστανται πλέον ή βρίσκονται σε στάδιο εκκαθάρισης ή δεν υπάρχει αγοραστικό ενδιαφέρον γι'αυτές. Επομένως, καθίσταται σαφές ότι το χαρτοφυλάκιο των εν λόγω μετοχών του Δημοσίου αποτελείται από μετοχές ζημιογόνων δημοσίων επιχειρήσεων. Οι μετοχές ελάχιστων κερδοφόρων επιχειρήσεων, Ο.Τ.Ε., Δ.Ε.Π. και Δ.Ε.Η., δεν είναι εισηγμένες στο Χρηματιστήριο και επομένως δεν μπορούν να εκποιηθούν.

Σχετικά με τη διαχείριση των κληροδοτημάτων και γενικά των κοινωφελών περιουσιών:

Σύμφωνα με την ισχύουσα νομοθεσία, η διοίκηση και διαχείριση των κληροδοτημάτων και γενικά των κοινωφελών περιουσιών, ασκείται από τους διαχειριστές και τους διοικητές αυτών οι οποίοι ορίζονται όπως ξέρετε από τους διαθέτες ή δωρητές, σύμφωνα με τις συστατικές πράξεις και όχι από διορισμένα διοικητικά συμβούλια από το Υπουργείο Οικονομικών.

Πρέπει να σημειώσουμε, όμως, ότι η καθυστέρηση αξιοποίησης της ακίνητης περιουσίας των κληροδοτημάτων δεν οφείλεται πάντοτε στην αμέλεια των διαχειριστών, αλλά και σε αντικειμενικές αδυναμίες, όπως αμφισβητήσεις ως προς την εγκυρότητα συστατικών πράξεων, τους δικαιούχους κληρονόμους και τα περιουσιακά στοιχεία που περιέρχονται στον καθένα απ'αυτούς, την ερμηνεία της διαθήκης και άλλους λόγους.

Το Υπουργείο Οικονομικών ασκεί εποπτεία και έλεγχο στην διοίκηση και διαχείριση των κοινωφελών περιουσιών και μέσω της επιθεώρησης εθνικών κληροδοτημάτων ασκεί τακτικούς και εκτάκτους ελέγχους, στις λογοδοσίες που υποβάλλονται, καθώς και στους απολογισμούς και λαμβάνει μέτρα στις περιπτώσεις που από το σχετικό έλεγχο προκύπτει μη σύννομη διαχείριση των κοινωφελών περιουσιών. 

Προκειμένου, όμως, να καταστεί αποτελεσματικότερος ο έλεγχος και η διαχείριση της περιουσίας των ιδρυμάτων έχουν ολοκληρωθεί οι απαραίτητες διαδικασίες προκήρυξης διαγωνισμού για τη δημιουργία τοπικού δικτύου αποθήκευσης και διαχείρισης εγγράφων, καθώς και τη μηχανογραφική επεξεργασία πληροφοριών για την οργάνωση της διεύθυνσης εθνικών κληροδοτημάτων του Υπουργείου Οικονομικών. Και το σύστημα αυτό είναι ενταγμένο στο επιχειρησιακό πρόγραμμα "ΚΛΕΙΣΘΕΝΗΣ".

Σχετικά με το έργο πληροφορικής του Υπουργείου Οικονομικών:

Κύριοι συνάδελφοι, νομίζω, ότι έχω απαντήσει άλλη μια φορά σε σχετική σας επερώτηση ή ερώτηση -δεν θυμάμαι ακριβώς- σχετικά με τις ευθύνες τις οποίες είχε η κυβέρνηση της Νέας Δημοκρατίας για τον τρόπο με τον οποίο χειρίστηκε την όλη μηχανοργάνωση του Υπουργείου Οικονομικών το 1992 και το 1993 με τις επιλογές του κ.Παλαιοκρασσά. Το ξαναλέω για άλλη μια φορά ότι η επιλογή που έγινε το 1992 και 1993 για τη διάσπαση όσον αφορά την ανάθεση των εφαρμογών σε άλλη εταιρεία και σε άλλη εταιρεία του εξοπλισμού, είναι η κύρια αιτία η οποία οδήγησε ουσιαστικά στην καθυστέρηση επί δεκαεφτά μήνες στο Υπουργείο Οικονομικών -για την καθυστέρηση του λογισμικού μιλάω- την υποβολή σχετικών προγραμμάτων από τη προμηθεύτρια κοινοπραξία, τη "ΣΟΤΖΕΙ" και την ΙΝΤΡΑΣΟΦΤ. Μετά από 19 μήνες καθυστερήσεις τελικά λύθηκε η διαφορά μεταξύ του Υπουργείου Οικονομικών και της προμηθεύτριας εταιρείας...

ΕΥΑΓΓΕΛΟΣ ΜΠΑΣΙΑΚΟΣ: Είναι η τρίτη φορά.

ΓΕΩΡΓΙΟΣ ΔΡΥΣ (Υφυπ.Οικονομικών): Εγώ σας λέω μετά από καθυστέρηση -και προσέξτε τι λέω- 19 μηνών λύθηκε η διαφορά μεταξύ του Υπουργείου Οικονομικών και της κοινοπραξίας "ΙΝΤΡΑΣΟΦΤ -ΣΟΤΖΕΙ" και στις 20 Δεκεμβρίου θα υπογράψουμε μια συμπληρωματική σύμβαση, με την οποία θα επιλύονται όλες οι μεταξύ μας διαφορές και αμφισβητήσεις και από εκεί και πέρα θα τηρηθεί πιστά ένα καινούργιο χρονοπρόγραμμα το οποίο θα παραδίδει και τις δεκαοκτώ εφαρμογές του Υπουργείου Οικονομικών, που είναι ενταγμένες στο ολοκληρωμένο πληροφοριακό σύστημα φορολογίας, δηλαδή το "TAXIS", μέσα στο προγραμματισμένο, από τις προηγούμενες συμβάσεις, χρονικό όριο.

Αναφορικά τώρα με τις πρόσφατες φορολογικές ρυθμίσεις χρεών του ν.2443/1996, θέλω να παρατηρήσω τα εξής: Κύριοι συνάδελφοι, μου δόθηκε η ευκαιρία κατά τη συζήτηση του νομοσχεδίου αυτού, στη Βουλή, να συζητήσουμε κυρίως το άρθρο 21, το οποίο τόσο επικρίθηκε από την Αντιπολίτευση, παρά το ότι η ίδια ήταν εκείνη η οποία χρησιμοποίησε προηγούμενα ακριβώς παρόμοιες διατάξεις. Θέλω να πω, ότι θα περίμενα να ονοματίσετε έστω μια περίπτωση -και σας προκαλώ να το κάνετε αυτό, είτε με επίκαιρη ερώτηση, είτε με ερώτηση, είτε με επερώτηση- που με το άρθρο 21 κάναμε χαριστικές πράξεις σε συγκεκριμένους επιχειρηματίες ή σε συγκεκριμένες επιχειρήσεις. Καμία τέτοια περίπτωση δεν έχετε μέχρι τώρα. Και μάλιστα σας διαβεβαίωσα ότι θα είναι στη διάθεσή σας όλα τα πληροφοριακά στοιχεία εκείνων των φυσικών ή νομικών προσώπων που θα κάνουν χρήση του συγκεκριμένου άρθρου 21 του ν.2443/1996.

Γι'αυτό λοιπόν το λόγο, τουλάχιστον, πριν πάρετε τα στοιχεία από το Υπουργείο Οικονομικών, δεν είναι κοινοβουλευτικά σωστό να επαναλαμβάνετε την πάγια, αν θέλετε, επιχειρηματολογία σας, ότι έχουν γίνει χαριστικές διατάξεις προς συγκεκριμένα -και το τονίζω για άλλη μια φορά- φυσικά ή νομικά πρόσωπα.

'Ετσι, λοιπόν, κύριοι συνάδελφοι, νομίζω, ότι με το άρθρο 21 κατορθώσαμε, επιτέλους, να δώσουμε τη δυνατότητα να εισπραχθούν μια σειρά από ανείσπρακτα μέχρι τότε χρέη από το Υπουργείο Οικονομικών και ταυτόχρονα να διευκολύνουμε αρκετές χιλιάδες μικρομεσαίους επιχειρηματίες να τακτοποιήσουν τα χρέη τους στην Εφορία και βεβαίως να αποκτήσουν από εκεί φορολογική ενημερότητα ή άλλες απαραίτητες διευκολύνσεις για την επιχειρηματική λειτουργία.

Κύριοι συνάδελφοι, σχετικά με τη μηχανοργάνωση θα ήθελα να προσθέσω τα εξής: Η κύρια αναφορά σας ήταν σχετικά με τις αδυναμίες του προγράμματος TAXIS, παρά το ότι σε εσάς οφείλεται η γενεσιουργός αιτία των καθυστερήσεων αυτών, δηλαδή ο τρόπος που επελέγη το 1992 και 1993 να γίνει ο διαγωνισμός.

'Ομως, δεν αναφέρετε τίποτε για την σημαντικότατη πρόοδο που παρατηρήθηκε στην τριετία 1993-1996 στην μηχανοργάνωση του Υπουργείου Οικονομικών, τόσο με το ολοκληρωμένο πληροφοριακό σύστημα των τελωνείων ύψους 3,6 δις δρχ., όσο και με το άλλο, επίσης, ολοκληρωμένο πληροφοριακό σύστημα για το Θησαυροφυλάκειο και τον Προϋπολογισμό, όσο και με μια σειρά από άλλα μικρότερα έργα πληροφορικής του Υπουργείου Οικονομικών.

'Ακουσα δε με ιδιαίτερη προσοχή έναν εκ των επερωτώντων να αναφέρει ως παράδειγμα της πάρα πολύ επιτυχούς σύμβασης, που έγινε το 1991 με μια εταιρεία και τον εξοπλισμό των εκατό τριάντα οκτώ ΔΟΥ.

Κύριοι συνάδελφοι, μην το αναφέρετε. Αυτό δεν αποτελεί ούτε καν στοιχείο αναφοράς μιας κυβέρνησης, η οποία χρησιμοποίησε μια τέτοια σύμβαση και η οποία, οφείλω να σας πω, ότι ξεκίνησε με προϋπολογισμό 600 εκατ. δρχ. Ολοκληρώθηκε βέβαια με δαπάνη 4 έως 4,5 δισ. δρχ., αν δεν κάνω λάθος. Ακόμη, το σύστημα αυτό δεν είναι τεχνολογικά επαρκές για να ανταπεξέλθει στις σύγχρονες ανάγκες του Υπουργείου Οικονομικών. Γι' αυτό καλύτερα -σας το ξαναλέω για άλλη μια φορά- να μην μιλάνε στο σπίτι του κρεμασμένου για σχοινί.

Τώρα, όσον αφορά τις συχνές αλλαγές του φορολογικού περιβάλλοντος, που αναφέρατε, κύριε Παπαληγούρα, συμφωνώ μαζί σας, ότι δεν πρέπει η εκάστοτε κυβέρνηση να φέρνει πολλά φορολογικά νομοσχέδια και να αλλάζει πολύ συχνά το φορολογικό περιβάλλον.

'Ομως, εμείς δηλώσαμε ότι ένα και μοναδικό φορολογικό νομοσχέδιο θα φέρουμε για το 1997. Το καταθέσαμε εγκαίρως στη Βουλή, δηλαδή το καταθέσαμε το Νοέμβριο και περιμένουμε να συζητηθεί στη Βουλή, έτσι ώστε να γνωρίζουν επιτέλους οι επιχειρήσεις και οι επιχειρηματίες ποια θα είναι η φορολογική μας πολιτική για το 1997.

Κύριοι συνάδελφοι, νομίζω ότι απήντησα στα περισσότερα εκ των θεμάτων, τα οποία θέσατε. Θα ήθελα να δώσω μόνο μια απάντηση στον κ. Ρεγκούζα, ο οποίος και πάλι, για άλλη μια φορά, φαίνεται ότι διάβασε μόνο την επικεφαλίδα της ερμηνευτικής εγκυκλίου, την οποία στείλαμε.

Θέλω να σας ενημερώσω, κύριε συνάδελφε, ότι όπως κάθε φορά που ψηφίζεται ένα νομοσχέδιο, οι Υπηρεσίες -και όχι ο Υπουργός ή ο Υφυπουργός Οικονομικών- ετοιμάζουν την ερμηνευτική εγκύκλιο. 'Ετσι έγινε και αυτή τη φορά. Μια ερμηνευτική εγκύκλιος ετοιμάστηκε από τις Φορολογικές Υπηρεσίες του Υπουργείου Οικονομικών σχετικά με την ανετότερη και καλύτερη χρήση του συγκεκριμένου νόμου, τον οποίο ψήφισε η Βουλή. Σε καμιά περίπτωση, δεν αλλάζουμε την ουσία του πνεύματος και του γράμματος του συγκεκριμένου νόμου, που ψηφίστηκε.

Κύριοι συνάδελφοι, κλείνω λέγοντας τα εξής: Με την εν λόγω επερώτηση, θίξατε πάρα πολλά θέματα, θέματα που αναφέρονταν στην επερώτηση και θέματα που δεν αναφέρονταν στην επερώτηση.

Αυτό όμως που θα ήθελα να πω για την επιτυχία των στόχων του Υπουργείου Οικονομικών, είναι ότι πέραν της καλόπιστης και αποδεκτής από την πολιτική ηγεσία του Υπουργείου Οικονομικών κριτικής σας, που είναι δυνατόν να εκφράζεται κάθε φορά και με υπερβολές, είναι απαραίτητο να υπάρξει η συναίνεση όλων των πολιτικών δυνάμεων για ένα σταθερό φορολογικό περιβάλλον, για μια ουσιαστική λειτουργία του Υπουργείου Οικονομικών, όσον αφορά τη βεβαίωση και την είσπραξη των φόρων, γιατί αποτελεί τη σημαντικότερη πηγή για τη χρηματοδότηση των αναγκών του Δημοσίου.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής, κ. ΠΑΝΑΓΙΩΤΗΣ Ν. ΚΡΗΤΙΚΟΣ)

Δε νομίζω ότι υπάρχουν κομματικά οφέλη από την αποτυχία των οικονομικών πολιτικών αυτής της Χώρας, όπως ασκούνται κάθε φορά από τις εκάστοτε κυβερνήσεις. Οποιαδήποτε αποτυχία μιας πολιτικής για την είσπραξη των φόρων, ουσιαστικά αποτελεί αποτυχία της Χώρας και γι' αυτό το λόγο δεν υπάρχουν στενοκομματικά ωφέλη. Επομένως, απαιτούνται γενναίες αποφάσεις, ώστε ανεπηρέαστοι από οποιεσδήποτε εξαρτήσεις να προχωρήσουμε απο κοινού στην χάραξη ενός εκσυγχρονισμένου φορολογικού συστήματος, το οποίο έχει ανάγκη η Χώρα.

Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στο στάδιο των δευτερολογιών.

Το λόγο έχει ο κ. Παπαληγούρας, ο πρώτος των επερωτώντων κυρίων συναδέλφων.

ΑΝΑΣΤΑΣHΣ ΠΑΠΑΛΗΓΟΥΡΑΣ: Κύριε Υπουργέ, με την απάντησή σας, με υποχρεώνετε να αναφερθώ και σε έναν ακόμα χρυσό κανόνα της δημοσιονομικής διαχείρισης, που, ως αυτονόητο, δεν τον μνημόνευσα κατά την πρωτολογία μου και που όμως, δεν αντιλαμβάνεσθε, φαίνεται, ότι αποτελεί καθοριστική παράμετρο για την αποτελεσματικότητα όχι μόνο της δημοσιονομικής πολιτικής και της φορολογικής διοίκησης, αλλά θα έλεγα και της οικονομικής πολιτικής, συνολικά. Αναφέρομαι στην ανάγκη ύπαρξης αξιοπιστίας της Κυβέρνησης. 'Η μάλλον σήμερα για την περιορισμένη τοιαύτη.

Δεν υπάρχει αμφιβολία ότι είναι σήμερα αναγκαία μία πανεθνική προσπάθεια για την προώθηση της ανάπτυξης, για την ενίσχυση της ανταγωνιστικότητας της οικονομίας και την ανταπόκριση στις αναγκαίες προδιαγραφές, προκειμένου να συμπορευθούμε με την υπόλοιπη Ευρώπη. 'Ομως, ο βαθμός ανταπόκρισης των Ελλήνων πολιτών, των Ελλήνων φορολογουμένων, η στάση τους, με άλλα λόγια, απέναντι στο Κράτος και το μέτρο της συμμόρφωσής τους στα φορολογικά βάρη, που τους επιρρίπτονται, είναι άμεση συνάρτηση της αξιοπιστίας της Κυβέρνησης.

Ακόμα και η υποψία - όχι απλώς η βεβαιότητα, που υπάρχει σήμερα- ότι τα φορολογικά έσοδα σπαταλώνται σε μη παραγωγικούς ή γενικότερου συμφέροντος σκοπούς, δημιουργεί γενικά αρνητική στάση από πλευράς φορολογουμένων και σοβαρό βέβαια κίνητρο για φοροδιαφυγή.

Δυστυχώς, κατά τα τελευταία χρόνια, η αξιοπιστία της Κυβέρνησης στην άσκηση της δημοσιονομικής της πολιτικής, αλλά και της γενικότερης οικονομικής πολιτικής, είναι ολοένα και μικρότερη. Αυτή η πολιτική έχει φθάσει τον 'Ελληνα πολίτη, τον 'Ελληνα φορολογούμενο στα όρια της φοροδοτικής του ικανότητας, χωρίς μάλιστα να έχει οδηγήσει πουθενά πάντως χωρίς να έχει καν προσεγγίσει τους στόχους της Σύγκλισης -είτε σε σχέση με τον πληθωρισμό, είτε σε σχέση με τα ελλείμματα είτε σε σχέση με το δημόσιο χρέος- χωρίς καν να έχουν απορροφηθεί οι σημαντικοί κοινοτικοί πόροι, χωρίς να έχουν υλοποιηθεί -και αυτό ίσως είναι το κρισιμότερο- οι αναγκαίες εκσυγχρονιστικές διαρθρωτικές μεταβολές, χωρίς να έχει μειωθεί η ανεργία και πάντως βέβαια χωρίς να έχει παταχθεί η αδιαφάνεια και η διαφθορά στο δημόσιο τομέα.

Και ακόμα ο 'Ελληνας φορολογούμενος διαπιστώνει ότι η Κυβέρνηση δεν διαθέτει ούτε την πολιτική βούληση ούτε το θάρρος για να περικόψει τις άχρηστες δαπάνες, τις σπατάλες και να επιβάλει ορθολογικότερη διαχείριση του δημοσίου χρήματος. Αντίθετα, σύσσωμη η Κυβέρνηση χλευάζει τους φορολογούμενους, όταν αναγγέλλει νέα φορολογικά γιουρούσια, παρά τις προεκλογικές δεσμεύσεις, όταν δηλώνει ότι δεν έχει χρήματα για να αυξήσει του χαμηλούς μισθούς και τις χαμηλές συντάξεις, όταν περικόπτει τη σύνταξη της πολύτεκνης μητέρας όταν διαθέτει μόνο 100 δισ. παραπάνω για την Παιδεία, όταν προτίθεται να δανεισθεί, για να αντιμετωπίσει τις αναγκαίες αμυντικές δαπάνες, ενώ

την ίδια ώρα χαρίζει οφειλές εχόντων και κατεχόντων, αφήνει ασύδοτους καταχραστές και υπεύθυνους στο Χρηματιστήριο, αδυνατεί να εισπράξει βεβαιωμένα χρέη τρισεκατομμυρίων προς το Δημόσιο, και ρυθμίζει, με επείγοντα μάλιστα νομοθετήματα, χρέη δεκάδων δισεκατομμυρίων των πλοιοκτητών και των ποδοσφαιρικών σωματείων.

Ο κατάλογος είναι γνωστός. Δημοσιεύτηκε στις εφημερίδες. Είναι εκατοντάδες. 

ΑΔΑΜ ΡΕΓΚΟΥΖΑΣ:Είναι τριακόσια πενήντα ονόματα.

ΓΕΩΡΓΙΟΣ ΔΡΥΣ (Υφυπ. Οικονομικών):Πλοιοκτήτες;

ΑΝΑΣΤΑΣΗΣ ΠΑΠΑΛΗΓΟΥΡΑΣ:Είναι ακριβέστερο αν πω κατεχόντων "κότερα"; Τώρα σας θυμίζει τίποτα;

Πώς θα πεισθούν οι φέροντες επί σειρά χρόνων τα βάρη της παρατεταμένης λιτότητας, εργαζόμενοι, μισθωτοί και συνταξιούχοι, ότι αξίζει τον κόπο να εμπιστευθούν μια πολιτική ηγεσία που τους ζητάει συνέχεια νέες θυσίες, έχοντας όμως ήδη καταπατήσει λόγους και διαβεβαιώσεις προεκλογικές;

Πώς θα πεισθούν οι πληττόμενοι από τις νέες φορολογικές επιδρομές ότι τα σκάνδαλα, τα διαπλεκόμενα, οι μίζες, τα παιχνίδια πλουτισμού κάποιων που ανεμπόδιστα ανθούν και η πλήρης, η παραλυτική αναποτελεσματικότητα αποτελούν παρελθόν και ότι τάχα ως διά μαγείας, μια εξαγνισμένη πλέον και υπεύθυνη Κυβέρνηση εργάζεται για μια ισχυρή Ελλάδα, που θα στηρίζει και θα στηρίζεται στους έντιμα εργαζόμενους, τους παραγωγικά εργαζόμενους φορολογούμενους;

Είναι φανερό πλέον, κύριε Πρόεδρε, ότι το κυβερνών Κόμμα, επιλέγοντας μια άκρως επιθετική φορολογική πολιτική κατά των μικρομεσαίων εισοδημάτων και αποφεύγοντας τις ιδιωτικοποιήσεις, παραμένοντας αγκυλωμένο στις δογματικές προκαταλήψεις του για το ρόλο του Κράτους και για το ρόλο των κρατικών επιχειρήσεων και προσηλωμένο έτσι στη γραμμή της πολιτικής συνθηματολογίας, όπως αυτό το άκρως παραπλανητικό "να πληρώσουν οι έχοντες και κατέχοντες", το κυβερνών, λέω, Κόμμα είναι βλαπτικό για τον Τόπο. Αυτό το Κόμμα, αν ο Ελληνικός Λαός γνώριζε προ διμήνου τις σήμερα αποκαλυπτόμενες προθέσεις του, δεν θα ήταν κυβερνών. 

ΠΡΟΕΔΡΕΥΩΝ (Παναγιώτης Ν. Κρητικός):Κύριοι Βουλευτές, η συνάδελφος κα 'Αννα Ψαρούδα-Μπενάκη και ο συνάδελφος κ.Γεώργιος Καλαντζής ζητούν ολιγοήμερη άδεια απουσίας στο εξωτερικό, η μεν πρώτη από 23.12.96 έως 12.1.97, ο δε δεύτερος από 16.12.96 έως 18.12.96.

Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ:Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός):Συνεπώς η Βουλή ενέκρινε.

Ο δεύτερος εκ των επερωτώντων κ. Γεώργιος Βουλγαράκης έχει το λόγο.

Εκ των Κοινοβουλευτικών Εκπροσώπων, όσοι επιθυμούν, θα λάβουν το λόγο, μετά τις δευτερολογίες των κυρίων συναδέλφων.

ΓΕΩΡΓΙΟΣ ΒΟΥΛΓΑΡΑΚΗΣ:Κύριε Πρόεδρε, παρακολουθήσαμε την προσπάθεια του κυρίου Υπουργού να δικαιολογήσει από του Βήματος της Αιθούσης τα αδικαιολόγητα και ακόμη την προσπάθειά του να αναφερθεί σε όλους τους επιμέρους τομείς που θίγει η επερώτησή μας, επιχειρώντας να αποδείξει στο Σώμα ότι τα πάντα έχουν καλώς και ότι τα πάντα πηγαίνουν κατ' ευχήν.

Βεβαίως αυτό σκοντάφτει στο ότι, αφού όλα πάνε κατ' ευχήν, γιατί η Κυβέρνηση αναγκάζεται να φέρει τη σωρεία των ρυθμίσεων την οποία φέρνει και η οποία έχει απασχολήσει δια μακρόν τόσο την Αίθουσα, όσο τις Επιτροπές και βέβαια και τον Τύπο.

Θα ήθελα, όμως, να αναφερθώ με δύο μόνο παρατηρήσεις μου σε ένα κομμάτι των όσων έθεσε ο κύριος Υπουργός για προφανείς λόγους και στη συνέχεια θα εξηγήσω.

'Οσον αφορά το σκέλος των εσόδων από τις αποκρατικοποιήσεις, θέλω να θυμίσω στον κύριο Υπουργό, αποφεύγοντας να αναφερθώ σε άλλα πολλά περιστατικά, ότι η Δυτική Γερμανία, η οποία παρέλαβε ουσιαστικά μία Ανατολική Γερμανίαι περίπου 15 εκατ. πολιτών, μέσα σε τρία χρόνια, κατάφερε, όχι μόνο να ενσωματώσει ολόκληρη την οικονομία της Ανατολικής Γερμανίας στη Δυτική, όχι μόνο κατάφερε να ιδιωτικοποιήσει γύρω στις τριακόσιες είκοσι επιχειρήσεις, μεσαίου, μικρότερου ή μεγαλύτερου μεγέθους και πολλές από αυτές να τις αφομοιώσει, αλλά κατάφερε να επαναφέρει ολόκληρο το σύστημα της Γερμανίας στην οικονομία της ελεύθερης αγοράς. Εμείς εδώ από το 1983 παλεύουμε μέσω του Ο.Α.Ε. να ιδιωτικοποιήσουμε ή εν πάση περιπτώσει να εκκαθαρίσουμε περίπου πενήντα επιχειρήσεις και δεν το καταφέρνουμε. Είναι άλλωστε χαρακτηριστικό ότι και φέτος τα κονδύλια στο νέο προϋπολογισμό για το σκέλος των ιδιωτικοποιήσεων, είναι πενιχρά.

Το δεύτερο που θέλω να θυμίσω στον κύριο Υπουργό είναι ότι η γυναίκα του Καίσαρος πρέπει να είναι τίμια και να φαίνεται, στις μέρες μας, διότι διαφορετικά, εύκολα οι πολίτες συνάγουν το συμπέρασμα ότι είναι αντικείμενα μιας εκμετάλλευσης.

Θα αναφέρω το παράδειγμα του ΟΣΕ, το οποίο θεωρώ πολύ τραβηγμένο και χαρακτηριστικό. Το έλλειμμα του ΟΣΕ υπολογίζεται σε 125,5 δισ. το 1996, ενώ το προϋπολογιζόμενο του 1997 είναι 114 δισ. Αν λάβουμε τώρα υπόψη μας το έλλειμμα του 1996 ότι ξεπέρασε κατά 33%, αυτό που προϋπολογιζόταν, δηλαδή περίπου 94 δισ., τότε μπορεί κανείς να υποθέσει ότι το έλλειμμα που θα έχουμε φέτος, θα είναι περίπου 150 δισεκατομμύρια. Παρ' όλα αυτά έχουν ήδη ανακοινωθεί χίλιες ενιακόσιες τριάντα πέντε προσλήψεις, εκ των οποίων οι χίλιοι πενήντα αφορούν μόνιμο προσωπικό,τετρακοσίους εποχικούς, τριακόσιοι είκοσι έξι με το νόμο του 1986 και εκατό εξήντα δύο μονιμοποίηση εκτάκτων. Την ίδια περίοδο που αναφερόμαστε, θα συνταξιοδοτηθούν περίπου εκατό δέκα επτά εργαζόμενοι, δηλαδή για κάθε έναν που θα συνταξιοδοτείται θα προσλαμβάνονται δέκα έξι. Αυτό κατά τη γνώμη μας αποτελεί κραυγαλέο παράδειγμα της "σωστής διαχείρισης" των δημοσίων οικονομικών, όπως την εννοείτε κύριε Υπουργέ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπασιάκος έχει το λόγο.

ΕΥΑΓΓΕΛΟΣ ΜΠΑΣΙΑΚΟΣ: Λυπάμαι, κύριε Πρόεδρε, αλλά ο κύριος Υφυπουργός δεν έπεισε την Αίθουσα και το Σώμα μ' αυτά τα οποία είπε. Και περισσότερο ανησυχητικό είναι το γεγονός ότι δεν ανησυχεί από την πορεία των οικονομικών προβλημάτων και από τη φορολογική πολιτική που ασκεί η Κυβέρνηση.

Σας επεσήμανα, κύριε Υφυπουργέ, την ανάγκη να λειτουργήσει άμεσα το σύστημα taxis και σας είπα ότι σύμφωνα με τη σύμβαση την αρχική, έπρεπε το σύστημα αυτό να λειτουργεί από το Νοέμβριο του 1995. Αποφύγατε να δεσμευθείτε ως προς το χρόνο εφαρμογής του συστήματος αυτού. 'Εχετε προχωρήσει σε τρεις τροποποιητικές συμβάσεις της αρχικής, η τρίτη είναι αυτή που θα γίνει στις 20 Δεκεμβρίου, έχετε παρατείνει τρεις φορές την παράδοση των εφαρμογών και κανείς δεν είναι σίγουρος ότι θα λειτουργήσει, έστω και το 1998. Δεν ξέρω αν αυτό το χρόνο βάζετε ως στόχο. Πάντως υπάρχει μεγάλη καθυστέρηση, για την οποία έχετε μεγάλη ευθύνη. Μην ξεχνάτε ότι έχουν υπάρξει ήδη δύο διαβεβαιώσεις της πολιτικής ηγεσίας του Υπουργείου των Οικονομικών, η μία τον Ιούνιο και η άλλη το Νοέμβριο ότι θα παραδοθεί ο εξοπλισμός στο τέλος του χρόνου, αυτό το μεταθέτετε το Φεβρουάριο του 1997 και αν οι διαβεβαιώσεις σας είναι τόσο ακριβείς, όσο οι προηγούμενες, πολύ φοβάμαι ότι δεν θα εφαρμοσθεί προ του τέλους του 1999, όπως σας είπα προηγουμένως και δεν το διαψεύσατε.

Αναφέρθηκα στις εκατό τριάντα οκτώ Δ.Ο.Υ. με την εγκατάσταση των κομπιούτερ, για να σας πω ότι αν λειτουργεί κάτι σήμερα, λειτουργεί μόνο αυτό. Και αν ήταν ατελές το σύστημα, θα έπρεπε να κάνετε μία επέκταση, μία πρόσθεση σύμβαση, για να πάρετε το απαραίτητο software, ώστε να λειτουργήσει πολύ καλύτερα η διασταύρωση των στοιχείων. 


Πάντως δεν προχωρεί η δική σας πολιτική, εγώ λυπάμαι για την εξέλιξη αυτή, έχετε ένα αίτημα να επεκτείνετε τη μηχανογράφηση και στις υπόλοιπες διακόσιες περίπου ΔΟΥ με την επέκταση της εισαγωγής των στοιχείων των καρτελών των φορολογουμένων στις Δ.Ο.Υ. αυτές και ενδεχομένως το κόστος να φθάσει τα 4 δισ. δραχμές. 'Αρα, επιβαρύνετε με υπέρμετρο κόστος τη μηχανογράφηση και δεν επιτυγχάνετε απολύτως τίποτε, για την πάταξη της φοροδιαφυγής.

ΓΕΩΡΓΙΟΣ ΔΡΥΣ (Υφυπ. Οικονομικών): Τα 4 δισ. ποιο κόστος είναι;

ΕΥΑΓΓΕΛΟΣ ΜΠΑΣΙΑΚΟΣ: Είναι αυτό που εκτιμάται ότι θα στοιχίσει η επέκταση στις άλλες εφορίες, στις άλλες 200 Δ.Ο.Υ., εάν υπολογίσετε πόσο αναλογούσε το κόστος για τις εκατόν τριάντα οκτώ, στις οποίες λειτουργεί το σύστημα.

Εκτός αν έχετε πρόθεση ούτε αυτό να κάνετε. Δηλαδή αν δεν έχετε πρόθεση να επεκτείνετε την εγκατάσταση κομπιούτερς στις άλλες ΔΟΥ που σήμερα δεν έχουν. Διότι όπως σας είπα το μόνο σύστημα που λειτουργεί είναι αυτό, χωρίς βέβαια τα αποτελέσματα να είναι ιδιαίτερα ικανοποιητικά.

Αν, λοιπόν, εξακολουθήσετε αυτήν την πολιτικη, είναι βέβαιο ότι η φοροδιαφυγή καλά θα κρατεί και όλη αυτή η κατάσταση και πρακτική θα αποβαίνει εις βάρος των ειλικρινών φορολογουμένων και εις όφελος των ανειλικρινών και φοροφυγάδων.

ΠΡΟΕΔΡΕΥΩΝ (Παναγιώτης Ν.Κρητικός): Ο κ.Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κύριε Υπουργέ, κατ'αρχήν να αναφερθώ στο προσωπικό που είπατε. Εγώ έχω υπηρετήσει από θέση διατακτική το φορολογικό σύστημα επί είκοσι χρόνια, αλλά σας πληροφορώ ότι από τα είκοσι χρόνια, τα δέκα εννέα διακονούσα το συνδικαλιστικό κίνημα και μέσα από το συνδικαλιστικό κίνημα σε υψηλές θέσεις έχω καταθέσει μέσω των συλλογικών οργάνων πολλές προτάσεις.Και καλό θα είναι να ρωτήσετε τους συντρόφους σας στο Υπουργείο Οικονομικών, που υπηρετούν και σήμερα το σύστημα, να σας ενημερώσουν το τι προτάσεις έχω κάνει.

Δεύτερον, οι συμψηφισμοί του τύπου "επειδή έγιναν κάποιες χαριστικές ρυθμίσεις στο παρελθόν, πρέπει να κάνουμε και εμείς σήμερα", νομίζω ότι δεν είναι ο καλύτερος τρόπος δικαιολογίας. Επίσης, θα σας πω πώς χαρακτηρίζουν αυτές τις ρυθμίσεις στελέχη του δικού σας Κόμματος. Η 670 εγκύκλιος του Υπουργείου Οικονομικών του 1978 χαρακτηρίστηκε και από το σύνολο των πολιτικών δυνάμεων, που λειτουργούσαν στο συνδικαλιστικό κίνημα, ως χαριστική. Η ρύθμιση που απορρέει από το ν.2198/1994 χαρακτηρίστηκε απαράδεκτη και χαριστική. Οι ρυθμίσεις του ν. 2443 χαρακτηρίστηκαν σκανδαλώδεις. Κάνετε τη σύγκριση μεταξύ αυτών των τριών χαρακτηρισμών και θα καταλάβετε ποια πολιτική εφαρμόζετε.

Μας είπατε για την αναδιοργάνωση των υπηρεσιών. Δεν είναι η πεμπτουσία του χτυπήματος της φοροδιαφυγής, κύριε Υπουργέ, μόνο η αναδιοργάνωση επιδερμικά όπως την επιχειρείτε, διότι επιχειρείτε μια συγκόληση και μόνο και τίποτα περισσότερο. Το ουσιαστικό περιεχόμενο χτυπήματος της φοροδιαφυγής, όπως τονίστηκε και από τους άλλους συναδέλφους, είναι ακριβώς η ταχύτητα της μηχανοργάνωσης και η διασταύρωση των στοιχείων. Και προς αυτήν την κατεύθυνση έχετε πολλές ευθύνες δεδομένου, ότι έχετε καθυστερήσει.

Σε ό,τι αφορά τα διοικητικά και ποινικά μέτρα, που είπατε, δεν είναι έτσι ακριβώς. Το μεγάλωμα των διοικητικών και ποινικών ποινών άρχισε από την κυβέρνηση της Νέας Δημοκρατίας. Ξέρετε πώς μιλούσαν τότε τα δικά σας στελέχη εκείνη την εποχή; 'Ελεγαν οτι η Νέα Δημοκρατία εξαπολύει φορολογική τρομοκρατία. Εμείς δε λέμε ότι κάνετε το ίδιο. Αλλά κάνετε τις συγκρίσεις σήμερα. Διότι εμείς έχουμε πραγματικά υπεύθυνη θέση και πραγματικά εμείς θα συμπράξουμε σε μια κατεύθυνση εξυγίανσης του φορολογικού συστηματος, αλλά όχι όμως πρόσκαιρη, αλλά σε μια προσπάθεια πραγματικής αναδιάρθρωσης του φορολογικού συστήματος που θα οδηγεί και στην κοινωνική δικαιοσύνη, αλλά και στην αποτελεσματικότητα του συστήματος.

Μιλήσατε για τους τακτικούς ελέγχους. Ποιους τακτικούς ελέγχους, κύριε Υπουργέ; Αυτούς που γίνονται στη Δ.Ο.Υ. μέσα σε τρεις μέρες με την κατάστρωση των λογαριασμών και μάλιστα από τους φορολογικούς λογιστές που έρχονται στη συνέχεια και γίνεται ένα παζάρι διαπραγμάτευσης λογιστικών διαφορών, χωρίς να υπεισέρχεται ουσιαστικά ο ελεγκτής; Αυτούς τους τακτικούς ελέγχους επαίρεσθε; Και με αυτή τη λογική θα προχωρήσετε στον εκσυγχρονισμό του συστηματος;

Σε ό,τι αφορά την υστέρηση των εσόδων, θα τα πούμε στη συζητηση επί του Προϋπολογισμού, διότι δεν έχω χρόνο στη διάθεσή μου τώρα.

ΠΡΟΕΔΡΕΥΩΝ (Παναγιώτης Ν.Κρητικός): Από αύριον στάδιον δόξης λαμπρόν. Πέντε ημέρες συζήτηση επί του Προϋπολογισμού θα έχετε να πείτε, πολλά.

Ο κ.Μεϊμαράκης έχει το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Υπουργέ, επειδή αναφερθήκατε στο θέμα των αποκρατικοποιήσεων και αναφερθήκατε και στην περίοδο τη δική μας και το τι κάνατε εσείς, πρέπει να σας πω, ότι για μας οι αποκρατικοποιήσεις δεν έχουν μόνο ένα σκέτο ταμειακό χαρακτήρα, διότι η αποκρατικοποίηση θα γίνει άπαξ και κάποια έσοδα θα μπούνε. Από κει και πέρα, όμως, έχει για μας αναπτυξιακό χαρακτήρα. Διότι όταν υπάρξει αυτή η αποκρατικοποίηση και φύγει από το βάρος του Προϋπολογισμού, η συγκεκριμένη επιχείρηση θα αναγκασθεί να προσαρμοσθεί στους κανόνες της αγοράς.

Τι συνέβαινε μέχρι τώρα και τι συμβαίνει ακόμα. 'Ολες αυτές οι κρατικοποιημένες επιχειρήσεις, είναι αυτές οι οποίες χρωστάνε στη Δ.Ε.Η., στο Ι.Κ.Α., στον Ο.Τ.Ε. και δεν έχουν και καμία απολύτως κύρωση. Μπορούν να βγάζουν το δικό τους προϊόν στην αγορά σε φθηνότερη τιμή και να νοθεύουν τον ανταγωνισμό, ενώ ένας υγιής ιδιώτης δεν μπορεί να κάνει κάτι τέτοιο, διότι αν δεν πληρώσει τη Δ.Ε.Η. ή το Ι.Κ.Α., θα έχει τις ανάλογες κυρώσεις. Κατά συνεπεια αυτές οι κρατικοποιησεις δε βοηθούν μόνο στον ταμειακό χαρακτήρα αναφορικά με τον προϋπολογισμό, αλλά είναι ένα εργαλείο ανάπτυξης και σαν τέτοιο εμείς το πιστεύουμε και το προωθούμε.

Το δεύτερο. Πρέπει να σας πω, ότι για μας οι αποκρατικοποιήσεις έχουν ορισμένους όρους και προϋποθέσεις και πολλοί έχουν τη σύγχυση ότι είναι το ίδιο η αποκρατικοποίηση με την ιδιωτικοποιήση.'Οχι. Αποκρατικοποίηση είναι ένας ευρύτερος όρος, τον οποίο εμείς αποδεχθήκαμε και αναπτύξαμε όταν κληρονομήσαμε από σας τον ΟΑΕ, τον οποίο εσείς φτιάξατε με όλες εκείνες τις επιχειρήσεις, οι οποίες είχαν τα θαλασσοδάνεια. Και αντί τότε να δείτε πώς θα κλείσουν και τι θα κάνετε με τους συγκεκριμένους εργαζόμενους αυτών των επιχειρήσεων, τις πήρατε στο Κράτος, τις χρηματοδοτούσατε και τις τροφοδοτούσατε και τις κάνατε κρατικοδίαιτες, με αποτέλεσμα να είναι στα χέρια του Κράτους και να εχουν αυτή την οικονομική εξαθλίωση όλα αυτά τα χρόνια.

'Ετσι, λοιπόν, εμείς, έχοντας στα χέρια μας τον Ο.Α.Ε., είχαμε κάποιο συγκεκριμένο σχέδιο ανάπτυξης. Είτε κάποιες απ' αυτές έπρεπε να κλείσουν είτε κάποιες έπρεπε να περάσουν στον ιδιωτικό τομέα. Αυτές οι οποίες επρόκειτο να περάσουν στον ιδιωτικό τομέα είναι στο στάδιο της ιδιωτικοποίησης. Τις υπόλοιπες -και ήταν πολλες αυτές αναγκαστήκαμε να τις κλείσουμε. Γι' αυτό το 1992 και 1993 πολλές φορές περάσαμε κάποια κοινωνική έκρηξη με την πολιτική αυτή, η οποία όμως ήταν αναγκαία.

Σήμερα, αφού εμείς ξεκαθαρίσαμε όλα εκείνα, εσείς έχετε εκείνες τις επιχειρήσεις τις οποίες μπορείτε να ιδιωτικοποιήσετε μέσω του Χρηματιστηρίου. Να είσθε σίγουρος ότι και εμείς θα προτιμούσαμε τη λύση του Χρηματιστηρίου, εάν είχαμε εξυγιάνει τις επιχειρήσεις και θα μπορούσαμε πράγματι να τις περάσουμε μέσα από το Χρηματιστήριο. Αλλά τίθεται το μέγα ερώτημα. 'Οπως κατήντησε το Χρηματιστήριο και όπως είναι τώρα στις εννιακόσιες μονάδες, άντε να πάει στις εννιακόσιες δέκα μονάδες, μπορείτε να προχωρήσετε σε ιδιωτικοποιήσεις, έστω και το 1% του Ο.Τ.Ε., ή της Δ.Ε.Η.; Μπορούν οι μετοχές τους να πιάσουν σήμερα μια καλή τιμή; Φυσικά όχι.

Θα ήθελα τελειώνοντας, επειδή δεν επαρκεί ο χρόνος, να σας πω ότι κάθε ρύθμιση, κύριε Υπουργέ, εν τέλει πρέπει να έχει και ηθική βάση για να γίνει, αλλιώς, δημιουργεί συνείδηση άλλη απ' αυτήν που θέλουμε να πετύχουμε. Και αυτή η ηθική βάση είναι ότι, εφόσον, ας πούμε στον τουρισμό δύο-τρεις χρονιές δεν πήγε καλά, έχει υποχρέωση η Πολιτεια να δει το πρόβλημα και να κάνει κάποια ρύθμιση. 'Η εάν υπήρξε ένας σεισμός σε τοπικό επίπεδο, δικαιολογείται και έχει μια ηθική βάση να δει την κατάσταση και να κάνει ρύθμιση σε επίπεδο νομού, όπως επίσης εάν υπάρξει παγετός, ή δεν υπάρξουν σωστές καιρικές συνθήκες για τους αγρότες, έχει επίσης την υποχρέωση η Πολιτεία να επιδιώξει μια τέτοια ρύθμιση.

Εσείς όμως, με το περιβόητο άρθρο 21 του προηγούμενου φορολογικού νόμου που περάσατε, δεν είχατε αυτές τις ηθικές βάσεις πάνω στις οποίες κάνατε αυτές τις ρυθμίσεις, με αποτέλεσμα όλοι αυτοί σήμερα να αισθάνονται και ότι τους κοροϊδέψατε και ταυτόχρονα να επιδιώκουν με ακραίες μορφές αγώνα αν θέλετε, και κινητοποιήσεων, τη δικαίωσή τους .

'Εχετε την υποχρέωση, λοιπόν, κύριε Υπουργέ -και πιστεύω τελικά ότι θα το κάνετε, δεν μπορείτε να βρείτε και άλλη λύση- να κουβεντιάσετε, να βρείτε τη λύση, γιατί οι επιπτώσεις στην οικονομία μας θα είναι τεράστιες, πέρα απ' αυτά για τα οποία σας επερωτούμε με τη συγκεκριμένη επερώτησή μας.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Αποστόλου, ως Κοινοβουλευτικός Εκπρόσωπος του Συνασπισμού της Αριστεράς και της Προόδου, έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, το φορολογικό σύστημα της Χώρας μας είναι πραγματικά άδικο και δημοσιονομικά αναποτελεσματικό και χωρίς αναπτυξιακή κατεύθυνση. Είναι κοινωνικά άδικο, γιατί πλήττει κυρίως μισθωτούς και μικρομεσαίους και είναι αναποτελεσματικό γιατί σε ποσοστό του Α.Ε.Π. αντιπροσωπεύει το 21% περίπου, όταν σε όλη την Ευρώπη το ποσοστό αυτό είναι υψηλότερο, μάλιστα στη Δανία φθάνει το 41%.

Δεν έχει εξασφαλιστεί μέχρι σήμερα η ικανότητα των εισπρακτικών μηχανισμών του Υπουργείου Οικονομικών να συλλαμβάνουν τη δύσκολη φορολογητέα ύλη και όχι την εύκολη των μισθωτών και των συνταξιούχων.

Υπολογίζεται ότι κάθε χρόνο έχουμε απώλεια εσόδων γύρω στα 2,5 τρισ., παραμένει ένα ποσό γύρω στο 1,5 τρισ. Φ.Π.Α. ανείσπρακτο. Σ'αυτήν την κατάσταση έρχεται το Υπουργείο των Οικονομικών μετά τις σκανδαλώδεις ρυθμίσεις και εκδίδει ερμηνευτική εγκύκλιο -επιμένουμε σ'αυτό, κύριε Υπουργέ- και παρέχει τη δυνατότητα ρύθμισης χωρίς πρόστιμα και προσαυξήσεις και σε υποθέσεις για τις οποίες έχει εκδοθεί εντολή φορολογικού ελέγχου κατά παράβαση της νομοθεσίας που ψηφίσατε εσείς πρόσφατα. Δεν είναι λοιπόν προκλητική η επιμονή της Κυβέρνησης να συνεχίζει τις χαριστικές ρυθμίσεις όταν δείχνει αλαζονεία απέναντι στα προβλήματα των μισθωτών, των αγροτών, που ταλανίζουν αυτήν την περίοδο τη Χώρα μας;

Ο αναχρονιστικός τρόπος λειτουργίας των δημοσίων οικονομικών υπηρεσιών, έχει οδηγήσει στην καταδυνάστευση των ειλικρινών φορολογουμένων, στην κατάχρηση εξουσίας από τα ελεγκτικά κέντρα ή και στις συναλλαγές ακόμα. Παρατηρείται αδυναμία εντοπισμού της φορολογητέας ύλης που φοροδιαφεύγει και αυτό γιατί δεν έχουν εντοπισθεί σύγχρονες μορφές διασύνδεσης και διασταύρωσης των δεδομένων.

Η άδικη φορολογική πολιτική, είναι άρρηκτα συνδεδεμένη και με τη μηχανοργάνωση και τις διαδικασίες τις λειτουργικές του φορολογικού μας συστήματος. Η διεθνής εμπειρία μας δείχνει ότι όπου εφαρμόστηκαν ολοκληρωμένες λύσεις βασισμένες σε σύγχρονες μεθόδους της πληροφορικής, υπήρξαν θεαματικά αποτελέσματα στην εν γένει αποτελεσματικότητα του φορολογικού συστήματος και στη δικαιότερη κατανομή των φορολογικών βαρών. Η Οδύσσεια της μηχανοργάνωσης του Υπουργείου Οικονομικών, έχει ξεκινήσει από το 1987 και τα μέχρι σήμερα αποτελέσματα, είναι από ανύπαρκτα, έως υποτυπώδη. Είναι δυνατόν, κύριε Υπουργέ, να μην έχει ευθύνη το Υπουργείο Οικονομικών για την καθυστέρηση των εργασιών ανάπτυξης του προγράμματος ΤΑΧΙS; Γιατί δεν πήρε τα αναγκαία μέτρα, γιατί δεν πίεσε αναλόγως για τη συμμόρφωσή τους προς τις συμβατικές τους υποχρεώσεις; Ακόμη και αυτα τα μέτρα των οποίων εμείς αμφισβητούμε την αποτελεσματικότητα που αποφασίσατε για την καλύτερη οργάνωση του Υπουργείου Οικονομικών δεν τα υλοποιήσατε και εννοώ την οικονομική αστυνομία και τα ελεγκτικά κέντρα που δε λειτουργούν, την οικονομική επιθεώρηση που δεν υπάρχει και τη Σχολή Επιμόρφωσης του Υπουργείου Οικονομικών που δεν έχει λειτουργήσει ακόμη ουσιαστικά. Εκτός της οργάνωσης, για να είναι αποτελεσματικό ένα φορολογικό σύστημα, πρέπει να είναι και δίκαιο. Απαιτείται δηλαδή άμεσα φορολογική μεταρρύθμιση. Υπάρχει μια τεράστια πολυνομία η οποία αντί να αντιμετωπίζει τη φοροδιαφυγή, τη συγκαλύπτει. Ακόμη και σ'αυτούς τους ελέγχους που μπορούν βραχυπρόθεσμα να αποδώσουν, η Κυβέρνηση με το νόμο που ψήφισε πρόσφατα για τους τελωνειακούς κώδικες, αφού ακόμη για μια φορά επιβράβευσε με διάφορους τρόπους αυτούς που αποφεύγουν να ανταποκριθούν στις φορολογικές τους υποχρεώσεις, αρνείται και σήμερα να τιμαριθμοποιήσει τη φορολογική κλίμακα.

Κύριε Υπουργέ, έχετε πει ότι δε θα μπουν νέοι φόροι. Εμείς λέμε ναι, να μπουν νέοι φόροι, αλλά να φορολογηθούν όλα τα εισοδήματα. Τιμαριθμοποίηση των φορολογικών κλιμακίων, φορολόγηση των μισθωτών και συνταξιούχων, δεν αποτελεί απαλλαγή από φόρο, αλλά από την πρόσθετη αφαίμαξη που δημιουργεί η ονομαστική αύξηση των εισοδημάτων. Επειδή υπάρχει περίπτωση από τις τιμαριθμοποιήσεις να επωφεληθούν υψηλά εισοδήματα μισθωτών, μπορείτε να δημιουργήσετε μια νέα φορολογική κλίμακα που θα μειώνει το φορολογικό βάρος των χαμηλών εισοδημάτων από εργασία και σύνταξη.

'Ερχομαι στο θέμα της δημόσιας περιουσίας. Παρ'ότι θα μπορούσε να λειτουργήσει ως βασικός μοχλός αναβάθμισης του αστικού και αγροτικού περιβάλλοντος, σαν βάση στήριξης μιας εθνικής πολιτικής γης, αλλά και σαν ανεξάρτητη πηγή σημαντικής οικονομικής ενίσχυσης των κρατικών εσόδων, παραμένει σχεδόν ανεκμετάλλευτη. Από τη μια μεριά υπάρχει ένα νομικό πλαίσιο δαιδαλώδες αποσπασματικό και αναποτελεσματικό, από την άλλη μεριά, η κακή και ελλιπής οργάνωση των υπηρεσιών που ασχολούνται με την προστασία της κρατικής γης και την εποπτεία της ακίνητης περιουσίας.

Πρέπει στα πλαίσια του Εθνικού Κτηματολογίου να γίνει συστηματική καταγραφή της δημόσιας περιουσίας και να ζητηθούν αποδεικτικά ιδιοκτησιών και όχι να γίνει καταγραφή της υπάρχουσας κατάστασης, γιατί τότε θα χαθούν πανάκριβες εκτάσεις και θα επιβραβευθούν, ακόμη μια φορά, οι καταπατητές. Πραγματική αξιοποίηση και προστασία των δημοσίων κτημάτων δε σημαίνει αναγκαστικά ξεπούλημα.

Τελειώνοντας, θέλω να πω στους κυρίους συναδέλφους, τους επερωτώντες, ότι η μεγάλη αναξιοπιστία της Χώρας μας που αναφέρουν ότι υπάρχει στις διεθνείς αγορές, δεν ήρθε τυχαία. Είναι το αποτέλεσμα μιας πολιτικής που έχει εφαρμοστεί τα τελευταία χρόνια και για την οποία δεν είστε σεις άμοιροι ευθυνών.

Ευχαριστώ.

ΠΡΟΕΔΡΕΥΩΝ(Παναγιώτης Ν. Κρητικός): Ο κ. Γεωργακόπουλος έχει το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είχα υπόψη μου να πάρω το λόγο, κύριε Πρόεδρε, αλλά ειπώθηκαν ορισμένα πράγματα γύρω από το φορολογικό σύστημα. Στις δυνατότητες τις οποίες έχει το Υπουργείο Οικονομικών για τη μηχανοργάνωση, θα ήθελα να συμπληρώσω ορισμένα πράγματα.

Το ότι υπάρχει δημοσιονομικό πρόβλημα στη Χώρα, κύριοι συνάδελφοι, κανείς δεν το αρνείται. Αυτό νομίζω ότι είναι γνωστό σε όλους. Εκείνο που προέχει είναι ότι θα πρέπει να βρεθούν λύσεις πρακτικές, τέτοιες ώστε να μπορέσουν πραγματικά να εισπράξουμε τα έσοδα του Δημοσίου. Γιατί, όπως γνωρίζετε, δε συμβαίνει αυτό το οποίο ειπώθηκε από σας, ότι δηλαδή έχουμε υπερβολικές δαπάνες. Ο μέσος όρος των δαπανών σε όλη την Ευρωπαϊκή 'Ενωση, είναι περίπου ίδιος με τις δαπάνες που κάνει το Ελληνικό Κράτος, δηλαδή περίπου το 48%. Εκεί που υστερούμε κατά έντεκα μονάδες περίπου είναι στην είσπραξη των εσόδων. Εκεί υστερούμε κατά έντεκα μονάδες. Οι έντεκα μονάδες είναι περίπου 3 τρισεκατομμύρια.

Εαν εισέπραττε, λοιπόν, το Δημόσιο αυτά τα 3 τρισ., που είναι η υστέρηση των εσόδων βάσει αυτού του φορολογικού συστήματος, το οποίο έχουμε κτίσει τόσα χρόνια, δε θα είχαμε υστέρηση. Και η ευθύνη του κτισίματος του φορολογικού συστήματος δεν είναι σε αυτή ούτε στην προηγούμενη κυβέρνηση. Το φορολογικό σύστημα έχει τις καταβολές του πολύ μακριά και η νοοτροπία η οποία αναπτύχθηκε, όχι μόνο στους φορολογούμενους αλλά και στη φορολογούσα αρχή, είναι μια νοοτροπία ότι δεν πληρώνω φόρους εγώ γιατί ο διπλανός μου έπρεπε να πληρώνει περισσότερους.'Οχι ότι εγώ πληρώνω πολλούς φόρους, αλλά ότι ο διπλανός μου πρέπει να πληρώνει περισσότερους. Και αφού ο διπλανός μου δεν πληρώνει τους περισσότερους φόρους που εγώ πιστεύω, ότι πρέπει να πληρώνει, κλέβω εγώ το Δημόσιο έτσι ώστε να νοιώθω Δικαιοσύνη απέναντι στο Δημόσιο. Αυτή είναι η νοοτροπία που έχει αναπτυχθεί στον πολίτη.

Η δε φορολογούσα αρχή, αντιμετωπίζει τον πολίτη ως δεδομένο ότι φοροκλέπτει. Και εκεί δημιουργούνται πάρα πολλά επεισόδια και πολλές αδικίες. 

Το μεγάλο πρόβλημα, λοιπόν, δεν είναι μόνο η βεβαίωση των φόρων. Διότι η βεβαίωση των φόρων υπάρχει και υπάρχουν και ποινές οι οποίες είναι αυστηρότατες. Το φορολογικό μας σύστημα, όσον αφορά τις ποινές, σας πληροφορώ ότι είναι αυστηρότατο. Υπάρχει ποινικοποίηση κ.λπ. Δεν εφαρμόζεται, όμως, από μια αδυναμία η οποία υπάρχει ή από μια πολυνομία που εμείς εδώ νομοθετούμε κάθε φορά. Αυτή η πολυνομία δημιουργεί την αίσθηση να μην προλαβαίνει η φορολογούσα αρχή να αφομοιώνει ουσιαστικά τη νομοθεσία, έτσι ώστε να μπορεί να την επεξεργάζεται, να την αναπαράγει και να παράγει μετά έργο.

Αυτό παρατηρήθηκε ιδιαίτερα -θα μου επιτρέψετε να πω- τα χρόνια μεταξύ '90-'93, όταν περάσαμε τριάντα τρεις φορολογικούς νόμους. 'Οταν λοιπόν κάθε δέκα πέντε μέρες ο υπάλληλος έπαιρνε ένα φορολογικό νόμο, ήταν επόμενο να μην μπορεί να ανταποκριθεί και να μη μπορεί να εφαρμόσει αυτά τα οποία έπρεπε.

Δεν θέλω να επεκταθώ άλλο, γιατί είναι πάρα πολύ μεγάλο το θέμα και θα κάνουμε μια θεωρητική συζήτηση.

Σε εκείνο στο οποίο θα πρέπει να συμφωνήσουμε όλα τα Κόμματα, είναι να υποτάξουμε όλοι μας τα κομματικά συμφέροντα στην υπηρεσία της είσπραξης των δημοσίων εσόδων. Δε μιλάω για νέες φορολογίες, κύριοι συνάδελφοι. Για να υποταχθεί, όμως, αυτός ο κομματισμός, θα πρέπει να νουθετήσουμε τους συνδικαλιστές που επηρεάζουμε, γιατί κάθε φορά -και εσείς και εμείς το έχουμε κάνει, ας μην κρυβόμαστε- όταν αλλάζουν οι κυβερνήσεις, αναλαμβάνουν οι συνδικαλιστές και παίζουν ένα ρόλο ο οποίος πολλές φορές δεν είναι προς την σωστή κατεύθυνση της είσπραξης των δημοσίων εσόδων, αλλά, αν θέλετε, προς την εξυπηρέτηση των δικών τους προσωπικών υπηρεσιακών συμφερόντων.

Αν λοιπόν, δε γίνει μια συμφωνία των Kομμάτων στον τομέα αυτό, δεν πρόκειται ο εισπρακτικός μηχανισμός να αποκτήσει αξιοπιστία και να μπορέσει να ανταποκριθεί στις σύγχρονες ανάγκες.

Δύο λόγια τώρα όσον αφορά το θέμα τάξης. Θα μου επιτρέψετε να σας πω, ότι πράγματι υπάρχουν ευθύνες για το ότι σήμερα η Χώρα μας είναι η τελευταία Χώρα στη μηχανοργάνωση των οικονομικών της υπηρεσιών. Την είχε ξεκινήσει ο αείμνηστος Αθανάσιος Κανελλόπουλος το 1978-1979, με μία σύμβαση που είχε κάνει με την "ΜΠΟΥΛ" τότε. Μια σύμβαση η οποία χαρακτηρίστηκε από την κυβέρνηση του 1981 του ΠΑ.ΣΟ.Κ. ως μη συμφέρουσα το Δημόσιο και η οποία ανεστάλη.

'Εχει ευθύνη ο Αρχηγός του ΔΗ.Κ.ΚΙ. που επί οκτώ χρόνια ως Υπουργός, ή αρμόδιος Υφυπουργός τότε για τη μηχανοργάνωση του Υπουργείου των Οικονομικών, ουσιαστικά δεν προχώρησε όσο έπρεπε. Και πρέπει να τα λέμε αυτά τα πράγματα.

ΕΥΑΓΓΕΛΟΣ ΜΕΪΜΑΡΑΚΗΣ: Με ποια κυβέρνηση;

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το είπα, αγαπητέ, κύριε συνάδελφε, με κυβέρνηση του ΠΑ.ΣΟ.Κ. Το τόνισα εγώ αυτό.

'Ερχεται μετά το 1990-1993 η κυβέρνηση της Νέας Δημοκρατίας, η οποία ξεκινάει μία σπασμωδική, θα έλεγα, διαδικασία μηχανοργάνωσης, που αυτό το περίφημο πρόγραμμα της Ι.Β.Μ. που έφτιαξε των 138 Δ.Ο.Υ., ουσιαστικά δε μηχανοργάνωσε -θα μου επιτρέψετε- το Υπουργείο των Οικονομικών. Απλώς έκανε τις καρτέλες εικόνα στην οθόνη. Αυτό ήταν.'Αλλο μηχανοργάνωση, άλλο ένα ζωντανό μηχανογραφικό σύστημα, το οποίο παράγει έργο και άλλο το να πάρω τις καρτέλες και να τις κάνω εικόνα στην οθόνη. Γιατί περί αυτού πρόκειται.

ΕΥΑΓΓΕΛΟΣ ΜΕΪΜΑΡΑΚΗΣ: Είναι το πρώτο στάδιο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:'Οχι. Είχε προηγηθεί το στάδιο που έγινε από το 1987-1990 που ουσιαστικά γινόταν η επεξεργασία η μηχανογραφική στο ΚΕΠΥΟ, ενώ πρώτα η επεξεργασία των φορολογικών δηλώσεων γινόταν χειρόγραφη στις εφορίες. Ας μη λέμε, λοιπόν, ότι δεν είχε γίνει. Είχε γίνει και στο διάστημα 1981-1989 ένα έργο στη μηχανοργάνωση. Δεν είχε γίνει, όμως, τέτοιο έργο που απαιτούσαν οι καιροί. 

Το 1993, στη δύση της θητείας της κυβέρνησης της Νέας Δημοκρατίας, υπεγράφη μία σύμβαση για το "Software". Μια σύμβαση, για την οποία παρ'ότι εμείς στην αρχή είχαμε κάποιες βασικές αντιρρήσεις για τη συνέχιση ή όχι αυτής της σύμβασης, γιατί είχε πολλά τρωτά τα οποία παρουσιάστηκαν μετά, εν τούτοις, επειδή τότε είχα ένα μέρος της ευθύνης του Υπουργείου των Οικονομικών, είπαμε ότι είναι προτιμότερο να έχουμε μία μη τέλεια μηχανοργάνωση, από το να επιχειρήσουμε την τέλεια μηχανοργάνωση και να μην έχουμε τίποτε.

Προχώρησε πράγματι το έργο αυτό. Προέκυψαν κάποια προβλήματα, τα οποία ήταν αναμενόμενα, σας λέω, από τη διαδικασία με την οποία είχε υπογραφεί η σύμβαση. Ενώ έπρεπε να είναι με το κλειδί στο χέρι, όλα μαζί, έτσι ώστε την ευθύνη να την έχει πλήρως αυτός ο οποίος θα αναλάμβανε το έργο, έγινε χωριστά το "Software", χωριστά το "Hardware", μπλέξαμε με το θέμα του εργαλείου για την ανάπτυξη του έργου. Η εταιρεία είχε προτείνει το εργαλείο Nτάφνε. Στην πορεία, κατάλαβε ότι δεν μπορεί να το αναπτύξει με το Nτάφνε, πρότεινε I.E.F. Για να μην καθυστερήσει η ανάπτυξη του έργου, εμείς είπαμε: Προχωρήστε με το I.E.F. Αν όμως εμείς αγοράσουμε άλλο εργαλείο, θα μας κάνετε μετάπτωση στο εργαλείο το οποίο θα αγοράσουμε, γιατί δε θα είμαστε δέσμιοι του εργαλείου που εσείς επιλέξατε. Το εδέχθη αυτό η εταιρεία. Και όταν έγινε αυτό, άρχισε μετά να λέει ότι: Δεν μπορώ να το κάνω αυτό με το νέο εργαλείο, αλλά θέλω να βάλω εγώ το εργαλείο I.E.F. Πιστεύω όμως, ότι τελευταία έχει επιλεγεί το εργαλείο και από την εταιρεία και έχει αναλάβει και την ευθύνη του να τρέξει το πρόγραμμα.

'Αρα, ουσιαστικά, το θέμα της μηχανοργάνωσης είναι θέμα χρόνου. 

Το θέμα, λοιπόν, της μηχανοργάνωσης είναι πάρα πολύ σημαντικό. Και τελειώνω εδώ για τη μηχανοργάνωση.

Θέλω, όμως, να πω δυο λόγια γι' αυτά τα οποία είπε ο συνάδελφος, ότι συνήθως τα υποζύγια του φορολογικού συστήματος είναι οι μισθωτοί, οι συνταξιούχοι και οι μικρομεσαίοι. Αυτό καλά λέγεται και έτσι, ακούγεται ωραία. Δεν είναι όμως έτσι. Δεν είναι έτσι, γιατί ναι μεν δεν μπορούν να φοροδιαφύγουν αλλά όχι ότι υπερφορολογούνται.'Αλλο το να λέμε ότι υπερφορολογούνται και άλλο το ότι, επειδή δεν μπορώ να φοροδιαφύγω και πληρώνω τους φόρους μου, αυτό σημαίνει ότι είμαι το υποζύγιο.

Πρέπει να οργανώσουμε το σύστημα έτσι που και οι άλλες κοινωνικές τάξεις να μην μπορούν να φοροδιαφύγουν. Αυτή είναι η σωστή πολιτική όσον αφορά το θέμα της φοροδιαφυγής.

Πιστεύω, κύριε Πρόεδρε, ότι το θέμα το φορολογικό δεν είναι ένα θέμα κομματικό, ιδιαίτερα όπως σας είπα, το θέμα της είσπραξης των δημοσίων εσόδων.


Είναι ένα θέμα εθνικό, γιατί εάν δεν καταπολεμήσουμε το δημόσιο χρέος το οποίο έχει ως σκοπό να κάνει η Κυβέρνηση, τότε το 'Εθνος θα βρεθεί σε πολύ δύσκολη κατάσταση, όπως είχε αναφέρει ο αείμνηστος Πρόεδρός μας ο Ανδρέας Παπανδρέου. 

ΠΡΟΕΔΡΕΥΩΝ (Παναγιώτης Ν.Κρητικός): Θέλετε το λόγο, κύριε Πρόεδρε;

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ναι, κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Ν.Κρητικός): Φαίνεται ότι κάτι θα πήρε το αυτί σας.

Ορίστε, κύριε Πρόεδρε, έχετε το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Βέβαια. Παρακολούθησα από επάνω τη συζήτηση, γι'αυτό κατέβηκα. Δεν είχα σκοπό να μιλήσω, γιατί αύριο αρχίζει η συζήτηση του Προϋπολογισμού.

'Ηθελα να απαντήσω στις συστηματικές ανακρίβειες του Κοινοβουλευτικού Εκπροσώπου του ΠΑ.ΣΟ.Κ. και να του υπενθυμίσω κάτι: Επιτέλους, τέλος στις συκοφαντίες, οι οποίες εκτοξεύονται εδώ και ένα χρόνο που απεχώρησα από το ΠΑ.ΣΟ.Κ., σε αντίθεση με αυτά που έλεγαν όσα χρόνια ήμουν στο ΠΑ.ΣΟ.Κ. και όσα χρόνια άσκησα κυβερνητική εξουσία.

Μια και αναφέρθηκε στη μηχανογράφηση, προκαλώ τον παριστάμενο Υφυπουργό Οικονομικών και τον Κοινοβουλευτικό Εκπρόσωπο, να μου πουν αν αυτά που θα πω τώρα είναι ή όχι αληθή.

Κατ'αρχήν δεν ήμουν Υπουργός Οικονομικών από το 1981. Εγώ έγινα Υπουργός Οικονομικών από τις 25 Ιουλίου του 1985. Και αμέσως, σε αντίθεση με αυτά που είπε ο κ.Γεωργακόπουλος, ήμουν εκείνος που ενέταξα -για να μπορείτε να μιλάτε και να λέτε αυτά τα οποία λέτε- τη μηχανογράφηση του Υπουργείου Οικονομικών στα ΜΟΠ πληροφορικής. Το έκανα αμέσως όταν έγινα Υπουργός Οικονομικών. Και με βάση αυτό το πρόγραμμα το 1987 μπήκε η μηχανογράφηση στα μεγάλα τελωνεία του Πειραιά, στις ΦΑΕ, στις εφορίες, δηλαδή ανωνύμων εταιρειών της Αθήνας και Πειραιά. Επίσης, προκηρύχθηκε ο διαγωνισμός για άλλες ογδόντα εφορίες στην Ελλάδα. 'Εγινε ο διαγωνισμός, έγινε η διαδικασία, αλλά στο τέλος του 1988 με 1989, η γνωστή σκανδαλολογία απέτρεψε την κατακύρωση του διαγωνισμού.

Το πρόγραμμα αυτό, που το είχε φτιάξει ο υποφαινόμενος, προέβλεπε, ότι μέχρι το 1991 θα ολοκληρωνόταν η μηχανογράφηση του Υπουργείου Οικονομικών. Επακολούθησε η κυβέρνηση της Νέας Δημοκρατίας, η κυβέρνηση του ΠΑ.ΣΟ.Κ. και είμαστε ακόμη στο να γίνει αυτό το πρόγραμμα.

Επομένως, τα πράγματα είναι τελείως αντίθετα απ'αυτό που προσπάθησαν και επί Νέας Δημοκρατίας και επί ΠΑ.ΣΟ.Κ. μετά το 1993, να εμφανίσουν οι Υπουργοί Οικονομικών, που φέρουν ακεραία την ευθύνη για την καθυστέρηση των προγραμμάτων μέσα από τα ΜΟΠ πληροφορικής, που ο υποφαινόμενος ως Υπουργός Οικονομικών είχα εντάξει και είχα ξεκινήσει, με τον τρόπο που σας ανέφερα.

Σας τα λέω αυτά, για να σταματήσει η δημιουργία άλλοθι σε εκείνους οι οποίοι είναι υπεύθυνοι για την καθυστέρηση της μηχανοργάνωσης του Υπουργείου Οικονομικών. Τα υπόλοιπα θα τα πούμε κατά τη συζήτηση του Προϋπολογισμού, για να δούμε γιατί αποδιοργανώθηκε το Υπουργείο Οικονομικών και οι υπηρεσίες του. 

Μα, κύριε συνάδελφε Κοινοβουλευτικέ Εκπρόσωπε του ΠΑ.ΣΟ.Κ., για ποια μηχανοργάνωση μπορείτε να μιλάτε μετά το 1990 και μέχρι σήμερα, όταν φθάσατε στο σημείο, οι εκκαθαρίσεις των δηλώσεων φόρου εισοδήματος της χρονιάς αυτής, τετρακόσιες χιλιάδες, να μην έχουν γίνει μέχρι τον Οκτώβριο μήνα; Και μιλάτε σοβαρά και υπεύθυνα για προώθηση της μηχανοργάνωσης των υπηρεσιών; 'Οταν ήταν ο υποφαινόμενος Υπουργός, η συντριπτική πλειοψηφία των εκκαθαριστικών σημειωμάτων πήγαινε μέχρι τέλος Μαίου κάθε χρόνου, με τις ρυθμίσεις που είχα κάνει στα φορολογικά νομοσχέδια. Και έφθασε να γίνει πρώτη φορά στα χρονικά της Χώρας η κωδικοποίηση όλων των ρυθμίσεων, με προεδρικό διάταγμα το Γενάρη του '89, της φορολογίας εισοδήματος φυσικών και νομικών προσώπων. Και ήρθε μετά ο κ.Παλαιοκρασσάς, εσείς μετά το 1993 και φτιάχνετε κάθε χρόνο νομοσχέδια επί νομοσχεδίων φορολογικά και μια δουλειά σοβαρή που είχε γίνει στο Υπουργείο Οικονομικών τα τελευταία τέσσερα χρόνια, που ήμουν Υπουργός των Οικονομικών, την καταρρακώσατε.

Τολμάτε ειλικρινά να λέτε αυτά που λέτε και να ρίχνετε τα βάρη σε εκείνον που νοικοκύρεψε τις υπηρεσίες, που έκανε τα επιμορφωτικά σεμινάρια μακράς διάρκειας, για να βγαίνουν ελεγκτές στα Γ' κατηγορίας βιβλία και μια σειρά άλλα ζητήματα; Πέστε τι έγινε επί επτά χρόνια και με τους Υπουργούς Οικονομικών της Νέας Δημοκρατίας και με τους Υπουργούς Οικονομικών του ΠΑ.ΣΟ.Κ. 'Εγιναν μόνο κουβέντες. Υπήρξε χαΐδεμα από τους Υπουργούς στους έχοντες και κατέχοντες.

Να μας πείτε ποιοι τακτικοί έλεγχοι έγιναν σε μεγάλες επιχειρήσεις από τον Απρίλιο του 1990 μέχρι σήμερα. Τολμήσατε ή τολμάτε να τις πειράξετε; 'Οχι προσωρινοί έλεγχοι, αλλά τακτικοί έλεγχοι. Θα τα πούμε, όμως, όλα μεθαύριο.

Διαψεύστε αν εντάχθηκε ή όχι στα ΜΟΠ πληροφορικής επί υπουργίας δικής μου η μηχανοργάνωση του Υπουργείου Οικονομικών. Μπήκαν ή όχι στα μεγάλα τελωνεία και στις ΦΑΕ και προκηρύχθηκε διαγωνισμός, που ολοκληρώθηκε για ογδόντα άλλες εφορίες;

Η αλήθεια δεν πρέπει να παραποιείται, κύριοι συνάδελφοι. Και το πώς έκανε ο καθένας και εγώ προσωπικά στο Υπουργείο Οικονομικών τη δουλειά μου, τώρα το έχει καταλάβει πολύ καλά και ο πιο δύσπιστος εκείνης της εποχής. Ξέρει τι έγινε μετά το καλοκαίρι του 1989. Αποδιοργανώθηκαν και διαλύθηκαν πλήρως οι υπηρεσίες. Καταρρακώθηκαν μέτρα, τα οποία άρχισαν να αποδίδουν σοβαρότατους καρπούς τα τελευταία χρόνια.

Και αυτό αποδεικνύεται από το ότι το 1981 το σύνολο των φορολογικών εσόδων με βάση τα απολογιστικά στοιχεία, ανέρχονταν στο 19% του ΑΕΠ. Και παρ'ό,τι μειώσαμε σημαντικά τους φορολογικούς συντελεστές από το 63% στο 50%, τη φορολογική κλίμακα, παρ'ό,τι υπερδιπλασιάσαμε τα αφορολόγητα, εν τούτοις, τα φορολογικά έσοδα στις 31.12.1988 ανέβηκαν στο 25%. Αυτό σημαίνει, ότι είχαμε πάταξη της φοροδιαφυγής μέσα από θεσμικές παρεμβάσεις και όχι μέσα από διοικητικά και αστυνομικά μέτρα.

Αν θέλετε αντιπαρατεθείτε στα στοιχεία τα οποία σας λέω. Ντροπή μόνο και αίσχος, θέλω να πω.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Στάδιο δευτερολογιών δεν υπάρχει, κύριε Γεωργακόπουλε, όπως γνωρίζετε, για τους εκπροσώπους των άλλων Κομμάτων πλην του Εκπροσώπου του επερωτώντος Κόμματος.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, το λόγο επί προσωπικού.

ΠΡΟΕΔΡΕΥΩΝ (Παναγιώτης Ν. Κρητικός): Δεν νομίζω, ότι υπάρχει προσωπικό. Πολιτικό είναι το ζήτημα και ανεκινήθη, να μην πω πώς.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είπε κάτι διαφορετικό ο κ.Τσοβόλας απ'ότι είπα εγώ. Είπα, ότι κατά τη διάρκεια του 1981-1989 δεν έγινε η μηχανογράφηση εκείνη που έπρεπε να γίνει.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Αναφερθήκατε προσωπικά σε μένα.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Βεβαίως, γιατί εσείς ήσασταν ο Υφυπουργός που είχατε ευθύνη για το ΚΕΠΥΟ και ο Υπουργός μετά. Είπα, ότι έγινε προσπάθεια, αλλά δεν τελείωσε η προσπάθεια αυτή.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Ημουν στο Λογιστήριο πρώτα.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Στο Λογιστήριο ήσασταν μόνο ένα χρόνο. Από το 1983 και μετά ήσασταν στο Υπουργείο Οικονομικών ως Αναπληρωτής Υπουργός Οικονομικών. Τα ξεχνάμε αυτά;

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. 

Δεν είναι προσωπικό το ζήτημα. Πολιτικό είναι και το αντιλαμβάνεσθε ως ευφυής που είσαστε, περισσότερο από όλους.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Η ημιμάθεια είναι κατωτέρα της αμάθειας.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, δεν είναι προσωπικό το θέμα. Πολιτική αντιπαράθεση είναι και δεν δικαιούσθε να πάρετε το λόγο. Θα απαντήσει ο κύριος Υπουργός των Οικονομικών.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ανέφερα ότι έγινε μία προσπάθεια, έτσι ώστε να γίνεται μηχανογραφική εκκαθάριση. Γιατί, λοιπόν, εξανίσταται ο κ. Τσοβόλας;

ΠΡΟΕΔΡΕΥΩΝ (Παναγιώτης Ν. Κρητικός): Κλείστε, κύριε Γεωργακόπουλε. Σας παρακαλώ μη με φέρνετε σε δύσκολη θέση. Δεν είναι προσωπικό το ζήτημα.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Εχει την αίσθηση, ότι τα έκανε όλα τέλεια στο Υπουργείο Οικονομικών; Αν τα είχε κάνει όλα τέλεια, δεν θα υπήρχε σήμερα πρόβλημα στο Υπουργείο Οικονομικών. Αλλά δυστυχώς το πρόβλημα υπάρχει.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Η εμπάθεια δεν σας αφήνει.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Γεωργακόπουλε, δεν είναι προσωπικό το ζήτημα και το αντιλαμβάνεσθε. Μην υποτιμάτε τη νοημοσύνη κανενός. Σας παρακαλώ πάρα πολύ!

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εάν δεν λέμε το πρόβλημα και το κρύψουμε, εάν έχουμε την αίσθηση, ότι όλοι κάναμε τέλεια τη δουλειά μας, τότε δεν μπορούμε να προχωρήσουμε.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ πάρα πολύ. Δεν έχετε δικαίωμα να μιλήσετε.

Ο κύριος Υπουργός έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, κύριοι συνάδελφοι, θα αρχίσω τη δευτερολογία μου από το τελευταίο θέμα που τέθηκε, σχετικά με τη μηχανοργάνωση του Υπουργείου Οικονομικών. Κύριε Τσοβόλα, ξέρετε πόσο σας εκτιμώ. Θέλω, όμως, να πω μερικά πράγματα για την αποκατάσταση της αλήθειας.

Μηχανοργάνωση με την πραγματική έννοια του όρου στο Υπουργείο Οικονομικών δεν υπήρχε μέχρι το 1992. Πρώτη προσπάθεια που έγινε για να υπάρξει μηχανοργάνωση του Υπουργείου Οικονομικών με ολοκληρωμένα πληροφοριακά συστήματα, ξεκίνησε με το πρόγραμμα ΤΑΧΙS. 'Ολες οι προηγούμενες προσπάθειες ήταν μηχανογράφηση των υπηρεσιών του Υπουργείου Οικονομικών. Αλλο το ένα και άλλο το άλλο. Και αυτό πρέπει να το ξεκαθαρίσουμε.

Ξεκίνησε το πρόγραμμα ΤΑΧΙS και δυστυχώς, το είπα και πριν, από την λαθεμένη επιλογή του τότε Υπουργού Οικονομικών, του κ. Παλαιοκρασσά, δημιουργήθηκαν όλες οι αιτίες καθυστέρησης, οι οποίες πράγματι υπάρχουν και τις οποίες, νομίζω, όλες οι Πτέρυγες διαπιστώσαμε.

Ολοκληρωμένα πληροφοριακά συστήματα στο Υπουργείο Οικονομικών είναι τρία μέχρι σήμερα που μιλάμε. Είναι το ΤΑΧΙS, είναι το ολοκληρωμένο πληροφοριακό σύστημα των Τελωνείων, το οποίο βρίσκεται στο στάδιο της αξιολόγησης των προσφορών και θα τελειώσει τον Ιανουάριο του 1997 και είναι και το ολοκληρωμένο πληροφοριακό σύστημα Θησαυροφυλακίου και Προϋπολογισμού.

Αυτή είναι η αλήθεια και πρέπει όλες οι Πτέρυγες της Βουλής, επιτέλους, να συμφωνήσουμε, γιατί και αυτοί που μας ακούν και μας βλέπουν, πρέπει να καταλαβαίνουν, ότι είναι δυνατόν οι Βουλευτές να δουν ποια είναι η αντικειμενική πραγματικότητα στη μηχανοργάνωση του Υπουργείου Οικονομικών.

Δεύτερον, πότε θα λειτουργήσει το ΤΑΧΙS, το οποίο έθεσε ο κ. Μπασιάκος και καλά έκανε. Κύριε Μπασιάκο, σας είπα, ότι εξαιτίας των αδυναμιών της σύμβασης Υπουργείου Οικονομικών και της Κοινοπράξιας "SOGEI-INTRASOFT" υπήρξε καθυστέρηση δέκα εννέα μηνών, όσον αφορά την παράδοση των εφαρμογών.

ΕΥΑΓΓΕΛΟΣ ΜΠΑΣΙΑΚΟΣ: Κύριε Υπουργέ, μία διακοπή.

ΓΕΩΡΓΙΟΣ ΔΡΥΣ (Υφυπ. Οικονομικών): Αν κρατήσει το χρόνο μου ο κύριος Πρόεδρος.

ΠΡΟΕΔΡΕΥΩΝ (Παναγιώτης Ν. Κρητικός): Ευχαρίστως, αφού το επιτρέπει ο κύριος Υφυπουργός.

ΕΥΑΓΓΕΛΟΣ ΜΠΑΣΙΑΚΟΣ: Γιατί τροποποιήσατε δύο φορές τις συμβάσεις;

ΓΕΩΡΓΙΟΣ ΔΡΥΣ (Υφυπ. Οικονομικών): θα σας απαντήσω.

Πράγματι, κύριε Μπασιάκο, ...

ΕΥΑΓΓΕΛΟΣ ΜΠΑΣΙΑΚΟΣ: Γιατί να πιστέψουμε ...

ΓΕΩΡΓΙΟΣ ΔΡΥΣ (Υφυπ. Οικονομικών): Αφήστε να σας τα πει ο Υφυπουργός Οικονομικών, που και λόγω ειδικότητος και λόγω αρμοδιότητος, μπορεί να σας δώσει πλήρη απάντηση.

ΕΥΑΓΓΕΛΟΣ ΜΠΑΣΙΑΚΟΣ: Γιατί να πιστέψουμε, ότι στην τρίτη τροποποιητική σύμβαση θα υπάρξει αποτέλεσμα;

ΓΕΩΡΓΙΟΣ ΔΡΥΣ (Υφυπ. Οικονομικών): Περιμένετε, θα σας πω και γι' αυτό.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υφυπουργέ, σας έχω κρατήσει το χρόνο.

ΓΕΩΡΓΙΟΣ ΔΡΥΣ (Υφυπ. Οικονομικών): Ο ομιλών Υφυπουργός μπορεί να σας ενημερώσει.

Στο Υπουργείο Οικονομικών, πράγματι, στους δεκαεννέα αυτούς μήνες έγινε μία τροποποίηση, όχι τρεις. Υπήρξε η αρχική σύμβαση, η οποία τροποποιήθηκε μετά με νέα σύμβαση, όταν το Υπουργείο Οικονομικών με δική του πρωτοβουλία άλλαξε προς τις προμηθεύτριες εταιρείες το εργαλείο ανάπτυξης των εφαρμογών.

'Εκτοτε, κύριε Μπασιάκο, και είναι στη διάθεσή σας όλα τα έγγραφα που υπάρχουν στο Υπουργείο Οικονομικών, καμία σύμβαση δεν υπεγράφη μεταξύ του Ελληνικού Δημοσίου και της Κοινοπραξίας "SOGEI-INTRASOF".

Τώρα, μετά την απεμπλοκή που υπήρξε τους δεκαεννέα αυτούς μήνες, θα υπογραφεί, ελπίζω, μέχρι τις 20 Δεκεμβρίου, μία μικρότερη τροποποιητική σύμβαση, η οποία θα δίνει διέξοδο σε μία κατάσταση, από την οποία ο μόνος ζημιωμένος ήταν το Υπουργείο Οικονομικών.

'Ετσι, μόλις υπογράψουμε τη σύμβαση, μέσα στους όρους αυτής της δεύτερης τροποποιητικής είναι να παραλάβουμε την πρώτη εφαρμογή σε δύο μήνες. Δηλαδή το Φεβρουάριο του 1997 θα πάρουμε, επιτέλους, την πρώτη εφαρμογή ολοκληρωμένου πληροφοριακού συστήματος ΤΑΧΙS, όχι μηχανογράφησης, που αναφερόταν πριν ο συνάδελφος ο κ. Τσοβόλας, αλλά μηχανοργάνωσης.

Από εκεί και πέρα όλες οι εφαρμογές θα παραδοθούν στο Υπουργείο Οικονομικών, με απώτερο χρονικό ορίζοντα τους δεκαοκτώ μήνες. Σας παρακαλώ, λοιπόν, να έρθετε εσείς ή οποιαδήποτε επιτροπή θέλει από τη Νέα Δημοκρατία -Κοινοβουλευτική Επιτροπή εννοώ- να σας ενημερώσω για όλα αυτά τα προβλήματα. 'Οσο περισσότερη και έγκυρη ενημέρωση έχετε τόσο σωστότερο έλεγχο θα ασκείτε. Και εμείς τον θεωρούμε απαραίτητο τον έλεγχο αυτόν.

Δεύτερον, για την αναβάθμιση των εκατό τριάντα οκτώ ΔΟΥ, θέλω να σας διαβεβαιώσω για ένα πράγμα: Επιβάλλεται η αναβάθμιση των λειτουργικών προγραμμάτων των εκατό δέκα οκτώ Δ.Ο.Υ.

Είμαστε σε ένα διάλογο με την προμηθεύτρια εταιρεία και ελπίζω, ότι σύντομα θα καταλήξουμε σε μία συμφωνία. Διότι πρέπει να ξέρετε ότι η μηχανοργάνωση δεν είναι κάτι στατικό. Χρειάζεται συνεχής ανανέωση των λειτουργικών προγραμμάτων, αν θέλουμε να είμαστε μέσα στη σύγχρονη επιστήμη της πληροφορικής.

Επιμείνατε στο ότι κάνουμε φορολογικά γιουρούσια. Κάνετε λάθος. Κανένα φορολογικό γιουρούσι δεν κάνει η Κυβέρνησή μας απέναντι στους 'Ελληνες φορολογούμενους. Τουναντίον, όπως δήλωσε και ο Πρωθυπουργός προ των εκλογών, κανένας νέος φόρος δεν πρόκειται να τεθεί, που θα πλήττει τα ευρέα λαϊκά στρώματα. Εάν μελετήσετε τον Προϋπολογισμό και το φορολογικό νομοσχέδιο που έχει κατατεθεί, θα διαπιστώσετε, ότι αναφερόμεθα στην είσπραξη, φόρων από τη φορολογία των εντόκων και των ομολόγων του Ελληνικού Δημοσίου. 'Ολες οι Πτέρυγες της Βουλής επέκριναν την Κυβέρνηση γιατί δεν προχωρούσε στη φορολόγησή τους. Αυτό γίνεται από 1.1.1997.

Δεύτερον, επιβάλουμε μεγαλύτερη φορολογία στα τραπεζικά κέρδη. Φορολογία των εχόντων και των κατεχόντων. Επιτέλους, διαβάστε τον Προϋπολογισμό. Δεν θα βρείτε, κατά τη διάρκεια της συζήτησης επί του Προϋπολογισμού, ένα φόρο που να πλήττει τα ευρέα λαϊκά στρώματα. Επίσης, δεν θα υπάρχουν αυξήσεις πάνω από τον πληθωρισμό στις υπηρεσίες που προσφέρουν οι ΔΕΚΟ. Επομένως δεν θα επιβάλλουμε νέους φόρους που θα επιβαρύνουν την εργασία και την παραγωγή. Πιστεύουμε ότι με το φορολογικό νομοσχέδιο, το οποίο καταθέσαμε, ολοκληρώνουμε το πλαίσιο της φορολογικής μας πολιτικής για το 1997.

Τώρα δυο λόγια για τα χρέη των ΠΑΕ. Κύριε Παπαληγούρα, σας παρακαλώ, να προσέξετε τα εξής: Εσείς ως κυβέρνηση κάνατε δύο ανεπιτυχείς ρυθμίσεις των χρεών των ΠΑΕ, η μία σε ενενήντα δόσεις και η άλλη σε εκατό είκοσι δόσεις. Επομένως μη λέτε ότι χαρίσαμε εμείς...

ΑΔΑΜ ΡΕΓΚΟΥΖΑΣ:Δεν μιλήσαμε για τις ΠΑΕ, αλλά συνολικά για τις ρυθμίσεις.

ΓΕΩΡΓΙΟΣ ΔΡΥΣ (Υφυπ.Οικονομικών):Εμείς δεν χαρίσαμε σε καμία ΠΑΕ και σε κανένα ερασιτεχνικό αθλητικό σωματείο κανένα χρέος του. Με αυτήν τη ρύθμιση θα πληρώσουν, πρώτον, τα πρωτογενή τους χρέη και δεύτερον το 30% των προβλεπόμενων ποινών. Και κάναμε αυτήν τη ρύθμιση σε σαράντα οκτώ μηνιαίες δόσεις. Η κάθε δόση δεν μπορεί να είναι μικρότερη των 500.000 δραχμών. Τρίτον, βάλαμε αλληλέγγυο της ευθύνης τον ίδιο τον πρόεδρο του σωματείου, έτσι ώστε οι μεγαλοσχήμονες πρόεδροι να μην κάνουν πολιτική δημοσίων σχέσεων, με την προεδρία που παίρνουν στα σωματεία, αλλά να είναι και αλληλέγγυοι στην οικονομική διαχείριση που ασκούν στα σωματεία τους. Τέταρτον, επαναλάβαμε -έχει δίκιο ο κ. Μεϊμαράκης- τη διάταξη που υπήρχε πριν, ότι αν δεν ικανοποιούνται και τα Σωματεία με αυτές τις δόσεις, τότε να κρατάμε τα χρήματα αυτά από τις εισφορές που παίρνουν από το ΠΡΟ-ΠΟ.

Θα περίμενα, κύριοι συνάδελφοι, να κάνετε αντιπολίτευση, πράγμα κατανοητό, αλλά να παραδέχεσθε και τα θετικά της φορολογικής μας πολιτικής. Με τις ΠΑΕ, λοιπόν, κάναμε το εξής: Διασφαλίσαμε τα έσοδα του Ελληνικού Δημοσίου και εισπράττουμε χρέη τα οποία μέχρι σήμερα ουδέποτε εξυπηρετούντο, γιατί αυτά τα χρέη δεν πληρωνόντουσαν από τις ΠΑΕ. Πρέπει, επιτέλους, να αναγνωρίσετε, ότι είναι μια θετική ρύθμιση και για τα αθλητικά σωματεία, αλλά και για τα έσοδα του Ελληνικού Δημοσίου.

ΑΔΑΜ ΡΕΓΚΟΥΖΑΣ: Αυτό είναι το αλατοπίπερο της ομελέτας.

ΓΕΩΡΓΙΟΣ ΔΡΥΣ (Υφυπ. Οικονομικών):'Οσον αφορά τους έχοντες και κατέχοντες πρέπει να πω, ότι για πρώτη φορά, επιτέλους, με την πολιτική που ακολουθεί η Κυβέρνησή μας, η Ελλάδα θα σταματήσει να είναι η μοναδική ευρωπαϊκή χώρα, που δεν έχει φόρο επί της μεγάλης ακίνητης περιουσίας. Καθιερώσαμε, λοιπόν, το φόρο επί της μεγάλης ακίνητης περιουσίας, που αφορά τους έχοντες και τους κατέχοντες, οι οποίοι οφείλουν να εκπληρώνουν τις φορολογικές των υποχρεώσεις προς το Κράτος.

ΕΥΑΓΓΕΛΟΣ ΜΠΑΣΙΑΚΟΣ:Τι είναι το ΤΑΠ;

ΓΕΩΡΓΙΟΣ ΔΡΥΣ (Υφυπ. Οικονομικών): Είναι Τέλος Ακίνητης Περιουσίας, κύριε συνάδελφε, το οποίο εισπράττεται, όπως γνωρίζετε από την Αυτοδιοίκηση. Εγώ μιλάω για φόρο μεγάλης ακίνητης περιουσίας και δεν μιλάω για οριζόντιο φόρο επί της ιδιοκτησίας. 'Αλλο το ένα και άλλο το άλλο. Μιλάμε για τους έχοντες και τους κατέχοντες, οι οποίοι θα κληθούν να πληρώσουν. Δεν θα πληρώσει ο έχων ένα διαμέρισμα εκατό τετραγωνικών στο Περιστέρι, στη Δάφνη ή σε οποιοδήποτε άλλο προάστιο της Αθήνας ή σε οποιασδήποτε άλλη επαρχιακή πόλη.

'Ηδη σήμερα ανακοινώσαμε, επιτέλους, την ένταξη ολόκληρης της Ελλάδας στο αντικειμενικό σύστημα προσδιορισμού της αξίας των ακινήτων. Θα σταματήσουν, επομένως, οι αδιαφανείς σχέσεις μεταξύ των φορολογουμένων και των φορολογικών αρχών, η υποκειμενική εκτίμηση των αξιών των ακινήτων. Θα υπάρχουν πλέον αντικειμενικά κριτήρια για όλη την Ελλάδα, για όλους τους δήμους της Ελλάδος, για όλες τις κοινότητες και μέσα στο 1997 θα προχωρήσουμε στον αντικειμενικό προσδιορισμό της αξίας όλων των ακινήτων, έτσι ώστε αυτό το πολύ σημαντικό βήμα, το οποίο έγινε με την προηγούμενη κυβέρνηση του ΠΑ.ΣΟ.Κ., να επεκταθεί για όλα πλέον τα ακίνητα που υπάρχουν στη Χώρα μας.

Κύριοι συνάδελφοι, νομίζω ότι σας απάντησα σε όλα τα ζητήματα, τα οποία θέσατε. Εκείνο για το οποίο συμφωνώ είναι ότι πράγματι χρειαζόμαστε ένα σύγχρονο, αποτελεσματικό φορολογικό σύστημα. Αυτό, όμως, το φορολογικό σύστημα δεν είναι ευθύνη μόνο της Kυβέρνησης, αλλά είναι ευθύνη όλων των πολιτικών δυνάμεων, Πρέπει να κατανοήσουμε την αναγκαιότητά αυτή και να στηρίξουμε όλοι την Κυβέρνηση στα μέτρα εκείνα και στις επιλογές εκείνες που είναι ευθέως αντιστοιχισμένες προς τους στόχους αυτούς.

Ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Κύριοι συνάδελφοι, κηρύσσεται περαιωμένη η συζήτηση επί της επερώτησης των Βουλευτών της Νέας Δημοκρατίας κυρίων Α.Παπαληγούρα, Γ.Βουλγαράκη, Ε.Μπασιάκου, Α.Ρεγκούζα, Ε.Μεϊμαράκη, Ν.Νικολόπουλου και Θ.Σκρέκα κατά του Υπουργού των Οικονομικών, σχετικά με τη βεβαίωση και είσπραξη των βεβαιωθέντων φόρων, την αποτελεσματική διαχείριση της περιουσίας του Δημοσίου.

Ερωτάται το Σώμα, δέχεται να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 9.45' λύεται η συνεδρίαση για αύριο Τρίτη, 17 Δεκεμβρίου 1996 και ώρα 18.00' με αντικείμενο εργασιών του Σώματος, σύμφωνα με την ημερήσια διάταξη, συζήτηση επί των σχεδίων νόμων:

Κύρωση του Γενικού Προϋπολογισμού του Κράτους και των Προϋπολογισμών ορισμένων Ειδικών Ταμείων και Υπηρεσιών για το οικονομικό έτος 1997.

Κύρωση του Απολογισμού του Κράτους οικονομικού έτους 1995.

Κύρωση του Ισολογισμού του Κράτους οικονομικού έτους 1995.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
