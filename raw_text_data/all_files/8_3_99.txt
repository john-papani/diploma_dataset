Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ  Β'

Δευτέρα 8 Μαρτίου 1999

 

 

Αθήνα, σήμερα στις 8 Μαρτίου 1999, ημέρα Δευτέρα και ώρα 18.07' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Ιωάννη Καλαμακίδη, Βουλευτή Ευβοίας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ. 

1) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία "Το χαμόγελο του παιδιού" ζητεί την άμεση κρατική παρέμβαση ενάντια στην κακή μεταχείριση των εγκατελελειμμένων παιδιών τους δρόμους. 

2) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία το Λαογραφικό Ιστορικό Μουσείο Λάρισας ζητεί την άμεση χρηματοδότηση για την εξόφληση οφειλών του. 

3) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία ο κ. Γρηγόριος Κάπουλας, έμπορος οπωρολαχανικών κάτοικος Αθηνών, ζητεί τη διευθέτηση της συνταξιοδότησής του σε σχέση με το Ταμείο Ασφαλίσεως Εμπόρων. 

4) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία το Επιμελητήριο Εύβοιας ζητεί να μην υπάρχει χρονικός περιορισμός στην υπογραφή των συμβάσεων αγοράς σύκων. 

5) Ο Βουλευτής Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία Σύλλογοι της περιοχής Αμπελοκήπων και Ν.Φιλοθέης ζητούν να σταματήσει η υποβάθμιση του τ.ΚΑΠΑΨ με τη μετατροπή του σε γκαράζ και σκουπιδότοπο. 

6) Οι Βουλευτές κύριοι ΜΑΡΙΑ ΔΑΜΑΝΑΚΗ και ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσαν αναφορά με την οποία η Θεραπευτική Ομάδα της Μονάδας Απεξάρτησης 18 ΑΝΩ ζητεί άμεση παρέμβαση για να δοθεί λύση στο πρόβλημα της υπολειτουργίας του 18 ΑΝΩ. 

7) Η Βουλευτής Πειραιώς και Νήσων κ. ΣΤΕΛΛΑ ΑΛΦΙΕΡΗ κατέθεσε αναφορά με την οποία ο Δήμος Κερατσινίου ζητεί να ενημερωθεί ο Δήμος για τις μελέτες που εκπονήθηκαν για λογιαριασμό της ΔΕΗ σε σχέση με την επαναλειτουργία του ΑΗΣ Αγ.Γεωργίου και με το φυσικό αέριο. 

8) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ομοσπονδία Προσωπικού 'Υδρευσης και Αποχέτευσης Ελλάδος ζητεί να μην προχωρήσει η μετοχοποίηση της ΕΥΔΑΠ. 

9) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Αρχαιολόγων Εργαζομένων στον Ιδιωτικό Τομέα και στους ΟΤΑ ζητεί για τα μέλη του να υπάρξει ισότιμη μεταχείριση με τους υπόλοιπους δημοσίους υπαλλήλους και να μονιμοποιηθούν. 

10) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Σύλλογος Πτυχιούχων Εργοληπτών Δημοσίων 'Εργων Νομού Ηρακλείου Κρήτης υποβάλλει προτάσεις για τις δημοπρασίες και την εκτέλεση των δημοσίων έργων στο Νομό Ηρακλείου. 

11) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Λασιώνος Ηλείας επισημαίνει προβλήματα της περιοχής του σχετικά με τις υπηρεσίες του ΟΤΕ. 

12) Οι Βουλευτές κύριοι ΠΕΤΡΟΣ ΚΑΤΣΙΛΙΕΡΗΣ και ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσαν αναφορά με την οποία ο Δήμος Αίπειας Μεσσηνίας ζητεί την προμήθειά του σε αναγκαία για τη λειτουργία του μηχανήματα. 

13) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας αναφορικά με τα οικονομικά αιτήματα των ανθοπαραγωγών Τριφυλίας. 

14) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας στο οποίο το Επιμελητήριο Μεσσηνίας υποβάλλει προτάσεις για τη μελέτη του χωροταξικού σχεδιασμού στην Περιφέρεια Πελοποννήσου. 

15) Ο Βουλευτής Αθηνών κ. ΒΥΡΩΝ ΠΟΛΥΔΩΡΑΣ κατέθεσε αναφορά με την οποία ο Σύλλογος Αρχαιολόγων Εργαζομένων στον Ιδιωτικό Τομέα και στους Οργανισμούς Τοπικής Αυτοδιοίκησης ζητεί την επαγγελματική αποκατάσταση των μελών του τα οποία πληρούν τις προϋποθέσεις στο Υπουργείο Πολιτισμού. 

16) Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία ο Σύλλογος Αρχαιολόγων Εργαζομένων στον Ιδιωτικό Τομέα και στους Οργανισμούς Τοπικής Αυτοδιοίκησης ζητεί την επαγγελματική αποκατάσταση των μελών του τα οποία πληρούν τις προϋποθέσεις στο Υπουργείο Πολιτισμού. 

17) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Πολιτιστικός, Μορφωτικός και Εξωραϊστικός Σύλλογος Βαλύρας "Ο ΘΑΜΥΡΙΣ" ζητεί να εγκριθεί το πολιτιστικό του Δελτίο. 

18) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο το Δ.Σ. του Συλλόγου Γονέων και Κηδεμόνων του 3ου Δημοτικού Σχολείου Χαλκίδας ζητεί να λυθεί το πρόβλημα στέγασης του σχολείου. 

19) Ο Βουλευτής Εύβοιας κ. ΒΑΣΙΛΗΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Καρύστου Εύβοιας διαμαρτύρεται για την κατανομή του μηχανικού εξοπλισμού στους "Καποδιστριακούς" Δήμους. 

20) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Φυσιολατρικός - Εξωραϊστικός Σύλλογος Τουρλίδας και Νησί Τουρλίδας Μεσολογγίου "Η Πελάδα" ζητεί να ερευνηθεί η Ειδική Περιβαλλοντική - Διαχειριστική Μελέτη για την ίδρυση των Οικισμών στην Τουρλίδα και στο Νησί Τουρλίδας στο Νομό Αιτωλ/νίας. 

21) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ο κ. Χ.Τσάτσαρης, κάτοικος Βάβδου Χαλκιδικής υποβάλλει προτάσεις για την εφαρμογή των προγραμμάτων οικονομικής στήριξης των οικογενειακών επιχειρήσεων από την Αναπτυξιακή Εταιρεία Χαλκιδικής. 

22) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Επιμελητήριο Πέλλας ζητεί την ίδρυση τμήματος ΑΕΙ - ΤΕΙ στην πόλη της 'Εδεσσας. 

23) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία η 'Ενωση Δασικών και Γεωργικών Συνεταιρισμών Αρναίας ζητεί να προτιμούνται τα παιδιά των δασεργατών στις προσλήψεις των εποχικών δασοπυροσβεστών και στη δημιουργία ομάδων πυρασφάλειας. 

24) Ο Βουλευτής 'Αρτας κ. ΑΘΑΝΑΣΙΟΣ ΚΟΝΤΑΞΗΣ κατέθεσε δημοσίευμα εφημερίδας που αφορά στα εργασιακά αιτήματα των εργαζομένων στο Γενικό Νομαρχιακό Νοσοκομείο 'Αρτας. 

25) Ο Βουλευτής Ηρακλείου κ. ΚΩΝ/ΝΟΣ ΜΠΑΝΤΟΥΒΑΣ κατέθεσε αναφορά με την οποία η 'Ενωση Ελλήνων Χημικών ζητεί από την ελληνική κυβέρνηση, τις χώρες μέλη της Ευρωπαϊκής 'Ενωσης και τους Διεθνείς Οργανισμούς να παρέμβουν για την απελευθέρωση του κρατούμενου Κούρδου Ηγέτη Οτσαλάν. 

26) Οι Βουλευτές κύριοι ΓΕΩΡΓΙΟΣ ΣΟΥΡΛΑΣ και ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσαν αναφορά με την οποία ο Δήμος Ζαγοράς Μαγνησίας ζητεί την καταβολή αποζημιώσεων στους μηλοκαλλιεργητές Ζαγοράς των οποίων οι καλλιέργειες έχουν ολοσχερώς καταστραφεί από τις τελευταίες κακοκαιρίες. 

27) Οι Βουλευτές κύριοι ΕΥΑΓΓΕΛΟΣ ΑΠΟΣΤΟΛΟΥ και ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσαν αναφορά με την οποία ο Δήμος Νηλέως Εύβοιας ζητεί να ληφθούν μέτρα για την επιμόρφωση των ανέργων της περιοχής του. 

28) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Δήμος Λιτοχώρου Πιερίας ζητεί τον επαναπροσδιορισμό της φορολογητέας αξίας των ακινήτων της περιοχής του με τη μείωση του συντελεστή οικοπέδου. 

29) Ο Βουλευτής Αθηνών κ. ΑΝΑΣΤΑΣΙΟΣ ΠΕΠΟΝΗΣ κατέθεσε αναφορά με την οποία ο Σύλλογος Εργαζομένων της Νομαρχίας Ανατολικής Αττικής και ο Δήμος Γλυκών Νερών ζητούν να μην εγκατασταθούν στην περιοχή Ακούγιου της Τουρκίας οι δύο πυρηνικοί αντιδραστήρες αμερικανικής ή γερμανικής προέλευσης. 

30) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Λιδορικίου Φωκίδας ζητεί την επιπλέον προμήθεια μηχανολογικού εξοπλισμού του. 

31) Ο Α' Αντιπρόεδρος της Βουλής και Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Ελληνική Επιτροπή της Διεθνούς Αμνηστίας καλεί σήμερα 8 Μαρτίου 1999, που είναι η Παγκόσμια Ημέρα για τη Γυναίκα τις Ομοσπονδιακές Πολιτειακές και Περιφερειακές Αρχές των ΗΠΑ να δεσμευθούν ότι θα εφαρμόσουν τα μέτρα που απαιτούνται για την αποτελεσματική προστασία της ασφάλειας της υγείας και της αξιοπρέπειας όλων των κρατουμένων γυναικών. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 3179/23-10-98 ερώτηση δόθηκε με το υπ' αριθμ. 206/12-11-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 3179/23-10-98 που κατέθεσαν στη Βουλή οι Βουλευτές κύριοι Απόστολος Τασούλας και Μαρία Μπόσκου, παρακαλούμε να πληροφορήσετε τους κυρίους Βουλευτές σύμφωνα με τα στοιχεία της ΕΓΝΑΤΙΑ Α.Ε. τα εξής: 

Το προσωπικό του αναδόχου στο έργο κατασκευής των σηράγγων Μεσοβουνίου - Γκρίκας έχει πληρωθεί από τις 22/10/1998, από την "Εγνατία Οδό Α.Ε." για τους μήνες Αύγουστο - Σεπτέμβριο. 

Η πληρωμή αφορά σε 122 εργαζόμενους για το ποσό των 63.393.000 δρχ. (καθαρές αποδοχές), σύμφωνα με το άρθρο 34 παρ. 7 του Π.Δ. 609/85, για λογαρισμό του αναδόχου και έναντι του λαβείν του. 

Εν τω μεταξύ στο εργοτάξιο, της υπόψη εταιρείας έχουν ήδη σταματήσει οι εργασίες, επομένως δεν προκύπτει υποχρέωση της ΕΓΝΑΤΙΑ ΟΔΟΣ ΑΕ για περαιτέρω πληρωμές. 

Ο Υπουργός 

ΚΩΣΤΑΣ ΛΑΛΙΩΤΗΣ" 

2. Στην με αριθμό 3133/22-10-98 ερώτηση δόθηκε με το υπ' αριθ. 207/12-11-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 3133/22-10-98 που κατέθεσε στη Βουλή ο Βουλευτής κ. Φώτης Κουβέλης, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ/ΣΕΑ τα εξής: 

Με τις υπ' αριθμ. 343/1998 και 502/1998 αποφάσεις της Επιτροπής Αναστολών του ΣτΕ, ανεστάλει, εν μέρει, η εκτέλεση εργασιών για την κατασκευή του έργου Ελεύθερη Λεωφόρος Ελευσίνας - Σπάτων και Δυτική Περιφερειακή Λεωφόρος Υμηττού και ειδικότερα (κατά το διατακτικό των εν λόγω αποφάσεων) ανεστάλησαν οι εργασίες κατά το μέρος που συνεπάγονται την κοπή δένδρων και την καταστροφή της δασικής βλάστησης στην περιοχή των διοικητικών ορίων του Δήμου Αγίας Παρασκευής. 

Μετά την έκδοση των ανωτέρω αποφάσεων και σύμφωνα με αυτές, έχουν ανασταλεί οι εργασίες αποψιλώσεως εντός των διοικητικών ορίων του Δήμου Αγίας Παρασκευής, οι δε εκτελούμενες εργασίες στη Δυτική Περιφερειακή Λεωφόρου Υμηττού αναφέρονται σε χωματουργικά, τεχνικά, υδραυλικά έργα η εκτέλεση των οποίων δεν έχει ανασταλεί. Τέλος, σε ότι αφορά την έκταση που ανήκει στο Σωματείο με την επωνυμία Αμερικάνικο Κολέγιο Ελλάδος, δεν εκτελείται ουδεμία εργασία. 

Ο Υπουργός 

ΚΩΣΤΑΣ ΛΑΛΙΩΤΗΣ" 

3. Στην με αριθμό 3210/26-10-98 ερώτηση δόθηκε με το υπ' αριθμ. 211/12-11-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 3210/26-10-98 που κατέθεσε στη Βουλή ο Βουλευτής κ. Γιώργος Καρατζαφέρης, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ ΑΕΡΟΔΡΟΜΙΟΥ ΒΟΡΕΙΟΥ ΕΛΛΑΔΟΣ τα εξής: 

Στις 24-2-1997 διαβιβάσθηκε στην ΕΥΔΕ Α/Δ ΒΟΡΕΙΟΥ ΕΛΛΑΔΟΣ η με αριθμ. Δ8/Β/50670/8029/11-12-97 Απόφαση του Διοικητή της ΥΠΑ με την οποία εγκρίθηκε η μελέτη και η εκτέλεση του έργου "Αναβάθμιση φωτοσήμανσης διαδρόμου 16-34 του Κρατικού Αερολιμένα Θεσσαλονίκης "ΜΑΚΕΔΟΝΙΑ" σε κατηγορία ΙΙ". 

Στις 31-12-1997 με τη αριθμ. 627/31-12-97 απόφαση του κ. Υπουργού ΠΕΧΩΔΕ εγκρίθηκε η διάθεση της απαιτούμενης πίστωσης των 3.500.000.000 δρχ. για την υλοποίηση του εν λόγω έργου. 

Στις 15-11-1998 με την αριθμ. 42/15-1-98 απόφαση της ΕΥΔΕ Α/Δ ΒΟΡΕΙΟΥ ΕΛΛΑΔΟΣ εγκρίθηκε η Διακήρυξη των εργασιών του έργου και η Δημοπράτηση του με ανοικτή διαδικασία. 

Στις 16-1-1998 εστάλη η περίληψη της εν λόγω Διακηρύξεως για δημοσίευση στην επίσημη Εφημερίδα των Ευρωπαϊκών Κοινοτήτων και στις 27-1-1998 η δημοσίευση της στον Ελληνικό Τύπο με ημερομηνία διενέργειας του διαγωνισμού τηςν 18-2-98. 

'Υστερα από αίτημα των εργοληπτικών επιχειρήσεων ορίσθηκε ως νέα ημερομηνία διενέργειας του διαγωνισμού η 31-2-1998. 

Στις 6-4-1998 διαβιβάσθηκε στην Επιτροπή Εισήγησης για Ανάθεση (ΕΕΑ) που συμπληρώθηκε με τέσσερις (4) καθηγητές της Πολυτεχνικής Σχολής του Αριστοτελείου Πανεπιστημίου Θεσσαλονίκης το από 31-3-98 Πρακτικό της Α' φάσης της Δημοπρασίας για την αξιολόγηση των τεχνικών προσφορών. 

Στις 19-8-1998 η Επιτροπή Εισήγησης για Ανάθεση ολοκλήρωσε την αξιολόγηση των τεχνικών προσφορών και ανακοίνωσε τα αποτελέσματα αυτής στις Εργοληπτικές Επιχειρήσεις και Κ/Ξ που έλαβαν μέρος στο Διαγωνισμό στις 1-9-1998. 

Στη συνέχεια υποβλήθηκαν προς τον Πρόεδρο της Επιτροπής Εισήγησης για Ανάθεση αντιρρήσεις κατά του αποτελέσματος της αξιολόγησης των τεχνικών προσφορών από 9 Εργοληπτικών Επιχειρήσεων και Κ/Ξ. 

Στις 2-10-1998 η Επιτροπή Εισήγησης για Ανάθεση γνωστοποίησε τις απόψεις προς την Προϊσταμένη Αρχή επί των αντιρρήσεων. 

Στις 29-10-1998 γνωστοποιήθηκε στις 9 Εργοληπτικές Επιχειρήσεις και Κ/Ξ με αριθμ. 1192/27-10-1998 απόφαση του κ. Υπουργού ΠΕΧΩΔΕ επί των αντιρρήσεών τους. 

Στις 4-11-1998 κλήθηκαν από την Επιτροπή Εισήγησης για Ανάθεση οι Εργοληπτικές Επιχειρήσεις και οι Κ/Ξ για το άνοιγμα των οικονομικών προσφορών και στη συνέχεια την ανάδειξη αναδόχου. 

Από τα προαναφερόμενα διαπιστώνεται ότι οι σχετικές ενέργειες για την ολοκλήρωση της διαδικασίας ανάδειξης αναδόχου του έργου έγιναν στο συντομότερο δυνατό χρόνο σύμφωνα με τις ισχύουσες διατάξεις περί εκτελέσεως δημοσίων έργων. 

Σημειώνουμε ότι με το εν λόγω έργο μεταξύ άλλων προβλέπεται η προμήθεια και η εγκατάσταση: 

α) Συστήματος μέτρησης ορατότητας (RVR) 

β) Συστήματος ενόργανης προσγείωσης (ILS) 

Επίσης το σύνολο των απαιτούμενων υλικών και εργασιών για την φωτοσήμανση του διαδρόμου 16-34. 

Τα εν λόγω συστήματα και υλικά είναι υψηλής και εξειδικευμένης τεχνολογίας και για το λόγο αυτόν η δημοπράτηση του έργου έγινε με σύστημα αξιολόγησης των τεχνολογικών χαρακτηριστικών και προδιαγραφών των επί μέρους στοιχείων του με αποτέλεσμα το έργο της διευρημένης με ειδικούς επιστήμονες Επιτροπής Εισήγησης για Ανάθεση να διαρκέσει εύλογο χρονικό διάστημα. 

Τέλος σας πληροφορούμε ότι η συμβατική προθεσμία περαίωσης του έργου είναι 240 ημέρες από την υπογραφή της σύμβασης η οποία προβλέπεται να γίνει μέχρι το τέλος του τρέχοντος μηνός με την προϋπόθεση ότι δεν θα προκύψει δικαστική προσφυγή εκ μέρους των διαγωνιζομένων. 

Ο Υπουργός 

ΚΩΣΤΑΣ ΛΑΛΙΩΤΗΣ" 

4. Στην με αριθμό 3393/3-11-98 ερώτηση δόθηκε με το υπ' αριθμ. 229/12-11-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 3393/3-11-98 που κατέθεσε στη Βουλή ο Βουλευτής κ. Λευτέρης Παπανικολάου, παρακαλούμε να πληροφορήσετε τον κ. Βουλευτή σε θέματα της αρμοδιότητας, σύμφωνα με τα στοιχεία της Διεύθυνσης Εγγειοβελτιωτικών 'Εργων (Δ7) του ΥΠΕΧΩΔΕ τα εξής: 

Στο εγκεκριμένο πρόγραμμα του ΥΠΕΧΩΔΕ/ΓΓΔΕ, τομέας Εγγειοβελτιωτικών έργων στη ΣΑΕ 072/1 περιλαμβάνεται το έργο με αρ. 9572138 και τίτλο "Αντιπλημμυρικά ποταμών και χειμάρρων Μεσσηνίας" με ολικό προϋπ. 1,5 δις δρχ. Τα δύο τελευταία χρόνια έχουν διατεθεί με 15 Αποφάσεις Υπουργού ΠΕΧΩΔΕ και το 1,5 δις δρχ., στις Περιφερειακές και Νομαρχιακές Υπηρεσίες για αντιπλημμυρικά έργα στο Ν. Μεσσηνίας, μετά από συγκεκριμένες προτάσεις τους. 

Επίσης, μετά τις πρόσφατες πυρκαγιές και τη σύσκεψη που πραγματοποιήθηκε στο ΥΠΕΧΩΔΕ μεταξύ αρμοδίων Υπουργών και Υφυπουργών αποφασίσθηκε η έκτακτη χρηματοδότηση επειγόντων αντιπλημμυρικών έργων στις πυρόπληκτες περιοχές. Για το Ν. Μεσσηνίας αποφασίσθηκε να διατεθεί ποσό 550 εκ. δραχ. 

Αναμένοντας την ένταξη της πιο πάνω πρότασης του ΥΠΕΧΩΔΕ, σε Πρόγραμμα Δημ. Επενδύσεων από το ΥΠΕΘΟ, έχει ήδη ανατεθεί από την αρμόδια Υπηρεσία του ΥΠΕΧΩΔΕ σε μελετητικό γραφείο η εκπόνηση μελετών για τα απαιτούμενα αντιπλημμυρικά έργα στις πυρόπληκτες περιοχές Ιθώμης και Ταϋγέτου οι οποίες ήδη υποβλήθηκαν. Τα έργα θα δημοπρατηθούν μετά την έγκριση των πιστώσεων. 

Στις πυρόπληκτες περιοχές από ότι γνωρίζουμε έχουν ήδη αρχίσει τα έργα ορεινής υδρονομίας. 

Ο Υπουργός 

ΚΩΣΤΑΣ ΛΑΛΙΩΤΗΣ" 

5. Στην με αριθμό 3082/19-10-98 ερώτηση δόθηκε με το υπ' αριθμ.6625/11-11-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση στην ερώτηση 3082/19-10-98 των Βουλευτών κυρίων Χ. Αγγουράκη και Ο. Κολοζώφ, σας πληροφορούμε ότι: 

1) η υπηρεσία μας έχει ήδη από τις 28-7-98 ζητήσει την έγκριση της πρόσληψης είκοσι (20) ατόμων με σύμβαση εργασίας ιδιωτικού δικαίου ορισμένου χρόνου στην Ελληνική Επιτροπή Ατομικής Ενέργειας (ΕΕΑΕ) από τη Γραμματεία του Υπουργικού Συμβουλίου (Ειδική Γραμματεία για τις κατ' εξαίρεση προσλήψεις). 

Για το αίτημα έχει υπάρξει αλληλογραφία μεταξύ της Γραμματείας του Υπουργικού Συμβουλίου και του Γενικού Λογιστηρίου του Κράτους, με την οποία πιστοποιείται η εξασφάλιση των αναγκαίων για το σκοπό αυτό πιστώσεων και αναμένεται η έγκριση του αιτήματος. 

2) 'Οπως διαπιστώνεται από το συνημμένα έγγραφα έχει διασφαλισθεί η μέσω του Ειδικού Λογαριασμού της ΕΕΑΕ (έσοδα από την παροχή υπηρεσιών προς τρίτους) ομαλή χρηματοδότηση των συμβασιούχων με σχέση εργασίας ορισμένου χρόνου, οι οποίοι θα καλύψουν τις ανάγκες της ΕΕΑΕ στις πολλαπλές εξειδικευμένες υπηρεσίες της, καθώς και η εν γένει χρηματοδότηση για την εκτέλεση των αναπτυξιακών της προγραμμάτων και ελέγχων ('Υψους εγκεκριμένου προϋπολογισμού 318 εκατ.). 

Η Υπουργός 

ΒΑΣΩ ΠΑΠΑΝΔΡΕΟΥ" 

6. Στην με αριθμό 3296/30-10-98 ερώτηση δόθηκε με το υπ' αριθμ. 223/12-11-98 έγγραφο από τον Υπουργό Περιβάλλοντος, Χωροταξίας και Δημόσιων 'Εργων η ακόλουθη απάντηση: 

"Σε απάντηση της ερώτησης 3296/30-10-98 που κατέθεσε στη Βουλή ο Βουλευτής κ. Ευάγγελος Μπασιάκος, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ/ΠΑΘΕ τα εξής: 

1. Οι όποιες καθυστερήσεις στην εργολαβία κατασκευής του τμήματος Υλίκη - Κάστρο οφείλονται κατά κύριο λόγο στις αρχαιολογικές ανασκαφές που γίνονται στην περιοχή του έργου κατά τη χρονική περίοδο από Αύγουστο του 1995 (αμέσως μετά την έναρξη του έργου) έως και σήμερα, ύστερα από απαίτηση της αρμόδιας Εφορείας Αρχαιοτήτων. Για τις ανασκαφές αυτές διατέθηκε από τις πιστώσεις του έργου δαπάνη της τάξης των 900 εκατομμυρίων δραχμών. Πρόσφατα, μόλις στο τέλος Σεπτεμβρίου του 1998, παραδόθηκε στην ΕΥΔΕ/ΠΑΘΕ από την Αρχαιολογική Υπηρεσία η περιοχή του Ακραιφνίου όπου θα κατασκευαστεί ο Ανισόπεδος Κόμβος και ήδη οι εργασίες αναπτύσσονται στην περιοχή με εντατικούς ρυθμούς. 

2. Η ΕΥΔΕ/ΠΑΘΕ θεωρεί ότι είναι εφικτή η περαίωση του έργου εντός του 1ου εξαμήνου του 1999, λαμβάνοντας υπόψη ότι η απομένουσα αντιολισθηρά στρώση είναι απαραίτητο να κατασκευαστεί μετά την ολοκλήρωση των ελέγχων της ποιότητας του αυτοκ/μου από την Υπηρεσία και το Σύμβουλου Διαχείρισης, τις τυχόν αποκαταστάσεις, όπως επίσης και το γεγονός ότι θα πρέπει οι καιρικές συνθήκες να είναι κατάλληλες. 

Ο Υπουργός 

ΚΩΣΤΑΣ ΛΑΛΙΩΤΗΣ" 

7. Στην με αριθμό 3225/29-10-98 ερώτηση δόθηκε με το υπ' αριθμ. 216/12-11-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 3225/29-10-98 που κατέθεσε στη Βουλή, ο Βουλευτής κ. Ελευθέριος Παπαγεωργόπουλος, παρακαλούμε να πληροφορήσετε τον κ. Βουλευτή ότι για το ίδιο θέμα σας είχαμε ενημερώσει σε προηγούμενη ερώτησή σας (1/15-7-98) με την υπ. αριθμ. 1/22-10-98 απάντησή μας η οποία και επισυνάπτεται. 

Συμπληρωματικά σας γνωρίζουμε ότι μετά τις πρόσφατες πυρκαγιές και τη σύσκεψη που πραγματοποιήθηκε στο ΥΠΕΧΩΔΕ μεταξύ αρμοδίων Υπουργών και Υφυπουργών αποφασίστηκε η έκτακτη χρηματοδότηση επειγόντων αντιπλημμυρικων έργων στις πυρόπληκτες περιοχές. Για το Νομό Εύβοιας αποφασίστηκε να διατεθεί ποσό 300 εκατ. δρχ. 

'Ηδη έχουν δοθεί στις αρμόδιες Υπηρεσίες οδηγίες για τη σύνταξη των σχετικών μελετών δημοπράτησης έργων άμεσης προτεραιότητας και αναμένεται η ένταξη σε Πρόγραμμα Δημοσίων Επενδύσεων από το ΥΠΕΘΟ της πρότασης του ΥΠΕΧΩΔΕ. Ως προς αυτό το σημείο αρμόδιο να σας απαντήσει είναι το ΥΠΕΘΟ προς το οποίο κοινοποιείται η ερώτηση. 

Ο Υπουργός 

ΚΩΣΤΑΣ ΛΑΛΙΩΤΗΣ" 

Σημ: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων). 

8. Στην με αριθμό 3083/19-10-98 ερώτηση δόθηκε με το υπ' αριθμ.38204/12-11-98 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 3083/19-10-98 αναφορικά με αίτημα ασφαλτόστρωσης του Επαρχιακού δρόμου που ενώνει τα Δημοτικά Διαμερίσματα Κερκίνης Ν. Σερρών με Θεοδωράκια, Ν. Κιλκίς, που κατατέθηκε στη Βουλή των Ελλήνων από τους Βουλευτές κυρίους Σ. Παναγιώτου και Μ. Μπόσκου και αναφέρεται στο πιο πάνω θέμα, σας πληροφορούμε ότι η δυνατότητα ικανοποίησης του αιτήματος θα εξετασθεί σε προσεχή προγραμματισμό έργων της Ν.Α. Σερρών στα πλαίσια των χρηματοοικονομικών δυνατοτήτων της. 

Ο Υπουργός 

ΑΛΕΞΑΝΔΡΟΣ ΠΑΠΑΔΟΠΟΥΛΟΣ" 

9. Στην με αριθμό 3106/21-10-98 ερώτηση δόθηκε με το υπ' αριθμ. 31/11-11-98 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της ερώτησης 3106/21-10-98, που κατέθεσε ο Βουλευτής κ. Πέτρος Τατούλης, σας γνωρίζουμε ότι στην αρμόδια Υπηρεσία του Υπουργείου μας, δεν εκκρεμεί κανένα μισθολογικό αίτημα των Εθελοντών - Εθελοντριών Μακράς θητείας του Υπουργείου Εθνικής 'Αμυνας. 

Ο Υφυπουργός 

Ν. ΧΡΙΣΤΟΔΟΥΛΑΚΗΣ" 

10. Στην με αριθμό 261/15-7-98 ερώτηση δόθηκε με το υπ' αριθμ. Β0010/13-11-98 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην υπ' αριθμ. 261/15-7-98 ερώτηση που κατατέθηκε στη Βουλή από τη Βουλευτή κ. Βασιλική Αράπη-Καραγιάννη, αναφορικά με καθυστέρηση εκτέλεσης πρωτοκόλλου κατεδάφισης αυθαιρέτων κτισμάτων της Α.Ε. "Τουριστικές Επιχειρήσεις Κω" σας γνωρίζουμε τα εξής: 

Το Υπουργείο Οικονομικών δια της Περιφερειακής του Υπηρεσίας (Κτηματική Υπηρεσία Δωδεκανήσου) είναι αρμόδιο μόνο για την έκδοση των Πρωτοκόλλων κατεδάφισης και για το λόγο αυτό η πιο πάνω Υπηρεσία μας εξέδωσε τα υπ' αριθμ. 28 και 29/1995 και 3/1996 πρωτόκολλα κατεδάφισης αυθαιρέτων και τα απέστειλε στην Πολεοδομία Κω, σύμφωνα με τις διατάξεις του Ν.Δ. 393/74, η οποία έχει την αρμοδιότητα και την ευθύνη για την υλοποίηση των πιο πάνω Πρωτοκόλλων. Αυτό προκύπτει και από το 4889Β/23-10-98 απαντητικό έγγραφο του Υ.ΠΕ.ΧΩ.Δ.Ε. στην ίδια ερώτηση. 

Τέλος σας γνωρίζουμε ότι κατά των πρωτοκόλλων αυτών έχουν ασκηθεί προσφυγές από την ενδιαφερόμενη Α.Ε. στα αστικά δικαστήρια αλλά και στο Σ.Τ.Ε., ζητώντας την ακύρωσή τους, καίτοι σύμφωνα με τις διατάξεις της παρ. 3 του άρθρου 24 Α.Ν. 2344/40 όπως προστέθηκε με την παράγρ. 1 του άρθρου μόνον Ν.Δ. 393/74 "Αίτησις προσωρινής ρυθμίσεως της διακατοχής ή αίτησης αναστολής εκτελέσεως της κατεδαφίσεως ενώπιον οιουδήποτε διοικητικού ή πολιτικού Δικαστηρίου ή Αρχής δεν επιτρέπεται. 

Ο Υφυπουργός 

ΓΕΩΡΓΙΟΣ ΔΡΥΣ" 

11. Στις με αριθμό 3205/26-10-98 και 3411/3-11-98 ερωτήσεις δόθηκε με το υπ' αριθμ. 47/13-11-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στις ερωτήσεις 3205/26-10-98 και 3411/3-11-98 που κατέθεσαν οι Βουλευτές κύριοι Θ. Γεωργιάδης, Π. Φουντουκίδου και Γ. Καρασμάνης, σας πληροφορούμε τα εξής: 

Από την Κοινότητα Καλλίπολης του Νομού Πέλλας για τις ζημιές που προξενήθηκαν στις δενδροκαλλιέργειες από τους παγετούς του Μαρτίου, υποβλήθηκαν στον ΕΛΓΑ 273 δηλώσεις ζημιάς. Μετά την κοινοποίηση των πορισμάτων εκτίμησης των ζημιών αυτών, υποβλήθηκαν 203 αιτήσεις για επανεκτίμηση. Οι επανεκτιμήσεις θα αρχίσουν μέσα στο δεύτερο δεκαήμερο του μηνός Νοεμβρίου και θα διενεργηθούν με μεγάλη προσοχή από δύο έμπειρους γεωπόνους εκτιμητές και όπου διαπιστωθούν λάθη στα πορίσματα εκτίμησης είτε αφορούν τα ποσοστά ζημιάς είτε την παραγωγή ανά δένδρο θα διορθωθούν. 

Επισημαίνεται ότι σύμφωναμε τον Κανονισμό του ΕΛΓΑ, για την ασφάλιση της φυτικής παραγωγής, οι επανεκτιμητές γεωπόνοι δεν δεσμεύονται από τα πορίσματα της εκτίμησης, εκτιμώντας από την αρχή τη ζημιά. 

Ο Υπουργός 

ΓΕΩΡΓ. ΑΝΩΜΕΡΙΤΗΣ" 

12. Στην με αριθμό 3175/23-10-98 ερώτηση δόθηκε με το υπ' αριθμ. 38205/12-11-98 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 3175/23-10-98, αναφορικά με αίτημα βελτίωσης - ασφαλτρόστρωσης του δρόμου προς το μοναστήρι του Τιμίου Προδρόμου, Ν. Σερρών, που κατατέθηκε στη Βουλή των Ελλήνων από τους Βουλευτές κυρίους Σ. Παναγιώτου και Μ. Μπόσκου, σας πληροφορούμε ότι η Ν.Α. θα εξετάσει τη δυνατότητα ικανοποίησης του αιτήματος κατά την κατάρτιση του Πρόγραμματος Δημοσίων Επενδύσεων 1999. 

Ο Υπουργός 

Α. ΠΑΠΑΔΟΠΟΥΛΟΣ" 

13. Στις με αριθμό 2684/29-9-98 και 2739/30-9-98 ερωτήσεις δόθηκε με το υπ' αριθμ. 38957/9-11-98 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση των ερωτήσεων 2684/29.9.98 και 2739/30.9.98, που κατέθεσαν οι Βουλευτές κύριοι Α. Βούλγαρης και Θ. Νάκος και στο μέτρο των αρμδιοτήτων του Υπουργείου Ανάπτυξη, σας γνωρίζουμε τα ακόλουθα: 

Οι προσλήψεις των πρώην εργαζομένων στα "ΕΛΛΗΝΙΚΑ ΣΙΔΗΡΟΚΡΑΜΜΑΤΑ Α.Ε." στη "ΔΗΜΟΣΙΑ ΕΠΙΧΕΙΡΗΣΗ ΗΛΕΚΤΡΙΣΜΟΥ" έγιναν με βάση τις διατάξεις του άρθρου 28α του ν. 2190/94. 

Σύμφωνα με την παραπάνω διάταξη, οι υπηρεσιακές ανάγκες της ΔΕΗ στις παραγωγικές εγκαταστάσεις της στους νομούς Κοζάνης, Εύβοιας, Αρκαδίας και της περιοχής Λαυρίου θα εκαλύπτοντο (κατά ποσοστό 40%) από ομαδικά απολυθέντες, κατά το χρονικό διάστημα από 1.1.1990 έως 31.12.1993, από βιομηχανικές και μεταλλευτικές επιχειρήσεις των παραπάνω περιοχών και με την περαιτέρω προϋπόθεση ότι οι προσλαμβανόμενοι δεν υπερέβαιναν την 31.12.1993 το 45ο έτος της ηλικίας τους. 

Για τους παραπάνω λόγους και χωρίς να τίθεται θέμα διάκρισης προσελήφθησαν από τη ΔΕΗ για την κάλυψη των αναγκών της στις παραγωγικές εγκαταστάσεις της του Νομού Κοζάνης, όσοι εκ των ομαδικά απολυθέντων από τα "ΕΛΛΗΝΙΚΑ ΣΙΔΗΡΟΚΡΑΜΜΑΤΑ Α.Ε." εργάζονταν στα μεταλλεία της εταιρείας στη Σκούμπα Κοζάνης οι οποίοι πληρούσαν και τις λοιπές προϋποθέσεις του νόμου. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

14. Στην με αριθμό 3174/23-10-98 ερώτηση δόθηκε με το υπ' αριθμ. 22582/10-11-98 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης με αριθμό 3174/23-10-1998 που κατέθεσε στη Βουλή ο Βουλευτής κ. Μανώλης Κεφαλογιάννης, σχετικά με το "Πρόβλημα του 'Ετους 2000", σας πληροφορούμε τα εξής: 

Το Υπουργείο μας και ειδικότερα η Υπηρεσία Ανάπτυξης Πληροφορικής, έχει την ευθύνη δραστηριοτήτων στην Ελληνική Δημόσια Διοίκηση. Ειδικότερα για το πρόβλημα του έτους 2000 ο ρόλος του Υπουργείου Εσωτερικών, Δημόσιας Διοίκησης και Αποκέντρωσης επικεντρώνεται στην ευαισθητοποίηση των φορέων, τον κεντρικό συντονισμό και την υποστήριξη των σχετικών δράσεων ενώ την ευθύνη και τις πρωτοβουλίες για την υλοποίηση, σε επίπεδο φορέων, έχουν οι ίδιοι οι φορείς και τα υπουργεία που τους εποπτεύουν. 

Η Υπηρεσία Ανάπτυξης Πληροφορικής, με το "Πρόβλημα του 'Ετους 2000" ασχολήθηκε αρχικά πριν δύο περίπου έτη. 

'Ενας πρώτος κύκλος επαφών με τα διάφορα υπουργεία κατέδειξε ότι, οι οργανισμοί εκείνοι οι οποίοι λόγω της φύσης του αντικειμένου τους είναι περισσότερο ευάλωτοι σε ό,τι αφορά το "Πρόβλημα του 'Ετους 2000", βρίσκονται ήδη στη διαδικασία ανάπτυξης νέων πληροφοριακών συστημάτων με πόρους του 2ου Κοινοτικού Πλαισίου Στήριξης. Χαρακτηριστικά τέτοια παραδείγματα είναι το ΚΕΠΥΟ, το ΚΗΥΚΥ, το ΙΚΑ, η ΕΣΥΕ το Υπουργείο Γεωργίας, των οποίων τα νέα συστήματα αντιμετωπίζουν σωστά το επίμαχο πρόβλημα. Ανεξάρτητα από αυτή τη διαπίστωση, λόγω της γενικότερης κρισιμότητας και πολυπλοκότητας του θέματος, καθώς και της ύπαρξης πολλών παλαιών συστημάτων και εφαρμογών, αποφασίσθηκε η συστηματική προσέγγισή του. Το Δεκέμβριο του 1997, απέστειλα εγκύκλιο σε όλες τις δημόσιες υπηρεσίες με σκοπό την ενημέρωσή τους για το "Πρόβλημα του 2000" και την παροχή σε αυτές βασικών οδηγιών για την αντιμετώπισή του, ενώ παράλληλα ζητήθηκαν συγκεκριμένα στοιχεία προκειμένου να εξετασθεί το πρόβλημα σε όλες του τις διαστάσεις και να εκτιμηθεί το μέγεθός του. 

'Ηδη, τα στοιχεία που συγκεντρώθηκαν αξιοποιούνται στο πλαίσιο εκπονούμενης μελέτης, η οποία χρηματοδοτείται από την Τεχνική Βοήθεια του Επιχειρησιακού Προγράμματος "Κλεισθένης". Συγκεκριμένα, τέλος Νοεμβρίου θα δοθεί, από το Υπουργείο μας, τεύχος οδηγιών προς όλες τις δημόσιες υπηρεσίες στο οποίο θα περιγράφονται οι διάφορες παράμετροι του προβλήματος και οι διαθέσιμες τεχνικές αντιμετώπισής του, ενώ θα διατυπώνονται και οδηγίες για την ανάλυση και αποτίμησή του. Επιπρόσθετα, ασχολούμαστε με την κατάρτιση βασικού επιχειρησιακού σχεδίου το οποίο θα περιλαμβάνει τη στρατηγική υλοποίησης των απαραίτητων παρεμβάσεων (π.χ. εσωτερική υλοποίηση, χρήση εξωτερικών υπηρεσιών εταιριών συμβούλων, χρήση υπηρεσιών αρχικών προμηθευτών κλπ.), τις αντίστοιχες προτεραιότητες καθώς επίσης και τα σχετικά χρονοδιαγράμματα υλοποίησης και τους προϋπολογισμούς τους. Θα συγκροτηθεί παράλληλα Ομάδα Διοίκησης έργου για την υποστήριξη του εν λόγω επιχειρησιακού. Τέλος, θα πραγματοποιηθούν, ενημερωτικά σεμινάρια, δοκιμές για την αξιολόγηση των αποτελεσμάτων όλων των φάσεων του έργου και θα καταρτισθεί σχέδιο έκτακτης ανάγκης για την εξασφάλιση της λειτουργίας των δημοσίων υπηρεσιών στην περίπτωση κατά την οποία κάποιες από τις δράσεις προσαρμογής και αντιμετώπισης του προβλήματος δεν είναι επιτυχείς ή καθυστερήσουν. 

Aπό μια πρώτη εκτίμηση των στοιχείων της μελέτης συμπεραίνεται ότι στο σύνολο σχεδόν των φορέων του δημόσιου τομέα έχει γίνει μια βασική μελέτη του προβλήματος είτε συνολικά, είτε μερικά. Η εκπόνηση της μελέτης ολοκληρώνεται στις 4 Δεκεμβρίου 1998. 

Παράλληλα με τις προαναφερόμενες ενέργειες, συνεργαζόμαστε με τις ομόλογες υπηρεσίες των άλλων χωρών μελών της Ευρωπαϊκής 'Ενωσης, ιδιαίτερα, στο πλαίσιο του προγράμματος IDA για την Ανταλλαγή Δεδομένων μεταξύ των Διοικήσεων. 

Ανεξάρτητα από τα προαναφερόμενα θεωρούμε ότι η υπεύθυνη και σωστή ενημέρωση και η ευαισθητοποίηση των υπεύθυνων, με αποφυγή δημιουργίας κλίματος πανικού, είναι η πρώτη αλλά η ουσιαστικότερη παρέμβαση στην προσπάθεια επιτυχούς αντιμετώπισης του "Προβλήματος του 'Ετους 2000". 

Ο Υπουργός 

ΑΛ. ΠΑΠΑΔΟΠΟΥΛΟΣ" 

15. Στην με αριθμό 2934/12-10-98 ερώτηση δόθηκε με το υπ' αριθμ. 33482/6-11-98 έγγραφο από τον Υπουργό Υγείας και Πρόνοιας η ακόλουθη απάντηση: 

"Σε απάντηση της ερώτησης με αριθμό 2934/12-10-98, που κατέθεσε στη Βουλή των Ελλήνων ο Βουλευτής κ. Ε. Χαϊτίδης, σας γνωρίζουμε ότι: 

Η καθυστέρηση κατάρτισης της Κοινής Υπουργικής Απόφασης που ρυθμίζει τα των Εφημεριών των αγροτικών γιατρών, οφείλεται στο ότι φέτος οι εφημερίες των αγροτικών γιατρών ενσωματώθηκαν στην Απόφαση Εφημεριών των γιατρών του Ε.Σ.Υ., αφού ο νέος νόμος (Ν.2606/98- άρθρ.7 - ΦΕΚ. 89 τ.Α' 22-4-98), περιέχει νέα δεδομένα και ρυθμίζει συνολικά τις εφημερίες του ιατρικού προσωπικού. 

Ειδικότερα, όπως μας ενημέρωσε με σχετικό έγγραφό του το Γεν. Νομ. Νοσοκ. Σερρών, οι εφημερίες του Α' τετράμηνου των αγρ. γιατρών καταβλήθηκαν μετά την έκδοση της σχετικής Απόφασης του Υπουργείου μας (Α9α/οικ. 20480/16-7-98) και την προσαρμογή του προγράμματος Μηχανογράφησης την 1η Οκτωβρίου 1998. 

Στη συνέχεια η καταβολή του Β' τετραμήνου 1998 έγινε την 16η Οκτωβρίου 1998 και τέλος, η καταβολή των εφημεριών μηνός Σεπτεμβρίου 1998 θα καταβληθεί την 1η Νοεμβρίου 1998. 

Ο Υπουργός 

Λ. ΠΑΠΑΔΗΜΑΣ" 

16. Στην με αριθμό 3121/21-10-98 ερώτηση δόθηκε με το υπ'αριθμ. 3801/10-11-98 έγγραφο από τον Υπουργό Yγείας και Πρόνοιας η ακόλουθη απάντηση: 

"Απαντώντας στην ερώτηση 3121/21-10-98 που κατέθεσαν στη Βουλή των Ελλήνων οι Βουλευτές κύριοι Σ. Παναγιώτου και Μ. Μπόσκου, αναφορικά με το ΚΕΠΕΠ Σιδηροκάστρου, σας γνωρίζουμε τα ακόλουθα: 

1. Το ΠΙΚΠΑ διά της Τεχνικής Υπηρεσίας του και αφού μετέβησαν δύο Μηχανικοί του Ιδρύματος στο ΚΕΠΕΠ Σιδηροκάστρου συνέταξε σχετική μελέτη βελτίωσης των συνθηκών διαβίωσης των φιλοξενουμένων παιδιών ύψους περίπου 150.000.000 δρχ. 

2. Η Νομαρχιακή Αυτοδιοίκηση Σερρών με βάση την προηγούμενη μελέτη συνέταξε τα τεύχη δημοπράτησης. 

3. 'Εχουν ήδη σταλεί 40.000.000 δρχ. από το Υπουργείο Υγείας και Πρόνοιας και άλλα 17.000.000 δρχ. από την Περιφέρεια. 

4. 'Ηδη βρίσκεται στο στάδιο δημοπράτησης, η αντικατάσταση όλων των κουφωμάτων του ΚΕΠΕΠ Σιδηροκάστρου καθώς και η δημιουργία νέων θαλάμων, Ιατρείου, Αποχετευτικής εγκατάστασης, Ηλιακών θερμοσιφώνων, Συντήρησης Αλεξικέραυνου και η προμήθεια 54 ειδικών κρεβατιών. 

5. Για την αποσυμφόρηση του ΚΕΠΕΠ, το Υπουργείο μας θα εξετάσει τη δυνατότητα αξιοποίησης των κτιριακών εγκαταστάσεων του Κέντρου Παιδικής Μέριμνας Αρρένων Σιδηροκάστρου, το οποίο καταργείται με προωθούμενο Π.Δ. 

6. Με το αριμ. Δ1γ/12995/1-7-98 έγγραφο του Υπουργείου Υγείας και Πρόνοιας έχει ζητηθεί από το ΑΣΕΠ η προκήρυξη πλήρωσης θέσεων τακτικού προσωπικού για προνοιακά ιδρύματα, μεταξύ των οποίων αρκετές θέσεις διαφόρων ειδικοτήτων προβλέπονται και για υπηρεσίες του ΠΙΚΠΑ. 

Τέλος σημειώνεται ότι στο άρθρο 10 του ν. 2646/20-10-98 "Ανάπτυξη του Εθνικού Συστήματος Κοινωνικής Φροντίδας και άλλες διατάξεις" (ΦΕΚ 236/98 τ. Α') προβλέπεται η σύσταση (300) θέσεων διαφόρων κλάδων Πανεπιστημιακής και Τεχνολογικής Εκπαίδευσης για τη στελέχωση των Υπηρεσιών του Υπουργείου Υγείας και Πρόνοιας, των Διευθύνσεων η Τμημάτων Πρόνοιας των Νομαρχιακών Αυτοδιοικήσεων, καθώς και των Ν.Π.Δ.Δ. που εποπτεύονται από το Υπουργείο Υγείας και Πρόνοιας. 

Ο Υπουργός 

Λ. ΠΑΠΑΔΗΜΑΣ 

17. Στην με αριθμό 3079/19-10-98 ερώτηση δόθηκε με το υπ'αριθμ. 38206/12-11-98 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 3079/19-10-98 που κατατέθηκε στη Βουλή των Ελλήνων από τους Βουλευτές κυρίους Σ. Παναγιώτου και Μ. Μπόσκου, αναφορικά με προβλήματα οδοποιϊας του Νέου Δήμου Τραγίλου, Ν. Σερρών, σας πληροφορούμε τα ακόλουθα: 

Τα προβλήματα οδοποιϊας που αντιμετωπίζουν τα Δημοτικά διαμερίσματα των Νέων Δήμων, θα αντιμετωπισθούν από το Ειδικό Πρόγραμμα Τοπικής Αυτοδιοίκησης (ΕΠΤΑ) σύμφωνα με το ν. 2539/97, περί ανασυγκρότησης της Πρωτοβάθμιας Τοπικής Αυτοδιοίκησης. 

Ηδη έχει συνταχθεί το Προσχέδιο του Προγράμματος, βάσει των αναγκών σε υποδομές, όπως αυτές διατυπώθηκαν και καταγράφηκαν σε ειδικές συσκέψεις, με τους Προέδρους όλων των Κοινοτήτων που συγκροτούν τους νέους Δήμους. 

Το οριστικό σχέδιο του "ΕΠΤΑ" θα συνταχθεί, αφού προηγουμένως διατυπώσουν τις απόψεις τους τα νέα Δημοτικά Συμβούλια. 

Ο Υπουργός 

Α. ΠΑΠΑΔΟΠΟΥΛΟΣ" 

18. Στην με αριθμό 3168/23-10-98 ερώτηση δόθηκε με το υπ'αριθμ. 36147/12-11-98 έγγραφο από τον Υφυπουργό Eθνικής Οικονομίας η ακόλουθη απάντηση: 

"Σε απάντηση της ερώτησης 3168/23-10-98 του Βουλευτή Μεσσηνίας κ. Λ. Παπανικολάου, σας γνωρίζουμε τα ακόλουθα: 

Η Κυβέρνηση σχεδιάζει όλες τις προβλεπόμενες διαδικασίες το Σχέδιο Περιφερειακής Ανάπτυξης (ΣΠΑ) 2000 - 2006 της χώρας, το οποίο βεβαίως, μετά την οριστικοποίησή του θα υποβληθεί στην Ε.Ε. για συγχρηματοδότηση. 

Η προώθηση, ο συντονισμός και η εποπτεία της διαδικασίας κατάρτισης του Σχεδίου Ανάπτυξης 2000 - 2006, η διαμόρφωση συγκεκριμένου πλαισίου με τις αναπτυξιακές προτεραιότητες του Προγράμματος, καθώς και η αναγκαία θεσμική και οργανωτική προετοιμασία για την ολοκλήρωσή του, ανατέθηκε με απόφαση του κ. Πρωθυπουργού (ΦΕΚ 968/Τεύχος Β'/22-10-97), στη συσταθείσα με την ίδια απόφαση "Διυπουργική Ομάδα Σχεδιασμού του Αναπτυξιακού Προγράμματος 2000 - 2006" (ΔΟΣχ) της οποίας προεδρεύει ο Υφυπουργός Εθνικής Οικονομίας. 

Για τη χάραξη της στρατηγικής και των προτεραιοτήτων της νέας προγραμματικής περιόδου, οι εμπλεκόμενοι φορείς απάντησαν σε ειδικά ερωτηματολόγια που δομήθηκαν σε έξι κεφάλαια με τους ακόλουθους τίτλους: 

- Νέες προκλήσεις για τον Τομέα ή Περιφέρεια κατά την περίοδο 2000 - 2006. 

- Δράσεις του Β' ΚΠΣ που σε μεγάλο βαθμό κάλυψαν τους στόχους και δεν απαιτείται (ή απαιτείται σε πολύ μικρή κλίμακα) συνέχιση της προσπάθειας. 

- Δράσεις του Β' ΚΠΣ που απαιτούν νέες σημαντικές προσπάθειες. 

- Δράσεις του Β' ΚΠΣ που απαιτούν ανασχεδιασμό. 

- Θεσμικές και οργανωτικές προσαρμογές. 

- Σύνοψη-Νέες Δράσεις - Μεγάλα Εργα. 

Ακολούθησαν διαβουλεύσεις κατά θεματική ενότητα με τους αρμόδιους φορείς και διαμορφώθηκε στη συνέχεια ένα πρώτο σχέδιο του Συνοπτικού ΣΠΑ που περιλαμβάνει μεταξύ των άλλων και την πολιτική που θα ακολουθηθεί για την αποτελεσματική αξιοποίησή των πόρων του επόμενου "πακέτου". Μετά την οριστικοποίησή του από τα αρμόδια κυβερνητικά όργανα, θα ακολουθήσει η κατάρτιση του τελικού ΣΠΑ, προβλέπεται δε να ακολουθηθούν όλες οι σχετικές διαδικασίες κοινοποίησης και ενημέρωσης της εθνικής αντιπροσωπείας, των κοινωνικών εταίρων κ.λπ. 

Το Σχέδιο Περιφερειακής Ανάπτυξης 2000 - 2006 που θα υποβληθεί στην Επιτροπή των Ευρωπαϊκών Κοινοτήτων για την συγχρηματοδότηση του Γ' ΚΠΣ θα συνοδεύεται όπως προβλέπεται και από τους κανονισμούς από εκ των προτέρων Αξιολόγηση των στόχων και της στρατηγικής που περιλαμβάνονται σ' αυτό. 

Τέλος, σας γνωρίζουμε ότι οι διαπραγματεύσεις για την διεκδίκηση πόρων είναι σε εξέλιξη από 18-3-98 στο πλαίσιο της συζήτησης του Προγράμματος Δράσης της Ευρωπαϊκής Επιτροπής (AGENDA 2000). 

H Eλλάδα προσέρχεται στις διαπραγματεύσεις με θέσεις κατάλληλες για την υποστήριξη των Ελληνικών συμφερόντων, θέσεις που αποσκοπούν στη μεγιστοποίηση του Ελληνικού μεριδίου από τους πόρους του πακέτου 2000 - 2006. 

Οι διαπραγματεύσεις για το σημαντικό αυτό θέμα, συνεχίζονται και σύμφωνα με τα συμπεράσματα του Ευρωπαϊκού Συμβουλίου του KAR DIF οφείλουν να έχουν ολοκληρωθεί πριν το τέλος Μαρτίου 1999. 

Ο Υφυπουργός 

ΧΡΗΣΤΟΣ ΠΑΧΤΑΣ" 

19. Στην με αριθμό 3229/29-10-98 ερώτηση δόθηκε με το υπ' αριθμ. 36760/12-11-98 έγγραφο από τον Υφυπουργό Εθνικής Οικονομίας η ακόλουθη απάντηση: 

"Σε απάντηση της υπ' αριθμ. 3229/29.10.98 ερώτησης του Βουλευτή Ευβοίας κ. Ελ. Παπαγεωργόπουλου, που αναφέρεται στη δημοσιότητα του ΠΕΠ ΣΤΕΡΕΑΣ ΕΛΛΑΔΑΣ καθώς και την έκδοση διαφημιστικού φυλλαδίου της Νομαρχιακής Αυτοδιοίκησης Εύβοιας σας γνωρίζουμε τα εξής: 

1. Από το Υποπρόγραμμα Εφαρμογή του ΠΕΠ Στερεάς Ελλάδας χρηματοδοτείται το έργο "Εξιδείκευση επικοινωνιακής στρατηγικής/Σχέδιο Δράσης και υλοποίηση προτάσεων δημοσιότητας" ύψους προϋπ/σμού 250 εκατ. δρχ. 

2. Η Νομαρχιακή Αυτοδιοίκηση Ευβοίας εξέδωσε φυλλάδιο δραστηριοτήτων κόστους 5 εκατ. δρχ. Η χρηματοδότηση έγινε από πόρους της Νομαρχιακής Αυτοδιοίκησης και δεν εντάσσεται στα πλαίσια του σχεδίου δράσης - προτάσεων δημοσιότητας του ΠΕΠ Στερεάς Ελλάδας, όπως αναφέρεται σε σχετικό έγγραφο της Γενικής Γραμματείας της Περιφέρειας Στερεάς Ελλάδας. 

Ο Υφυπουργός 

ΧΡΗΣΤΟΣ ΠΑΧΤΑΣ" 

20. Στην με αριθμό 3303/30-10-98 ερώτηση δόθηκε με το υπ'αριθμ. 1762/11-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3303/30-10-98 του Βουλευτή κ. Αντ. Φούσα, σας πληροφορούμε τα ακόλουθα: 'Οπως μας ενημέρωσε ο προϊστάμενος της Δ/νσης Π/θμιας Εκπ/σης του Ν. Ιωαννίνων το Νηπιαγωγείο Διστράτου Κόνιτσας δεν λειτουργεί, διότι η νηπιαγωγός που κατέχει τη θέση οργανικά, αδυνατεί να εργαστεί για σοβαρούς λόγους υγείας. Δεδομένου δε ότι στο χωριό υπάρχουν τρία (3) μόνο προνήπια, δε θεωρείται σκόπιμη η αναπλήρωσή της. Επισημαίνεται ότι για τη λειτουργία μονοθεσίου νηπιαγωγείου απαιτείται η φοίτηση επτά έως τριάντα νηπίων. 

Επιπλέον σας γνωρίζουμε ότι στο Δημοτικό Σχολείο Διστράτου υπηρετούν δύο (2) δάσκαλοι για δεκαοκτώ (18) μαθητές. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

21. Στην με αριθμό 3424/98 ερώτηση δόθηκε με το υπ' αριθμ. 439/10-11-98 έγγραφο από τον Υπουργό Εξωτερικών η ακόλουθη απάντηση: 

Σε απάντηση στην με αριθμό 3424/98 ερώτηση του Βουλευτή κ. Δ. Κωστόπουλου, παρακαλούμε να πληροφορήσετε τον κ. Βουλευτή: 

Η δημοσίευση ένθετων αφιερωμάτων, με την ευκαιρία εθνικών εορτών, αποτελεί συνήθη πρακτική στην Αίγυπτο. Ειδικότερα, σε ό,τι αφορά τη χώρα μας, οι δύο κυριότερες αιγυπτιακές εφημερίδες (Al Ahram και Al Akhbar) δημοσιεύουν σχετικά αφιερώματα, τόσο με την ευκαιρία της 28ης Οκτωβρίου, όσο και με την ευκαιρία της 25ης Μαρτίου. 

Η δημοσίευση των εν λόγω αφιερωμάτων χρηματοδοτείται αποκλειστικά από διαφημιστικές καταχωρήσεις ελληνικών επιχειρήσεων και αιγυπτιακών (κρατικών και ιδιωτικών). 

Η επιλογή της δημοσιεύσιμης ύλης καθορίζεται από τις ίδιες τις εφημερίδες και γενικά συμβάλλει στην ευρύτερη προώθηση των διμερών σχέσεων. 

Σύμφωνα με πληροφορίες των αρμοδίψν ελληνικών Αρχών στην Αίγυπτο τα αναφερόμενα στην ερώτηση ένθετα δεν αφορούν τον Υπουργό ή το Υπουργείο Εξωτερικών. 

Ο Υπουργός 

ΘΕΟΔΩΡΟΣ ΠΑΓΚΑΛΟΣ" 

22. Στην με αριθμό 3418/98 ερώτηση δόθηκε με το υπ' αριθμ. 437/10-11-98 έγγραφο από τον Υπουργό Εξωτερικών η ακόλουθη απάντηση: 

"Σε απάντηση στην με αριθμό 3418/98 ερώτηση του Βουλευτού κ. Β. Πολύδωρα, παρακαλούμε να πληροφορήσετε τον κ. Βουλευτή ότι: 

Οι αναφερόμενοι στην ανωτέρω ερώτηση υπάλληλοι δεν είναι συμβασιούχοι αορίστου χρόνου. Οι σχετικές συμβάσεις, τις οποίες επικαλούνται οι ίδιοι, έχουν κριθεί ως μη νόμιμες με την υπ' αριθμόν 278/1995 Γνωμοδότηση του Νομικού Συμβουλίου του Κράτους, την οποία είχε κάνει αποδεκτή ο Υπουργός Εξωτερικών. Ισχύει, επομένως, το προηγούμενο συμβασιακό καθεστώς τους, το οποίο αφορά είτε συμβάσεις έργου είτε συμβάσεις εργασίας ιδιωτικού δικαίου ορισμένου χρόνου. 

Ο αρχικός διορισμός των ανωτέρω αφορούσε, όπως προελέχθη, είτε συμβάσεις έργου είτε, συμβάσεις εργασίας ιδιωτικού δικαίου ορισμένου χρόνου, γεγονός που πιστοποιεί ότι δεν προσελήφθησαν για να καλύψουν πάγιες υπηρεσιακές ανάγκες. Αυτή η αρχική θέση της Διοίκησης επιβεβαιώθηκε και από το νέο Οργανισμό του Υπουργείου Εξωτερικών. Η πρόσφατη παρελκυστική συμπεριφορά των εν λόγω υπαλλήλων, η οποία δυσχέρανε την ήδη βεβαρυμένη φέτος λειτουργία της Μεταφραστικής Υπηρεσίας, αποτελεί, δυστυχώς, ενδεικτικό στοιχείο για το εν γένει υπηρεσιακό τους ήθος. 

Ο νέος Οργανισμός του Υπουργείου Εξωτερικών (ν. 2594/1998), στο άρθρο 19 παρ. 9 δεν παρέχει καμία κάλυψη, γιατί όταν ο εν λόγω νόμος τέθηκε σε ισχύ, οι ως άνω υπάλληλοι δεν εθεωρούντο, κατά τα ανωτέρω, συμβασιούχοι αορίστου χρόνου και ως εκ τούτου δεν ενέπιπταν στο ρυθμιστικό αντικείμενο της προαναφερομένης διάταξης. Υπενθυμίζεται ότι με τη διάταξη του άρθρου 19 παρ. 9, οι συμβασιούχοι αορίστου χρόνου μονιμοποιήθηκαν και εντάχθηκαν είτε σε οργανικές θέσεις του Κλάδου Διοικητικής, Λογιστικής και Γραμματειακής Υποστήριξης είτε σε προσωποπαγείς θέσεις του Κλάδου Διοικητικών Γραμματέων. 

Το Υπουργείο Εξωτερικών, αντί της άμεσης απόλυσης των ανωτέρω υπαλλήλων και εφαρμόζοντας απαρέγκλιτα τις αρχές της προστατευμένης εμπιστοσύνης και της επιείκειας προέβη στην υιοθέτηση συμβάσεων ορισμένου χρόνου, ώστε οι εν λόγω υπάλληλοι να έχουν τη δυνατότητα να ρυθμίσουν ευχερώς το εργασιακό τους μέλλον. Οι συμβάσεις αυτές έχουν ήδη υπογραφεί από τους μισούς ενδιαφερόμενους υπαλλήλους (8), ενώ οι υπόλοιποι αρνήθηκαν να τις υπογράψουν. 

'Οσον αφορά τα περί διορισμού "ημετέρων" στις θέσεις όσων από τους εν λόγω υπαλλήλους αρνήθηκαν να υπογράψουν τις προτεινόμενες σε αυτούς συμβάσεις, επισημαίνουμε ότι ο σχετικός ισχυρισμός είναι εντελώς ανακριβής. Πρόκειται, ως εκ τούτου, για πέντε επιπλέον θέσεις συμβασιούχων ορισμένου χρόνου, τις οποίες προέβλεψε ο νέος Οργανισμός (άρθρο 19 παρ. 9 εδ. β') για να καλύψει έκτακτες ανάγκες της Μεταφραστικής Υπηρεσίας και οι οποίες δεν επηρεάζουν με κανένα τρόπο το αντίστοιχο καθεστώς των εν λόγω υπαλλήλων. Αλλωστε, την αύξηση των εν λόγω Θέσεων, την προέβλεψε ο νέος Οργανισμός του Υπουργείου Εξωτερικών προκειμένου να αντιμετωπισθεί ο ιδιαίτερα αυξημένος φόρτος εργασίας της Μεταφραστικής Υπηρεσίας. Συνεπώς, κανείς δεν έχει διοριστεί στις Θέσεις των εν λόγω υπαλλήλων, τις οποίες οι τελευταίοι αρνήθηκαν να καλύψουν ως συμβασιούχοι ορισμένου χρόνου και οι οποίες ως εκ τούτου παραμένουν κενές. 

Ο Υπουργός 

ΘΕΟΔΩΡΟΣ ΠΑΓΚΑΛΟΣ" 

23. Στην με αριθμό 3162/22-10-98 ερώτηση δόθηκε με το υπ' αριθμ. 22580/10-11-98 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης με αριθμό 3162/22-10-1998 που κατέθεσαν στη Βουλή οι Βουλευτές κύριοι Νικόλαος Τσιαρτσιώνης και Γεώργιος Καρασμάνης, σχετικά με το πρόβλημα του έτους 2000, σας πληροφορούμε τα εξής: 

'Οπως είχαμε επισημαίνει και σε προηγούμενη απάντησή μας, στην ερώτηση 37/1998 των ίδιων Βουλευτών, η Υπηρεσία Ανάπτυξης Πληροφορικής του Υπουργείου μας, έχει την ευθύνη του σχεδιασμού και συντονισμού των σχετικών με την πληροφορική δραστηριοτήτων στην Ελληνική Δημόσια Διοίκηση. 

Στο πλαίσιο αυτών των δραστηριοτήτων εκπονείται μελέτη που ολοκληρώνεται στις 4 Δεκεμβρίου 1998 και η οποία: 

α) θα καταγράψει και θα αναλύσει τις μηχανογραφικές εφαρμογές και τον εξοπλισμό 60 φορέων του δημόσιου τομέα που κρίθηκαν ως οι περισσότερο αντιπροσωπευτικοί ή ως φορείς που αντιμετωπίζουν σε μεγάλη ένταση το πρόβλημα του έτους 2000. 

β) θα προσδιορίσει το εύρος του προβλήματος. 

γ) θα προτείνει πρότυπα και μεθοδολογίες επίλυσης του προβλήματος. 

Μετά την ολοκλήρωση της μελέτης θα εκδοθεί οδηγός αντιμετώπισης του προβλήματος του έτους 2000, ο οποίος θα κοινοποιηθεί σε όλους τους φορείς του δημόσιου τομέα και στον οποίο θα περιλαμβάνονται οδηγίες και κριτήρια που θα πρέπει να χρησιμοποιηθούν προκειμένου να διερευνηθεί και στη συνέχεια να αποφασιστεί η μετατροπή ή η αντικατάσταση κάποιων συστημάτων. 

Η μελέτη ολοκληρώνεται σύμφωνα με τον αρχικό προγραμματισμό. 'Ηδη ο μελετητής παρέδωσε από τον Οκτώβριο 1998 τα πρώτα τεύχη και η ολοκλήρωση προβλέπεται να γίνει σύμφωνα με τη σχετική σύμβαση που έχει υπογραφεί. 

Μετά την ολοκλήρωση της μελέτης θα γίνει μια πρώτη εκτίμηση του συνολικού κόστους αντιμετώπισης του προβλήματος. 

Ο Υπουργός 

ΑΛ. ΠΑΠΑΔΟΠΟΥΛΟΣ" 

24. Στην με αριθμό 2913/7-10-98 ερώτηση δόθηκε με το υπ' αριθμ. 426/10-11-98 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην 2913/7-10-98 ερώτηση του Βουλευτή κ. Γ. Καρατζαφέρη, σας γνωρίζουμε τα εξής: 

Το Υπουργείο Υγείας και Πρόνοιας αντιμετωπίζοντας το κοινωνικό πρόβλημα της εξάρτησης με ευαισθησία και πρόγραμμα έχει αρχίσει ένα τριετές πρόγραμμα δράσης (1997-99), αξιοποιώντας όσο το δυνατόν καλύτερα τη μέχρι σήμερα υπάρχουσα εμπειρία και γνώση. 

Το πρόγραμμα αυτό που υλοποιείται μέσω του Ο.ΚΑ.ΝΑ. περιλαμβάνει δράσεις πρωτοβάθμιας, δευτεροβάθμιας (θεραπεία) και τριτοβάθμιας πρόληψης (κοινωνικο-επαγγελματική αποκατάσταση). 

Δίνοντας ιδιαίτερη βαρύτητα στην πρόληψη έχει ιδρύσει και λειτουργούν -μέχρι στιγμής 32 Κέντρα Πρόληψης σε δήμους και νομούς της χώρας, με περισσότερα στους νομούς της Αττικής και Θεσσαλονίκης. 

Επίσης, όσον αφορά την υποκατάσταση, ο "Οργανισμός Κατά των Ναρκωτικών" ίδρυσε με την υπ' αριθμ. ΓΕΟ.25/ΦΕΚ.254/95 Υπ. Απόφαση, πρόγραμμα υποκατάστασης στο οποίο μπορούν να συμμετάσχουν, βάσει της σχετικής νομοθεσίας, άτομα εξαρτημένα από ηρωϊνη, που έχουν ηλικία μεγαλύτερη των 22 ετών και έχουν ήδη επιχειρήσει ανεπιτυχώς να ολοκληρώσουν κάποιο από τα υπάρχοντα "στεγνά" Θεραπευτικά προγράμματα. Οι αυξημένες δε θεραπευτικές ανάγκες και η επιτυχής λειτουργία του προγράμματος Υποκατάστασης με μεθαδόνη, οδήγησαν στην ίδρυση δύο (2) νέων Μονάδων του Προγράμματος στην Αθήνα και Θεσσαλονίκη, με αποτέλεσμα αυτή τη στιγμή να λειτουργούν τέσσερις (4) συνολικά μονάδες, δύο (2) στην Αθήνα και δύο (2) στη Θεσσαλονίκη αντίστοιχα. 

Τελικός στόχος του Προγράμματος είναι η απεξάρτηση των εξαρτημένων ατόμων από όλες τις ναρκωτικές ουσίες, συμπεριλαμβανομένων και των υποκατάστατων. 

Η νέα για τη χώρα μας θεραπευτική μέθοδος δεν αποτελεί βεβαίως συνολική λύση στο πρόβλημα της τοξικομανίας, αλλά μία σημαντική βοήθεια προς τα εξαρτημένα άτομα. 

Επιπλέον, ο Ο.ΚΑ.ΝΑ. επέκτεινε το πρόγραμμα της Ψυχιατρικής Κλινικής του Πανεπιστημίου Αθηνών, από εβδομαδιαίο σε καθημερινή βάση και ξεκίνησε τον Ιούνιο του 1998 το πρώτο "στεγνό" θεραπευτικό πρόγραμμα στην Πάτρα, δημιουργώντας Δίκτυο Θεραπευτικών Υπηρεσιών. 

'Οσον αφορά στην αποφυγή των θανάτων και στην προστασία των πολιτών, ο Ο.ΚΑ.ΝΑ. δημιούργησε το Κέντρο Βοήθειας Ο.ΚΑ.ΝΑ. - που εκτός των άλλων δραστηριοτήτων του περιλαμβάνει και Κινητή Μονάδα Πρώτων Βοηθειών με Ασθενοφόρο ειδικά εξοπλισμένο- του οποίου σκοπός λειτουργίας είναι η κάλυψη των αναγκών υγείας των εξαρτημένων ατόμων που είναι ενταγμένα σε κάποιο από τα Θεραπευτικά Προγράμματα. 

Στο πλαίσιο αυτό, αναπτύχθηκε το "πρόγραμμα προσέγγισης χρηστών με δουλειά στο δρόμο/STREET WORK", το οποίο προσεγγίζει χρήστες -που λόγω της ιδιαιτερότητας του τρόπου ζωής τους- δεν θα απευθύνονται σε κάποια δομή παροχής υπηρεσιών, με σκοπό την ευαισθητοποίηση, ενημέρωση και κινητοποίησή τους για θεραπεία. 

Ο Υπουργός 

Λ. ΠΑΠΑΔΗΜΑΣ" 

25. Στην με αριθμό 2161/80/11-9-98 ερώτηση/ΑΚΕ δόθηκε με το υπ' αριθμ. 3024/6-11-98 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης και αίτησης κατάθεσης εγγράφων 2161/80/11-9-98 που κατέθεσε ο Βουλευτής κ. Γ. Τρυφωνίδης στη Βουλή των Ελλήνων σχετικά με τη λήψη αεροφωτογραφιών των περιοχών που επλήγησαν από τις πυρκαϊές το περασμένο καλοκαίρι, σας γνωρίζονται τα ακόλουθα: 

Το Υπουργείο Εθνικής 'Αμυνας στα πλαίσια της προσπάθειας καταγραφής των καταστροφών, και κατόπιν συντονισμού με τα συναρμόδια Υπουργεία, διέθεσε αεροσκάφη της Πολεμικής Αεροπορίας προκειμένου να ληφθούν αεροφωτογραφίες των περιοχών που δοκιμάστηκαν από τις πρόσφατες πυρκαϊές. 

Ειδικότερα κατεγράφησαν οι καμένες εκτάσεις στις περιοχές, Αττικής, Αρχαίας Ολυμπίας, Μεσσηνίας, Αμαλιάδας - Μεσολογγίου και Λουτρακίου - Περαχώρας. Οι φωτογραφίες αυτές είναι στη διάθεση του κ. Βουλευτή, ο οποίος δύναται να προσέλθει στην αρμόδια υπηρεσία του ΥΕΘΑ (ΓΥΣ), και να λάβει γνώση, δεδομένου ότι το κόστος αναπαραγωγής τους ανέρχεται στο ποσό των 2.500.000 δρχ. περίπου. 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ" 

26. Στην με αριθμό 3165/163/23-10-98 ερώτηση/ΑΚΕ δόθηκε με το υπ' αριθμ. 1728/16-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση και αίτηση κατάθεσης εγγράφων με αριθμό 3165/163/23.10.98 του Βουλευτή κ. Ιωάννη Τζωάννου, σας διαβιβάζουμε συνημμένα: 

1. Το Π.Δ. 246/98 (ΦΕΚ 183/τ.Α'/31.7.98) για την αξιολόγηση των μαθητών του Ενιαίου Λυκείου, καθώς και τις διορθώσεις σφαλμάτων του εν λόγω Π.Δ. (ΦΕΚ 217 /τ.Α'/23.9.98), όπου καθορίζεται ο τρόπος αξιολόγησης των μαθητών του Ενιαίου Λυκείου σε όλα τα μαθήματα με λεπτομέρειες. 

2. Την υπ. αριθμ. Β3/3925/16.8.98 υπουργική απόφαση (ΦΕΚ 876/τ.Β'/19.8.98) που καθορίζει τον τρόπο πρόσβασης των κατόχων Απολυτηρίου Ενιαίου Λυκείου στην Τριτοβάθμια Εκπαίδευση. 

3. Την υπ' αριθμ. Γ2/58Ο6/27.1Ο.98 υπουργική απόφαση που καθορίζει την εξεταστέα ύλη της Β' τάξης Ενιαίου Λυκείου για το σχολικό έτος 1998-1999. 

4. Τις συγκεκριμένες οδηγίες διδασκαλίας όλων των μαθημάτων, όπως αυτές περιλαμβάνονται σε τέσσερις (4) εκδόσεις του Παιδαγωγικού Ινστιτούτου (Π.Ι.) ήτοι: 

α. Οδηγίες για τη διδασκαλία των Φιλολογικών Μαθημάτων στο Λύκειο (σχολικό έτος 1998 - 1999. 

β. Οδηγίες για τη διδακτέα ύλη και τη διδασκαλία των μαθημάτων στο Γυμνάσιο και το Λύκειο κατά το σχολικό έτος 1998 - 1999, τεύχος Β'. 

γ. Οδηγίες για τη διδακτέα ύλη και τη διδασκαλία των μαθημάτων (Γυμνασίου - Λυκείου) τεύχος Γ'. 

δ. Ενιαίο Λύκειο - Οδηγίες για τον καθηγητή Πληροφορικής. 

5. Τα πρότυπα ερωτήσεων για όλα τα μαθήματα, όπως αυτά περιλαμβάνονται σε δέκα επτά (17) βιβλία που εκδόθηκαν με ευθύνη του Κέντρου Εκπαιδευτικής 'Ερευνας (Κ.Ε.Ε.), ήτοι: 

α. Αξιολόγηση των μαθητών της Β' Λυκείου στην Αρχαία Ελληνική Γραμματεία, τεύχος Α'. 

β. Η αξιολόγηση των μαθητών της Β' Λυκείου στα Λατινικά (τεύχος πρώτο) 

γ. Αξιολόγηση των μαθητών της Β' Λυκείου στη Νεοελληνική Γλώσσα (έκφραση - έκθεση), Τεύχος Α'. 

δ. Αξιολόγηση των μαθητών της Β' Λυκείου στην Αρχαία Ελληνική Γλώσσα και Γραμματεία, τεύχος Α'. 

ε. Αξιολόγηση των μαθητών της Β' Λυκείου στο μάθημα της Ιστορίας (Θεωρητική Κατεύθυνση). 

στ. Αξιολόγηση των μαθητών της Β' Λυκείου στα Θρησκευτικά - Τεύχος Α'. 

ζ. Αξιολόγηση των μαθητών της Β' Λυκείου στα Μαθηματικά - Τεύχος Α'. 

η. Αξιολόγηση των μαθητών της Β' Λυκείου στα μαθήματα της Φυσικής και της Βιολογίας - Τεύχος Α'. 

θ. Αξιολόγηση των μαθητών της Β' Λυκείου στο μάθημα Γενικής Παιδείας- Ιστορία Νεότερη και Σύγχρονη (1789 - 1909) - Τεύχος Πρώτο. 

ι. Αξιολόγηση των μαθητών της Β' Λυκείου στη Νεοελληνική Λογοτεχνία - Τεύχος Α'. 

κ. Αξιολόγηση των μαθητών της Α' Λυκείου στην Αρχαία Ελληνική Γραμματεία Ξενοφώντα Ελληνικά, βιβλίο Β'. 

λ. Αξιολόγηση των μαθητών της Α' Λυκείου στο μάθημα της Γαλλικής Γλώσσας. 

μ. Η Αξιολόγηση των μαθητών της Α' Λυκείου στην Αγγλική Γλώσσα. 

ν. Η Αξιολόγηση των μαθητών της Α' Λυκείου στη Γερμανική Γλώσσα. 

ξ. Αξιολόγηση των μαθητών της Α' Λυκείου στα Θρησκευτικά. 

ο. Αξιολόγηση των μαθητών της Α' Λυκείου στα Μαθηματικά. 

π. Διαγνωστική Αξιολόγηση - Στοιχεία μεθοδολογίας και ενδεικτικά παραδείγματα διαγνωστικών δοκιμασιών για τους μαθητές της Α' Λυκείου. 

Τέλος, σας γνωρίζουμε ότι όλα τα παραπάνω έχουν αποσταλεί στις Διευθύνσεις Δευτεροβάθμιας Εκπαίδευσης όλης της χώρας και μέσω αυτών στις σχολικές μονάδες της αρμοδιότητάς τους. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

Σημ: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

27. Στην με αριθμό 3171/164/23-10-98 ερώτηση/ΑΚΕ δόθηκε με το υπ' αριθμ. 36149/16-11-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της με αριθμό 3171/164/23-10-98 ερώτησης/ΑΚΕ του Βουλευτή κ. Δ. Ν. Κωστόπουλου, σας γνωρίζουμε τα εξής: 

Σύμφωνα με την παρ. 10 του άρθρου 6 του ν. 1892/90, όπως κωδικοποιήθηκε με το π.δ. 456/95 (ΦΕΚ 269/Α'/98) παρείχετο η δυνατότητα αναμόρφωσης, μέχρι το ποσοστό 25%, του κόστους της παραγωγικής επένδυσης που είχε εγκριθεί, χωρίς παράλληλα να συνάγεται από το περιεχόμενο της διάταξής, ούτε και να ορίζεται από συγκεκριμένη κανονιστική πράξη της Διοίκησης ο τρόπος υπολογισμού της συνολικής επενδυτικής δαπάνης στη βάση της οποίας Θα πραγματοποιούνταν η αναμόρφωση κόστους. 

Στα πλαίσια αυτά ακολουθήθηκε από την Κεντρική Γνωμοδοτική Επιτροπή η πρακτική να υπολογίζεται για την αναμόρφωση του κόστους, όπως έγινε και με την περίπτωση της εταιρείας "ΑΦΟΙ ΠΑΛΑΤΣΙΔΗ" για την έγκριση της αναμόρφωσης - οριστικοποίησης κόστους της επένδυσής της, το συνολικό ποσό που είχε εγκριθεί με την απόφαση υπαγωγής της επένδυσης. 

Επίσης σας αποστέλλονται τα έγγραφα α) του εισηγητικού σημειώματος αναμόρφωσης - οριστικοποίησης της επένδυσης της εταιρείας "Αφοι Παλατσίδη", β) του αντίστοιχου Πρακτικού της Κεντρικής Γνωμοδοτικής Επιτροπής καθώς και γ) της απόφασης ολοκλήρωσης της επένδυσης. 

Ο Υπουργός 

Γ. ΠΑΠΑΝΤΩΝΙΟΥ" 

Σημ: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

28. Στην με αριθμό 2920/144/7-10-98 ερώτηση/ΑΚΕ δόθηκε με το υπ' αριθμ. 1672/12-11-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση και Αίτηση Κατάθεσης Εγγράφων με αριθμό 2920/144/7-10-1998 του Βουλευτή κ. Μαν. Κεφαλογιάννη σχετικά με τα Ανώτατα Εκπαιδευτικά Ιδρύματα του Ηνωμένου Βασιλείου και της Γαλλίας, σας γνωρίζουμε τα ακόλουθα: 

Το ΔΙ.Κ.Α.Τ Σ.Α. αναγνωρίζει όλα τα Κρατικά Βρετανικά Α.Ε.Ι. που λειτουργούν με Royal Charter και έχουν το δικαίωμα απονομής πτυχίου. Ορισμένα εκ των Ιδρυμάτων αυτών συνεργάζονται με εργαστήρια Ελευθέρων Σπουδών στην Ελλάδα με αποτελέσματα να εμφανίζονται ως πτυχιούχοι Βρετανικών Πανεπιστημίων άτομα τα οποία εσπούδασαν, εν μέρει ή εν όλω στην Ελλάδα. Το ΔΙ.Κ.Α.Τ Σ.Α. έχει ζητήσει από τα Ιδρύματα αυτά συνεργασία με σκοπό τη διευθέτηση των αναφερομένων δυσκολιών στις αναγνωρίσεις των τίτλων που περέχουν. Οι διαπραγματεύσεις αυτές βρίσκονται εν εξελίξει και το Διοικητικό Συμβούλιο του ΔΙ.Κ.Α.Τ Σ.Α. δεν έχει ακόμη πάρει τις σχετικές αποφάσεις, έχει όμως αναβάλει την εξέταση των φακέλων για αναγνωρίσεις από τα εν λόγω Ιδρύματα. Σημειώνουμε ότι ορισμένα Πανεπιστήμια δυστροπούν και δεν παρέχουν τις απαραίτητες πληροφορίες παρά τις προτροπές του Βρετανικού Συμβουλίου για συνεργασία των Ιδρυμάτων αυτών με το ΔΙ.Κ.Α.Τ.Σ.Α. 

Αν τελικά ορισμένα Βρετανικά Ιδρύματα δεν θελήσουν να συνεργασθούν, το ΔΙ.Κ.Α.Τ.Σ.Α., θα πρέπει να θέσει θέμα αναγνώρισης των τίτλων που χορηγούν χωρίς βέβαια να θίγονται όσοι έχουν ήδη αποφοιτήσει από αυτά. 

Το ΔΙ.Κ.Α.Τ.Σ.Α. αναγνωρίζει όλα τα Κρατικά Γαλλικά Πανεπιστήμια. Επίσης βρίσκεται σε επαφή δι' αλληλογραφίας με ορισμένα εξ' αυτών τα οποία συνεργάζονται με Εργαστήρια Ελευθέρων Σπουδών στην Ελλάδα. Δύο εξ' αυτών το Πανεπιστήμιο της ROUEN και το Πανεπιστήμιο τής GRENOBLE II έχουν πολλές φορές και κατηγορηματικά αρνηθεί να δώσουν τις απαιτούμενες πληροφορίες και συνεπώς το Διοικητικό Συμβούλιο του ΔΙ.Κ.Α.Τ.Σ.Α. αποφάσισε να διακόψει τη συνεργασία με τα Πανεπιστήμια αυτά και να μην αναγνωρίσει τους τίτλους σπουδών όσων εγγραφούν από το ακαδημαϊκό έτος 1998 - 1999 και στο μέλλον. 

Τα παραπάνω ισχύουν και για το πτυχίο BACHELOR και για τα πτυχία MASTER. 

Από τις παραπάνω αποφάσεις του ΔΙ.Κ.Α.Τ Σ.Α. εξαιρούνται οι κλάδοι σπουδών που σύμφωνα με δήλωση των Ιδρυμάτων δεν προσφέρονται τα προγράμματά τους στα Εργαστήρια Ελευθέρων Σπουδών 

Συνοδευτικά σας καταθέτουμε αντίγραφο: του υπ' αριθμ. 368/12-6-1998 Πρακτικού του Δ.Σ. του ΔΙ.Κ.Α.Τ.Σ.Α. του υπ' αριθμ. 364/20-3-1998 Πρακτικού και του υπ' αριθμ. 355/12-9-1997 Πρακτικού. 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ" 

Σημ: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

29. Στην με αριθμό 3042/155/19-10-98 ερώτηση/ΑΚΕ δόθηκε με το υπ' αριθμ. 21/12-11-98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 3042/155/19-10-98 ερώτηση/ΑΚΕ που κατατέθηκε στη Βουλή από το Βουλευτή κ. Ι. Τζωάννο σχετικά με τις συνθήκες εργασίας στη ΔΕΗ Μυτιλήνης, σας πληροφορούμε ότι για το θιγόμενο σ' αυτή θέμα καταρχήν αρμόδιο να σας απαντήσει είναι το Υπουργείο Ανάπτυξης το οποίο είναι συναποδέκτης της ερώτησης. 

Από πλευράς Υπουργείου μας, σας γνωρίζουμε ότι όπως μας πληροφόρησε η Επιθεώρηση Εργασίας της Νομαρχιακής Αυτοδιοίκησης Λέσβου, στο εργοστάσιο της ΔΕΗ στη Μυτιλήνη, έγιναν από τεχνικούς επιθεωρητές έλεγχοι και υποδείχΘηκε η λήψη μέτρων τα οποία θα βελτίωναν το εργασιακό περιβάλλον από άποψη θορύβου. Η υλοποίηση των μέτρων αυτών συνδυάζεται με τη διαμόρφωση της παραγωγικής διαδικασίας, την απομόνωση μηχανημάτων ή την εγκατάσταση καινούριων που θα προκαλούσαν λιγότερο θόρυβο. Ελήφθησαν κάποια μέτρα η αποτελεσματικότητα των οποίων δεν μπορεί να θεωρηθεί ικανοποιητική. Λαμβανομένων υπόψη των παραπάνω από την Επιθεώρησης Εργασίας Μυτιλήνης υποδείχθηκε ότι όλοι οι εργαζόμενοι σε χώρο με θόρυβο πρέπει να είναι εφοδιασμένοι και να φοράνε τα απαραίτητα μέσα ατομικής προστασίας, όπως από τις κείμενες διατάξεις ορίζεται. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

30. Στην με αριθμό 3196/75/24-9-98 ερώτηση/ΑΚΕ δόθηκε με το υπ' αριθμ. 36151/16-11-98 έγγραφο από τον Υφυπουργό Εθνικής Οικονομίας η ακόλουθη απάντηση: 

"Σε απάντηση της ερώτησης και Αίτησης Κατάθεσης Εγγράφων με αριθμό 3196/24.9.98, που κατέθεσε ο Βουλευτής κ. Βαγγ. Αποστόλου σχετικά με την πρόοδο Προγραμμάτων του Β' ΚΠΣ (1994-99) και του Ταμείου Συνοχής, σας γνωρίζουμε τα εξής: 

1. Το φυσικό και οικονομικό αντικείμενο των έργων του Β' ΚΠΣ 94-99 και του Ταμείου Συνοχής, θα ολοκληρωθεί σύμφωνα με το χρονοδιάγραμμα που περιλαμβάνεται στις εγκριτικές αποφάσεις των Επιχειρησιακών Προγραμμάτων. 

2. 'Οπως προκύπτει από τη μέχρι σήμερα πορεία των προγραμμάτων και ύστερα από την προταθείσα αναμόρφωση των Προγραμμάτων του Β' ΚΠΣ, θεωρούμε ότι τα Επιχειρησιακά Προγράμματα θα υλοποιηθούν μέσα στα διαγραφόμενα ως ανωτέρω από τις διατάξεις εφαρμογής χρονικά πλαίσια, λαμβάνοντας υπόψη ότι για ορισμένα μεγάλα έργα έχει ληφθεί η απόφαση συνέχισης της χρηματοδότησής τους από το ΚΠΣ κατά την περίοδο 2000-2006. 

3. Σας αποστέλλουμε συνημμένα: 

α) Φάκελλο της τελευταίας Επιτροπής Παρακολούθησης του Ταμείου Συνοχής 

β) Την έκθεση ανάλυσης των αποτελεσμάτων δραστηριότητας του ΕΣΠΕΛ κατά το Β' τρίμηνο 1998 και συμπεράσματα. 

4. 'Οσον αφορά το Φάκελο της Συνεδρίασης 9ης Επιτροπής Παρακολούθησης του ΚΠΣ 1994-99, σας γνωρίζουμε ότι δεν έχουν ολοκληρωθεί ακόμα οι διαδικασίες της. 

Οι υπηρεσίες του Υπουργείου Εθνικής Οικονομίας είναι στη διάθεσή σας για την παροχή οποιασδήποτε πρόσθετης πληροφόρησης. 

Ο Υφυπουργός 

ΧΡ. ΠΑΧΤΑΣ" 

Σημ: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

31. Στην με αριθμό 2983/150 ερώτηση και ΑΚΕ δόθηκε με το υπ'αριθμ. 101/2-11-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 2983/150/15-10-98 ερώτηση του Βουλευτή κ. Β. Κορκολόπουλου, σας γνωρίζουμε τα εξής: 

Καταθέτουμε τα στοιχεία που ζητά με την ερώτησή του και Α.Κ.Ε. ο κύριος Βουλευτής. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

32. Στην με αριθμό 2092/75 ερώτηση/ΑΚΕ δόθηκε με το υπ'αριθμ. 352/4-11-98 έγγραφο από τον Υπουργό Εμπορικής Ναυτιλίας η ακόλουθη απάντηση: 

"Σε απάντηση της ερώτησης και Α.Κ.Ε. 2092/75/9-9-98 που κατατέθηκε από το Βουλευτή κ. Δ. Πιπεργιά και μας διαβιβάσθηκε με το ΥΠΕΧΩΔΕ Α.Π. 5060Β/22-10-98, σας γνωρίζουμε τα ακόλουθα: 

1. Η δυνατότητα απόρριψης μέρους των παραγομένων μεταλλουργικών σκωριών που προέρχονται από τη δραστηριότητα της Γ.Μ.Μ. Α.Ε. ΛΑΡΚΟ, παρατάθηκε μέχρι 31-12-98 με την Α.Π. Δ8/Γ/ Φ.12.3/21627/16.12.97 Κοινή Υπουργική Απόφαση (ΚΥΑ) των Υπουργών Ανάπτυξης, Υγείας - Πρόνοιας και Εμπορικής Ναυτιλίας. Η εν λόγω Κ.Υ.Α. καθιερώνει όρους και προϋποθέσεις τελικής διάθεσης των παραγομένων σκωριών σε καθορισμένη άποψη απόρριψης του Β. Ευβοϊκού Κόλπου. 

2. Η περιοχή των απορρίψεων ελέγχεται συστηματικά από το Εθνικό Κέντρο Θαλασσίων Ερευνών (ΕΚΘΕ), προκειμένου να παρακολουθούνται επιστημονικά οι επιπτώσεις στη θαλάσσια χλωρίδα και πανίδα. Παράλληλα ακολουθείται εναλλακτική διάθεση των σκωριών στην οδοποιϊα, την κεραμουργία και άλλες βιομηχανικές δραστηριότητες, προκειμένου να μειωθούν οι απορρίψεις στη θάλασσα. 

Ο Υπουργός 

ΣΤΑΥΡΟΣ ΑΡ. ΣΟΥΜΑΚΗΣ" 

33. Στην με αριθμό 693/30-7-98, 318/17-7-98 ερώτηση δόθηκε με το υπ'αριθμ. 4939B/7-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στις ερωτήσεις με αριθμό 693/30-7-98 και 318/17-7-98 που κατατέθηκαν από το Βουλευτή και Αντιπρόεδρο της Βουλής κ. Ν. Κατσαρό και σε συνέχεια παλαιότερων απαντήσεων για το ίδιο θέμα, σας γνωρίζουμε τα εξής: 

Σχετικά με τη "Μελέτη βελτίωσης και αξιοποίησης περιοχών εκβολών Πηνειού ποταμού" που έχει αναθέσει η ΚΕΔ σας πληροφορούμε ότι ήδη έχει εκπονηθεί και αρχικά κατατεθεί το 1ο στάδιο της μελέτης προκειμένου να ακολουθήσει η εξέταση και τελική παραλαβή του από το ΚΕΔ, ύστερα και από εισήγηση της Επιτροπής Παρακολούθησης της Μελέτης. Μετά το 2ο και τελικό στάδιο της Μελέτης θα ακολουθηθεί η διαδικασία δημοσιοποίησης και θεσμοθέτησης των ρυθμίσεων που προβλέπονται από αυτή. 

'Οσον αφορά στις ενέργειες της αρμόδιας Νομαρχιακής Αυτοδιοίκησης Λάρισας για τη σύνδεση κτισμάτων με το δίκτυο της ΔΕΗ επισυνάπτουμε φωτοαντίγραφο του αρ. πρωτ. 994/6-8-98 εγγράφου της οικείας Νομαρχιακής Αυτοδιοίκησης για ενημέρωσή σας. 

Σχετικά με τα αιτήματα που αφορούν σε οδικά έργα τα οποία είναι νομαρχιακού ή περιφερειακού επιπέδου, αρμόδιο να σας ενημερώσει είναι το συνερωτώμενο Υπουργείο Εσωτερικών, Δημόσιας Διοίκησης και Αποκέντρωσης. 

Τέλος και όσον αφορά στα πρόστιμα διατήρησης αυθαιρέτων σας ενημερώνουμε ότι στις 19-10-98 υπεγράφη Υπουργική Απόφαση για τη μείωση της προσαύξησης ανά έτος του προστίμου διατήρησης από 20% σε 10, 12, 14%. 

Ο Υπουργός 

Κ. ΛΑΛΙΩΤΗΣ" 

Σημ: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

34. Στην με αριθμό 63/15-7-98 ερώτηση δόθηκε με το υπ'αριθμ. 4874B/26-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 63 που κατατέθηκε στις 15-7-98 από το Βουλευτή κ. Π. Κουναλάκη, σας γνωρίζουμε τα εξής: 

'Ολα σχεδόν τα κτίρια που αναφέρονται στην ερώτηση έχουν χαρακτηρισθεί ως διατηρητέα και προστατεύονται από το Υπουργείο Πολιτισμού, με εξαίρεση το κτίριο επί των οδών Σανταρόζα και Πανεπιστημίου (ΦΕΚ 503Δ/1983) και την Αίγλη του Ζαππείου για την οποία καθορίστηκαν οι χρήσεις των υφιστάμενων κτιρίων ως εξής: Αναψυκτήριο - Εστιατόριο - Ζαχαροπλαστείο μετά των βοηθητικών χώρων αυτών και απαγορεύθηκε η λειτουργία τους, ως νυχτερινού κέντρου διασκέδασης. 

Ως εκ τούτου την αρμοδιότητα προστασίας των κτιρίων που χαρακτηρίσθηκαν ως διατηρητέα από το Υπουργείο Πολιτισμού, έχουν οι υπηρεσίες του Υπουργείου Πολιτισμού. 

Για τα κτίρια που προστατεύονται από το ΥΠΕΧΩΔΕ σημειώνουμε τα εξής: 

Η αρμοδιότητα των Υπηρεσιών μας, που απορρέει από το άρθρο 4 του ΓΟΚ/85, έχει ως στόχο τη διάσωση της αρχιτεκτονικής κληρονομιάς με το χαρακτηρισμό των κτιρίων ως διατηρητέων και την επιβολή όρων προστασίας και δόμησης του ευρύτερου χώρου των διατηρητέων ακινήτων, που ενίοτε αποτελούν και αξιόλογα πολεοδομικά σύνολα ή μέτωπα (όπως το Ιστορικό Κέντρο Αθήνας, Πειραιά κλπ.). 

Στην έννοια της προστασίας περιλαμβάνεται και ο έλεγχος των χρήσεων γης είτε του ιστορικού συνόλου, είτε των μεμονωμένων κτιρίων. 

Σύμφωνα με το άρθρο 32 του ν. 1337/83 και το από 28-4-88 π.δ/γμα (ΦΕΚ 317Δ/88) οι ιδιοκτήτες ή νομείς διατηρητέων κτιρίων οφείλουν να διατηρούν και να συντηρούν τα διατηρητέα κτίρια και τα μορφολογικά και αρχιτεκτονικά στοιχεία τους και σε περίπτωση καταστροφής τους να τα κατασκευάζουν σύμφωνα με τις υποδείξεις της αρμόδιας Επιτροπής Πολεοδομικού και Αρχιτεκτονικού Ελέγχου. 

Για τους ιδιοκτήτες διατηρητέων κτιρίων, έχουν ήδη θεσμοθετηθεί κίνητρα στα οποία περιλαμβάνονται η ευνοϊκή χορήγηση δανείων (με επιδότηση μέρους του επιτοκίου) η έκπτωση φόρου σε περίπτωση πώλησης, μεταβίβασης, κληρονομιάς κλπ. διατηρητέου, η Μεταφορά του εναπομείναντος Συντελεστού Δόμησης και η χορήγηση σχετικών τίτλων Μεταφοράς Συντελεστού Δόμησης για τα χαρακτηρισμένα ως διατηρητέα κτίρια. 

'Ηδη δε το Νομοσχέδιο του ΥΠΠΟ που ψηφίσθηκε από τη Βουλή ν. 2257/97 περιελήφθη σχετική διάταξη (άρθρο 9 παρ. 4) σύμφωνα με την οποία με π.δ/γματα που εκδίδονται με πρόταση των Υπουργών ΠΕΧΩΔΕ και ΥΠΠΟ θα καθορισθούν οι προϋποθέσεις και η διαδικασία για την παροχή επιχορηγήσεων και άλλων οικονομικών κινήτρων σε κυρίους ή νομείς διατητητέων κτιρίων για την ανακατασκευή και διατήρηση αυτών ακόμα και όταν η καταστροφή οφείλεται σε ανώτερη βία. 

Το ΥΠΕΧΩΔΕ σε συνεργασία με τις αρμόδιες Υπηρεσίες του Υπουργείου Πολιτισμού προτίθεται να μελετήσει και να προωθήσει άμεσα τα προαναφερθέντα οικονομικά κίνητρα, που απορρέουν από τον ν. 2257/97 του ΥΠΠΟ πέραν των ήδη θεσμοθετημένων κινήτρων που αναφέρθηκαν παραπάνω. 

Τέλος σημειώνουμε ότι το ΥΠΕΧΩΔΕ ανάλογα με τις εκάστοτε οικονομικές δυνατότητες και στα πλαίσια της προστασίας των διατηρητέων κτιρίων και ειδικότερα κτιρίων του Δημοσίου, Ν.Π.Δ.Δ. αλλά και αξιόλογων συνόλων εκπονεί μελέτες και στη συνέχεια εκτελεί τα έργα αποκατάστασης με γνώμονα προγράμματα που καταρτίζει σύμφωνα με συγκεκριμένες προτεραιότητες. 

Ο Υπουργός 

Κ. ΛΑΛΙΩΤΗΣ" 

35. Στην με αριθμό 2901/6-10-98 ερώτηση δόθηκε με το υπ'αριθμ. 5299B/20-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 2901 που κατατέθηκε στις 6-10-98 από το Βουλευτή κ. Μ. Μπεντενιώτη, σας γνωρίζουμε τα εξής: 

Η απαγόρευση της κατάτμησης ιδιοκτησιών κάτω από τα 20 στρέμματα στις εκτός σχεδίου περιοχές, προβλέπεται από το π.δ. ΦΕΚ 284/Δ/83 περί καθορισμού Ζώνης Οικιστικού Ελέγχου (Ζ.Ο.Ε.) στο Ν. Αττικής και είναι σύμφωνη με τους στόχους του Ρυθμιστικού Σχεδίου Αθήνας (ν. 1515/85) για την προστασία της γεωργικής γης, των δασών και του φυσικού περιβάλλοντος, καθώς και με την ειδικότερη επιταγή του Ρυθμιστικού Σχεδίου Αθήνας για την απαγόρευση των κατατμήσεων (άρθρο 15, παρ. 2.1.1.). 

Ο Νομός Αττικής σύμφωνα με την απογραφή του πληθυσμού του 1981, περιλαμβάνει και την επαρχία Τροιζηνίας όπως και την επαρχία Κυθήρων, οι οποίες όμως περιλαμβάνονται και στην τελευταία απογραφή 1991. 

Ειδικότερα για τη Νήσο των Κυθήρων συνεκτιμήθηκαν και άλλα στοιχεία ιδιαιτερότητας του χώρου μεταξύ των οποίων και το ίδιο νομικό, ιδιοκτησιακό καθεστώς (άρθρο 84 - ν. 1416/84 ΦΕΚ 18/Α) αλλά και οι συγκριτικά μικρότερες πιέσεις για οικιστική ανάπτυξη. 

Στο Νομό Αττικής και ειδικότερα στη Νομαρχία Πειραιώς περιλαμβάνεται η επαρχία Τροιζηνίας, ως γεωγραφικός χώρος, ο οποίος μάλιστα διαμορφώνεται σε δύο Δήμους αυτόν της Τροιζήνας και των Μεθάνων, σύμφωνα με τις διατάξεις του ν. 2539/97 (ΦΕΚ 244/ Α) περί συγκρότησης της πρωτοβάθμιας Τοπικής Αυτοδιοίκησης. Συενπώς η επαρχία Τροιζηνίας όχι μόνο περιελήφθη στο Νόμο Καποδίστρια αλλά και συγκροτήθηκε σε δύο Δήμους. 

Η απαγόρευση της κατάτμησης στις εκτός σχεδίου περιοχές της Αττικής αποβλέπει στην πρόληψη της αυθαίρετης δόμησης και της άναρχης οικιστικής εξάπλωσης, που έχουν ως συνέπεια την αλλοίωση του φυσικού περιβάλλοντος. 

Η απαγόρευση της κατάτμησης δεν εμποδίζει τη γεωργική εκμετάλλευση σε κλήρους κάτω των 20 στρεμμάτων, αντίθετα συντελεί στην αποφυγή του κατακερματισμού του γεωργικού κλήρου και στη διατήρηση ενιαίων γεωργικών εκμεταλλεύσεων με κατά τεκμήριο μεγαλύτερη αποδοτικότητα. 

Σημειώνεται πάντως, όπως μας ενημέρωσε ο Οργανισμός Ρυθμιστικού Σχεδίου Αθήνας ότι στο πλαίσιο του καθορισμού χρήσεων γης και όρων και περιορισμών δόμησης στις εξωαστικές ζώνες εξετάζεται το θέμα της καθιέρωσης κινήτρων για τη διατήρηση και την προστασία της γεωργικής γης στην Αττική, σύμφωνα και με τα οριζόμενα στις διατάξεις των παρ. 1.2.1, 1.2.2., 1.2.3 και 1.2.4 του άρθρου 15 του ν. 1515/85. 

Ο Υπουργός 

Κ. ΛΑΛΙΩΤΗΣ" 

36. Στην με αριθμό 2574/25-9-98 ερώτηση δόθηκε με το υπ'αριθμ. 5168Β/7-10-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 2574 που κατατέθηκε στις 25-9-98 από τους Βουλευτές κυρίους Ο. Κολοζώφ και Μπ. Αγγουράκη, σας γνωρίζουμε τα εξής: 

Για τα κτίρια της Αίγλης Ζαππείου έχουν καθοριστεί οι χρήσεις Αναψυκτήριο - Εστιατόριο - Ζαχαροπλαστείο μετά των βοηθητικών χώρων αυτών και απαγορεύεται η λειτουργία τους ως νυχτερινού κέντρου διασκέδασης. 

Είναι γνωστό ότι η άδεια οικοδομικών εργασιών εκδίδεται από το Δήμο Αθηναίων και τις πολεοδομικές του υπηρεσίες οι οποίες έχουν την ευθύνη και για τον έλεγχο. 

Η Δ/νση Πολεοδομικού Σχεδιασμού του ΥΠΕΧΩΔΕ (τμ. παραδοσιακών οικισμών) ζήτησε από τον αρμόδιο για τη χορήγηση οικοδομικής αδείας και τον έλεγχο των εκτελούμενων οικοδομικών εργασιών Δήμο Αθηναίων να ελέγξει τα καταγγελόμενα σχετικά με επεμβάσεις στην Αίγλου του Ζαππείου και να προβεί στις νόμιμες ενέργειες εφ' όσον συντρέχει λόγος. 

Για πληρέστερη ενημέρωσή σας σχετικά με το θέμα επισυνάπτουμε φωτοαντίγραφο του αρ. πρωτ. 43385/5-10-98 εγγράφου της Γενικής Δ/νσης Περιφέρειας Αττικής με το οποίο μας διαβιβάστηκε έγγραφο του αρμόδιου Δήμου, σε απάντηση της ενημέρωσης που ζητήθηκε. 

Ο Υπουργός 

Κ. ΛΑΛΙΩΤΗΣ" 

Σημ: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

37. Στην με αριθμό 2890/6-10-98 ερώτηση δόθηκε με το υπ'αριθμ. 770/2/174/29-10-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 2890/6-10-98 που κατέθεσαν οι Βουλευτές κύριοι Α. Κανταρτζής και Β. Μπούτας, σας γνωρίζουμε ότι, μετά την ανάληψη της δασοπυρόσβεσης από το Πυροσβεστικό Σώμα, η αναφερόμενη Υπηρεσία, για να ανταποκριθεί στις αυξημένες αρμοδιότητές της, ενισχύθηκε με 20 υπαλλήλους εποχικής απασχόλησης και 12 υπαλλήλους, που αποσπάσθηκαν από τη Δασική Υπηρεσία. Επίσης ενισχύθηκε με τα απαραίτητα υλικά και μέσα καθώς και με πυροσβεστικά οχήματα του Υπουργείου Γεωργίας. Η περαιτέρω ενίσχυσή της σε μηχανολογικό εξοπλισμό θα γίνει σύμφωνα με την εξέλιξη των προγραμμάτων. 

Επίσης, για την κάλυψη των κενών οργανικών θέσεων του Σώματος, σε σύντομο χρονικό διάστημα θα εισαχθούν στη Σχολή για φοίτηση 1300 νέοι Δόκιμοι Πυροσβέστες, ο διαγωνισμός για την κατάταξη των οποίων ευρίσκεται στο τελευταίο στάδιο. Επίσης στο νόμο, με τον οποίο ανατέθηκε η δασοπυρόσβεση στο Πυροσβεστικό Σώμα, προβλέπεται η κατάταξη 2500 πυροσβεστικών υπαλλήλων στα αμέσως επόμενα έτη. 

Τέλος, επισημαίνεται ότι, πέραν των αρμοδίων τοπικών Υπηρεσιών, η αντιμετώπιση των δασικών πυρκαγιών, όταν υπάρχει ανάγκη, γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων των Ε.Μ.Α.Κ., όπως επίσης και από τα λοιπά διαθέσιμα, για το σκοπό αυτό, μέσα. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

38. Στην με αριθμό 2490/22-9-98 ερώτηση δόθηκε με το υπ'αριθμ. 1018/3/227/29-10-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 2490/22-9-98 που κατέθεσε ο Βουλευτής κ. Μ. Ακήφογλου, σας γνωρίζουμε ότι οι Υπηρεσίες της Ελληνικής Αστυνομίας στις περιπτώσεις παραβιάσεως των νόμων από τους πολίτες και βεβαίως και αυτών της μουσουλμανικής μειονότητας, ενεργούν, όπως έχουν υποχρέωση, χωρίς διακρίσεις, τηρώντας τις αρχές της ισοπολιτείας και ισονομίας προς όλους τους πολίτες. 

Στα πλαίσια αυτά ενήργησαν και οι αστυνομικοί του Αστυνομικού Τμήματος Γενισέας και συνέλαβαν τον Απτουλχαλήμ Ντέντε, με δύο άλλους εργάτες, τους οποίους οδήγησαν με τη διαδικασία του αυτόφωρου στη δικαιοσύνη, κατάσχοντας και τα πειστήρια του αδικήματος, επειδή προέβησαν στην κατασκευή βάσης από πέτρες και τσιμέντο, διαμέτρου 1 μέτρου και βάθους 2 μέτρων επί της οποίας εγκατέστησαν μεταλλική βάση διαστάσεων 0,50 Χ 0,50, για να τοποθετήσουν στη συνέχεια ραδιοφωνική κεραία, χωρίς να έχουν εφοδιαστεί με την έγκριση της αρμόδιας Πολεοδομικής Υπηρεσίας, πράξη που σύμφωνα με την υφιστάμενη νομοθεσία διώκεται σε βαθμό πλημμελήματος. 

Επισημαίνεται ότι από τους συλληφθέντες ο Απτουλχαλήμ Ντέντε καταδικάσθηκε σε φυλάκιση 8 μηνών και οι δύο εργάτες αθωώθηκαν. Επίσης από το δικαστήριο διατάχθηκε απόδοση των κατασχέντων. 

Σε ό,τι αφορά τον αριθμό των αστυνομικών που προέβησαν στην σύλληψη των ανωτέρω, αυτός ήταν ο απαραίτητος, προκειμένου να γίνει η σύλληψη τριων ατόμων και όχι η εξακρίβωση των στοιχείων τους, όπως αναφέρεται στην ερώτηση. 

Αυτή είναι η αλήθεια για την υπόθεση και τα αναφερόμενα περί εκφοβισμού του συλληφθέντος και φίμωσης του τύπου δεν ανταποκρίνονται στην πραγματικότητα. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

39. Στην με αριθμό 2891/6-10-98 ερώτηση δόθηκε με το υπ'αριθμ. 6013/19/25/29-10-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 2891/6-10-98 που κατέθεσε ο Βουλευτής κ. Π. Καμμένος, σε ό,τι μας αφορά, σας γνωρίζουμε ότι το αστυνομικό προσωπικό σε όλη τη χώρα, βάσει προγραμμάτων που έχουμε καταρτίσει, επιμορφώνεται και εκπαιδεύεται συνεχώς στα θέματα που σχετίζονται με την άσκηση των καθηκόντων, των υποχρεώσεών του και την εκτέλεση της αποστολής του. 

Στα πλαίσια αυτά διδάσκονται αναλυτικά και μαθήματα ητς οπλοτεχνικής και σκοποβολής από ειδικευμένους εκπαιδευτές και πραγματοποιούνται εκπαιδευτικές βολές με όλα τα όπλα που διαθέτει η Ελληνική Αστυνομία ή και με όπλα που νόμιμα κατέχουν με άδεια της Υπηρεσίας στα σκοπευτήρια του Σώματος και πεδία βολής των Ενόπλων Δυνάμεων. 

Στα πλαίσια της προσπάθειας αυτής διατίθενται και οι ανάλογες πιστώσεις για προμήθεια του αναγκαίου αριθμού φυσιγγίων, καθώς και συγχρόνων συστημάτων εκπαίδευσης και οπλισμού. 

Επίσης, πρόσφατα αποφασίσθηκε και η επαναλειτουργία του κλειστού Σκοπευτηρίου της Σχολής Εθνικής Ασφάλειας στο Αμαρούσιο, για τη βελτίωση του οποίου διατέθηκε το χρηματικό ποσό των 3.521.000 δραχμών. 

Επισημαίνεται ότι, κατόπιν άδειας, έχουν διατεθεί τα σκοπευτήρια του Σώματος και στους αστυνομικούς που αποτελούν τα μέλη του Συλλόγου της 'Αμεσης Δράσης Αττικής, τα οποία και συνεχίζουν κανονικά την πρακτική τους εξάσκηση στη σκοποβολή. 

Πάντως, από το Υπουργείο μας προωθείται κοινή Απόφαση με το συνερωτώμενο Υπουργείο Πολιτισμού, με την οποία ρυθμίζονται τα θέματα που αφορούν τον χαρακτηρισμό όπλων ως σκοπευτικών, τους όρους, προϋποθέσεις και διαδικασία χορήγησης αδειών κατοχής όπλων σκοποβολής και φυσίγγια αυτών και τις υποχρεώσεις των αθλητικών σωματείων, υπευθύνων σκοπευτηρίων και κατόχων όπλων σκοποβολής. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

40. Στην με αριθμό 2824/5-10-98 ερώτηση δόθηκε με το υπ'αριθμ. 3001/9/1/29-10-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 2824/5-10-98 που κατέθεσε ο Βουλευτής κ. Γ. Καρατζαφέρης, σε ό,τι μας αφορά, σας γνωρίζουμε ότι από τις αρμόδιες Υπηρεσίες μας, στη δικαιοδοσία των οποίων λειτουργούν Σταθμοί Διοδίων, λαμβάνονται όλα τα αναγκαία μέτρα για την προστασία τόσο των εργαζομένων όσο και της περιουσίας του Ταμείου Εθνικής Οδοποιϊας, με συχνές περιπολίες και επιτήρηση των εν λόγω Σταθμών, με θετικά αποτελέσματα. 

Ενδεικτικά σας γνωρίζουμε ότι, κατά την τελευταία τριετία, σε όλη την επικράτεια, διαπράχθηκαν σε Σταθμούς Διοδίων μία ληστεία, μία απόπειρα ληστείας και δύο κλοπές (η μία με τη μέθοδο της διάρρηξης). Από αυτές η απόπειρα ληστείας και η μία κλοπή εξιχνιάσθηκαν και συνελήφθησαν τρεις δράστες. Για την εξιχνίαση των λοιπών συνεχίζονται οι προσπάθειες των Υπηρεσιών μας. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

41. Στην με αριθμό 2682/29-9-98 ερώτηση δόθηκε με το υπ'αριθμ. 8008/12/4/2910-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 2682/29-9-98 που κατέθεσε ο Βουλευτής κ. Α. Χρυσανθακόπουλος, σας γνωρίζουμε ότι τα υπομνήματα, που αφορούν οδοιπορικά κλπ. έξοδα αστυνομικών συνοδών ασφαλείας Βουλευτών, ελέγχονται από την αρμόδια Υπηρεσία μας εντός 20 ημερών από τη λήψη τους, καταλογίζονται - εξοφλούνται κατ' εξαίρεση και εντός 3 μηνών καταβάλλονται τα χρηματικά ποσά στους δικαιούχους. 

Επισημαίνεται ότι ο χρόνος των τριών (3) μηνών από την ημερομηνία ελέγχου είναι ο ελάχιστος απαιτούμενος χρόνος για τη μηχανογράφηση, τον έλεγχο της μηχανογραφικής κατάστασης, τον τελικό καταλογισμό και την καταβολή ποσών στους δικαιούχους με την πρώτη μισθοδοσία μετά τον τελικό καταλογισμό. 

Τέλος, οι όποιες καθυστερήσεις καταβολής των οφειλομένων στους δικαιούχους αστυνομικούς που παρατηρούνται, οφείλονται κυρίως στην υποβολή ελλειπών δικαιολογητικών από τους ίδιους τους ενδιαφερόμενους και λιγότερο στον πλημμελή έλεγχο από τις Υπηρεσίες που τα παραλαμβάνουν. Στις περιπτώσεις αυτές τα υπομνήματα επιστρέφονται από τη Διεύθυνση Ελεγκτηρίου Δαπανών στις Υπηρεσίες που ανήκουν οι δικαιούχοι, για συμπλήρωση, με αποτέλεσμα να παρατηρείται σχετική καθυστέρηση μέχρι την καταβολή των χρημάτων. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

42. Στην με αριθμό 2913/7-10-98 ερώτηση δόθηκε με το υπ'αριθμ. 3008/19/97/29-10-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 2913/7-10-98 που κατέθεσε ο Βουλευτής κ. Γ. Καρατζαφέρης, σε ό,τι μας αφορά, σας γνωρίζουμε τα εξής: 

Το Υπουργείο Δημόσιας Τάξης αντιμετωπίζει με ιδιαίτερη υπευθυνότητα και κατά προτεραιότητα το πρόβλημα των ναρκωτικών στη χώρα μας και καταβάλει κάθε δυνατή προσπάθεια για την πάταξη του φαινομένου σε συνεργασία με τα συναρμόδια Υπουργεία και άλλους φορείς. 

Για το σκοπό αυτό έχουμε ιδρύσει ειδικές Υπηρεσίες δίωξης ναρκωτικών, τις οποίες έχουμε στελεχώσει με ικανά στελέχη και ειδικευμένο προσωπικό και ενισχύει με σύγχρονα υλικοτεχνικά μέσα, εφόδια και σκύλους ανίχνευσης των ουσιών αυτών. Επίσης, λειτουργούν τέτοιες ομάδες στα Τμήματα Ασφαλείας και Αστυνομικά Τμήματα και για την πρόληψη και καταστολή της εισαγωγής στη χώρα τέτοιων ουσιών και έχουμε ενισχύσει και δραστηριοποιήσει τις Υπηρεσίες που αστυνομεύουν τις παραμεθόριες περιοχές και τα μεταβατικά αποσπάσματα δίωξης λαθρομεταναστών. 

Παράλληλα, με ειδικά προγράμματα μετεκπαίδευσης - εξειδίκευσης του προσωπικού και ειδικά Τμήματα και Γραφεία εκπαίδευσης, που ιδρύσαμε στις Γενικές Αστυνομικές Διευθύνσεις και Αστυνομικές Διευθύνσεις, το προσωπικό σε όλη τη χώρα επιμορφώνεται και εκπαιδεύεται μεταξύ των άλλων θεμάτων και στη δίωξη των ναρκωτικών. Ειδικότερα, βελτιώνεται συνεχώς και εκσυγχρονίζεται η εκπαίδευση των αστυνομικών στον τρόπο συλλογής και αξιοποίησης πληροφοριών, που θεωρείται το κλειδί της επιτυχούς δράσεως, μελετώνται και εφαρμόζονται όλες οι εμπειρίες, οι τρόποι και οι μέθοδοι αντιμετώπισης του φαινομένου από τις αστυνομίες των άλλων προηγμένων χωρών και χρησιμοποιούνται όλα τα νόμιμα μέσα για έρευνα των υποθέσεων ναρκωτικών. Ακόμη, παρακολουθούνται διεθνή σεμινάρια και αξιοποιούνται οι εμπειρίες από τη συμμετοχή μας σε διεθνείς οργανισμούς (EUROPOL, SHENGEN, INTERPOL κλπ.). 

Επίσης, για τον συντονισμό των Υπηρεσιών μας και των Υπηρεσιών των συναρμοδίων Υπουργείων και την αξιοποίηση των παρεχομένων πληροφοριών στη δίωξη της εμπορίας ναρκωτικών λειτουργεί στο Υπουργείο μας το Συντονιστικό 'Οργανο Δίωξης Ναρκωτικών, το οποίο στα πλαίσια της Ευρωπαϊκής 'Ενωσης, λειτουργεί και σαν Εθνική Μονάδα Πληροφοριών για τα ναρκωτικά. Ακόμη, σημαντική είναι η συμμετοχή, μέσω του ΟΚΑΝΑ, εκπροσώπου του Υπουργείου μας στην κατάρτιση προγραμμάτων για πρόληψη της διάδοσης και χρήσης των ναρκωτικών. 

Επισημαίνεται ότι κατόπιν εντολής μας, ιδιαίτερη βαρύτητα έχει δοθεί σήμερα και επιτηρούνται πυκνότερα από τις Υπηρεσίες Τάξης, Ασφάλειας και 'Αμεσης Δράσης, σχολεία, φροντιστήρια, αθλητικοί και λοιποί ευαίσθητοι χώροι, στους οποίους σπουδάζουν, αθλούνται και συχνάζουν οι νέοι, για αποτροπή εμφάνισης σε αυτά υπόπτων και κακοποιών στοιχείων (τοξικομανών, επιδειξιών, παιδεραστών, μοτοσικλετιστών, "καμικάζι", κλπ.) και παραπομπή στη δικαιοσύνη εκείνων που παραβιάζουν τις περί ναρκωτικών και λοιπές διατάξεις της ισχύουσας νομοθεσίας. 

Επίσης, δόθηκε εντολή για άμεση επαφή των Διοικητών των Υπηρεσιών, στην τοπική αρμοδιότητα των οποίων περιλαμβάνονται σχολεία, με διευθυντές και καθηγητές των σχολείων, με συλλόγους, περιοίκους και την τοπική αυτοδιοίηση, για καλύτερη αλληλοενημέρωση σε επιμέρους θέματα και βελτίωση της συνεργασίας. Στις περιπτώσεις που εντοπίζονται ύποπτα ή κακοποιά στοιχεία, σε σχολεία ή στους πέριξ αυτών χώρους, η επέμβαση των Αστυνομικών εκδηλώνεται άμεσα και αποτελεσματικά. 

Αποτέλεσμα των προσπαθειών αυτών είναι οι αλλεπάλληλες επιτυχίες που βλέπουν το φως της δημοσιότητας και έχουν ευμενή απήχηση στο κοινωνικό σύνολο. 

Πέραν αυτών και επειδή η αντιμετώπιση του αναφερόμενου φαινομένου είναι μια διαδικασία πολυσχιδής και πολυσύνθετη, από τους αρμόδιους φορείς, με τη συμμετοχή της Ελληνικής Αστυνομίας, ενημερώνεται συνεχώς το κοινό και καταβάλλονται προσπάθειες ευαισθητοποίησής του, για ενεργό συμμετοχή στην καταπολέμηση αυτού. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

43. Στην με αριθμό 2693/29-9-98 ερώτηση δόθηκε με το υπ'αριθμ. 4000/4/95/29-10-98 έγγραφο από τον Υπουργό Δημόσιας Τάξης η ακόλουθη απάντηση: 

"Σε απάντηση της ερώτησης 2693/29-9-98 που κατέθεσε ο Βουλευτής κ. Σ. Δανέλλης, σας γνωρίζουμε ότι η σύλληψη και κράτηση της υπηκόου Βουλγαρίας WAHAB JASMINA από την αρμόδια Υπηρεσίας μας, έγινε σύμφωνα με την ισχύουσα νομοθεσία και οι αστυνομικοί, λόγω της εγκυμοσύνης της, την αντιμετώπισαν με πνεύμα ανθρωπιάς και της παρείχαν κάθε διευκόλυνση. 

Η ανωτέρω την 29-7-97 εισήλθε στη χώρα μας με προξενική θεώρηση διάρκειας 30 ημερών και εφοδιάστηκε με άδεια παραμονής έως 6-12-97, μετά την παρέλευση της οποίας, δεν αναχώρησε. Εν συνεχεία εφοδιάστηκε παράτυπα με βεβαίωση τύπου Α' από τον ΟΑΕΔ και την 27-6-98 συνελήφθη στο Ηράκλειο. 

Σε βάρος της εκδόθηκε απόφαση απέλασης και καταχωρήθηκε στον κατάλογο ανεπιθυμήτων. Κατά της απόφασης αυτής έκανε προσφυγή ζητώντας να μην απελαθεί λόγω εγκυμοσύνης. Η προσφυγή εξετάστηκε και για λόγους ανθρωπιστικούς αποφασίσαμε την αναστολή εκτέλεσης της απέλασης για 30 ημέρες, προκειμένου να αναχωρήσει μόνη για τη χώρα της. 

Αυτή είναι η αλήθεια για την υπόθεση και κάθε αντίθετος ισχυρισμός δεν έχει ουσιαστικό και νομικό έρεισμα. 

Ο Υπουργός 

ΓΕΩΡΓΙΟΣ ΡΩΜΑΙΟΣ" 

44. Στην με αριθμό 2431/18-9-98 ερώτηση δόθηκε με το υπ'αριθμ. 30984/30-10-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της ερώτησης 2431/18-9-98 που κατέθεσαν στη Βουλή των Ελλήνων οι Βουλευτές κύριοι Ο. Κολοζώφ και Α. Τασούλας και ειδικότερα όσον αφορά στη μετατροπή του Οργανισμού Σχολικών Κτιρίων (ΟΣΚ) σε ανώνυμη εταιρεία, σας γνωρίζουμε ότι το θέμα συζητήθηκε από το Συμβούλιο Επικρατείας κατά τη διάσκεψη της 5-10-98 και το Υπουργείο είναι σε αναμονή του διαβιβαστικού της γνωμοδότησης μόλις ολοκληρωθεί η διαδικασία των Πρακτικών. 

Για τα λοιπά θέματα της ερώτησης αρμόδια να απαντήσουν είναι τα συνερωτώμενα Υπουργεία, που είναι και αποδέκτες της ερώτησης. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

45. Στην με αριθμό 2904/6-10-98 ερώτηση δόθηκε με το υπ'αριθμ. 33668/30-10-98 έγγραφο από τον Υπουργό Eθνικής Οικονομίας και Οικονομικών η ακόλουθη απάντηση: 

"Σε απάντηση της ερώτησης 2904/6-10-98 που κατέθεσε στη Βουλή ο Βουλευτής κ. Στ. Μάνος σχετικά με τον ΟΤΕ σας γνωρίζουμε ότι για μεν το α' ερώτημα θα σας απαντήσει ο Υφυπουργός Οικονομικών κ. Ν. Χριστοδουλάκης, για δε το β' ερώτημα, η Κυβέρνηση με αδιάβλητες διαδικασίες εξετάζει προσεκτικά τις νέες συνθήκες που καθιστούν επιτακτική την ανάγκη για διαρθρωτικές αλλαγές στα συστήματα Κοινωνικής Ασφάλισης όπως άλλωστε συμβαίνει σ' όλες ανεξαιρέτως τις Ευρωπαϊκές Χώρες. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ") 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι θα αναγνωσθεί το δελτίο των αναφορών και ερωτήσεων της Τρίτης 9 Μαρτίου 1999. 

Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ. 5 Καν. Βουλής) 

1. Η με αριθμό 4505/30.11.98 ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για τη βελτίωση των κτιριακών εγκαταστάσεων των σχολικών κτιρίων στο Νομό Εύβοιας. 

2. Η με αριθμό 3787/13.11.98 ερώτηση του Βουλευτή της Νέας Δημοκρατίας κ. Ελευθερίου Παπανικολάου προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προθέσεις της Κυβέρνησης για ένταξη του Λιμένα Καλαμάτας στα Εθνικής Σημασίας Λιμάνια. 

3. Η με αριθμό 1003/4.12.98 αναφορά του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Εθνικής Οικονομίας, σχετικά με τη λήψη μέτρων για την επίλυση των προβλημάτων λειτουργίας της εταιρείας "Ο. ΔΑΡΙΓΚ ΚΑΙ ΣΙΑ ΑΒΝΕ". 

4. Η με αριθμό 3010/15.10.98 ερώτηση του Βουλευτή του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Δικαιοσύνης, σχετικά με τις προθέσεις της Κυβέρνησης για τη δημιουργία Ιατροδικαστικής-Τοξικολογικής Υπηρεσίας στη Λάρισα. 

Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου ('Αρθρο 130 παρ. 5 Καν. Βουλής). 

1. Η με αριθμό 1428/12.1.99 αναφορά του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης για την ίδρυση Τεχνικού-Επαγγελματικού Εκπαιδευτηρίου και Εσπερινού Γυμνασίου στο Δήμο Μεσσήνης. 

2. Η με αριθμό 4698/7.12.98 ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Υγείας και Πρόνοιας, σχετικά με την καθυστέρησηέκδοσης της Κοινής Υπουργικής Απόφασης για τη διάθεση εσόδων από υποθέσεις ναρκωτικών. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις Πρώτου Κύκλου: 

Πρώτη είναι η με αριθμό 716/2.3.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Καλαμακίδη προς τον Υπουργό Περιβάλλοντος, Χωροταξίας και Δημοσίων 'Εργων σχετικά με τον πρόσφατο σεισμό στη περιοχή της Βόρειας Εύβοιας, την αντιμετώπιση των ζημιών κλπ. 

Η επίκαιρη ερώτηση του κ. Καλαμακίδη έχει ως εξής: 

"Κύριε Υπουργέ, 

Η περιοχή της Βόρειας Εύβοιας επλήγη ως γνωστό από σεισμό 5 βαθμών της κλίμακας Ρίχτερ στις 8.2.99, ο οποίος προκάλεσε σοβαρότατες ζημιές. 

Σύμφωνα με τα μέχρι στιγμής στοιχεία που έχουν συγκεντρωθεί απο το Πολεοδομικό Γραφείο Ιστιαίας, έχουν μέχρι στιγμής εξετασθεί 512 αιτήσεις. Απ' αυτές οι 76 χαρακτηρίστηκαν με κόκκινο (κατεστραμμένα κτίρια), 303 με κίτρινο (έχουν υποστεί σοβαρές ζημιές) και 133 χαρακτηρίστηκαν με πράσινο. 

Ανάμεσα στα κατεστραμμένα κτίρια είναι αυτό του Λυκείου της Ιστιαίας καθώς και η εκκλησία που κρίθηκαν επικίνδυνα και κατεδαφιστέα. 

Επίσης στο νομαρχιακό δρόμο Βουτά-Κοκκινομηλιάς σημειώθηκαν κατολισθήσεις που δυσκολεύουν την επικοινωνία των κατοίκων και την καθιστούν επικίνδυνη. 

Τέλος υπολείπονται να εξετασθούν άλλες 100 αιτήσεις. 

Μέσα από αυτά τα στοιχεία που προέρχονται μάλιστα από επίσημη κρατική υπηρεσία, φαίνεται καθαρά ότι η περιοχή έχει υποστεί σοβαρότατες ζημιές από το σεισμό της 8ης Φεβρουαρίου. 

Με δεδομένο δε το πρόβλημα της ανεργίας που μαστίζει την περιοχή καθώς και τη σημαντική πτώση του αγροτικού εισοδήματος είναι αυτονόητο ότι επιβάλλεται η λήψη άμεσα σοβαρών μέτρων πρόνοιας για την ανακούφιση των σεισμόπληκτων. 

Ερωτάται ο κύριος Υπουργός. 

Για τα μέτρα που σκοπεύει να λάβει, όπως χορήγηση επιδόματος στους πληγέντες για την αντιμετώπιση των πρώτων αναγκών, χορήγηση χαμηλότοκων δανείων για την επισκευή ή την αναδόμηση της πρώτης κατοικίας την ενίσχυση με οικονομικά, φορολογικά μέτρα των μικρομεσαίων επιχειρήσεων που έχουν πληγεί, την ταχύτατη αποκατάσταση των ζημιών στο Λύκειο, τη διάθεση πιστώσεων για παρεμβάσεις, όπως κατεδαφίσεις επικίνδυνων κτισμάτων, αποκατάστασης του νομαρχιακού δρόμου Βουτά-Κοκκινομηλιάς, ώστε να ανακουφιστούν οι πληγέντες". 

Ο Υφυπουργός Περιβάλλοντος, Χωροταξίας και Δημοσίων 'Εργων κ. Βερελής έχει το λόγο. 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε στις 8.2.99 αμέσως μετά το σεισμό, ο οποίος έπληξε την περιοχή της Ιστιαίας, μετέβησαν με εντολή μου δύο κλιμάκια του ΟΑΣΠ και ένα κλιμάκιο της Υπηρεσίας Αποκατάστασης Σεισμοπλήκτων στην περιοχή προκειμένου να διαπιστώσουν την έκταση των ζημιών στα κτίρια και την αναγκαιότητα ή μη της λήψης άμεσων μέτρων αποκατάστασης. 

'Εγινε ο πρωτοβάθμιος έλεγχος που διενήργησαν τα παραπάνω κλιμάκια μηχανικών του Υ.ΠΕ.ΧΩ.Δ.Ε. σε συνεργασία με τα αντίστοιχα κλιμάκια της Νομαρχιακής Αυτοδιοίκησης της Ευβοίας και διαπιστώθηκε ότι οι ζημιές που προκάλεσε η σεισμική δόνηση ήταν περιορισμένες και αφορούσαν κυρίως κτίρια παλαιά. Την Πέμπτη 12.2.99 δόθηκε εντολή στις αρμόδιες υπηρεσίες του Υ.ΠΕ.ΧΩ.Δ.Ε. την ΥΑΣ και την ΥΑΣΒΕ, να συγκροτήσουν τριμελείς επιτροπές τεχνικών -έγιναν τέσσερις τέτοιες επιτροπές- για να γίνει δευτεροβάθμιος μετασεισμικός έλεγχος. Από τον έλεγχο αυτό διαπιστώθηκε ότι στο σύνολο εξακοσίων περίπου κατοικιών που ελέγχθηκαν, διακόσιες παρουσιάζουν βλάβες και άλλες διακόσιες παρουσιάζουν πολύ ελαφρές βλάβες. Μετά από αυτά αποφασίστηκε η ένταξη της περιοχής σε πρόγραμμα αποκατάστασης και ήδη προωθείται σχετική κοινή απόφαση των συναρμοδίων Υπουργών Εθνικής Οικονομίας, Οικονομικών και ΠΕ.ΧΩ.Δ.Ε., με την οποία καθορίζονται τα πιστωτικά μέτρα που θα ισχύσουν και τα οποία σε γενικές γραμμές είναι τα παρακάτω: 

Στους ιδιοκτήτες των κατοικιών που κατεδαφίζονται και ανακατασκευάζονται, χορηγείται ποσόν εκατόν δέκα χιλιάδων (110.000) δραχμών ανά τετραγωνικό μέτρο μέχρι του ποσού των δεκατριών εκατομμυρίων διακοσίων χιλιάδων (13.200.000) δραχμών από το οποίο το 33% είναι δωρεάν κρατική αρωγή και το 67%, τα 2/3 δηλαδή, είναι άτοκο δάνειο δεκαπενταετούς διάρκειας εξόφλησης. 

Στους ιδιοκτήτες των κατοικιών που επισκευάζονται, χορηγείται ποσόν μέχρι πενήντα πέντε χιλιάδων (55.000) δραχμών ανά τετραγωνικό μέτρο, ανάλογα με το ποσοστό της ζημιάς την οποίαν έχουν, από το οποίο πάλι το 30% είναι δωρεάν κρατική αρωγή και το 40% είναι άτοκο δάνειο, όπως παραπάνω. 

Σε ό,τι αφορά τα σχολικά κτίρια που έχουν υποστεί ζημιές, η αποκατάστασή τους θα γίνει από τον Οργανισμό Σχολικών Κτιρίων. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καλαμακίδης έχει το λόγο. 

ΙΩΑΝΝΗΣ ΚΑΛΑΜΑΚΙΔΗΣ: Κύριε Υπουργέ, οφείλω να σας ευχαριστήσω και εσάς προσωπικά, αλλά και όλους τους συναρμόδιους Υπουργούς για την ευαισθησία που έχετε επιδείξει. 

Εμείς το αναμέναμε αυτό, γιατί γνωρίζετε σε ποια κατάσταση βρίσκεται η Εύβοια και κυρίως η βορειοκεντρική. Είναι μια περιοχή η οποία, μετά το κλείσιμο πολλών επιχειρήσεων και τη γνωστή αποβιομηχάνιση του 1990-1993, περιήλθε σε οδυνηρή κατάσταση. Εδώ μπορεί να λεχθεί η λαϊκή ρήση "όπου φτωχός και η μοίρα του". Είχε τη φτώχεια, ήρθε και ο σεισμός. 

Σας ευχαριστώ, λοιπόν, για την ευαισθησία που δείξατε. Πρέπει αυτά που ανακοινώσατε να τα υλοποιήσετε αμέσως, διότι αυτοί που υπέστησαν τις ζημιές αυτές δεν έχουν την οικονομική δυνατότητα από μόνοι τους να τις αποκαταστήσουν. Θέλουν την κρατική συνδρομή. Και απ'ό,τι άκουσα την παρέχετε. 

Πρέπει να λάβετε υπόψη σας και άλλα δημόσια κτίρια, όπως είναι το Λύκειο της Ιστιαίας, το αστυνομικό τμήμα, ένα κομμάτι του δρόμου Βουτά-Κοκκινομηλιά που έχει υποστεί καθίζηση. Διότι αυτές οι ζημιές δυσχεραίνουν την επικοινωνία αυτών των χωριών. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Δύο λέξεις θα πω μόνο: 

'Οσον αφορά το δρόμο Βουτά-Κοκκινομηλιά ο οποίος είναι αρμοδιότητα της Νομαρχιακής Αυτοδιοίκησης, θα ήθελα να πληροφορήσω τον κ. Καλαμακίδη ότι η Νομαρχιακή Αυτοδιοίκηση Ευβοίας με τη Διεύθυνση Τεχνικών Υπηρεσών μας έχει πληροφορήσει ότι έχει αποκαταστήσει μερικώς την κυκλοφορία με δικές της επεμβάσεις. 

Υπάρχει όμως έργο το οποίο έχει τον τίτλο "κατασκευή οδού Βουτά-Κοκκινομηλιά" με προϋπολογισμό τριακοσίων εκατομμυρίων (300.000.000) δραχμών. Πρόσφατα περαιώθηκε εργολαβία με συμφωνητικό εκατόν δώδεκα εκατομμυρίων (112.000.000) δραχμών που είχε ως αντικείμενο την εκτέλεση εργασιών στο τμήμα από Βουτά μέχρι διασταύρωση προς Κοκκινομηλιά. 

Για ενημέρωσή σας οι εργολαβίες αυτού του έργου εκτελούνται από τη Νομαρχιακή Αυτοδιοίκηση Ευβοίας και αρμόδια είναι η Διεύθυνση Τεχνικών Υπηρεσιών της Νομαρχίας. 

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 715/2.3.99 επίκαιρη ερώτηση του Βουλευτή της Νέας Δημοκρατίας κ. Γεωργίου Καρατζαφέρη προς τον Υπουργό Ανάπτυξης σχετικά με τις διαδικασίες πώλησης της Χαρτοβιομηχανίας "SOFTEX". 

Η επίκαιρη ερώτηση έχει ως εξής: 

"Πληθαίνουν οι καταγγελίες για αδιαφανείς και παράνομες διαδικασίες που οδήγησαν στο ξεπούλημα της χαρτοβιομηχανίας "SOFTEX" και κυριολεκτικά στη διάλυση όλων των ελληνικών επιχειρήσεων χάρτου. 

Επειδή τόσο το Σώμα όσο και ο ελληνικός λαός πρέπει να ενημερωθούν για τα "σκοτεινά" σημεία των όρων της σύμβασης και τις απόρρητες συμφωνίες που υπογράφηκαν κατά την πώληση κρατικής περιουσίας. 

Ερωτάται και καλείται ο κύριος Υπουργός να ενημερώσει τη Βουλή: 

Τι ακριβώς συμφωνήθηκε κατά την πώληση της "Αθηναϊκής Χαρτοποιίας"; Ποια η τύχη των εργαζομένων της επιχείρησης; 

Γιατί η Πολιτεία δεν αντιδρά, αλλά πριμοδοτεί με κρατικά χρήματα τον αθέμιτο ανταγωνισμό που έχουν επιβάλει οι νέοι αγοραστές και που στην κυριολεξία οδηγεί στη διάλυση όλων των ελληνικών επιχειρήσεων χάρτου; Μήπως τελικά αυτός είναι ο απώτερος στόχος;". 

Η Υφυπουργός Ανάπτυξης κ. 'Αννα Διαμαντοπούλου έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, θα ήθελα να ζητήσω συγγνώμη από τον κύριο συνάδελφο, γιατί δεν μπόρεσα την προηγούμενη εβδομάδα να απαντήσω και να είμαι εδώ στην επίκαιρη ερώτησή του. Προέκυψε κάτι που δεν μπορούσα να το αναβάλλω. 

Κύριε συνάδελφε, είμαστε στην τελευταία φάση ολοκλήρωσης μιας εξαιρετικά δύσκολης και σημαντικής ιδιωτικοποίησης. Δύσκολης, γιατί είχαμε να κάνουμε με μία εταιρεία με πολλά προβλήματα και σημαντικής, γιατί γύρω απ' αυτήν την εταιρεία δεν είναι μόνο οι εργαζόμενοι, αλλά χίλιοι εβδομήντα επαγγελματίες στη Δράμα και πολλές μικρομεσαίες επιχειρήσεις στο Λεκανοπέδιο. 

'Επρεπε, λοιπόν, πάση θυσία να σώσουμε και να συνεχίσουμε τη λειτουργία αυτής της εταιρείας. Δυστυχώς όπως σε κάθε ιδιωτικοποίηση και σε αυτήν υπάρχουν συμφέροντα και ανταγωνιστές που χτυπούν αυτήν την ιδιωτικοποίηση. Νομίζω ότι τυχαία ή σε κάθε περίπτωση καλοπροαίρετα δανείζεσθε ορισμένα από τα επιχειρήματα του κατ' εξοχήν ανταγωνιστή της "SOFTEX" του επιχειρηματία αυτού που με κάθε τρόπο χρησιμοποιώντας μια επιχειρηματολογία, η οποία κατά την άποψή μου είναι απαράδεκτη. 

Και η εισαγωγή της ερώτησής σας, το ύψος της οποίας είναι αχαρακτήριστο και -το οποίο δεν θα ακολουθήσω- και οι ερωτήσεις στο τέλος συμπυκνώνονται σε τρία θέματα: Στις διαδικασίες, στις καταγγελίες και στο αποτέλεσμα. Επειδή ήδη έχετε καταθέσει και γραπτή ερώτηση, σας έχω με μακροσκελέστατη απάντηση δώσει λεπτομέρειες για όλα τα δεδομένα βήμα προς βήμα και για όλα τα νούμερα που θέτετε. 

Ξεκινάω από αυτές τις τρεις βασικές ενότητες: Οι διαδικασίες, τα πρόσωπα, πώς και πότε. Οι διαδικασίες έγιναν κάτω από τη συνεχή επίβλεψη της διϋπουργικής επιτροπής. Υπήρξε πλήρης διαφάνεια σε ένα διεθνή διαγωνισμό κατά τη διάρκεια του οποίου προσεγγίσθηκαν εκατόν σαράντα επιχειρήσεις, αλλά τελικά υπέβαλαν προσφορά μόνο τρεις. Η όλη διαπραγμάτευση έγινε, ως όφειλε από τους θεσμικούς υπεύθυνους -και στην περίπτωσή μας είναι ο πρόεδρος του ΟΑΕ, η Freshfields, το Δικηγορικό γραφείο Κουταλίδη και η ΝIΚKO, δηλαδή οι νομικοί και χρηματοοικονομικοί σύμβουλοι που προσλάβαμε με δημόσιο διαγωνισμό- και με την ευθύνη του ειδικού γραμματέα αποκρατικοποιήσεων, ο οποίος προϊστατο, ο οποίος λειτουργούσε με βάση τις εντολές της διϋπουργικής επιτροπής, σε όλες τις φάσεις της διαπραγμάτευσης και ο οποίος είχε λαμπρά αποτελέσματα σ' αυτήν τη διαπραγμάτευση. Γιατί; 'Οπως σας έχω δώσει αναλυτικά στο τέλος της διαπραγμάτευσης είχαμε μία συνολική βελτίωση κατά ποσό είκοσι επτά δισεκατομμυρίων, αυξήσαμε τις θέσεις εργασίας, παρασχέθηκαν περισσότερες εγγυήσεις κατά 1,2 δισεκατομμύρια, βελτιώθηκε η φερεγγυότητα των αγοραστών. 

Οι καταγγελίες σας αφορούν κυρίως δύο θέματα: Το ένα είναι η μείωση του τιμήματος και το δεύτερο ότι υπάρχει καλύτερη προσφορά. 

'Οσον αφορά τη μείωση του τιμήματος, σας εξήγησα και πριν ότι είχαμε μία βελτίωση με τα χαρακτηριστικά που σας είπα. Και συγκριτικά με την προσφορά στην οποία αναφέρεσθε η διαφορά είναι τεράστια. 

Η διαφορά είναι τεράστια, γιατί η προσφορά την οποία λέτε ότι είναι τρεις φορές καλύτερη από την υπάρχουσα, σύμφωνα με την ανάλυση του διεθνούς χρηματοοικονομικού συμβούλου NIKKO η ονομαστική της αξία υπολογίζεται σε 6,9 δισεκατομμύρια δρχ., αφού προέβλεπε συνολικό ονομαστικό τίμημα δεκαοκτώ δισεκατομμύρια (18.000.000.000) δραχμές, με προκαταβολή ένα δισεκατομμύριο (1.000.000.000) δραχμές και εξόφληση σε δεκαπέντε άτοκες δόσεις. 

'Εχει ενδιαφέρον δε για το Κοινοβούλιο να πω ότι σ' αυτήν την προσφορά το επιχειρησιακό σχέδιο συνοψίζεται σε τρεις γραμμές, τις οποίες διαβάζω: 

"'Οντας στην ελληνική αγορά και με μοναδική παραγωγή στην Ουγγαρία, τη Βουλγαρία και την Αίγυπτο και εμπορικές δραστηριότητες σε εξήντα τέσσερις χώρες, ο όμιλος "ΖERITIS" είμαστε οι καλύτεροι για να διαχειριστούμε και να αναπτύξουμε αυτήν την εταιρεία". 

Επίσης καταθέτω στα Πρακτικά το σώμα (το συνολικό έγγραφο) της προσφοράς, το οποίο είναι τρεις σελίδες. Αυτές οι τρεις σελίδες είναι όλη η προσφορά, για την οποία, κύριε συνάδελφε, αναφέρεσθε ότι είναι καλύτερη. 

(Στο σημείο αυτό η Υφυπουργός Ανάπτυξης κ. Διαμαντοπούλου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής). 

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να τελειώσετε, κυρία Υφυπουργέ. Δεν έχετε άλλο χρόνο. Στη δευτερολογία σας, ό,τι έχετε, να πείτε επιπλέον! 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Θα ολοκληρώσω στη δευτερολογία μου, κύριε Πρόεδρε. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρατζαφέρης έχει το λόγο. 

ΓΕΩΡΓΙΟΣ ΚΑΡΑΤΖΑΦΕΡΗΣ: Κυρία Υφυπουργέ, δεν αμφισβητώ την εντιμότητά σας. Δεν μπορώ, όμως, να είμαι τόσο σίγουρος για την εντιμότητα κάποιων συνεργατών σας και δη ορισμένων. Κάνω αυτήν την αντιδιαστολή, για να εξηγούμεθα εδώ μέσα και να μην αφήνουμε σκιές ο ένας για τον άλλον! 

Πρώτα-πρώτα ο άνθρωπος με τον οποίο συνδιαλέγεσθε, είναι εκείνος ο οποίος για έξι μήνες ενέπαιζε τον Πρωθυπουργό της χώρας και τότε Υπουργό Βιομηχανίας με την "Πειραϊκή Πατραϊκή". Αυτό, για να ξέρουμε ποιος είναι ο απέναντι άνθρωπος με τον οποίο συζητάτε. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Θέλετε να τον κατονομάσετε για να σας απαντήσω; 

ΓΕΩΡΓΙΟΣ ΚΑΡΑΤΖΑΦΕΡΗΣ: 'Οχι, θα τον βρείτε εσείς από τα χαρτιά σας. Ξέρετε ποιος είναι. Δεν χρειάζεται. Ρωτείστε τον πρωθυπουργό. Είναι ακριβώς ο ίδιος άνθρωπος. 

Δεύτερον, έχω και εγώ την ίδια αγωνία -και επιτρέψτε μου να την έχω- να πηγαίνουν οι εταιρείες αυτές σε ελληνικά χέρια και όχι σε ξένα χέρια, για να μην έχουμε τις περιπέτειες που είχαμε με άλλες εταιρείες, τις οποίες εγκατέλειψαν στη μέση του δρόμου και για να συνεχίζεται ακόμα η διαδικασία της αποκρατικοποίησης. 

Ποια προσφορά είναι καλύτερη, αυτό θα το βρούμε. Από εκεί και πέρα, όμως, όσον αφορά αυτό που μας είπατε στη Βουλή πέρυσι για τα τριάντα έξι δισεκατομμύρια (36.000.000.000) δραχμές, μέχρι το πραγματικό τίμημα που εγώ μπορώ να σας αποδείξω -και θα σας το αποδείξω- ότι είναι αρνητικό, είναι μεγάλη απόσταση. 

Κατ' αρχήν, το προεξοφλητικό επιτόκιο ποιος το ανέβασε, κυρία Υφυπουργέ, στα 25%; Και γιατί δεν δεχόμαστε τα προεξοφλητικά των ομολόγων του δημοσίου, τα δεκαετή, που είναι 7%; Ξέρετε τι σημαίνει αυτό; Μηδενικό σχεδόν τίμημα! 

Αν προχωρήσουμε μάλιστα και με την αποθήκη την οποία παραλαμβάνει ο κύριος αυτήν τη στιγμή και εκποιεί με 25% έκπτωση, επιδοτούμενης μάλιστα από το κράτος, στην ουσία, έχουμε τίμημα πράγματι σε μηδενική βάση. 

Νομίζω, λοιπόν, ότι πρέπει να διαβάσετε με προσοχή τα μικρά γράμματα, τα οποία μπήκαν σ' αυτήν τη διαδικασία. Και εσείς ομολογήσατε πριν από λίγο ότι ενδιαφέρθηκαν εκατόν σαράντα. Από αυτούς έμειναν, αυτός στον οποίο προσπαθείτε να δώσετε την εταιρεία -αν θέλετε καλοπροαίρετα- και δύο άλλοι που αναγκαστικά μπήκαν μέσα, γιατί δεν μπορούσαν να κάνουν διαφορετικά, η "DELICA" και η "DIANA". Αυτοί οι τρεις. Οι άλλοι εκατόν τριάντα εφτά γιατί το έβαλαν στα πόδια, εφόσον ενδιαφέρθηκαν να πάρουν αυτή την εταιρεία; Ακριβώς γιατί υπάρχουν αυτά τα λεπτά μικρά γράμματα, τα οποία δημιουργούν άσχημους συνειρμούς, όχι όμως απαρατήρητους. 

Επαναλαμβάνω για άλλη μία φορά ότι είναι κρίσιμο το θέμα. 

Εγώ, επειδή όλη η ερώτηση διαβάστηκε σε περίληψη, έχω ετοιμάσει μία εργασία και θα την καταθέσω στα Πρακτικά. Είμαι σίγουρος ότι όποιος την διαβάσει προσεχτικά όπως και σεις θα βγάλει διαφορετικά συμπεράσματα. 

(Στο σημείο αυτό ο Βουλευτής κ. Καρατζαφέρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής). 

ΠΡΟΕΔΡΕΥΩΝ (Παναγιώτης Ν. Κρητικός): Η κυρία Υφυπουργός έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε συνάδελφε, πρώτον, δεν τίθεται κανένα θέμα εμπιστοσύνης απέναντι στους συνεργάτες μας, οι οποίοι χειρίστηκαν αυτό το θέμα. 

Τόσο ο ειδικός Γραμματέας του Υπουργείου, ο οποίος είναι γραμματέας επί έξι συνεχή χρόνια -ίσως μοναδική περίπτωση στα χρονικά πολιτικού προσώπου που παραμένει με κυβερνήσεις διαφορετικών πολιτικών χώρων-όσο και ο πρόεδρος του ΟΑΕ, ο οποίος είναι κατ' εξοχήν υπεύθυνος για την πώληση, είναι άνθρωποι υπεράνω κάθε υποψίας και υπεράνω κάθε κατηγορίας και ενήργησαν με βάση τις αποφάσεις της διυπουργικής επιτροπής. 

'Οσον αφορά τώρα το δεύτερο στοιχείο, για το αν είναι ξένη ή ελληνική εταιρεία: 'Οταν μία εταιρεία δουλεύει στην Ελλάδα, έχει 'Ελληνες εργαζόμενους, συναλλάσσεται και έχει υπερεργολάβους ελληνικές επιχειρήσεις, είναι μία επιχείρηση, η οποία ωφελεί την ελληνική οικονομία. Στο κάτω-κάτω αυτό που θέλουμε να κάνουμε είναι να φέρουμε στη χώρα μας, να προσελκύσουμε διεθνείς επενδυτές. Και το ότι η "Γκόλντμαν Ζακς" έρχεται στην Ελλάδα, μία από τις μεγαλύτερες επενδυτικές Τράπεζες στον κόσμο, είναι από μόνη της μία εγγύηση για τη συνέχιση της συναλλαγής. 

'Οπως έχω πει, κατέθεσα όλα τα έγγραφα στη Βουλή. Και τα έγγραφα αυτά κατατέθηκαν χωρίς να αντιμετωπίζεται θέμα κύρωσης της σύμβασης από το Κοινοβούλιο. Καταθέσαμε το σύνολο των εγγράφων που ζητήθηκαν, όπως είχαν κατατεθεί όταν ζητήθηκαν, από το Κομμουνιστικό Κόμμα. 

'Οσον αφορά την αύξηση του προεξοφλητικού επιτοκίου, λοιπόν, κατά 10%, σημειώνουμε ότι αυτό δεν ήταν στοιχείο της διαπραγμάτευσης, αλλά προσαρμογή του τιμήματος στο πραγματικό ύψος του κυκλοφορούντος ενεργητικού της επιχείρησης, που θα μεταβιβαστεί στους αγοραστές. 

Η προσφορά τους αφορούσε σε επιχείρηση με ενεργητικό, 12,2 δισεκατομμύρια, πλέον όμως εν τω μεταξύ το κυκλοφορούν ενεργητικό μειώθηκε στα πέντε δισεκατομμύρια (5.000.000.000), γιατί το υπόλοιπο των επτά δισεκατομμυρίων (7.000.000.000) δρχ. που λείπουν, δόθηκε στους πιστωτές, δηλαδή στην Εθνική, στην Εμπορική, και άλλες πιστώτριες τράπεζες, οι οποίες μείωσαν αντίστοιχα τις απαιτήσεις τους κατά της "Αθηναϊκής Χαρτοποιϊας". Γι'αυτό σας εξήγησα και γραπτώς πού οφείλεται αυτή η διαφοροποίηση του ποσοστού του προεξοφλητικού επιτοκίου. 

Σας ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, θα παρακαλούσα να προταχθεί, αν δεν έχετε αντίρρηση, η τέταρτη επίκαιρη ερώτηση δευτέρου κύκλου που αφορά τον Υφυπουργό Περιβάλλοντος, Χωροταξίας και Δημοσίων 'Εργων κ. Βερελή, ο οποίος επείγεται να αναχωρήσει. 

Εγκρίνει το Σώμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς με τη συναίνεση του Σώματος, προτάσσεται η τέταρτη επίκαιρη ερώτηση δεύτερου κύκλου, η με αριθμό 720/3-3-99 της Βουλευτού του Συνασπισμού της Αριστεράς και της Προόδου κ. Δαμανάκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη δημιουργία ή όχι τεχνητού ιδιωτικού νησιού αντοιχτά της ακτής του Δήμου Ελληνικού, στα πλαίσια των Ολυμπιακών Αγώνων 2004. 

Η επίκαιρη ερώτηση της κ. Δαμανάκη έχει ως εξής: 

"Με ερώτησή μου στη Βουλή (5745/12-1-99) ζητούσα να μου απαντηθεί αν, εν όψει της κατασκευής του Κέντρου Ιστιοπλοϊας για τους Ολυμπιακούς Αγώνες του 2004 στο Ελληνικό, έχει αποφασισθεί και προωθείται η δημιουργία τεχνητού ιδιωτικού νησιού σε ξέρα κοντά στην ακτή. 

Επειδή στην έγγραφη απάντηση του αρμόδιου Υφυπουργού δεν δόθηκε απάντηση στο συγκεκριμένο ερώτημα, ενώ πρόσφατο δημοσίευμα αναφέρει ότι η λύση αυτή εγκαταλείπεται. 

Ερωτάται ο κύριος Υπουργός: 

Αν θα δημιουργηθεί ή όχι τεχνητό ιδιωτικό νησί ανοικτά της ακτής του Δήμου Ελληνικού στο πλαίσιο των έργων για τις ανάγκες των Ολυμπιακών Αγώνων 2004.". 

Ο Υφυπουργός Περιβάλλοντος, Χωροταξίας και Δημοσίων κ. Βερελής έχει το λόγο. 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, υπήρξε ο φάκελος υποψηφιότητας, τον οποίο η ελληνική πλευρά κατέθεσε και με αυτόν διεκδίκησε τη διεξαγωγή των αγώνων του 2004. 

Ο φάκελος αυτός για μία σειρά από έργα είχε προτάσεις χωροθετήσεων. Αυτές οι προτάσεις χωροθετήσεων επανελέγχθηκαν για ένα πάρα πολύ απλό λόγο. Ο λόγος ήταν, να διαπιστωθεί αν σε θέματα κείμενης νομοθεσίας στην ελληνική έννομη τάξη, εδημιουργούντο προβλήματα και αν τα προβλήματα αυτά ήταν κυρίως προβλήματα περιβαλλοντικά. 

'Ετσι, λοιπόν, παραδείγματος χάρη για το Τατόι, όπου είχε προβλεφθεί να εγκατασταθεί ο ιππόδρομος, ο οποίος θα μετεφέρετο από τη σημερινή θέση του στο Δέλτα, υπήρχε το διάταγμα προστασίας του Κηφισού, υπήρχαν και άλλες διατάξεις, οι οποίες έκαναν το όλο εγχείρημα με βεβαιότητα να προσκρούει σε διατάξεις της κείμενης νομοθεσίας. 

Επειδή η απόφαση της Κυβέρνησης είναι σαφέστατη, να μην υπάρξουν παρακάμψεις στη νομοθεσία, να μην υπάρχουν ειδικές ρυθμίσεις σε ό,τι αφορά κυρίως τα θέματα τα περιβαλλοντικά, σε ό,τι έχει να κάνει κυρίως με τους Ολυμπιακούς Αγώνες, γι'αυτό υπήρξε μία σειρά από διαφοροποιήσεις. 

Το συγκεκριμένο θέμα που θέτει η κ. Δαμανάκη, αφορά το Ιστιοπλοϊκό Κέντρο, στο οποίο θα γίνουν οι Ολυμπιακοί Αγώνες και το οποίο έχει, με βάση αυτά τα οποία ζητά η Διεθνής Επιτροπή Ιστιοπλοϊκών Αγώνων, απολύτως συγκεκριμένες προδιαγραφές σε ό,τι αφορά τη λειτουργικότητα, σε ό,τι αφορά την ασφάλεια, σε ό,τι αφορά τη χωριτικότητα σε σκάφη. 

Υπήρξε μία πρόταση λοιπόν, η οποία προέβλεπε ένα έργο με ένα μεγάλο κρηπίδωμα μήκους χιλίων εκατό μέτρων, το οποίο δημιουργούσε περιβαλλοντικά προβλήματα, προέβλεπε εκτέλεση μεγάλου όγκου βυθοκορήσεων και εκβραχισμών, προέβλεπε να υπάρχουν παράκτιες επιχώσεις, οι οποίες προβλέπονταν για κατασκευές κρηπιδωμάτων και προβλητών εκβαθύνσεων και προέβλεπε επίσης μία σημαντικών διαστάσεων λιμενολεκάνη σε σχέση με τις ανάγκες, η οποία ήταν διακόσια πενήντα στρέμματα. Υπήρξε, λοιπόν, μία διαφοροποίηση του σχεδιασμού, η οποία έγινε για λόγους ασφαλείας των σκαφών, για λόγους λειτουργικότητας, για λόγους περιβαλλοντικούς και για λόγους ιδιοκτησιακού καθεστώτος. 

'Οσον αφορά αυτό το οποίο έγινε, για να έλθω στο κλίμα της ερώτησής σας στην αρχή, γιατί η ερώτηση αναφέρεται κυρίως στο αν το νησί αυτό θα είναι ιδιωτικό, η απάντηση είναι κατηγορηματικά "όχι". 

Kαι δεν θα μπορούσε να είναι, κυρία Δαμανάκη, διαφορετικά διότι η τεχνητή νησίδα θα αποτελέσει και θα παραμείνει, εάν κατασκευαστεί, δημόσιο κτήμα, σύμφωνα με τις διατάξεις του ν. 2339/1940. 

Λέω "εάν κατασκευαστεί" διότι, όπως σας είπα προηγουμένως, η πρόθεσή μας είναι απόλυτη να ακολουθήσουμε την ελληνική έννομη τάξη χωρίς καμία διάκριση. Προκειμένου, λοιπόν, να γίνει αυτό, ήδη, από το τέλος του καλοκαιριού του 1998 διαβιβάσαμε από τη διυπουργική επιτροπή στην Οργανωτική Επιτροπή του 2004, που είναι ο αρμόδιος φορέας όπως γνωρίζετε, όλες εκείνες τις ειδικές μελέτες προκειμένου να εξειδικευθούν για τη θαλάσσια περιοχή από το ΕΚΘΕ μαζί με το Πολυτεχνείο και με άλλους φορείς. 

Χρειάζεται να γίνουν μία σειρά από μελέτες. Ο σκοπός των μελετών αυτών που κάνει η Οργανωτική Επιτροπή του 2004, είναι να υπάρξουν όλες οι περιβαλλοντικές παράμετροι προκειμένου να εκπονηθεί στη συνέχεια πλήρης μελέτη περιβαλλοντικών επιπτώσεων για τη δημιουργία της τεχνητής νησίδας. 

Η μελέτη περιβαλλοντικών επιπτώσεων θα πρέπει να εγκριθεί με την ισχύουσα διαδικασία, αφού ακουστούν όλοι οι αρμόδιοι φορείς. Αυτός είναι και ο λόγος για τον οποίο σας λέγω εάν τελικά φτάσουμε να γίνει η νησίδα. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 

Θα επανέλθω, κύριε Πρόεδρε, στη δευτερολογία μου. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Δαμανάκη έχει το λόγο. 

ΜΑΡΙΑ ΔΑΜΑΝΑΚΗ: Κύριε Πρόεδρε, είναι γεγονός ότι η απάντηση του κυρίου Υπουργού εμπεριέχει ορισμένα θετικά στοιχεία χωρίς όμως να διασφαλίζει την υπόθεση. 

Θα περιοριστώ μόνο στο συγκεκριμένο θέμα: Τα όσα είπε στην αρχή για την επαναχωροθέτηση των ολυμπιακών εγκαταστάσεων είναι σοβαρά, δεν προλαβαίνω να τα σχολιάσω. Ελπίζω ότι κάποια στιγμή η Κυβέρνηση -και η επιτροπή διοργάνωσης των Ολυμπιακών Αγώνων- θα καταλήξει τελικώς στο τι ακριβώς θα συμβεί, διότι ο χρόνος τρέχει και αυτήν τη στιγμή υπάρχει μία ρευστότητα. Δεν γνωρίζουμε πού θα οργανωθούν σημαντικά αθλήματα. 

'Ερχομαι στο συγκεκριμένο θέμα, κύριε Πρόεδρε. 

Ο Δήμος Ελληνικού και οι δήμοι της περιοχής δεν αρνούνται την εγκατάσταση των ναυταθλητικών εγκαταστάσεων στην παραλία. 'Εχουν και οι ίδιοι εκπονήσει μελέτη σε συνεργασία μάλιστα με Ανώτατα Εκπαιδευτικά Ιδρύματα που προβλέπουν αυτήν την εγκατάσταση, βέβαια με όρους που είναι συμβατοί προς το περιβάλλον. 

Ο κύριος Υπουργός διευκρίνισε ότι το νησί δεν θα είναι ιδιωτικό, όπως εξαρχής είχε συζητηθεί και προβλεφθεί, θα είναι δημόσιο. 'Ομως θα είναι ένα νησί. Μίλησε για διακόσια πενήντα στρέμματα. 

Σκεφτείτε, κύριε Πρόεδρε, στην παραλία του Ελληνικού ένα τεχνητό νησί. 'Οπως καταλαβαίνετε και μόνο αυτή η εικόνα μας προδιαθέτει όλους για μία δυσβάστακτη επιβάρυνση στο περιβάλλον, πολύ περισσότερο που στο νησί αυτό -σύμφωνα και με τα στοιχεία του φακέλου, τα οποία τουλάχιστον εμείς έχουμε δει, κύριε Υπουργέ- δεν προβλέπονται οι εγκαταστάσεις για τη διεξαγωγή των αγώνων. Προβλέπονται βοηθητικές εγκαταστάσεις που έχουν να κάνουν με την υποστήριξη. Δηλαδή, προβλέπονται ξενοδοχειακές εγκαταστάσεις, κέντρα εξυπηρέτησης, συνεδριακά κλπ. 

'Αρα δεν βλέπω για ποιο λόγο είναι απαραίτητη η δημιουργία αυτού του νησιού. Περισσότερο από ό,τι φαίνεται είναι απαραίτητη για να εξοικονομηθούν πόροι. Είναι χρηματοοικονομικό, δηλαδή, το πρόβλημα. Γίνεται το νησί για να εξοικονομηθούν πόροι, προκειμένου να χρηματοδοτηθεί το υπόλοιπο έργο. 

Ο κύριος Υπουργός είπε ότι θα γίνουν μελέτες περιβαλλοντικών επιπτώσεων για να δούμε αν θα γίνει τελικά το νησί. Αλλά δεν ξέρω αν η μελέτη θα θεωρήσει δεδομένη την κατασκευή του, γιατί αυτό είναι σοβαρό. 

Ποιο είναι το ερώτημα που θα τεθεί στη μελέτη; Αν τεθεί το ερώτημα εάν αντέχει ο Σαρωνικός τεχνητό νησί στην παραλία, κύριε Υπουργέ, μηχανικοί είμαστε και οι δύο και νομίζω ότι καταλαβαίνετε. Η απάντηση εμένα μου φαίνεται προφανής. Εάν η μελέτη είναι πώς θα μειώσουμε κατά το δυνατόν τις επιπτώσεις με ειλημμένη την απόφαση, ο προσανατολισμός της μελέτης είναι διαφορετικός. 

Διά ταύτα, κύριε Πρόεδρε, για να είμαι σαφής: Δεν βλέπουμε την ανάγκη δημιουργίας του νησιού ούτε από την απάντηση του κυρίου Υπουργού προκύπτει. Εφόσον οι δήμοι της περιοχής λένε ότι μπορούν να γίνουν οι Ολυμπιακοί Αγώνες χωρίς να φτιαχτεί το νησί, για ποιο λόγο γίνεται; 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Πρέπει να καταστήσω, κυρία Δαμανάκη, απολύτως σαφές ότι αφού οριστικοποιηθεί η όποια χωροθέτηση -χωροταξική λύση δηλαδή- ο μόνος αρμόδιος είναι ο Οργανισμός της Αθήνας, ο οποίος θα δώσει τις χρήσεις γης. Αυτά, λοιπόν, τα οποία έχουν γραφτεί ανεύθυνα περί ιδιωτικού νησιού ανήκουν στη σφαίρα της φαντασίας και θέλω να είμαι απολύτως κατηγορηματικός. 

Ο Οργανισμός της Αθήνας, λοιπόν, θα δώσει χρήσεις γης, θα δώσει όρους και περιορισμούς δόμησης, όπως κάνει συνήθως σε όλες τις περιπτώσεις. 

Το δεύτερο, το οποίο ήθελα να πω είναι ότι το νησί αυτό το οποίο έχουν δει οι μελετητές είναι μία νησίδα που γίνεται πάνω σε ξέρα εκτάσεως εκατόν δέκα στρεμμάτων με μία απόσταση πεντακοσίων μέτρων από την ακτή. 

Περιβαλλοντικά πλεονεκτεί απολύτως η λύση αυτή σε σχέση με αυτή, η οποία προβλεπόταν στο φάκελο υποψηφιότητας. 

Εμείς δεν έχουμε καμία διάθεση οπωσδήποτε να κάνουμε ένα νησί. Οι προδιαγραφές όμως -γι'αυτό σας μίλησα γι'αυτές στην πρωτολογία μου- της Διεθνούς Ιστιοπλοϊκής Επιτροπής θέλουν χώρους τους οποίους είτε θα τους κάνουμε στη στεριά μπαζώνοντας και κόβοντας την βλάστηση σε ένα καταπληκτικό σημείο είτε θα τους βρούμε διαφορετικά. Η λύση, την οποία προτείνουν οι μελετητές είναι το νησί. 

Είμαστε όλοι μας ανοιχτοί σε διάλογο και υπάρχουν συγκεκριμένες διαδικασίες έννομης τάξης, οι οποίες θα οδηγήσουν ή δεν θα οδηγήσουν στο νησί. Αυτήν τη δουλειά κάνουμε, μ'αυτό έχει να κάνει η μελέτη των περιβαλλοντικών επιπτώσεων. 

Επειδή υπήρξαν σε εφημερίδες διάφορες ανεύθυνες προτάσεις διαφόρων ανεξάρτητων μελετητών, εγώ θέλω να σας καταθέσω αυτά τα οποία ο υπεύθυνος Οργανισμός, το Εθνικό Κέντρο Θαλασσίων Ερευνών, το Ε.Κ.Θ.Ε. λέγει, δηλαδή ότι θα μελετήσει, θα δει και με βάση τα στοιχεία αναλόγως θα εισηγηθεί. Δεν έχουμε καμία προκατάληψη να κάνουμε ή να μην κάνουμε. Κρίνουμε, όμως, ότι περιβαλλοντικά το νησί υπερτερεί και από τη στιγμή που τόσο η Διεθνής Ολυμπιακή Επιτροπή όσο και ο χρηματοοικονομικός σύμβουλος δέχονται και θεωρούν άριστη τη λυση αυτή, θα προχωρήσουμε, αν είναι μέσα στα πλαίσια της νομιμότητας αυτή η πράξη. Το καταθέτω, κύριοι συνάδελφοι. 

(Στο σημείο αυτό ο Υφυπουργός κ. Χρήστος Βερελής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής). 

ΠΡΟΕΔΡΕΥΩΝ (Παναγιώτης Ν. Κρητικός): Επανερχόμεθα στις επίκαιρες ερωτήσεις πρώτου κύκλου. 

Θα συζητηθεί η με αριθμό 723/3-3-99 επίκαιρη ερώτηση του Βουλευτή του Κομμουνιστικού Κόμματος Ελλάδος και Ε' Αντιπροέδρου της Βουλής κ. Δημητρίου Β. Κωστόπουλου προς τον Υπουργό Μεταφορών και Επικοινωνιών, σχετικά με τις κινητοποιήσεις των εργαζομένων στον Ηλεκτρικό Σιδηρόδρομο Αθηνών-Πειραιώς (ΗΣΑΠ), την προστασία των θεσμικών και εργασιακών δικαιωμάτων των εργαζομένων κλπ. 

Η επίκαιρη ερώτηση του κ. Κωστόπουλου έχει ως εξής: 

"Οι εργαζόμενοι στον Ηλεκτρικό Σιδηρόδρομο Αθηνών-Πειραιώς προχώρησαν σε κινητοποιήσεις, αντιδρώντας στην επιχειρούμενη ανατροπή των εργασιακών σχέσεων, που προωθούν κυβέρνηση και Διοίκηση της Α.Ε. ΗΣΑΠ, μέσω των νέων κανονισμών εργασίας. 

Συγκεκριμένα επιδιώκεται η κατάργηση της πενθήμερης εργασίας, του οκταώρου, του διεθνώς καθιερωμένου 50' λεπτου διαλείμματος σιδηροδρόμου, καθιερώνεται η διακεκομμένη εργασία, εξαιρούνται οι εργαζόμενοι του σιδηροδρόμου από τα δικαιώματα των εξαιρέσιμων αργιών, μειώνονται οι ημέρες κανονικής άδειας κλπ. Προκειμένου να εφαρμοστούν τα παραπάνω καταργεί κανονισμούς, συλλογικές συμβάσεις εργασίας, συμφωνίες και νόμους. 

Η εφαρμογή αυτών των μέτρων έχει σαν στόχο να είναι ευκολότερη η ιδιωτικοποίηση των αστικών συγκοινωνιών και η ιδιωτική ΜΕΤΡΟ να είναι απαλλαγμένη από εργαζομένους που θα έχουν δικαιώματα και κατακτήσεις, όπως Συλλογικές Συμβάσεις Εργασίας, ωράριο, ασφαλιστικά. 

Ερωτάται ο κύριος Υπουργός, εάν θα παρέμβει για να σταματήσει η εφαρμογή αυτών των αντεργατικών μέτρων και να προστατευθούν τα θεσμικά-εργασιακά δικαιώματα των εργαζομένων στον ΗΣΑΠ;". 

Ο Υφυπουργός Μεταφορών και Επικοινωνιών κ. Νικόλαος Σαλαγιάννης έχει το λόγο. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, ο αγαπητός συνάδελφος κ. Κωστόπουλος θέτει μερικά ζητήματα που έχουν κουβεντιαστεί αρκούντως νομίζω πριν από δύο με δυόμισι μήνες, όταν ψηφίζονταν ο ν. 2669/18-11-1998. 

Ουσιαστικά ο αγαπητός συνάδελφος ρωτάει, εάν θα παρέμβει ο Υπουργός για να μην εφαρμοσθεί ο νόμος που ψηφίστηκε πριν από δυόμισι μήνες. 

Κατ'αρχήν, θέλω να πω για το βασικό θέμα που τίθεται για την ιδιωτικοποίηση των αστικών συγκοινωνιών ότι είναι ξεκάθαρη η θέση μας -και από το νόμο νομίζω ότι προβλέπεται- και ότι ο χαρακτήρας των αστικών συγκοινωνιών είναι ένας δημόσιος χαρακτήρας και επομένως, δεν τίθεται τέτοιο θέμα. 

Υπάρχουν, όμως, μερικά άλλα θέματα που θέτει ο κ. Κωστόπουλος και θα πρέπει να απαντήσω στη Βουλή ως προς αυτά. 

Το πρώτο θέμα είναι η πενθήμερη εργασία. Δεν μπαίνει θέμα πενθήμερης εργασίας και μάλιστα κατάργησής της. Η πενθήμερη εργασία ισχύει και τηρείται απαρέγκλιτα. 

Ως προς το θέμα του οκταώρου ήθελα να πω ότι δεν υπάρχει κανένα θέμα κατάργησης του οκταώρου. Αντίθετα μάλιστα, ο νόμος προβλέπει ότι η οκτάωρη εργασία είναι εργασία επτά ωρών και σαράντα πέντε λεπτών από δω και πέρα. 

Μπήκε ακόμα ένα θέμα, του διαλείμματος των πενήντα λεπτών. Αν υπολογίσει κάποιος ότι το καθημερινό ωράριο μειώνεται κατά δεκαπέντε λεπτά, ο νόμος προβλέπει ότι ενιαία για όλους τους φορείς θα ισχύει ένα εικοσάλεπτο διάλειμμα. 

Μπήκε ακόμα ένα θέμα για τη διακεκομμένη εργασία. Πρέπει να πω ότι το θέμα της διακεκομμένης εργασίας δεν εισάγεται τώρα. 'Ηταν ήδη θεσμοθετημένη από το 1975. Στο νόμο απλώς θεσμοθετείται ότι όλοι οι φορείς ενιαία θα έχουν ένα ανώτατο όριο τεσσάρων ημερών το μήνα. Η ενιαιοποίηση των ορίων μπαίνει στο νόμο. 

Επίσης, μπαίνει ένα θέμα για εξαιρέσιμες αργίες. Δεν υπάρχει κάτι τέτοιο, παρά μόνο μία προσπάθεια των ισχυόντων σε όλες τις επιχειρήσεις της χώρας. 

Θέλω να κλείσω αυτήν την ενημέρωση και να πω ότι δεν υπάρχει θέμα ιδιωτικοποίησης και ακόμα δεν καταργούνται βασικές κατακτήσεις των εργαζομένων. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κωστόπουλος έχει το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, όλοι είμαστε σε θέση να γνωρίζουμε ότι η πρόοδος είναι συνώνυμο με τα δικαιώματα των ανθρώπων, αλλιώς θα ήταν συντήρηση, αλλιώς θα ήταν οπισθοδρόμηση. 

Με αφορμή την επίκαιρη ερώτηση, που καταθέσαμε για ορισμένα ζητήματα των εργαζομένων στους ΗΣΑΠ, διαπιστώνουμε ότι και από την ομιλία του κυρίου Υφυπουργού φάνηκε ότι καταργούνται δικαιώματα των εργαζομένων στο χώρο αυτό και επομένως έχουμε επιστροφή ή για να πω αυτό που έλεγε ο μεγάλος Ουγκώ, "ορισμένοι σήμερα αντί ο θεός να τους βάλει τα μάτια μπροστά και να βλέπουν μπροστά τα έβαλε κατά λάθος στο πίσω μέρος του κεφαλιού και βλέπουν πίσω". 

Κύριε Υφυπουργέ, όταν μου λέτε ότι δεν καταργείται το οκτάωρο ή το επτά και τόσο, τουλάχιστον όταν συζητάτε με εμένα, είναι δυνατόν να ισχυρίζεσθε βάσιμα ότι δεν καταργείται; Τι σημαίνει "κατσαρή", για να καταλάβει και ο κόσμος. Σηκώνεται ο εργαζόμενος στις έξι το πρωί, εργάζεται τρεις-τέσσερις ώρες, τον σταματάτε και του λέτε ότι τώρα διακόπτεται η εργασία σου, πήγαινε να πιεις καφέ, κάνε τη βόλτα σου και έλα μετά από δυο-τρεις ώρες να ξαναπιάσεις δουλειά. Είναι αυτό οκτάωρο; Φεύγει από το σπίτι του στις έξι το πρωί και γυρίζει το βράδυ στις οκτώ. Στην ουσία είναι δεκατετράωρο. Γιατί δεν παίρνετε πέντε ανθρώπους, αν και δεν χρειάζονται κατ' εμέ, ώστε να ενισχύσετε στις ώρες αιχμής αυτούς τους κρίσιμους τομείς για την εξυπηρέτηση του επιβατικού κοινού. 

Κύριε Πρόεδρε, αν αυτό που έγινε σήμερα, με τη σύγκρουση των αμαξοστοιχιών, ήταν ατυχία, αύριο-μεθαύριο με την εντατικοποίηση που προσανατολίζεται η Κυβέρνηση, δεν θα είναι λάθος ούτε ατύχημα, θα είναι έγκλημα, αποτέλεσμα της πολιτικής σας και αναλαμβάνεται την ευθύνη για ό,τι προκύψει. 

Κύριε Υφυπουργέ, οι εργαζόμενοι δεν θα σταυρώσουν τα χέρια. Ο νόμος ψηφίστηκε. Και λοιπόν; Κάνατε κάποιους κανονισμούς που προσκρούουν σε μία πραγματικότητα. Από εκεί και πέρα, κάντε πίσω, δεν έχω τίποτε άλλο να σας πω. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, οι εργαζόμενοι έχουν τα δικαιώματά τους και έχουν κάθε λόγο να τα διεκδικήσουν. 'Ομως υπάρχει ένα νόμος, που ψηφίστηκε εδώ και τρεις μήνες και η διοίκηση του ΗΣΑΠ δεν κάνει τίποτε άλλο, παρά να τον εφαρμόσει. 

Αν ο κ. Κωστόπουλος διαφωνεί με βασικά θέματα του νόμου, είναι δικαίωμά του, πάντως αυτό δεν μπορεί να τον κάνει να ισχυρίζεται ότι καταργούνται δικαιώματα άρδην, όπως το πενθήμερο, το οκτάωρο κλπ. 

Υπάρχει ένα ζήτημα διακεκομμένης εργασίας, που εξήγησα τι ακριβώς είναι, και θεωρούμε ότι ανώτατο όριο για όλους τους φορείς είναι τέσσερις μέρες το μήνα. 

'Οσο για την ιδιωτικοποίηση, τέτοια σκέψη δεν υπάρχει στην Κυβέρνηση. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 721/3.3.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Εθνικής 'Αμυνας, σχετικά με δημοσιεύματα του Τύπου, αναφερόμενα στην οικοπεδοποίηση του στρατοπέδου Σακελλίωνα στην περιοχή Καμινίων κλπ. 

Η επίκαιρη ερώτηση της κ. Αλφιέρη έχει ως εξής: 

"Οι κάτοικοι και οι φορείς του Πειραιά, εδώ και χρόνια έχουν ζητήσει τα στρατόπεδα του Σακελλιώνα, που βρίσκονται στην περιοχή Καμινιών, να γίνουν χώρος πρασίνου και αναψυχής. 

Τα καμίνια, είναι από τις υποβαθμισμένες περιοχές του Πειραιά, συγκεντρώνουν πολλές χρήσεις (βιομηχανίες, βιοτεχνίες, επιχειρήσεις, κατοικία κλπ.) και επιπλέον δεν διαθέτουν ελεύθερους πράσινους χώρους για πολιτισμό, άθληση και αναψυχή. Κατά καιρούς οι κυβερνήσεις του ΠΑΣΟΚ και της Νέας Δημοκρατίας είχαν δηλώσει ότι στις προθέσεις τους ήταν η αξιοποίηση των στρατοπέδων προς όφελος των πολιτών. 

Παρ'όλα αυτά, δημοσιεύματα του ημερήσιου και τοπικού Tύπου θέλουν τη μετατροπή των στρατοπέδων σε οικόπεδα. Μέχρι σήμερα δεν έχει υπάρξει διάψευση από το Υπουργείου Εθνικής 'Αμυνας και οι ανησυχίες των πολιτών και των κατοίκων για τη τσιμεντοποίηση των χώρων αυτών εντείνονται. 

Ερωτάται ο κύριος Υπουργός: 

1. Αν αληθεύουν τα δημοσιεύματα περί οικοπεδοποίησης των στρατοπέδων Σακελλιώνα, 

2. Αν προτίθεται να προχωρήσει στο χαρακτηρισμό των στρατοπέδων σε ελεύθερο και κοινόχρηστο χώρο πράσινου και αναψυχής και να ενημερώσει τη χρήση του στο Δήμο Πειραιά". 

Ο Υφυπουργός Εθνικής 'Αμυνας, κ. Αποστολάκης έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κυρία και κύριοι συνάδελφοι, είναι η πολλοστή φορά που καλούμαι να δώσω διευκρινίσεις από το Βήμα αυτό, για το πρόγραμμα αποδέσμευσης στρατοπέδων και απόδοσης των εκτάσεων αυτών στις τοπικές κοινωνίες. 

Το πρόγραμμα αυτό υπάρχει πράγματι και έχει ένα διπλό στόχο: Αφ'ενός μεν την αναβάθμιση της ποιότητας ζωής των πολιτών, η οποία θα επιτευχθεί με την απομάκρυνση των στρατοπέδων που έχουν περικλειστεί στον αστικό ιστό των πόλεων, αφ'ετέρου δε, τη βελτίωση των συνθηκών διαβίωσης του προσωπικού των Ενόπλων Δυνάμεων με την κατασκευή νέων και σύγχρονων στρατοπέδων με πλήρη στρατιωτική, τηλεπικοινωνιακή και κοινωνική υποδομή, ώστε μέσα σ' αυτά να βρίσκουν χώρο λειτουργίας, όχι μόνο στρατιωτικού, αλλά και οικονομικού ή άλλου κοινωνικού περιεχομένου δραστηριότητες. 

'Οπως καταλαβαίνετε η υλοποίηση του φιλόδοξου αυτού προγράμματος είναι πάρα πολύ δύσκολη. Θα στηριχθεί δε σε μια ειδική μελέτη, η οποία έχει γίνει από το Γενικό Επιτελείο Στρατού μαζί με το ΥΠΕΧΩΔΕ, όπου θα αποτυπωθούν όλα τα στρατόπεδα της χώρας και εν συνεχεία θα αποφασιστεί ο τρόπος αντικατάστασής τους. 

Πρέπει να σας αναφέρω, ότι ήδη έχει αποφασιστεί η απομάκρυνση ογδόντα δύο στρατοπέδων, συνολικής έκτασης έντεκα χιλιάδων στρεμμάτων και αντί αυτών θα δημιουργηθούν δώδεκα καινούρια. Στην πρώτη φάση, σαράντα έξι απ' αυτά τα στρατόπεδα έχουν ήδη αρχίσει να παραχωρούνται με ειδικές διαδικασίες στους ΟΤΑ και μόνο απ' αυτά τα νούμερα αντιλαμβάνεσθε πόσο μεγάλο είναι το πρόγραμμα. 

Η μεγαλύτερη, όμως, δυσκολία που συναντούμε είναι αυτή της εξεύρεσης των οικονομικών πόρων. Χρειάζονται πολύ μεγάλα οικονομικά μέσα, τα οποία ούτε η Ευρωπαϊκή 'Ενωση ούτε το ΝΑΤΟ μπορούν να διαθέσουν και βέβαια δεν είναι δυνατό να αντληθούν από τον κρατικό προϋπολογισμό ή τους προϋπολογισμούς των ΟΤΑ. 

Για να γίνω πιο σαφής, πρέπει να σας πω ότι υπολογίζεται για τα υπόλοιπα δέκα χρόνια πως για να υλοποιηθεί αυτό το πρόγραμμα, θα χρειαστούν πεντακόσια δισεκατομμύρια (500.000.000.000) δραχμές. 'Ενα μεγάλο μέρος απ' αυτά τα χρήματα πιστεύουμε ότι μπορούν να εξευρεθούν από την οικονομική αξιοποίηση ενός μικρού μόνο μέρους των παραχωρούμενων στρατοπέδων. Και επειδή το Υπουργείο μας δεν μπορεί να ανταποκριθεί από μόνο του με τις υπάρχουσες δομές σ' αυτό το πρόγραμμα, έχουμε προβλέψει τη δημιουργία ενός οργανισμού. Πιθανότατα θα έχει τη μορφή ενός νομικού προσώπου ιδιωτικού δικαίου και ο οργανισμός αυτός θα διαχειριστεί όλη την υπόθεση. 

Συγκεκριμένα για το στρατόπεδο του Σακελλίωνα, πρέπει να σας αναφέρω τα ακόλουθα: To στρατόπεδο αυτό έχει έκταση τριάντα ενός στρεμμάτων και στεγάζει την αποθήκη, βάση εφοδιασμού και τροφίμων. Τη μεγαλύτερη μονάδα εφοδιασμού των Ενόπλων Δυνάμεων σε όλο τον ελλαδικό χώρο. Στο χώρο αυτό υπάρχουν αποθηκευτικοί χώροι, έκτασης δέκα χιλιάδων τετραγωνικών μέτρων, διοικητικές εγκαταστάσεις, μηχανολογικός εξοπλισμός και μέσα φορτοεκφόρτωσης, ενώ εντός του στρατοπέδου καταλήγει και ειδική σιδηροδρομική γραμμή του ΟΣΕ. 

Παρά το γεγονός ότι η θέση αυτής της αποθήκης διευκολύνει τα μέγιστα τις 'Ενοπλες Δυνάμεις, έχει αποφασιστεί -κατανοώντας την ανάγκη- αυτό το στρατόπεδο να παραχωρηθεί, να μεταφερθεί η μονάδα σε ένα άλλο στρατόπεδο εκτός των Αθηνών. 'Εχει υπογραφεί συνθήκη με το Δήμο Πειραιά, προκειμένου να βρεθούν κυρίως τα οικονομικά μέσα, τα οποία έχει δεχθεί ο Δήμος Πειραιώς ότι θα τα παραχωρήσει. Μιλούμε για ένα ποσό τεσσάρων δισεκατομμυρίων (4.000.000.000) δραχμών. Από το 1995, όμως, δεν έχει γίνει καμιά ενέργεια. Για τα υπόλοιπα, κύριε Πρόεδρε, θα απαντήσω στη συνέχεια. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Υφυπουργέ, ήθελα να σας πω ότι είναι ένα θέμα που το γνωρίζει πολύ καλά και ο Υπουργός, και λυπάμαι που μας αγνόησε και οι υπουργοί του κάνουν συχνά τώρα τελευταία, γιατί και τα έχει επισκεφτεί, αλλά και κατά καιρούς τα έχει υποσχεθεί και αυτός προσωπικά, όπως και οι δήμαρχοι του ΠΑΣΟΚ της περιοχής, στον κόσμο του Πειραιά. 

Εμείς, κύριε Υφυπουργέ, κάναμε αυτήν την ερώτηση συγκεκριμένα γιατί οι φήμες που έρχονται, είναι ότι θα οικοπεδοποιηθεί ένα πολύ μεγάλο κομμάτι του Σακελλίωνα και του διπλανού στρατοπέδου Παπαγιώργη. 

Επειδή το αίτημα αυτό είναι αίτημα χρόνων -εγώ στον Πειραιά ζω είκοσι πέντε χρόνια, σαράντα χρόνια οι Πειραιώτες θεωρούν ότι η γη αυτή είναι δική τους, είναι δημόσια γη και δεν πουλιέται και ο χώρος θα πρέπει να ξέρετε ότι είναι πολύ υποβαθμισμένος, είναι τριτοκοσμικός- και ο κόσμος ζητάει αυτός ο χώρος να γίνει κοινόχρηστος χώρος, να γίνει πλατεία, να γίνουν αθλητικοί χώροι που θα εξυπηρετήσουν όλους τους κατοίκους της περιοχής και την Α' και τη Β' περιφέρεια Πειραιά και να γίνει και χώρος πράσινου, γιατί είναι στο κέντρο των δυο περιοχών που το έχουν ανάγκη. Εμείς σας ρωτάμε ευθέως να μας πείτε ποια είναι τα σχέδιά σας: Πρόκειται να γίνουν οικόπεδα; Ποια είναι η σύμβαση, η ειδική συνθήκη που λέτε ότι έχει υπογραφεί -θα τη ζητήσω και αν πρέπει να μου τη δώσετε- μεταξύ του Δήμου Πειραιά και του Υπουργείου σας; Θα μας ενδιέφερε για να βοηθήσουμε και από τη δική μας πλευρά στη θετική επίλυση του προβλήματος, γιατί πιστεύω τα στρατόπεδα του Σακελλίωνα σε καμία περίπτωση δεν μπορούν να γίνουν οικόπεδα. Θέλουμε να μας απαντήσετε δηλαδή συγκεκριμένα ποια είναι τα σχέδια; Εμείς δεν ρωτούμε για τα γενικότερα άλλα οικόπεδα, θα τα ρωτήσουν άλλοι συνάδελφοι Βουλευτές, αλλά ποια είναι η γενικότερη στρατηγική του Υπουργείου στα συγκεκριμένα οικόπεδα Σακελιώνα και Παπαγιώργη. 

Θέλω να σας πω ότι και στο παρελθόν είχε απασχολήσει το ελληνικό Κοινοβούλιο το θέμα. Οι απαντήσεις που είχαν δοθεί και από τις ηγεσίες τότε του ΠΑΣΟΚ, αλλά και αυτές που δίδονται και από τη σημερινή κυβέρνηση, είναι ότι αυτά τα στρατόπεδα σε καμία περίπτωση δεν θα γίνουν οικόπεδα, σε καμία περίπτωση δεν θα τσιμεντοποιηθεί η περιοχή. Απλώς, θα αποδοθεί η χρήση του στο Δήμο Πειραιά και ο Δήμος Πειραιά, σε συνεργασία με τους δημότες θα το αποδώσει σε χώρους πράσινου, αθλητικούς χώρους, πλατείες, γενικά κοινόχρηστους χώρους. Σας ευχαριστώ και περιμένω απάντηση. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να σας ανακοινώσω ότι από τα δυτικά θεωρεία, παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα οκτώ μαθητές και τρεις συνοδοί-καθηγητές από το 1ο Γυμνάσιο Αγίας Βαρβάρας Αττικής. 

Τους καλοσωρίζουμε στο Κοινοβούλιο! 

(Χειροκροτήματα απ'όλες τις πτέρυγες) 

Η Αγία Βαρβάρα, κάποιο μέσο έχει. Βλέπω καθημερινώς είναι εδώ παρούσα, κύριε Βαρβιτσιώτη! 

Ο κύριος Υφυπουργός έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κυρία συνάδελφε, όπως πραγματικά είπατε, πρόκειται περί δημόσιας γης. Αυτό δεν σημαίνει ότι κάθε δημόσια γη θα δοθεί για πράσινο. Θα δοθεί για πράσινο όταν χρειαστεί και μ 'ένα πρόγραμμα το οποίο θα γίνει σε συνδυασμό των τοπικών δήμων, των ΟΤΑ και του ΥΠΕΧΩΔΕ βέβαια, το οποίο έχει την κυρία ευθύνη για αποχαρακτηρισμό της γης ή το μεταχαρακτηρισμό της. 

Τώρα σας είπα ότι για το συγκεκριμένο στρατόπεδο έχει προγραμματιστεί η μετεγκατάσταση της μονάδας που βρίσκεται εκεί. Από το 1995 ο Δήμος Πειραιώς δεν ανταποκρίθηκε στις απαιτήσεις της σύμβασης, διότι προφανώς δεν έχει βρει ακόμη τους πόρους, τα τέσσερα δισεκατομμύρια (4.000.000.000) δρχ. που σας είπα ότι χρειάζονται. Παρ'όλα αυτά είναι προγραμματισμένο, θα αποδοθεί στον ΟΤΑ. 

Εάν χρειαστεί -επαναλαμβάνω εάν χρειαστεί- ένα μικρό μέρος να αξιοποιηθεί προκειμένου να ανευρεθούν πόροι, αυτό είναι και ευθύνη του Δήμου Πειραιώς πιθανότερα. Αν ο Δήμος βρει τα χρήματα, εμείς δεν έχουμε καμία αντίρρηση. Δεν πρέπει όμως να ξεχνάτε αυτό που σας είπα ότι το πρόγραμμα μετεγκατάστασης είναι τεράστιο, δεν μπορεί μέσα σε μια μέρα να υλοποιηθεί και να σας απαντήσω τώρα. Θα υλοποιηθεί όμως στα επόμενα χρόνια. Σας είπα τα νούμερα τα οποία είναι και πάρα πολύ μεγάλα. Οι δήμοι δε, οι τοπικοί δήμοι και όλοι οι ΟΤΑ θα συμμετάσχουν στην απόφαση για το τι θα γίνει με αυτά τα στρατόπεδα. 

Τέλος, να επαναλάβω για να το καταλάβετε ότι το τι θα γίνει ένα στρατόπεδο, αν δηλαδή θα γίνει πράσινο ή οτιδήποτε, θα πρέπει να υπεισέλθει το Υπουργείο ΠΕΧΩΔΕ, το οποίο έχει την κύρια ευθύνη. Και για να συμπυκνώσω σε λίγες λέξεις το μήνυμα, ναι θα μετακινηθεί η μονάδα από το στρατόπεδο Σακελλίων, παρά τις δυσκολίες που έχουμε, αυτό θα γίνει όμως προγραμματισμένα, προφανώς για να πάει κάπου αλλού να λειτουργήσει και αυτό σε συνδυασμό με το Δήμο Πειραιώς. Για τη χρήση του στρατοπέδου, θα έχει τόσο ο δήμος όσο και το ΥΠΕΧΩΔΕ λόγο. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Πέμπτη είναι η με αριθμό 722/3-3-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Γεωργίας, σχετικά με τη ρύθμιση των αγροτικών χρεών, από την Αγροτική Τράπεζα. 

Η επίκαιρη ερώτηση έχει ως εξής: 

"Τις τελευταίες μέρες δημοσιεύματα του Τύπου φέρουν τη ρύθμιση των αγροτικών χρεών ως δυσχερή και με όρους και όχι για όλους τους αγρότες, βάσει υφισταμένης εγκυκλίου της ΑΤΕ σύμφωνη με εντολή των Βρυξελλών. 

Ερωτάται ο κύριος Υπουργός 

1. Τι θα γίνει με τη ρύθμιση των αγροτικών χρεών 

2. Ποια πραγματικότητα περιέχει η ρύθμιση 

3. Τι περιλαμβάνει τού τη λεπτομερώς 

4. Εάν η υφισταμένη εγκύκλιος της ΑΤΕ θα εφαρμοστεί για τη ρύθμιση των χρεών". 

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, και η δική μου η ερώτηση είναι συναφής και μπορούν να συζητηθούν μαζί. 

ΠΡΟΕΔΡΕΥΩΝ (Παναγιώτης Ν. Κρητικός): Ναι, είναι ίδια και θα συζητηθούν μαζί. 

Επίκαιρες Ερωτήσεις δευτέρου κύκλου. 

Πρώτη επίκαιρη ερώτηση είναι η με αριθμό 717/2-3-99 του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Εθνικής Οικονομίας, Γεωργίας, σχετικά με τη ρύθμιση των χρεών των αγροτοκτηνοτροφικών επιχειρήσεων από την Αγροτική Τράπεζα κλπ. 

Η επίκαιρη ερώτηση έχει ως εξής: 

"Η ρύθμιση για τους αγρότες-κτηνοτρόφους στην οποία περιλαμβάνονται σημαντικότατα οφέλη για την πολύπαθη αυτή κοινωνική μερίδα δεν φαίνεται να βρίσκουν την ανάλογη ανταπόκριση από την Αγροτική Τράπεζα Ελλάδος, η οποία σύμφωνα με πληροφορίες προτίθεται να αποκλείσει τις ρυθμίσεις αγροκτηνοτροφικών επιχειρήσεων με τζίρο πάνω από διακόσια εκατομμύρια (200.000.000) δραχμές, οφειλές που συνοδεύονται από εγγύηση του Δημοσίου, δάνεια των ρυθμίσεων 50/94 (Εγκύκλιες Διαταγές της Αγροτικής Τράπεζας) και ειδικών ρυθμίσεων. 

Επειδή οι προθέσεις της ΑΤΕ δεν συνάδουν με το πνεύμα αλλά και το γράμμα της ρύθμισης που εξαγγέλθηκε για τους αγροκτηνοτρόφους 

Ερωτώνται οι αρμόδιοι Υπουργοί: 

Σε τι ενέργειες προτίθενται να προβούν, ώστε η ΑΤΕ να εναρμονιστεί με την κυβερνητική ρύθμιση των αγροκτηνοτρόφων χρεών και να μην εξαιρεθούν: 

1. Οι αγροτοκτηνοτροφικές επιχειρήσεις με τζίρο πάνω από πεντακόσια εκατομμύρια δραχμές που απασχολούν σημαντικό αριθμό εργαζομένων. 

2. Οφειλές που συνοδεύονται από εγγύηση του Δημοσίου και 

3. Δάνεια των ρυθμίσεων με τις 50/94 και 50/96 (εγκύκλιες διαταγές της ΑΤΕ) και των ειδικών ρυθμίσεων προκειμένου να μην ακυρωθούν σημαντικά για τους αγροκτηνοτρόφους ωφελήματα από τη σημαντική αυτή ρύθμιση". 

Ο κύριος Υπουργός Γεωργίας έχει το λόγο για έξι λεπτά. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, μετά από μία μακρόχρονη περίοδο υψηλών επιτοκίων και ακριβώς επειδή βρισκόμαστε στον τελευταίο χρόνο της σύγκλισης και υπάρχει σημαντική μείωση των επιτοκίων της ΑΤΕ, αλλά και λόγω του συστήματος των τόκων εξ ανατοκισμού που υπήρξαν για πολλά χρόνια και για τα οποία τόσο η Βουλή όσο και το Υπουργείο Εθνικής Οικονομίας έδωσαν κατευθύνσεις για την επίλυση των προβλημάτων αυτών, η ΑΤΕ εισηγήθηκε στο Υπουργείο Εθνικής Οικονομίας και σε κοινή σύσκεψη των Υπουργείων Γεωργίας και Εθνικής Οικονομίας προσδιορίστηκαν οι βασικές κατευθύνσεις για τη ρύθμιση των χρεών των αγροτικών νοικοκυριών κάτω από ορισμένους όρους που έχουν ήδη ανακοινωθεί. 

Η οριστική ρύθμιση, οι όροι και οι λεπτομέρειες θα προσδιοριστούν από την ΑΤΕ μεθαύριο Τετάρτη σε ειδική συνεδρίαση του διοικητικού συμβουλίου, διότι αυτή η ρύθμιση ακριβώς επειδή πρόκειται περί τραπεζικού χαρακτήρα ρύθμιση, δεν αποφασίζεται στις λεπτομέρειές της από το δημόσιο, από το Υπουργείο Οικονομικών, που είναι ο κύριος μέτοχος ή από τα Υπουργεία Γεωργίας και Εθνικής Οικονομίας, αλλά από την ίδια την Τράπεζα, αφού στην ουσία πρόκειται για επαναχρηματοδότηση των χρεών που έχουν προέλθει απο διάφορες αιτίες. 

Επομένως οι λεπτομέρειες θα ανακοινωθούν μεθαύριο Τετάρτη, αμέσως μετά το τέλος του ΔΣ της ΑΤΕ και θα είναι σύμφωνες με τις κατευθύνσεις που έχει δώσει το Υπουργείο Εθνικής Οικονομίας και η κοινή υπουργική σύσκεψη που έγινε για το θέμα αυτό. 

Στα επιμέρους ερωτήματα θα ήθελα να πω ότι πράγματι αντιμετωπίστηκε το θέμα για την ύπαρξη ενός πλαφόν. Και θα υπάρχει ένα πλαφόν για τα μικρά νοικοκυριά. Γιατί πρέπει να πούμε ότι το 93% των νοικοκυριών των μεμονωμένων αγροτών δεν χρωστούν συνήθως πάνω από δέκα (10.000.000) με δεκαπέντε εκατομμύρια (15.000.000) δραχμές. 

Πρέπει, όμως, να ληφθεί μέριμνα γιατί πράγματι στον τόπο μας, ειδικά τα τελευταία ένα-δύο χρόνια, υπάρχει μεγάλο πρόβλημα με τις κτηνοτροφικές, με τις πτηνοτροφικές και με τις χοιροτροφικές μονάδες λόγω της ευρωπαϊκής, θα έλεγα και παγκόσμιας, κρίσης που υπάρχει ειδικά στο λευκό κρέας. 

'Ετσι μέσα στα γενικά πλαίσια η Αγροτική Τράπεζα Ελλάδος βλέπει -και θα βλέπει- και όλα τα θέματα τα οποία μάλιστα ονομάστηκαν επακριβώς και γι'αυτό το λόγο. Πέρα από τα μεμονωμένα νοικοκυριά μπήκαν στους συνολικούς στόχους και τις παραινέσεις της ρύθμισης και εκείνα τα νομικά πρόσωπα τα οποία έχουν χρέη στην Αγροτική Τράπεζα της Ελλάδος. Διότι όταν μιλάμε για νομικά πρόσωπα λειτουργούν τελείως διαφορετικά οι τραπεζικοί κανόνες. Και εννοώ ότι μπορεί να γίνει μία διμερής διαπραγμάτευση και μέσα σε αυτά τα πλαίσια να βρουν τις λύσεις που θα κάνουν βιώσιμες τις επιχειρήσεις αυτές, καθώς επίσης να δούμε και όλα τα υπόλοιπα θέματα, όπως είναι το θέμα που τίθεται για τις εγγυήσεις του δημοσίου. 

Γνωρίζετε ότι καμία τράπεζα όταν έχει εγγύηση από το δημόσιο ή από κάποιον τρίτο, δεν πρόκειται να προχωρήσει σε καμία ρύθμιση, εφόσον έχει αυτήν την εγγύηση. Επειδή, όμως, εδώ είναι ένα ειδικό πρόβλημα τόσο για τις προηγούμενες ρυθμίσεις με εγκυκλίους, διαταγές της ΑΤΕ, όσο και με τις εγγυήσεις που έχουν δοθεί από το δημόσιο για κάποιες προηγούμενες ρυθμίσεις, τότε πραγματικά η ΑΤΕ μέσα στα πλαίσια των γενικότερων κατευθύνσεων θα δει και αυτά τα επιμέρους θέματα. 

Επειδή γνωρίζουμε ότι πολλές από τις οφειλές αυτές έχουν σχέση όχι μόνο με κάποιους κλάδους, αλλά και με κάποιες συγκεκριμένες περιοχές -παραδείγματος χάρη την Εύβοια όπου ξέρουμε ότι υπάρχει ένα τεράστιο πρόβλημα, αναγνωρίζουμε ότι υπάρχει ένα ανοικτό θέμα και εγώ προσωπικά όταν επισκέφθηκα την Εύβοια το έθεσα και θα το ξαναθέσω και όταν λυθούν τα επιμέρους διαρθρωτικά σημεία που αφορούν συγκεκριμένες επιχειρήσεις, γιατί πραγματικά υπάρχει ένα μεγάλο πρόβλημα στον κλάδο του λευκού κρέατος- πιστεύω ότι για όλα αυτά, μαζί και με πολλά άλλα σημεία, τα οποία θα μπορούσα να σας αναφέρω, θα πρέπει να αναμείνουμε την εγκύκλιο, την απόφαση του Διοικητικού Συμβουλίου της Τράπεζας, η οποία, όπως είπα και στην αρχή, θα εκδοθεί την προσεχή Τετάρτη, μεθαύριο δηλαδή. Επομένως τότε μπορούμε να δούμε και τις επιμέρους λεπτομέρειες της εγκυκλίου αυτής. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Κύριε Υπουργέ, όταν εξαγγείλατε τη ρύθμιση των αγροτικών χρεών οφείλατε να συνεννοηθείτε πρώτα με την Αγροτική Τράπεζα και οφείλατε να συνεννοηθείτε και με το Υπουργείο Εθνικής Οικονομίας και Οικονομικών, διότι με τη ρύθμιση δίνεται συγκεκριμένο περιεχόμενο, τουλάχιστον σε γενικές γραμμές, σε όλη αυτήν την ιστορία. Η Αγροτική Τράπεζα είναι ίδρυμα το οποίο υπόκειται στον έλεγχο του κράτους. Δεν θα σας κάνει η Τράπεζα ό,τι θέλει. Εσείς θα εφαρμόσετε πολιτική και εσείς θα υποδείξετε στην Τράπεζα τι πρέπει να γίνει. 

Σήμερα εσείς μας είπατε ότι θα κανονίσει η Τράπεζα. 'Αρα είσαστε περιττός πλέον εσείς. Επομένως συγκεκριμένα πράγματα για τη ρύθμιση των αγροτικών χρεών δεν έχετε. Είπατε ότι θα τα ρυθμίσετε και σήμερα ήρθατε εδώ αορίστως να πείτε ότι θα τα ρυθμίσει η Τράπεζα και θα δούμε τι θα γίνει. Τι περιλαμβάνεται και τι δεν περιλαμβάνεται; Τι θα γίνει με τα ληξιπρόθεσμα χρέη του 1997-1998; 

Πρέπει να απαντήσετε στη δευτερολογία σας για άλλα έξι λεπτά και να πείτε αν ισχύει αυτή η εγκύκλιος της Αγροτικής Τράπεζας, η οποία έχει δημοσιευθεί σε όλες τις εφημερίδες. Τα χρέη τα ληξιπρόθεσμα, τα οποία λήγουν το 1997 και το 1998 ισχύουν; Θα εξαιρεθούν; Τι πάει να πει υπό την εγγύηση του δημοσίου; Οι αγρότες δεν είναι έμποροι. Είναι αγρότες που τους έχετε θάψει εκατό φορές. Τι πάει να πει εγγύηση του ελληνικού δημοσίου; 

Επομένως πρέπει να γίνει ρύθμιση και γι' αυτούς να γίνει εξαίρεση. Δεν είναι όπως στις άλλες τράπεζες που είπατε προηγουμένως ότι ό,τι ισχύει στις άλλες τράπεζες γι'αυτούς ισχύει και εδώ. Πείτε τότε ότι η μεταχείρισή σας απέναντι στους αγρότες είναι όπως στους εμπόρους και στους άλλους. Μέχρι ποιο ποσό θα ρυθμίζετε; Πώς θα κρίνετε αν είναι βιώσιμος ή όχι; Αν είναι πάνω από πέντε εκατομμύρια η Τράπεζα θα κρίνει αν είναι βιώσιμος; 'Αρα μέσα στη λογιστική, εκμεταλλευτική πολιτική της Αγροτικής Τραπέζης δίνετε εντολή να τα κάνουν όπως θέλουν. 

Τότε τι εξαγγελία κάνατε; Τι ρύθμιση κάνατε; Τι μας είπατε εδώ; Μας είπατε δηλαδή ότι θα κανονίσει η Αγροτική Τράπεζα; Καλύτερα να μην το λέγατε. Τίποτα δεν έχετε κάνει για τους αγρότες. Περιλαμβάνονται όλα τα χρέη των αγροτών, δηλαδή, και εκείνα που δεν εμπίπτουν εδώ στην εγκύκλιο; Ο Πάχτας συμφωνεί για τα ληξιπρόθεσμα του 1997 και του 1998; Μήπως δεν συμφωνεί; Πείτε τα απόψε καθαρά στον ελληνικό λαό. Δηλαδή, είσαστε υπάλληλος της Αγροτικής Τραπέζης ή Υπουργός του κράτους που διευθύνετε την Αγροτική Τράπεζα; Αν έχετε αίσθηση ότι είσθε διοικητής μιας τραπέζης, όπως ήσαστε παλιά και αναθέτετε στην τράπεζα να ρυθμίσει θέματα του κράτους ως Υπουργός, τότε κύριε, δεν γνωρίζω αν έπρεπε να έχετε αυτήν τη θέση. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Τσαφούλια, ηπιότερο το ύφος σας, παρακαλώ! 

Ορίστε, κύριε Πιπεργιά, έχετε το λόγο. 

Αν πέσει και πιπέρι σ'αυτήν την οξυμένη ομιλία σας, τότε... 

ΙΩΑΝΝΗΣ ΒΑΡΒΙΤΣΙΩΤΗΣ: Αυτό είναι το ύφος του, κύριε Πρόεδρε. 

ΔΗΜΗΤΡΙΟΣ ΠΙΠΕΡΓΙΑΣ: Μετά τη θυελλώδη αγόρευση του συναδέλφου αισθάνομαι ότι μειονεκτώ και υστερώ. Διότι ο κ. Τσαφούλιας ήταν χειμαρρώδης λες και κατέβαινε από τα Καλάβρυτα στον Πατραϊκό Κόλπο... 

ΓΕΩΡΓΙΟΣ ΤΣΑΦΟΥΛΙΑΣ: Πες τα δικά σου... 

ΔΗΜΗΤΡΙΟΣ ΠΙΠΕΡΓΙΑΣ: Να μπω στα δικά μου. 

Πρέπει, κύριε Υπουργέ, να παρέμβει ο μέτοχος στη διοίκηση της Αγροτικής Τράπεζας και ο μέτοχος είναι η Κυβέρνηση. Θα πρέπει, λοιπόν, να παρέμβει για ορισμένα απλά πράγματα. Δεν μπορεί παραδείγματος χάρη να μη ρυθμισθούν τα δάνεια που έχουν την εγγύηση του ελληνικού δημοσίου. Γιατί σε μια τέτοια περίπτωση θα έχουμε έναν αθέμιτο ανταγωνισμό με ευθύνη της τράπεζας. Κάποιου έληξε το χρέος, πιστοποιήθηκε στο δημόσιο ταμείο, δεν ρυθμίζεται κατά τη λογική της τράπεζας, γιατί είναι εγγυημένο από το ελληνικό δημόσιο. Ο δανειστής είναι φορολογικά χωρίς ενημερότητα, δεν μπορεί να συνεχίσει τη δραστηριότητά του, ενώ κάποιος άλλος, κάποια άλλη επιχείρηση που είναι δίπλα και που είναι ακριβώς με τους ίδιους όρους, αλλά που δεν πέρασε ο χρόνος, θα ρυθμισθεί το δάνειό του, θα πάρει φορολογική ενημερότητα και θα συνεχίσει να λειτουργεί. Σ'αυτήν την περίπτωση έχουμε άνιση μεταχείριση ή αλλιώς αθέμιτο ανταγωνισμό. 

Κατά συνέπεια και στις περιπτώσεις που έχουμε εγγύηση του δημοσίου θα πρέπει το δημόσιο, η Κυβέρνηση να φροντίσει, ώστε να διασφαλιστούν με διαφορετικό τρόπο τα συμφέροντα της τράπεζας και να εξυγιανθεί το χαρτοφυλάκιό της διαφορετικά, έτσι ώστε πράγματι να υπάρχει ίση μεταχείριση και μεταξύ αυτών των περιπτώσεων. 'Οπως επίσης θα πρέπει να συμπεριληφθούν και οι μεγάλες επιχειρήσεις που έχουν τζίρο που υπερβαίνει τα πεντακόσια εκατομμύρια. Γιατί σε ένα προσχέδιο της εγκυκλίου, που βγήκε στις εφημερίδες, λέει ότι αυτές θα εξαιρεθούν. 

Νομίζω, ότι τα νομικά πρόσωπα και οι επιχειρήσεις πρέπει να συμπεριληφθούν στις ρυθμίσεις. Εγώ είμαι βέβαια σίγουρος ότι αυτές οι ρυθμίσεις δεν θα καλύψουν ιδιαίτερα ή ειδικότερα τις επιχειρήσεις του λευκού κρέατος, της Εύβοιας και της Βοιωτίας, της ευρύτερης περιοχής, που ζω και καθημερινά αντιμετωπίζω αυτά τα προβλήματα. Αυτές οι επιχειρήσεις θα χρειασθούν και εκεί πλέον άλλες διευθετήσεις στις οποίες πρέπει να γίνει η συζήτηση μεταξύ της τράπεζας και των ιδιοκτητών, να βρουν λύσεις. Η επιχείρηση "ΜΙΜΙΚΟΣ", παραδείγματος χάρη και με τις ρυθμίσεις που προβλέπεται να γίνουν, δεν πρόκειται να σωθεί. Θα υπάρχει πάλι ειδική ρύθμιση εκ των πραγμάτων. 'Οπως και οι άλλες χοιροτροφικές ή κτηνοτροφικές επιχειρήσεις. 

Νομίζω όμως ότι σε πρώτη φάση, σε πρώτο στάδιο, πρέπει να υπάρχει μέριμνα και για τις επιχειρήσεις, έτσι ώστε να υπάρχει μία ανάσα και στη συνέχεια η τράπεζα να δει το τι κάνει με όλο αυτό το μεγάλο πρόβλημα. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υπουργέ, έχετε το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, νομίζω ότι ήμουν σαφής. Φυσικά, έχουμε μάλλον μία διαφορετική αντίληψη και για το πιστωτικό σύστημα και για την Αγροτική Τράπεζα Ελλάδος, που είναι το δεύτερο πιστωτικό ίδρυμα της χώρας και με κάθε τρόπο στηρίζεται και θα στηριχθεί τόσο κάτω από τη σημερινή του μορφή της κρατικής τράπεζας όσο και μέσα από μία μελλοντική μορφή, που μπορεί να είναι αυτή της συνεταιριστικής κρατικής ή της συνεταιριστικής τράπεζας ή της Αγροτικής Τράπεζας με την οποιαδήποτε συμμετοχή των αγροτών. 

'Ημουν σαφής, γιατί το Υπουργείο Εθνικής Οικονομίας, ως εποπτεύον το πιστωτικό σύστημα Υπουργείο, έδωσε σαφείς κατευθύνσεις για την επίλυση θεμάτων που δημιουργήθηκαν μετά από πολλά χρόνια μέσα από υψηλά επιτόκια, μέσα από συγκεκριμένες καθυστερήσεις, μέσα από προβλήματα που υπήρξαν σε κλάδους. 

Η Αγροτική Τράπεζα Ελλάδος είναι αυτή που οφείλει αυτές τις κατευθύνσεις - και αυτό κάνει- να τις εντάξει μέσα στα πλαίσια μιας εγκυκλίου, που δεν έχει σημασία αν δημοσιεύτηκαν κάποια σχέδια αυτής της εγκυκλίου στον Τύπο, δεν είναι αυτά που θα αποφασίσει η τράπεζα μεθαύριο. Εγώ μπορώ να σας πω ότι αυτά που θα αποσείσει η τράπεζα θα είναι σε πλήρη συνάφεια με αυτά τα οποία έχει δώσει ως κατευθύνσεις η πολιτική ηγεσία του Υπουργείου Εθνικής Οικονομίας και η κοινή σύσκεψη των Υπουργών Εθνικής Οικονομίας και Γεωργίας. 

Αυτές οι κατευθύνσεις λένε: Πρώτον, να συμπεριληφθούν μέσα όλοι οι αγρότες. Δεύτερον, μπήκε η κατηγορία των νομικών προσώπων και ταυτόχρονα μπήκαν και ειδικά πάρα πολλοί κλάδοι σε πάρα πολλές περιοχές. Η Κυβέρνηση από το 1993 έχει, είτε με το σύστημα των πιστωτικών διευκολύνσεων είτε με τα θέματα των ρυθμίσεων, ειδικά προς την Αγροτική Τράπεζα, δώσει κατευθύνσεις και στηρίξει ρυθμίσεις -είκοσι μία ρυθμίσεις ακριβώς τον αριθμό- περίπου ενάμισι τρισεκατομμυρίου δραχμών, με κόστος το οποίο άλλοτε ήταν από τον κρατικό προϋπολογισμό και άλλοτε ήταν μέσα από τις πιστωτικές διευκολύνσεις που μπορούσε να κάνει η Α.Τ.Ε. ως ίδρυμα. 

Επομένως η Κυβέρνηση σε όλα αυτά τα χρόνια ειδικά για την αγροτική πίστη έχει κάνει περισσότερα από όσα θα μπορούσε να αντέξει μέσα στα συγκεκριμένα στενά πλαίσια πολιτικών σταθεροποίησης. 

Από την άλλη πλευρά, η Α.Τ.Ε. είναι ανώνυμη τραπεζική εταιρεία και εσείς και εγώ καμιά φορά χρησιμοποιούμε και τη λέξη "ίδρυμα", το χρησιμοποιήσατε και εσείς, αλλά το χρησιμοποιούμε και στη γλώσσα μας. Τα ιδρύματα ανήκουν σε άλλες εποχές. 

Η Α.Τ.Ε. είναι σύγχρονη τράπεζα, βρίσκεται σε μία διαδικασία ανασυγκρότησης και εκσυγχρονισμού των λειτουργιών της και πρέπει να υπάρξει και να τη στηρίξουμε όλοι σαν τράπεζα, έστω και αν μέσα από μία σειρά ετών με υψηλά επιτόκια κατάφερε και εκείνη να παγιδευτεί μέσα στη μεγάλη λαίλαπα του ελληνικού πιστωτικού συστήματος, μέσα δηλαδή στα υψηλά επιτόκια, στους υψηλούς τόκους υπερημερίας και στους υψηλούς τόκους εξανατοκισμού. 

Εγώ θέλω να διαβεβαιώσω ότι με την επιμονή που θα δείξουμε μέχρι την Τέταρτη, η τράπεζα θα αποτυπώσει με κάθε λεπτομέρεια, όπως έτσι γίνεται σε όλες τις τράπεζες του κόσμου, τις λεπτομέρειες της εφαρμογής μιας εξαγγελίας. Νομίζω, λοιπόν, ότι μετά την Τετάρτη, εάν υπάρχουν αποκλίσεις σε θέματα τα οποία μπορούμε να έχουμε διαφορετικές απόψεις, τότε θα τα ξαναδούμε. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 718/2.3.99 επίκαιρη ερώτηση του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Εξωτερικών, σχετικά με την κατασκευή πυρηνικού εργοστασίου στο Ακουγιού της Τουρκίας, τις ενέργειες της Κυβέρνησης κλπ. 

Η επίκαιρη ερώτηση του κ. Ιωάννη Βαρβιτσιώτη έχει ως εξής: 

"Στις 17 Νοεμβρίου 1998 και κατά την ανάπτυξη επίκαιρης ερωτήσεώς μου σχετικά με τη λειτουργία του πυρηνικού σταθμού Κοζλοντούι είχα αναφερθεί και στον κίνδυνο που είναι βέβαιο ότι θα υπάρξει από την ανέγερση πυρηνικού εργοστασίου στον Κόλπο Aκουγιού της Τουρκίας που βρίσκεται βόρεια της Κύπρου. 

Ο τότε Υπουργός Εξωτερικών είχε διαβεβαιώσει τη Βουλή ότι η Κυβέρνηση παρακολουθεί συστηματικά το θέμα και έχει επανειλημμένα παρέμβει και προς τις χώρες οι οποίες είναι έτοιμες να συνομολογήσουν αυτού του είδους τη σύμβαση με την Τουρκία, δηλαδή τη Γερμανία και τον Καναδά και προς τους ιδιωτικούς φορείς και προς την κοινή γνώμη αυτών των χωρών. 

Φαίνεται ότι οι ενέργειες της Κυβερνήσεως δεν απέδωσαν κανένα αποτέλεσμα, διότι η Τουρκία προχωράει με γοργούς ρυθμούς στην αγορά των δύο αντιδραστήρων τύπου Candu. 

Το πρόβλημα είναι ακόμη πιο σοβαρό, διότι εκτός της σεισμογενούς περιοχής, στην οποία το εργοστάσιο θα λειτουργήσει, υπάρχουν βάσιμες υποψίες ότι η Τουρκία είναι ενδεχόμενο να χρησιμοποιήσει το εργοστάσιο αυτό για τη δημιουργία πυρηνικού οπλοστασίου. 

Ενόψει των ανωτέρω ερωτάται ο κύριος Υπουργός των Εξωτερικών να πληροφορήσει τη Βουλή σε ποιες συγκεκριμένες ενέργειες και προς ποιους έχει προβεί η Κυβέρνηση και αν προτίθεται να προβεί και σε άλλες -και ποιες- ενέργειες, για να αποτραπεί η λειτουργία του εργοστασίου αυτού". 

Ο Υπουργός Εξωτερικών έχει το λόγο. 

ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Κύριε Πρόεδρε, αγαπητέ συνάδελφε, στο ερώτημα το οποίο θέτετε το ένα σκέλος έχει σχέση με τις δικές μας ευθύνες σαν Κυβέρνηση. Το άλλο έχει σχέση με τις αποφάσεις της τουρκικής κυβέρνησης και των εταιρειών που εμπλέκονται στην όλη υπόθεση, για την οποία βεβαίως δεν ευθυνόμαστε, όσο κι αν διαφωνούμε με τις συγκεκριμένες αποφάσεις τους. 

Θα ήθελα να πληροφορήσω το Σώμα για τις ενέργειες τις οποίες έχουμε κάνει σε σχέση με το πυρηνικό πρόγραμμα της Τουρκίας. 

Θέλω να τονίσω ότι πράγματι έχουμε κάνει συστηματικές προσπάθειες για το θέμα αυτό. 

Πρώτα απ' όλα, από το καλοκαίρι του '98 προχωρήσαμε σε σειρά διαβημάτων, μέσω των πρεσβειών μας, στα Υπουργεία Εξωτερικών των χωρών, εταιρείες των οποίων συμμετέχουν στο διαγωνισμό, δηλαδή των Ηνωμένων Πολιτειών, του Καναδά, της Ιταλίας, της Γερμανίας, της Γαλλίας και της Ιαπωνίας. 

Επισημάναμε δύο φόβους: Πρώτα απ' όλα τις επιφυλάξεις μας για τις περιβαλλοντικές επιπτώσεις, όσο βεβαίως και το ενδεχόμενο της πυρηνικής διασποράς λόγω του σεισμογενούς της περιοχής. Υπάρχει βεβαίως και το κέρδος της τουριστικής ανάπτυξης στην περιοχή. Θεωρούμε λοιπόν ότι είναι ζημιογόνος η κατασκευή του εργοστασίου, όχι μόνο για την Ελλάδα, αλλά και ευρύτερα για την περιοχή, πόσο μάλλον και για την ίδια την Τουρκία. 

Στον Καναδά είχαμε επίσης συνεργασία με ομογενειακές οργανώσεις, με τον ομογενή Βουλευτή τον κ. Καρύγιαννη, τις περιβαλλοντικές και αντιπυρηνικές οργανώσεις, τους ειδικούς επιστήμονες και τους εκπροσώπους του πολιτικού κόσμου. Εκεί προχωρήσαμε σε παραστάσεις προς την κυβέρνηση, για την αποφυγή πώλησης των αντιδραστήρων στην Τουρκία. 

Θέλω εδώ να τονίσω ότι ακόμα και στην Παγκόσμια Οργάνωση Εμπορίου, υπάρχει μία ένσταση για τις δανειοληπτικές διευκολύνσεις που έκαναν διάφορες εταιρείες προς την Τουρκία, οι οποίες υπερβαίνουν τις συμβατικές υποχρεώσεις που έχει θέσει η Παγκόσμια Οργάνωση Εμπορίου. Και αυτό το παρακολουθούμε. 

Διαβήματα έγιναν επίσης από τις πρεσβείες μας στη Σεούλ και το Ισλαμαμπάντ. Βρισκόμαστε σε διαρκή επαφή με τη Διεθνή Επιτροπή Ατομικής Ενέργειας, που εδρεύει στη Βιέννη. 

Από την πλευρά μου, προσωπικά συναντήθηκα με το γενικό διευθυντή της Διεθνούς Επιτροπής Ατομικής Ενέργειας, τον κ. EL Bavadei, πριν από ενάμιση μήνα περίπου. Στον κ. Bavadei, έθεσα το θέμα και ζήτησα την ενεργοποίηση της Διεθνούς Επιτροπής σ' αυτό το θέμα. 

Εγείραμε το ζήτημα του πυρηνικού προγράμματος της Τουρκίας στην Oμάδα του Συμβουλίου "Νοτιανατολικής Ευρώπης", στην Ομάδα Μη Διασποράς, καθώς και στην Πολιτική Επιτροπή της Ευρωπαϊκής 'Ενωσης. 'Εφερα το θέμα στην Ευρωπαϊκή Διάσκεψη, όπου ζήτησα να υπάρξει πυρηνική εκεχειρία για ολόκληρη την περιοχή των Βαλκανίων και της Μεσογείου, ώστε να σταματήσει η όποια ενέργεια ανάπτυξης νέων εργοστασίων λόγω της ιδιαίτερης περιβαλλοντικής αξίας, αλλά και του σεισμογενούς της περιοχής. 

Συνεργαστήκαμε ως Υπουργείο με το Υπουργείο Αιγαίου στην έκδοση εντύπου για το συγκεκριμένο θέμα. Αυτή η έκδοση έχει σταλεί σε όλες τις διπλωματικές μας αρχές στο εξωτερικό για τη μεγαλύτερη δυνατή εκμετάλλευση. 

Τέλος, αυτό το οποίο θέλω να τονίσω είναι ότι, μέσα από την Ευρωπαϊκή 'Ενωση, θα συνεχίσουμε να παρακολουθούμε το θέμα. Εάν πράγματι κατασκευαστεί το εργοστάσιο -κανείς δεν ξέρει ποια θα είναι η τελική έκβαση- να ξέρετε ότι τα standards τα οποία θέτει η Ευρωπαϊκή 'Ενωση θα αναγκάσουν την Τουρκία σε μία συνεχή εποπτεία από πλευράς της Ευρωπαϊκής 'Ενωσης και σαφώς θα καθορίσουν σημαντικά το διάλογο και τις σχέσεις μεταξύ Ευρωπαϊκής 'Ενωσης και Τουρκίας. 

Αυτά έχουμε κάνει, κι από κει και πέρα βεβαίως οι ενέργειες αυτές μπορούν να έχουν επιπτώσεις, μέσα στα πλαίσια των δυνατοτήτων τους και να επηρεάσουν τις αποφάσεις της Τουρκίας ή των εταιρειών ή και της κοινής γνώμης της περιοχής. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βαρβιτσιώτης έχει το λόγο. 

ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, χαίρομαι, διότι η ερώτησή μου εκείνη δραστηριοποίησε έτι περαιτέρω την Κυβέρνηση, ώστε να προβεί στις ενέργειες αυτές, το πλείστον των οποίων είναι μεταγενέστερες της δικής μου τοποθετήσεως στη Βουλή. 

Θα ήθελα όμως να σημειώσω ότι η Κυβέρνηση παρέλειψε να δραστηριοποιήσει τις ομάδες εκείνες του πληθυσμού, όχι του ελληνικού αλλά της διεθνούς κοινής γνώμης, οι οποίες είναι ευαισθητοποιημένες εναντίον της πυρηνικής ενέργειας. 

'Ισως αυτές οι ομάδες θα μπορούσαν να έχουν πιο θετικά και πιο ουσιαστικά αποτελέσματα από τις παρεμβάσεις στις Κυβερνήσεις, οι οποίες βλέπουν και τα συμφέροντα των εξαγωγικών τους εταιρειών, βλέπουν και άλλα συμφέροντα, τα οποία δεν λαμβάνουν υπόψη οι ομάδες αυτές του πληθυσμού. 

Επίσης, μου κάνει εντύπωση πώς η Κυβέρνηση δεν δραστηριοποίησε και τις άλλες γειτονικές χώρες, οι οποίες είναι βέβαιο ότι θα θιγούν από την ανέγερση αυτού του πυρηνικού εργοστασίου, λόγω ακριβώς της σεισμογενούς υφής του εδάφους. Μια σεισμική δόνηση μεγάλου μεγέθους θα δημιουργήσει ενδεχομένως μία έκλυση πυρηνικής ενέργειας, η οποία θα θίξει την Κύπρο και την Ελλάδα αλλά και άλλες χώρες. Δεν θα έπρεπε η Κυβέρνηση να δραστηριοποιηθεί και προς αυτήν την κατεύθυνση, ώστε να δημιουργήσει ένα "κοινό μέτωπο" εναντίον αυτής της κατασκευής; 

Είπε, τέλος, ο κύριος Υπουργός ότι η Ευρωπαϊκή 'Ενωση θα ασκήσει μία εποπτεία πολύ ουσιαστική κατά την κατασκευή του εργοστασίου. Είμαι βέβαιος, κύριε Πρόεδρε, ότι η Τουρκία δεν πρόκειται να σεβαστεί ούτε την εποπτεία της Ευρωπαϊκής Ενώσεως ούτε κανέναν άλλο διεθνή κανόνα. 'Εχει αποδείξει η Τουρκία ότι δρα ασυδότως και δρα υπό τις ευλογίες άλλων δυνάμεων και κατά συνέπεια δεν θα λογαριάσει ούτε την Ευρωπαϊκή 'Ενωση ούτε τους κανόνες της ούτε την εποπτεία της. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός Εξωτερικών έχει το λόγο. 

ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Θέλω να τονίσω ότι πάντα πιστεύω στο ρόλο της Αξιωματικής Αντιπολίτευσης και της Αντιπολίτευσης γενικότερα, στο να συμβάλουν στην προώθηση των ζητημάτων της ελληνικής κοινωνίας, πόσο μάλλον και στα εξωτερικά ζητήματα. 'Αρα, λοιπόν, είμαι υπέρ της διαδικασίας αυτής και την αναγνωρίζω ως θετική στο να κινητοποιήσει πολλές φορές και την Κυβέρνηση. 

Θέλω όμως να τονίσω ότι η Κυβέρνηση ήταν ήδη ευαισθητοποιημένη σε αυτήν την υπόθεση. 

Σε ό,τι αφορά τις ομάδες κοινής γνώμης, πράγματι υπήρξε προσπάθεια δραστηριοποίησης και θα υπάρξει και στη συνέχεια. Είμαι σίγουρος ότι θα υπάρξει και μία κλιμάκωση. Βέβαια δεν ελέγχουμε εμείς τη διεθνή κοινή γνώμη. Μπορούμε, όμως, να δώσουμε πληροφόρηση. Μπορούμε να ευαισθητοποιήσουμε την κοινή γνώμη. 

Στον Καναδά -όπως σας είπα- ήδη οι οργανώσεις οι αντιπυρηνικές, και οι περιβαλλοντικές, αλλά και ο πολιτικός κόσμος, έχουν πράγματι δραστηριοποιηθεί. 

ΙΩΑΝΝΗΣ ΒΑΡΒΙΤΣΙΩΤΗΣ: Μόνο στον Καναδά. 

ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Γιατί εκεί ήταν μία από τις επιχειρήσεις, ίσως η επιχείρηση που είχε τις μεγαλύτερες πιθανότητες να πάρει το έργο. Δεν ξέρουμε τελικά τι θα γίνει. 

'Ομως, η κοινή γνώμη σε όλες τις χώρες δεν είναι η ίδια. Δεν είναι σίγουρο ότι και σε άλλες χώρες έχουν τις ίδιες ευαισθησίες. 

Δεύτερον, σε ό,τι αφορά τις γειτονικές χώρες, θα ήθελα να προσθέσω κάτι που δεν είπα προηγουμένως: Στην Ευρωμεσογειακή Διάσκεψη στο Παλέρμο, όπου ήταν παρών και ο Υπουργός Εξωτερικών της Τουρκίας, έθεσα το θέμα της πυρηνικής ενέργειας γενικότερα για τη Μεσόγειο και τόνισα ότι χρειάζεται να υπάρξει και στη Μεσόγειο ένας φραγμός για την ανάπτυξη πυρηνικών εργοστασίων, για περιβαλλοντικούς λόγους και βέβαια και για τη μη διασπορά πυρηνικής ενέργειας. Μπορώ να σας πω ότι αυτό έγινε δεκτό πολύ θετικά, από πάρα πολλές χώρες. Μην ξεχνάτε όμως ότι δεν είναι σίγουρο ότι και όλες οι γειτονικές χώρες, για τις οποίες μιλήσατε, έχουν τις καλύτερες των σχέσεων με την Τουρκία. Και, επίσης, θα ήθελα να τονίσω ότι στα Βαλκάνια υπάρχουν γειτονικές χώρες, οι οποίες πιθανώς να έχουν την ίδια άποψη, αλλά που και αυτές έχουν βεβαρημένο παρελθόν στην ανάπτυξη πυρηνικών εργοστασίων και, άρα, ο λόγος τους δεν είναι ιδιαίτερα ουσιαστικός, όταν κάνουν τέτοιες διαμαρτυρίες. 

Τέλος, θέλω να τονίσω ότι θα συνεχίσουμε την προσπάθεια μας -δεν τελείωσε εδώ- ελπίζοντας ότι και οι Τούρκοι θα κατανοήσουν ότι και το δικό τους συμφέρον τελικά είναι να μην κατασκευάσουν πυρηνικό εργοστάσιο σε μία από τις πιο όμορφες περιβαλλοντικά αλλά και πολιτιστικά περιοχές της Μεσογείου, που μπορεί να έχει απρόβλεπτες συνέπειες και για τη δική τους ανάπτυξη. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 724/3.3.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου να καταργήσει τις Πανελλαδικές Προαγωγικές Εξετάσεις της Β' Τάξης των Ενιαίων Λυκείων κλπ. 

Η επίκαιρη ερώτηση του κ. Αγγουράκη έχει ως εξής: 

"Η Κυβέρνηση κάνοντας επίδειξη αδιαλλαξίας επιμένει ότι οι πανελλαδικές προαγωγικές εξετάσεις της Β' τάξεως των ενιαίων λυκείων θα γίνουν, επειδή έτσι προβλέπει ο διαβόητος ν. 2525/97, ο οποίος -σύμφωνα με την Κυβέρνηση- πρέπει να εφαρμοστεί. 

Ταυτόχρονα, όμως, η ίδια η Κυβέρνηση αυτό που αρνείται στους μαθητές των ενιαίων λυκείων το θεσπίζει για όλους τους άλλους τύπους λυκείων: για την εισαγωγή στην τριτοβάθμια εκπαίδευση των αποφοίτων δευτεροβάθμιας εκπαίδευσης, που είναι κάτοχοι απολυτηρίου λυκείου διαφορετικού από το απολυτήριο του ενιαίου λυκείου, λαμβάνεται υπόψη ο μέσος όρος της βαθμολογίας στις γραπτές απολυτήριες εξετάσεις της Γ' τάξης του λυκείου, στις οποίες -και μόνο σε αυτές- πρέπει να πάρουν μέρος! 

Απόφοιτοι αυτής της κατηγορίας είναι οι απόφοιτοι των τμημάτων Διεθνούς Απολυτηρίου (που λειτουργούν σε ορισμένα πανάκριβα ιδιωτικά σχολεία), οι απόφοιτοι δευτεροβάθμιας εκπαίδευσης σχολείων του εξωτερικού, απόφοιτοι άλλων τύπων λυκείου (όπως πιθανότατα θα προβλέπεται κατά την αναδιοργάνωση της εκκλησιαστικής εκπαίδευσης, που έχει εξαγγείλει το Υπουργείο Παιδείας) κλπ. 

Ερωτάται ο κύριος Υπουργός, εάν προτίθεται η Κυβέρνηση να επανεξετάσει τη στάση της και να καταργήσει τις πανελλαδικές προαγωγικές εξετάσεις της Β' τάξης των ενιαίων λυκείων, εφαρμόζοντας αυτό που ήδη ισχύει για όλους τους άλλους τύπους λυκείου;". 

Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 

Κύριοι συνάδελφοι, θεωρώ αυτονόητο ότι η Κυβέρνηση, η εκτελεστική εξουσία οφείλει να εκτελεί, δηλαδή να εφαρμόζει τους νόμους που ψηφίζει η Βουλή των Ελλήνων. Είναι θεσμική υποχρέωσή της στα πλαίσια των θεσμικών λειτουργιών που επιβάλλει το Σύνταγμα της χώρας. Θέλω να πιστεύω ότι αυτό πιστεύει και το Κομμουνιστικό Κόμμα Ελλάδος, επομένως ο χαρακτηρισμός προς την Κυβέρνηση ότι διακατέχεται από αδιαλλαξία ή επιδεικνύει αδιαλλαξία επειδή εφαρμόζει νόμο που ψήφισε η Ελληνική Βουλή, είναι τουλάχιστον άστοχος για να μην πω άδικος. 

'Οσον αφορά τώρα την ουσία της επίκαιρης ερώτησης, που δεν ξέρω κατά τι είναι επίκαιρη, έχει κριθεί πλέον το θέμα της διεξαγωγής των γραπτών αντικειμενικών και αδιάβλητων εξετάσεων στη Β' και στη Γ' λυκείου, οι οποίες εξετάσεις θα προάγουν στη μία περίπτωση, θα απολύουν στη δεύτερη περίπτωση το μαθητή που φοιτά στο ενιαίο λύκειο. 

'Εχουμε ενιαιοποιήσει όλους τους τύπους λυκείων και όλοι οι μαθητές των ενιαίων λυκείων καταλήγουν στο ενιαίο απολυτήριο. Δεν υπάρχει τύπος λυκείου που να οδηγεί στο ενιαίο απολυτήριο, εάν δεν περνά από τις προβλεπόμενες διαδικασίες αξιολόγησης του π.δ. 246/98. 

Το πώς συνδυάζεται η διαδικασία αξιολόγησης στη Β' λυκείου με αυτό που γίνεται στο Διεθνές Μπακαλωρεά (Ιnternationale Baccalaureat) εγώ δεν το εννοώ. Το Διεθνές Μπακαλωρεά δεν αποτελεί έναν ξεχωριστό τύπο λυκείου, αλλά είναι ένα ειδικό πρόγραμμα που εφαρμόζεται μέσα στα συνήθη λύκεια και μέσα στα ενιαία λύκεια. 'Οσοι το ακολουθούν προσανατολίζονται για σπουδές στο εξωτερικό, ακολουθούν ένα ειδικό πρόγραμμα εξετάσεων και φυσικά θα πρέπει να περάσουν τα μαθήματα τόσο στη Β' όσο και στη Γ' λυκείου, που προβλέπονται για την απόκτηση αυτού του τίτλου και μόνο όταν θα έχουν αποκτήσει το Διεθνές Μπακαλωρεά και αν θα έχουν μετανιώσει από τον αρχικό τους προορισμό, να σπουδάσουν δηλαδή στο εξωτερικό, τότε θα δίνουν εξετάσεις στη Γ' λυκείου προκειμένου να πάρουν και το ενιαίο απολυτήριο, για να εγγραφούν προφανώς σε κάποια τριτοβάθμια σχολή της χώρας. 

Οι μαθητές όμως του Διεθνούς Μπακαλωρεά, που μετανιώνουν και δεν πάνε στο εξωτερικό για σπουδές, αλλά μένουν στη χώρα για να εγγραφούν σε κάποιο πανεπιστήμιο ή ΤΕΙ της χώρας, μειονεκτούν έναντι των άλλων, διότι δίνουν τις εξετάσεις που προβλέπει το Διεθνές Μπακαλωρεά, χάνουν μία χρονιά, διότι θα πρέπει να πάρουν το Διεθνές Μπακαλωρεά και στη συνέχεια να δώσουν εξετάσεις στη Γ' τάξη του ενιαίου λυκείου. 

Τέλος, δίνουν εξετάσεις σε όλα τα μαθήματα της Γ' λυκείου, τα οποία δεν έχουν διδαχθεί. 

Επομένως είναι επαχθέστεροι οι όροι που τίθενται για τους μαθητές που ακολουθούν το Διεθνές Μπακαλωρεά και όχι για τους μαθητές του ενιαίου λυκείου. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε. 

Φυσικά, δικαίωμα του κυρίου Υφυπουργού είναι να σχολιάσει όπως εκείνος νομίζει την ερώτηση και κυρίως το θέμα που αφορά εάν η Ελληνική Βουλή έχει ψηφίσει το νόμο. Εν πάση περιπτώσει, ο ίδιος έζησε τις συνέπειες αυτού του νόμου που το ΠΑ.ΣΟ.Κ. ψήφισε στην Ελληνική Βουλή, όχι η Βουλή. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Το ΠΑ.ΣΟ.Κ. δεν είναι Βουλή; 

ΧΑΡΑΛΑΜΠΟΣ ΑΓΓΟΥΡΑΚΗΣ: Κοιτάξτε, κύριε Υφυπουργέ, θέλετε να αρχίσουμε μια συζήτηση για εκλογικά συστήματα και για το τι και πώς; Να την αφήσουμε καλύτερα. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μην αμφισβητείτε βασικές αρχές του δημοκρατικού μας πολιτεύματος. 

ΧΑΡΑΛΑΜΠΟΣ ΑΓΓΟΥΡΑΚΗΣ: Και σε αυτό θέλετε να κάνουμε μία συζήτηση; Εδώ τρεις μήνες η μισή χώρα ήταν παράλυτη και εσείς ακόμα επιμένετε να μιλάτε για δημοκρατικό πολίτευμα; 

Εν πάση περιπτώσει, εάν θέλετε, κάντε μία ερώτηση στο Κ.Κ.Ε. για το πώς εννοεί το δημοκρατικό πολίτευμα, για να σας απαντήσουμε. Μη μου τρώτε, όμως, το χρόνο. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Αγγουράκη, έχετε μόνο δύο λεπτά, μην παρασύρεστε και χάσετε τον ... επιούσιό σας! 

ΧΑΡΑΛΑΜΠΟΣ ΑΓΓΟΥΡΑΚΗΣ: Εγώ δεν διέκοψα τον κύριο Υφυπουργό. 

Ο κύριος Υφυπουργός αναφερόμενος στο Baccalaureat Ιnternational είπε ότι η προσπάθεια που καταβάλλουν οι μαθητές είναι πιο μεγάλη απ' αυτή που καταβάλλουν οι μαθητές του Ενιαίου Γενικού Λυκείου. Συμφωνώ. 

Εφόσον έχουν έτσι τα πράγματα, το πρόβλημα των εξετάσεων της Β' λυκείου δεν είναι θέμα της μείζονος ή της ελλάσσονος προσπάθειας, όπως προσπάθησε να μας πείσει ο κύριος Υπουργός και ο κύριος Υφυπουργός τόσο καιρό. Γι' αυτόν το λόγο και εμείς σας λέμε να καταργήσετε τις εξετάσεις της Β' λυκείου, εφόσον λέτε -και έτσι είναι- ότι στο άλλο καταβάλλονται ακόμα μεγαλύτερες προσπάθειες. Εφαρμόστε αυτό που γίνεται στο διεθνές απολυτήριο και στο ενιαίο λύκειο στη χώρα μας. 

Πέρα απ'αυτό όμως θα ήθελα να πω ότι αυτή η διαφορετική μεταχείριση εισάγει δύο μέτρα και δύο σταθμά στο ίδιο δημόσιο ελληνικό σχολείο. Γιατί το διεθνές απολυτήριο είναι κομμάτι και της δημόσιας εκπαίδευσης, του δημόσιου ενιαίου λυκείου. Σε αυτό το δημόσιο ενιαίο λύκειο θα υπάρχουν τα τμήματα του διεθνούς απολυτηρίου και σε αυτό έχουμε δύο μέτρα και δύο σταθμά. Δεν συζητάω βέβαια για τα σχολεία που έχουν ξένο πρόγραμμα. Δεν συζητάω για μια σειρά άλλα σχολεία, στα οποία δεν χρειάζεται να υπάρχουν οι εξετάσεις της Β' λυκείου. 

Γι' αυτόν το λόγο επιμένουμε ότι θα έπρεπε η Κυβέρνηση να τις καταργήσει. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Επιμένω, κύριε Πρόεδρε, να επαναλαμβάνω και συγχωρείστε τό μου, εάν θέλετε, ότι οι εξετάσεις στη Β' λυκείου αποτελούν μία ουσιαστική διαδικασία αξιολόγησης. Συνδέονται κακώς και συνδυάζονται ατυχώς με τις πανελλήνιες ή γενικές εξετάσεις, σύστημα το οποίο καταργήσαμε και το οποίο βρίσκεται σε μια μεταβατική φάση μετά τη θέση σε ισχύ του νέου συστήματος. Εξακολουθεί ο κ. Αγγουράκης, αλλά εξακολουθεί και το κόμμα του να κάνουν αυτήν τη συσχέτιση. 

Οι εξετάσεις στη Β' λυκείου γίνονται με το νέο τρόπο, για να εξασφαλίζεται η αντικειμενικότητα και το αδιάβλητο της αξιολόγησης απευθείας των μαθητών και εμμέσως των εκπαιδευτικών. Δεν χρειάζεται πλέον να αναλύσω με περισσότερα λόγια τη φιλοσοφία και τη στόχευσή τους. Αφορούν στην προαγωγή των μαθητών από τη Β' λυκείου στη Γ' λυκείου. Συνδιαμορφώνουν το βαθμό στο ενιαίο απολυτήριο και με βάση την τελευταία ρύθμιση του Υπουργείου Παιδείας συνδιαμορφώνουν το βαθμό του ενιαίου απολυτηρίου του ενιαίου λυκείου, εφόσον συμφέρει το μαθητή και υπολογίζεται κατά 30%. Εάν η επίδοση στις εξετάσεις και γενικά στη βαθμολογία της Β' λυκείου δεν συμφέρει το μαθητή, δεν υπολογίζεται στο Απολυτήριό του. 

'Αρα, με τι συγκρίνεται ο μαθητής της Β' λυκείου του ενιαίου λυκείου και ο μαθητής οποιουδήποτε άλλου προγράμματος, το οποίο ναι μεν κατά νόμο υπάρχει στο δημόσιο, αλλά δεν επιβάλλεται, διότι είναι προαιρετική η χρήση του "ΙΒ", τόσο στην ιδιωτική εκπαίδευση όσο και στη δημόσια; Και τρία χρόνια μετά την εφαρμογή αυτού του νόμου γνωρίζετε καλύτερα από εμένα ότι σε κανένα δημόσιο σχολείο δεν έχει συσταθεί τέτοιο τμήμα, γιατί τα παιδιά του ελληνικού λαού, που πάνε στο ενιαίο δημόσιο λύκειο, δεν προορίζονται για το εξωτερικό. Γνωρίζουν ότι θα εγγραφούν με αυτόν τον τίτλο στην τριτοβάθμια εκπαίδευση της χώρας. 

ΠΡΟΕΔΡΕΥΩΝ (Παναγιώτης Ν. Κρητικός): Η πέμπτη η με αριθμό 713/1.3.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς την Υπουργό Πολιτισμού, σχετικά με τις προθέσεις του Υπουργείου να χρηματοδοτήσει την αποκατάσταση της οικίας του ποιητή 'Αγγελου Σικελιανού διαγράφεται λόγω κωλύματος του κυρίου Βουλευτή. 

Εξαντλήθηκε η συζήτηση των επικαίρων ερωτήσεων. 

Οι συνάδελφοι κ. Ιωάννης Βαρβιτσιώτης, κ. Φάνη Πάλλη-Πετραλιά, κ. Γεώργιος Ρωμαίος και κ. Γεώργιος Τζιτζικώστας ζητούν ολιγοήμερη άδεια απουσίας τους στο εξωτερικό. 

Η Βουλή εγκρίνει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε τις ζητηθείσες άδειες. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί η υπ' αριθμ. 28/4-2-99 επερώτηση των βουλευτών της Νέας Δημοκρατίας κυρίων Γεωργίου Σούρλα, Παναγιώτη Μελά, Γεώργιου Αλεξόπουλου, Αθανασίου Γιαννόπουλου, Ελευθερίου Παπανικολάου, Βασιλείου Σωτηρόπουλου, Παναγιώτη Σκανδαλάκη, Ιωάννη Χωματά, Νικολάου Αναστασόπουλου και Ανδρέα Καραγκούνη προς τον Υπουργό Υγείας και Πρόνοιας, σχετικά με τη δημόσια υγεία και τη νοσοκομειακή περίθαλψη. 

Την επερώτηση θα αναπτύξουν πέντε εκ των υπογραφόντων συναδέλφων. 

'Εχω την τιμή να ανακοινώσω στο Σώμα ότι ο κ. Σταύρος Δήμας, ο Γενικός Γραμματέας της Κοινοβουλευτικής Ομάδας της Νέας Δημοκρατίας, ορίζει Κοινοβουλευτικό Εκπρόσωπο για τη σημερινή συζήτηση το Βουλευτή κ. Βασίλειο Μιχαλολιάκο. 

Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος ορίζει Κοινοβουλευτική Εκπρόσωπο την κ. Ανδριανή Λουλέ. 

Ο Πρόεδρος του Δημοκρατικού Κοινωνικού Κινήματος κ. Τσοβόλας ορίζει Κοινοβολευτικό Εκπρόσωπο τον κ. Ιωάννη Δημαρά. 

Ο κ. Μελάς, ως εισηγητής, έχει το λόγο. 

ΠΑΝΑΓΙΩΤΗΣ ΜΕΛΑΣ: Κύριε Πρόεδρε, κύριοι συναδελφοι, για μία ακόμη φορά η Νέα Δημοκρατία με αίσθημα ευθύνης φέρνει στη Βουλή το μεγάλο πρόβλημα της παροχής περίθαλψης στα νοσοκομεία, το μεγάλο πρόβλημα της υγείας του ελληνικού λαού, που τον τελευταίο καιρό οξύνθηκε λόγω των πολλαπλών λανθασμένων επιλογών της Κυβέρνησης, λόγω έλλειψης πολιτικής στον τομέα της υγείας. 

Εμείς κατ' επανάληψη έχουμε επισημάνει και καυτηριάσει την απαράδεκτη, προβληματική και χαώδη κατάσταση. Αλλά τίποτα μέχρι σήμερα δεν έχει γίνει στην κατεύθυνση βελτίωσής της. Αντίθετα, πηγαίνει από το κακό στο χειρότερο. 

Την επικρατούσα κατάσταση στα νοσοκομεία, δέχομαι ότι τη διέγνωσε γρήγορα ο παριστάμενος Υπουργός, αφότου ανέλαβε τα καθήκοντά του και ζήτησε συγγνώμη από τον ελληνικό λαό. Προσωπικά, θεωρώ θετική τη συγγνώμη σας, κύριε Υπουργέ, με την προϋπόθεση βέβαια ότι δεν είναι υποκριτική, ότι πηγάζει μέσα από συνειδητή αναγνώριση της απαράδεκτης κατάστασης. 'Ετσι πιστεύω, κύριε Υπουργέ, ότι σήμερα θα μας ακούσετε και δεν θα συμβεί, όπως παλαιότερα με τους προκατόχους σας, που μιλούσαμε σε ώτα μη ακουόντων. 

Μπορεί να μην ευθύνεσθε απόλυτα για τη διάλυση στο χώρο της υγείας. Ευθύνονται όμως απεριόριστα οι προκατοχοί σας, ευθύνονται οι κυβερνήσεις του ΠΑΣΟΚ από το '93 και μετά. Ευθύνονται για τη διοικητική, λειτουργική και οικονομική διάλυση των νοσοκομείων. Ευθύνονται για την έλλειψη ξενοδοχειακής υποδομής, την έλλειψη υλικοτεχνικής υποδομής, την έλλειψη ιατρικού προσωπικού σε ορισμένα νοσοκομεία και τη μεγάλη έλλειψη νοσηλευτικού προσωπικού, στα οποία θα αναφερθώ στη συνέχεια. 

Πέραν όλων αυτών προσθέσατε τον τελευταίο καιρό και το μεγάλο πρόβλημα της αμοιβής των εφημεριών των νοσοκομειακών ιατρών. 

Οδηγήσατε τους γιατρούς σε στάσεις εργασίας και σε απεργιακές κινητοποιήσεις, με αποτέλεσμα την ακόμη μεγαλύτερη υποβάθμιση της παροχής περίθαλψης στα δημόσια νοσοκομεία, αφού τα εξωτερικά ιατρεία δεν λειτούργησαν, τα χειρουργεία δεν λειτούργησαν και τα έκτακτα περιστατικά αντιμετωπίστηκαν πλημμελώς. 

Εμείς, ως Νέα Δημοκρατία, σας είχαμε προειδοποιήσει κατά τη συζήτηση του ν. 2606/98 ότι θα δημιουργηθεί αναστάτωση στα νοσοκομεία, αφού πολλοί γιατροί -κυρίως εργαστηριακοί- θα παίρνουν λιγότερα χρήματα από αυτά που έπαιρναν. 'Ομως δεν μας ακούσατε. Νομοθετήσατε αυξήσεις αποδοχών γιατρών μετά από δεκαπέντε χρόνια καθήλωσής τους. Αντί, όμως οι γιατροί να σας πουν, τουλάχιστον ευχαριστώ, προέβησαν σε απεργιακές κινητοποιήσεις. Αυτό γιατί νομοθετήσατε πρόχειρα, χωρίς να έχει γίνει η αναγκαία οικονομοτεχνική μελέτη. 

Ο Πανελλήνιος Ιατρικός Σύλλογος είχε τονίσει ότι για την εφαρμογή του νέου μισθολογίου απαιτούνται πενήντα δισεκατομμύρια (50.000.000.000) δραχμές, για να μην υπάρξει δυσλειτουργία των νοσηλευτικών ιδρυμάτων από τα οικονομικά αδιέξοδα. Το Υπουργείο τότε επέμενε ότι χρειάζονται τριάντα δισεκατομμύρια (30.000.000.000) δραχμές. Σε προηγούμενη επερώτησή μας λίγες μέρες μετά την ανάληψη των καθηκόντων σας μιλήσατε για σαράντα δύο δισεκατομμύρια (42.000.000.000) δραχμές. Φαίνεται ότι αναλαμβάνοντας το Υπουργείο πήρατε ένα "πανωπροίκι" γύρω στα δώδεκα δισεκατομμύρια (12.000.000.000) δραχμές. 

Μας διαβεβαιώσατε τότε ότι μέχρι τη 15η Δεκεμβρίου όλοι οι γιατροί θα έχουν πάρει μέχρι τελευταίας δραχμής τα χρήματα των εφημεριών τους και των τακτικών τους αποδοχών. Αυτό όμως, κύριε Υπουργέ, δεν έγινε. Σας διέψευσαν οι ίδιες σας οι πράξεις. Και οι κινητοποιήσεις των γιατρών κλιμακώθηκαν, με αποτέλεσμα χιλιάδες άρρωστοι να ταλαιπωρηθούν. 'Αλλοι δεν μπόρεσαν να εξεταστούν, άλλοι να νοσηλευτούν και άλλοι να χειρουργηθούν. Πολλοί εξ αυτών κινδύνευσαν άμεσα. 'Αλλοι οδηγήθηκαν στην ιδιωτική πρωτοβουλία, σε μια περίοδο έντονης οικονομικής δυσπραγίας, βάζοντας βαθιά το χέρι στην τσέπη. 

'Ολη αυτή η αναστάτωση και η ταλαιπωρία των ασθενών έγινε για πέντε δισεκατομμύρια (5.000.000.000) δραχμές, τα οποία αναγκαστήκατε τελικά να δώσετε, αφού αναπροσαρμόσατε πέντε φορές τα κονδύλια. Αυτό αποδεικνύει την αδιαφορία και την κοινωνική αναλγησία της Κυβέρνησης. Προτιμήσατε να ταλαιπωρηθούν δεκάδες χιλιάδες ασθενείς, αντί να διαθέσετε από την αρχή αυτά τα ελάχιστα δισεκατομμύρια. 

'Ομως, απλόχερα χαρίσατε στο παρελθόν εκατοντάδες δισεκατομμύρια στην Ολυμπιακή, στον Ο.Σ.Ε., στα ΕΛΤΑ, στους αμαρτωλούς αγροτικούς συνεταιρισμούς, για να ικανοποιήσετε την κομματική σας νομενκλατούρα. Για την υγεία όμως φανήκατε πάρα πολύ σφικτοί. 

Προχθές, κύριε Υπουργέ, περάσατε διάταξη στο συνταξιοδοτικό νομοσχέδιο, με την οποία εφαρμόζετε το σύστημα της μικτής εφημερίας των γιατρών. Η διάταξη πέρασε σε νομοσχέδιο του Υπουργείου Οικονομικών, αλλά στην ουσία πέρασε με δική σας εντολή. Εδώ θέλω να σας τονίσω: Πρώτον, ότι μέσα σε ένα χρονικό διάστημα ενός περίπου έτους από την ψήφιση του ν. 2606/98 προβαίνετε σε αλλαγές. Αλλάξατε ακόμη και διάταξη του ν. 2519/97, με τον οποίο καταργήσατε τους γενικούς διευθυντές στα νοσοκομεία. 

Αυτά όμως αποδεικνύουν την ανεπάρκεια, την ανικανότητα, την επιπολαιότητα και την προχειρότητα με την οποία νομοθετείτε. Ψηφίζετε διατάξεις, τις οποίες εσείς οι ίδιοι σπεύδετε να τις καταργήσετε πριν τις εφαρμόσετε. 

Δεύτερον, δεν μπορείτε να συνεχίσετε να αντιμετωπίζετε τις εφημερίες των γιατρών με τη λογιστική αντίληψη της εξοικονόμησης χρημάτων και όχι βάσει των πραγματικών αναγκών κάθε νοσοκομείου. Πρώτα πρέπει κύριε Υπουργέ, να καταρτίζετε τον πίνακα των αναγκαίων εφημεριών κάθε νοσοκομείου, που θα γίνεται αποδεκτός από τους γιατρούς, από την επιστημονική επιτροπή και από το διοικητικό συμβούλιο, που είναι δικό σας, και μετά να καθορίζετε τις πιστώσεις που θα διατεθούν. 

Εσείς καθορίζετε πρώτα τις πιστώσεις και μετά τις εφημερίες κάθε νοσοκομείου. Μα, κύριε Υπουργέ, στα νοσοκομεία εφημερεύουν οι γιατροί και όχι οι υπηρεσιακοί παράγοντες του Υπουργείου Οικονομικών. 

Τρίτον, εισάγετε και πάλι τις πλασματικές εφημερίες, που τις διατηρήσατε τόσα χρόνια καθηλώνοντας τους μισθούς των γιατρών σε χαμηλά επίπεδα και συμβάλλετε ώστε να οδηγηθούν ορισμένοι, ευτυχώς, νοσοκομειακοί γιατροί στην παραοικονομία. 

Είναι απ' όλους παραδεκτό ότι η παραοικονομία άνθισε στα νοσοκομεία με την εφαρμογή του ΕΣΥ και το λέω για να σας υπενθυμίσω αφού ήσασταν από τους συντελεστές της δημιουργίας του ΕΣΥ. Το σύνθημά σας τότε -όλοι το θυμόμαστε- ήταν, θέλουμε να εφαρμόσουμε το ΕΣΥ, για να καταπολεμήσουμε την εμπορευματοποίηση της υγείας, για να καταπολεμήσουμε τη μεταφορά του αρρώστου από το ιδιωτικό ιατρείο στο νοσοκομείο. 

Αλήθεια, πιστεύει έστω και ένας σήμερα εδώ μέσα αλλά και εκτός της Αιθούσης ότι ελαττώθηκε η εμπορευματοποίηση της υγείας στα νοσοκομεία με την εφαρμογή του ΕΣΥ, έστω και κατ' ελάχιστο; Τουναντίον αυξήθηκε κατακόρυφα και αυτό αποτελεί κοινό μυστικό. 

'Εκλεισαν τα νόμιμα ιδιωτικά ιατρεία, άνοιξαν όμως κάποια παράνομα και η μεταφορά των αρρώστων γίνεται σήμερα από το παράνομο ιδιωτικό ιατρείο στα νοσοκομεία. 

Αυτή είναι η αλήθεια, κύριε Υπουργέ, την ανεχθήκατε και την ανέχεστε και αυτό το κάνατε για να κρατήσετε σε χαμηλά επίπεδα τους μισθούς των νοσοκομειακών γιατρών. 

Διάβασα χθες στον Τύπο κάποια πράγματα που είπατε για την κατάσταση του ΕΣΥ, ότι φταίει η άναρχη ανάπτυξή του. 'Οτι οι γιατροί πλέον λειτουργούν με δημοσιοϋπαλληλική αντίληψη και ο ασθενής που θα μπει στο νοσοκομείο δεν θα βρει αυτό που θέλει, αυτό που ελπίζει. 

Σας λέω απερίφραστα πως είναι σωστές οι διαγνώσεις σας και οι επισημάνσεις σας. Ποιος, όμως, φταίει για όλα αυτά; Φταίτε εσείς, οι κυβερνήσεις του ΠΑ.ΣΟ.Κ. και αυτό γιατί χρησιμοποιήσατε το ΕΣΥ όχι για την παροχή καλύτερης περίθαλψης στον ελληνικό λαό αλλά για ψηφοθηρικούς λόγους. Τώρα καταρρέει και έχει οδηγηθεί σε προβληματική, απαράδεκτη και χαώδη κατάσταση. 

Κύριε Υπουργέ, μη μου πείτε ότι χρησιμοποιώ σκληρούς χαρακτηρισμούς για αντιπολιτευτικούς λόγους. Την ίδια περίπου σκιαγράφηση έκανε προ καιρού και ο σύμβουλος επί θεμάτων υγείας του Πρωθυπουργού. Μίλησε για χαμηλή ποιότητα υπηρεσιών, για κακή εξυπηρέτηση ασθενών, για συνθήκες διαμονής που ταλαιπωρούν τους ασθενείς, για απρόσωπη μεταχείριση των ασθενών. Σήμερα στα δημόσια νοσοκομεία πηγαίνουν μόνο οι άποροι. Μήπως θέλετε να καταντήσετε τα νοσοκομεία ιδρύματα πρόνοιας, που θα θεραπεύουν μόνο τους απόρους και αλλοδαπούς, οι οποίοι έρχονται για να αναζητήσουν την τύχη τους στη χώρα μας; 

'Ερχομαι, τώρα, κύριοι Υπουργοί, στη λειτουργική κατάσταση των νοσοκομείων. Υπάρχει στα περισσότερα νοσοκομεία κακή έως απαράδεκτη ξενοδοχειακή υποδομή, την οποία αποτύπωσαν και παρουσίασαν πρόσφατα και τα Μέσα Μαζικής Ενημέρωσης. 

Υπάρχει μεγάλη έλλειψη ιατρικού και κυρίως νοσηλευτικού προσωπικού. Σύμφωνα με τα στοιχεία της ΠΟΕΔΗΝ η έλλειψη νοσηλευτικού προσωπικού σε πανελλαδική κλίμακα φθάνει τις δεκαπέντε χιλιάδες, ποσοστό που ανέρχεται πάνω από 30%. Νοσηλεύτριες συνταξιοδοτούνται, αλλά δεν αντικαθίστανται. Στο Γενικό Κρατικό Αθηνών, για παράδειγμα, συνταξιοδοτήθηκαν εξήντα μία νοσηλεύτριες και προσελήφθησαν τριάντα δύο. 

Στο Νοσοκομείο του Βόλου συνταξιοδοτήθηκαν δεκαεπτά και προσελήφθησαν δύο. Λόγω της μεγάλης αυτής έλλειψης, οι συγγενείς των ασθενών αναγκάζονται πολλές φορές να προσφέρουν νοσηλευτική βοήθεια. 

Υπάρχουν νοσοκομεία που έχουν μεγάλη έλλειψη υλικοτεχνικής υποδομής και λειτουργούν με παλαιά μηχανήματα, τα οποία συχνά-πυκνά παρουσιάζουν βλάβες. 

Υπάρχουν μεγάλα νοσοκομεία της Αττικής, όπως το Λαϊκό, το Κρατικό Αθηνών, το Ιπποκράτειο, η Σωτηρία, ο Ερυθρός, το Μεταξά Πειραιά, που δεν έχουν αξονικό τομογράφο και οι άρρωστοι μεταφέρονται στους αξονικούς τομογράφους της ιδιωτικής πρωτοβουλίας, την οποία εσείς παλαιότερα λυσσαλέα πολεμήσατε. 

Θα σας αναφέρω ενδεικτικά την κατάσταση που επικρατεί στο Νοσοκομείο "Μεταξά" του Πειραιά. 

'Οπως γνωρίζετε, είναι ένα νοσοκομείο πρώτης γραμμής, που εξυπηρετεί ασθενείς που πάσχουν από τη νόσο του καρκίνου, ασθενείς που προέρχονται από την περιοχή της Αττικής, αλλά και από μεγάλο τμήμα της νότιας Ελλάδας και των νησιών. 'Ενα τέτοιο νοσοκομείο θα έπρεπε να λειτουργεί με σύγχρονες προδιαγραφές. Κι όμως ακούστε πώς λειτουργεί: 

'Εχει έλλειψη 30% του νοσηλευτικού προσωπικού και τη νύχτα υπάρχει μία αδελφή για τριάντα έως σαράντα ασθενείς. 'Εχει έλλειψη 15% ειδικευμένου ιατρικού προσωπικού. Δεν έχει επτά διευθυντές κλινικών. Είναι ακέφαλος ο χειρουργικός τομέας. Δεν έχει αξονικό τομογράφο. Ο δε γραμμικός επιταχυντής, απαραίτητος για σύγχρονες ακτινοθεραπευτικές μεθόδους, ορισμένες από τις οποίες δεν μπορούν να γίνουν με τα κλασικά μηχανήματα κοβαλτίου, ετέθη το Φεβρουάριο του 1998, πριν δηλαδή από ένα χρόνο, εκτός λειτουργίας. 'Εχει παρέλθει ένας χρόνος και δεν έχει επαναλειτουργήσει και ουδείς γνωρίζει από τους υπευθύνους πότε θα επαναλειτουργήσει. 

Αυτή είναι η τραγική κατάσταση στο Νοσοκομείο Μεταξά. Ανάλογη είναι, όμως, σε όλα τα νοσοκομεία της χώρας, λίγο καλύτερη και λίγο χειρότερη. 

Μπορεί να πραγματοποιήθηκαν επισκέψεις του πρωθυπουργικού ζεύγους στα νοσοκομεία, παλαιότερα του κ. Σημίτη στο Λαϊκό και τελευταία της κ. Σημίτη στο Γενικό Κρατικό Νοσοκομείο Νίκαιας του Πειραιά. Θα επικροτούσα τέτοιες επισκέψεις, αν είχαν ως στόχο την επισήμανση των προβλημάτων των νοσοκομείων και την επίλυσή τους, ώστε να αναβαθμιστούν. 'Ομως, όπως απεδείχθη στην πράξη, οι επισκέψεις αυτές είχαν ως μόνο στόχο την αναβάθμιση του Πρωθυπουργού και της Κυβέρνησής του. 'Εγιναν μόνο για να βελτιώσουν το τσαλακωμένο τους προφίλ. 

Η κ. Σημίτη επισκέφθηκε τους χώρους που είχαν καθαριστεί, γυαλιστεί και τακτοποιηθεί τα πάντα. Και έπαιζε μάλιστα και κλασική μουσική. 'Ετσι τα βρήκε όλα άψογα, όλα τέλεια, όλα σύγχρονα. Δεν πήγε όμως και στους άλλους χώρους του νοσοκομείου. Δεν πήγε να δει το θάλαμο της Πνευμονολογικής Κλινικής με τα είκοσι κρεβάτια, που νοσηλεύονται μαζί άνδρες και γυναίκες. Δεν πήγε να δει τις σπασμένες κλειδαριές, τις βρώμικες τουαλέτες, τους πεσμένους σοβάδες και γενικά τις εικόνες αθλιότητας που αποκαλύπτουν κάθε τόσο τα Μέσα Μαζικής Ενημέρωσης. 

'Ερχομαι τώρα στις μονάδες εντατικής θεραπείας. Για τις μονάδες εντατικής θεραπείας, που την αναγκαιότητά τους γνωρίζουμε όλοι, ισχύει αρχικά ο κανόνας της εγκληματικής ανεπάρκειας. 

Βάσει των ευρωπαϊκών προδιαγραφών, ανάλογα με τον πληθυσμό και τα νοσοκομειακά κρεβάτια που έχει η χώρα μας, πρέπει να έχουμε γύρω στα χίλια διακόσια κρεβάτια Μ.Ε.Θ., όμως διαθέτουμε μόνο τριακόσια εξήντα, από τα οποία λειτουργούν τα τριακόσια. Το εγκληματικό στην περίπτωση αυτή είναι ότι τα υπόλοιπα εξήντα, ενώ είναι εξοπλισμένα, δεν λειτουργούν λόγω έλλειψης τεχνικής ή νοσηλευτικής υποστήριξης. 

Στο Γενικό Κρατικό Νοσοκομείο της Αθήνας, για παράδειγμα, από τα δεκατέσσερα κρεβάτια που διαθέτει, λειτουργούν μόνο τα έντεκα, ενώ όλοι γνωρίζουμε ότι μία κλίνη εντατικής θεραπείας μπορεί να σώσει πολλές φορές ανθρώπινη ζωή. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Τα νοσοκομεία, κύριε Υπουργέ, βουλιάζουν και πάλι στα χρέη, που ανέρχονται σήμερα σε περισσότερα από εκατό δισεκατομμύρια (100.000.000.000) δραχμές. Σε ένα βαθμό φταίει η κακοδιαχείριση που έχει σχέση με τις προμήθειες, τις σπατάλες, τις ρεμούλες και τις υπερτιμολογήσεις. Φταίει ο τρόπος με τον οποίο διοικούνται σήμερα τα νοσοκομεία και έχουμε οικονομική αιμορραγία, που την πληρώνει ο σκληρά φορολογούμενος 'Ελληνας πολίτης. Πρέπει τα νοσοκομεία να διοικηθούν με τεχνοκράτες, που θα έχουν επαρκή γνώση της διοίκησης και της οικονομίας της υγείας. Σήμερα διοικούνται κατά το πλείστον από άσχετους κομματικούς σας φίλους. 

Προηγουμένως σας είπα ότι δεν έχετε σταθερή πολιτική στον τομέα της υγείας και αυτό αποδεικνύεται περίτρανα από την τακτική που ακολουθείτε στο θέμα των γενικών διευθυντών των νοσοκομείων. Ακούστε: 

Αφού πρώτα απορρίψατε το θεσμό των γενικών διευθυντών, που το 1992 είχε θεσμοθετήσει ο τότε Υπουργός Υγείας κ. Σούρλας, ο κ. Γείτονας τον επανέφερε με το ν. 2519/97 που αναφερόταν στην ανάπτυξη και στον εκσυγχρονισμό του Εθνικού Συστήματος Υγείας. Και ενώ υποστήριζε ότι με τους γενικούς διευθυντές θα λειτουργήσουν τα πάντα σωστά, θα αντιμετωπιστούν αποτελεσματικότερα τα οικονομικά, λειτουργικά και διαχειριστικά προβλήματα των νοσοκομείων, εσείς προχθές, όπως σας είπα, τους καταργήσατε και πάλι με διάταξη νόμου. Επαναφέρατε την παντοδυναμία του κομματικού προέδρου. Αυτή είναι η πολιτική πισωγυρίσματος, επιπολαιότητος και ανευθυνότητος. Γιατί, κύριε Υπουργέ, το πράξατε αυτό; Πιεστήκατε από τους κομματικούς σας φίλους, που κάθονται στις αναπαυτικές πολυθρόνες; 'Εχετε χρέος σ' αυτήν την Αίθουσα να απαντήσετε, έχετε χρέος να μας πείτε γιατί κάνετε αυτά τα πισωγυρίσματα. Η θέση η δική μας γνωρίζετε πολύ καλά ότι είναι υπέρ των γενικών διευθυντών, που θα έχουν ικανότητες, που θα ξέρουν από διοίκηση, που θα ξέρουν από οικονομία της υγείας, για να λειτουργήσουν καλύτερα τα νοσοκομεία. 

Και το τραγελαφικό είναι ότι ορίσατε πενταετία για τη θητεία των προέδρων των νοσοκομείων, ενώ η κυβερνητική θητεία ξέρετε ότι είναι τέσσερα χρόνια. Φυσικά η δική σας θητεία -και εννοώ η κυβερνητική σας θητεία- το πολύ να είναι ακόμη ένα χρόνο! 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, δώστε μου τέσσερα-πέντε λεπτά και αφαιρέστε τα από τη δευτερολογία μου. 

Ο ελληνικός λαός σας βαρέθηκε. Του έχετε δημιουργήσει πολλά και σοβαρά προβλήματα και συνεχώς του προσθέτετε και άλλα. 

Το πρώτο χτύπημα το πήρατε στις δημοτικές και νομαρχιακές εκλογές. Το δεύτερο χτύπημα θα το πάρετε στις ευρωεκλογές και το τρίτο και τελειωτικό χτύπημα θα το υποστείτε στις εθνικές εκλογές, όποτε και αν γίνουν, το αργότερο σε δεκατέσσερις μήνες. 

Τι γίνεται τώρα, κύριε Υπουργέ, με τα νοσοκομεία "Παπαγεωργίου" Θεσσαλονίκης, Λάρισας, Λειβαδιάς, Αλεξανδρούπολης, Κέρκυρας, που έχουν τελειώσει, αλλά παραμένουν κλειστά ή υπολειτουργούν; Τι γίνεται με το νοσοκομείο Θριάσιο στην Ελευσίνα; Γιατί δεν εφημευρεύει για είκοσι τέσσερις ώρες; Αν εφημέρευε, θα αποσυμφορούντο και τα δύο νοσοκομεία του Πειραιά το "Τζάννειο" και το "Κρατικό" και πιθανώς να βρισκόταν κάποια καλύτερη λύση για τους κατοίκους της μείζονος περιφέρειας του Πειραιά. Τώρα οι Πειραιώτες, όταν ασθενήσουν, αναγκάζονται κάθε τρίτη μέρα να καταφεύγουν στο νοσοκομείο της Βούλας. Αντιλαμβάνεσθε ότι σε ώρες κυκλοφοριακής συμφόρησης της παραλιακής λεωφόρου Ποσειδώνος, η καθυστέρηση στη μεταφορά ενός ασθενούς, όπως πολυτραυματία, με σοβαρό εγκεφαλικό, με έμφραγμα, μπορεί να στοιχίσει ανθρώπινη ζωή. 

'Ερχομαι τώρα στην ανικανότητά σας για απορρόφηση κοινοτικών κονδυλίων, που ανέρχεται μόνο στο 22%. 'Ετσι χάνονται δεκάδες δισεκατομμύρια δραχμές που, αν είχαν απορροφηθεί, σε συνδυασμό με χρηστή διαχείριση, θα μπορούσαν να συμβάλουν ουσιαστικά στη βελτίωση των απαράδεκτων συνθηκών που επικρατούν στο χώρο της υγείας. 

Τελειώνοντας, κύριε Υπουργέ, θα επαναλάβω αυτό που είπα στην αρχή. Θεωρώ θετική τη συγγνώμη, που ζητήσατε από τον ελληνικό λαό για την κατάσταση στα νοσοκομεία. Περιμένω όμως και το πολιτικό σας φιλότιμο, που θα είναι στην κατεύθυνση της ουσιαστικής βελτίωσης των δημόσιων νοσοκομείων, για να μην ισχύσει η λαϊκή ρήση "από τότε που βγήκε η συγγνώμη, χάθηκε το φιλότιμο". 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αλεξόπουλος έχει το λόγο για πέντε λεπτά. 

ΓΕΩΡΓΙΟΣ ΑΛΕΞΟΠΟΥΛΟΣ: Κυρίες και κύριοι συνάδελφοι, αν και η χώρα μας το τελευταίο χρονικό διάστημα ζει και βρίσκεται κάτω από τη σκιά των γεγονότων -που τείνουν να δημιουργήσουν γενικότερη σύγχυση και αποπροσανατολισμό από την πραγματικότητα- και της πρόσφατης εθνικής ταπείνωσης, ωστόσο εμείς, ως πολιτικοί, έχουμε ιερό χρέος πάντοτε να φροντίζουμε και να ενασχολούμαστε με τα καίρια ζητήματα που ταλανίζουν και καθιστούν προβληματική την καθημερινή ζωή του 'Ελληνα πολίτη. 

Η συζητούμενη επερώτηση αναφέρεται στον τομέα της πολυπαθούς υγείας, έναν τομέα με πολλά και χρόνια προβλήματα, στα οποία οι πολιτικές των προσφάτων κυβερνήσεων -και κυρίως του ΠΑΣΟΚ- δεν φαίνεται να έχουν επιφέρει κάποιο θετικό αποτέλεσμα. 

Στις 27.1.1999, αν ενθυμούμαι καλά, ο αρμόδιος Υπουργός Υγείας ενεφανίσθη μπροστά στον ελληνικό λαό ζητώντας συγγνώμη για την άθλια εικόνα της υγείας, του ΕΣΥ. 'Υστερα από τόσα χρόνια διακυβέρνησης, έρχεται ο ίδιος να παραδεχθεί τη χρεοκοπία του ΕΣΥ για την όντως αξιολύπητη κατάσταση στην οποία συνεχίζει να βρίσκεται η υγεία. 

Παρά τις συνεχείς προειδοποιήσεις, επισημάνσεις, οι οποίες έχουν γίνει μέσα από το ελληνικό Κοινοβούλιο, τον Τύπο, την Αντιπολίτευση και ακόμη και μέσα από το κόμμα του ΠΑΣΟΚ, η πολιτική του αρμοδίου Υπουργείου αρκείται σε απλές διαπιστώσεις, γενικότητες, άπειρες και μεγαλοπρεπείς υποσχέσεις, ημίμετρα και σε αλλεπάλληλες αλλαγές σε επίπεδο πολιτικό και διοικητικό. 

Το ΕΣΥ συνεχίζει να προσφέρει υγειονομικές υπηρεσίες αντίστοιχες, μπορούμε να πούμε, με αυτές των χωρών του τρίτου κόσμου. Σε αρκετά νοσοκομεία η κατάσταση νοσηλείας είναι απερίγραπτη. Υπάρχει σοβαρό πρόβλημα καθαριότητας, βρώμικοι κοινόχρηστοι χώροι, κακοβαμμένοι τοίχοι, συσσωρευμένα σκουπίδια, κακοσυντηρημένες εγκαταστάσεις, ελλιπείς απολυμάνσεις. 

Αρκετοί από τους ασθενείς στην Ελλάδα της ΟΝΕ και του 2000 νοσηλεύονται υπό συνθήκες που θυμίζουν αντίστοιχες του μεσοπολέμου. Τα περιβόητα ράντζα, τα οποία ξεκίνησαν να στοιχειώνουν στα νοσοκομεία στα πρώτα έτη της διακυβέρνησης του ΠΑΣΟΚ, κάνουν ακόμη αισθητή την παρουσία τους τώρα, στην αυγή της καινούριας χιλιετίας. 

Τα νοσοκομεία, ως βασικές πηγές ιατρικής περίθαλψης, κρίνονται πλέον από τους 'Ελληνες πολίτες ως αφιλόξενα. Αρκετά μάλιστα από αυτά επισημάνθηκαν από τα πορίσματα των επιθεωρητών δημόσιας υγείας, τα οποία σφραγίζουν την αρνητική όψη της σύγχρονης ιατρικής περίθαλψης. 

Το σημαντικό πρόβλημα της αριθμητικής ανεπάρκειας νοσηλευομένου κοινού με το νοσηλευτικό προσωπικό δυστυχώς παραμένει. Δεν υπάρχει η αναμενόμενη ενίσχυση των νοσοκομείων με επαρκές προσωπικό, αλλά και τεχνικό εξοπλισμό για την κάλυψη των ολοένα και αυξανομένων αναγκών. Δεν είναι λογικό να εξυπηρετούνται δεκάδες κλίνες από τραγικά ελάχιστες νοσοκόμες. 

'Ελλειψη παρατηρείται σε κτιριακή υλική υποδομή, σε τραυματιοφορείς και σε σύγχρονο εξοπλισμό ιατρικών εξετάσεων, βάζοντας έτσι σε μεγαλύτερη ταλαιπωρία και περισσότερες μετακινήσεις τους ασθενείς και τις οικογένειές τους. Κέντρα υγείας αντιοικονομικά σχεδιασμένα και χωρίς χωροταξική κατανομή, δεν έχουν μπει ακόμη σε λειτουργία. 

Εδώ πρέπει να τονισθεί πως υπάρχουν και νοσοκομεία τα οποία διαθέτουν την κατάλληλη τεχνική υποδομή και συγκρότηση, έχουν τις πλέον ιδανικές προδιαγραφές για την εξυπηρέτηση των ασθενών, αλλά εν τούτοις με τη διαρκή και όντως ανεξήγητη ανοχή ή και αδιαφορία της Κυβέρνησης παραμένουν εντελώς αναξιοποίητα. Χαρακτηριστικό παράδειγμα είναι το νοσοκομείο Παπαγεωργίου της Θεσσαλονίκης. 

Η οικονομική πλευρά του συστήματος υγείας είναι αναμφισβήτητα προβληματική και διάτρητη. Μεγάλο μέρος των σχετικών κονδυλίων δεν έχει αξιοποιηθεί και μάλιστα κατά τρόπο διαφανή. Η έλλειψη εξειδικευμένων στελεχών στη διοίκηση και στα οικονομικά έχει οδηγήσει στην αλόγιστη σπατάλη, σε πολλαπλά ελλείμματα και σε φαινόμενα παραοικονομίας. 

Καμιά φροντίδα για την οργάνωση του εξωνοσοκομειακού χώρου, τα περιβόητα δίκτυα πρωτοβάθμιας φροντίδας. Και αυτό θα είχε πιθανότητα επιλυθεί, αν το ΠΑΣΟΚ φρόντιζε για την παραγωγή γενικών ιατρών. Μέσα σε δεκαπέντε έτη που κυβερνά τον τόπο, θα είχε εξασφαλιστεί η βασική προϋπόθεση, για να λειτουργήσει ουσιαστικά ο εξωνοσοκομειακός χώρος. 

Πώς θα λειτουργήσουν τα δίκτυα πρωτοβάθμιας φροντίδας δίχως γενικούς γιατρούς, χωρίς παθολόγους; Ας κοιτάξουμε τι εφαρμόζεται σε μεγάλες χώρες της Ευρώπης. Οι λίστες αναμονής, η έλλειψη κλινών, η υποβαθμισμένη διαμονή και γενικότερα η ήδη ανεπαρκής δημόσια υγεία, οδηγούν τους πολίτες μας στον ιδιωτικό τομέα και όσοι αντέχουν την πρόσθετη οικονομική επιβάρυνση έχουν μία περισσότερο αξιοπρεπή ιατρική αντιμετώπιση. 

Κυρίες και κύριοι συνάδελφοι, ίσως αυτά που σας αναφέρω να μην καλύπτουν την όλη θλιβερή πραγματικότητα. 

Κλείνοντας την ομιλία μου θα σας υπενθυμίσω τα τεκταινόμενα στην περίθαλψη των δημοσίων υπαλλήλων. 'Ενα σύστημα που λειτουργούσε επί δεκαετίες κάτω από την εποπτεία του Υπουργείου Υγείας και αποτέλεσε πρότυπο για πολλά ασφαλιστικά ταμεία, θέλετε να το αλλάξετε, κύριε Υπουργέ, προχειρολογώντας και κυρίως αποφεύγοντας να δώσετε συγκριτικά στοιχεία σε σχέση με άλλες προηγμένες χώρες και αποσαφηνίζοντας το αύριο σε σχέση με το σήμερα. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

'Ενα δοκιμασμένο σύστημα μπορεί να γίνει καλύτερο, εάν ελαττωθεί η γραφειοκρατία και περιορισθούν οι δαπάνες με λογικά μέτρα, όπως ενημέρωση δικαιούχων, καθορισμός πλαφόν δαπανών για εξετάσεις, κ.ά. 'Εχετε εγκλωβιστεί στις κομματικές σκοπιμότητες και στο όνειρο να αλώσετε κομματικά ένα χώρο που χρειάζεται άμεσο ενδιαφέρον και προσαρμογή στα νέα δεδομένα πάντα με την επίβλεψη του Υπουργού Υγείας. 

ΠΡΟΕΔΡΕΥΩΝ (Παναγιώτης Σγουρίδης): Κύριε Αλεξόπουλε, τα υπόλοιπα στη δευτερολογία σας. 

ΓΕΩΡΓΙΟΣ ΑΛΕΞΟΠΟΥΛΟΣ: Είναι περιφρόνηση προς την κοινή λογική, όταν επί δέκα χρόνια η κλινική ιατρική εξέταση κοστολογείται δύο χιλιάδες διακόσιες (2.200) δραχμές, να λέτε ότι θα βελτιώσετε την περίθαλψη των δημοσίων υπαλλήλων με μικρότερη ιατρική επιβάρυνση ανά κλινική εξέταση των ασφαλισμένου. 

Εμείς σας καλούμε, όπως και τους υπεύθυνους συνδικαλιστικούς φορείς, να λογικευθείτε, προτού να είναι αργά. Είμαστε στην Ευρωπαϊκή 'Ενωση, πάμε μπροστά. Ο 'Ελληνας πολίτης δεν χρειάζεται ούτε λίστες φαρμάκων ούτε περίθαλψη τύπου ΙΚΑ. Θα ήταν προτιμότερο να υπάρχει περισσότερη ειλικρίνεια... 

ΠΡΟΕΔΡΕΥΩΝ (Παναγιώτης Σγουρίδης): Κύριε Αλεξόπουλε, παρακαλώ, τελειώνετε. 

ΓΕΩΡΓΙΟΣ ΑΛΕΞΟΠΟΥΛΟΣ: ...καλύτερη ενημέρωση και συνεννόηση με τους γιατρούς και το πιο σπουδαίο απ' όλα, ενημέρωση και παιδεία για τους 'Ελληνες πολίτες. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Ορέστης Κολοζώφ ορίζει ως Κοινοβουλευτικό Εκπρόσωπο σε αυτήν την επερώτηση το Βουλευτή κ. Απόστολο Τασούλα. 

Ο κ. Παπανικολάου έχει το λόγο. 

Κύριε Παπανικολάου, θέλετε να πάρετε και τη δευτερολογία σας μαζί; Να σας δώσω οκτώ λεπτά, για να τελειώσετε; 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: 'Οχι, θέλω πρωτολογία με μία μικρή ανοχή, κύριε Πρόεδρε. Πάντα εσείς είσθε ευγενής απέναντι στους συναδέλφους. 

ΠΡΟΕΔΡΕΥΩΝ (Παναγιώτης Σγουρίδης): 'Οχι, οι μικρές ανοχές οδηγούν σε μεγάλες παρεκκλίσεις. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: 'Οχι, μιλάμε για μικρές πάντα. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Ευχαριστώ, κύριε Πρόεδρε. 

Επιτρέψτε μου να επισημειώσω, κύριε Πρόεδρε, την απουσία την περασμένη Πέμπτη, όταν συζητούσαμε το συνταξιοδοτικό του Υπουργείου Οικονομικών, του Υπουργού Υγείας-Πρόνοιας κ. Παπαδήμα και του Υφυπουργού κ. Φαρμάκη. 

Δεν θα ήθελα να το εκλάβω αυτόν σαν αδυναμία να απαντήσουν στο Σώμα για τα δύο άρθρα 19 και 20, που μπορώ να πω ότι αποτελούν πυλώνες για το Εθνικό Σύστημα Υγείας, όμως δεν παρέστησαν οι δύο Υπουργοί μας και άφησαν τον κ. Χριστοδουλάκη να αναφερθεί στα δύο αυτά άρθρα. Φοβάμαι και διατηρώ μία επιφύλαξη, μήπως ο κ. Χριστοδουλάκης πέρα από τις εφημερίες αναλαμβάνει να νομοθετεί και για θέματα υγείας. Πιστεύω ότι δεν θα τα καταφέρει τόσο καλά, γι' αυτό θέλω να παρακαλέσω τους κυρίους Υπουργούς σε τέτοια θέματα να είναι μαζί μας, για να μπορέσει να υπάρξει μία καθόλα δημοκρατική συζήτηση και να βγει μέσα από ένα σωστό διάλογο το σύστημα εκείνο, που θα μπορέσει να προσφέρει τις υπηρεσίες για τις ανάγκες υγείας του ελληνικού λαού. 

Με το ν. 1397/83, που ψηφίστηκε, όλοι τότε οι Ιεροφάντορες του σοσιαλισμού κατακεραύνωναν τους πάντες και τα πάντα ότι ο νόμος αυτός ήρθε και "απέδρα εκ του κόσμου τούτου πάσα οδύνη, λύπη και στεναγμός". 

Κατάφερε, όμως, να εκπληρώσει την κομματική αποστολή και μέσα από τη δημαγωγία να κερδηθούν και εκλογές. 'Ομως, τώρα, καταρρέει και αυτές δεν είναι μόνο δικές μας απόψεις και θέσεις, είναι θέσεις επισήμων κομματικών στελεχών της Κυβερνήσεως. Είχαμε τη δυνατότητα πρόσφατα να ακούσουμε διάφορες απόψεις στο διεθνές συνέδριο που είχε το "ECONOMIST", αναφορικά με "το σήμερα και το αύριο της υγείας". 

Ανεφέρθηκαν από άλλους συναδέλφους και αν έχω χρόνο θα αναφερθώ λεπτομερέστατα και εγώ στις δηλώσεις αυτές. Θα αναφερθώ, όμως, σε ορισμένα στοιχεία, που τεκμηριώνουν την άποψη και τη θέση κάθε ότι ρίξατε τη δημόσια υγεία σε κώμα και τώρα πάνω στο πτώμα της αποκαλύπτεται χορός δισεκατομμυρίων σαν έλλειμμα χρηστής διοικήσεως και κακοδιοικήσεως της εκσυγχρονιστικής Κυβερνήσεως Σημίτη. 

Κάθε μέρα τα νοσοκομεία δημιουργούν χρέη της τάξεως των διακοσίων πενήντα εκατομμυρίων (250.000.000) δραχμών. Από το 1994 μέχρι σήμερα τα χρέη των νοσοκομείων ξεπερνούν τα τριακόσια πενήντα δισεκατομμύρια (350.000.000.000), ενώ το 1993, όταν η Νέα Δημοκρατία παρέδωσε την Κυβέρνηση, υπήρχε πλεόνασμα 25,2 δισεκατομμυρίων. 

Και ενώ είναι γνωστή η κατάσταση των δημοσίων νοσοκομείων της πατρίδας μας -κολαστήρια τα αποκάλεσε ο κ. Γείτονας, τριτοκοσμικά και άθλια τα αποκαλούν κομματικά υψηλόβαθμα στελέχη και όλος ο ελληνικός λαός- εν τούτοις πηγαίνουν από το κακό στο χειρότερο και κάθε χρόνο οι λειτουργικές τους δαπάνες αυξάνονται κατά 40%, καθιστώντας τα έτσι σαν "τον περιβόητο "πίθο των Δαναήδων" και δημιουργώντας φωλιές απατεώνων". 

Είναι δυνατόν να αυξάνονται οι δαπάνες κάθε χρόνο και να νοσηλεύονται και να πεθαίνουν οι 'Ελληνες πολίτες στα ράντζα της ντροπής και στους διαδρόμους, χωρίς διάγνωση και βοήθεια; Ζούμε στην Ελλάδα της Ευρώπης του 2000 ή κάπου αλλού, όταν γινόμαστε μάρτυρες απώλειας συμπατριωτών μας πάνω σε καρότσες αγροτικών αυτοκινήτων κατά τη διάρκεια της διακομιδής τους σε νοσοκομεία, επειδή το κράτος αδιαφορεί; 

'Εχουμε δύο παραδείγματα πριν από δέκα μέρες, ένα στη Ναύπακτο και ένα στη Φλώρινα. Το Σάββατο ή την Παρασκευή το βράδυ έχουμε το τελευταίο παράδειγμα στην Κω. Ακούσαμε σήμερα από τα Μέσα Μαζικής Ενημερώσεως, όταν έγινε κάποιο παράπονο από τους συγγενείς, το τι συνέβαινε με τα ασθενοφόρα. Σημειώστε το κάπου, κύριε Υπουργέ, αν θέλετε, για να ενοχλήσετε τους αρμόδιους παράγοντες. Η πρώτη απάντηση ήταν ότι δεν είχαν το κλειδί στο ασθενοφόρο και η δεύτερη απάντηση ότι δεν λειτουργούσε το άλλο ασθενοφόρο. Δεν ξέρω αν αυτά μας τιμούν. Αυτό έγινε στην Κω το Σάββατο. 

Είμαστε σύγχρονη Ελλάδα και μπαίνουμε στην τρίτη χιλιετία, με τους αδελφούς μας της νησιωτικής Ελλάδας να προσεύχονται να μη φυσήξει αεράκι και να μη νυκτώσει όταν υπάρχει από μια απλή αρρώστια μέχρι μια σοβαρότερη, με τους περισσότερους θαρραλέους να λαμβάνουν πρωτοβουλίες, είτε με κίνδυνο της ζωής τους είτε καταφεύγοντας ακόμα και για απλές ιατρικές πράξεις σε γειτονική χώρα, προς δόξαν της ανύπαρκτης κοινωνικής πολιτικής της Κυβερνήσεως. 

Είναι ή δεν είναι ανικανότης της Κυβερνήσεως το να συμβαίνουν όλα αυτά; Πού είναι το σύστημα ΑID, πού είναι η τηλεϊατρική, για να μπορέσουν να βοηθηθούν οι υπάρχοντες εκεί αγροτικοί ιατροί, ώστε να μη συμβαίνουν αυτά που συμβαίνουν; 

Μας τιμά αυτό το ποσοστό της απορροφητικότητας, που είναι πάρα πολύ χαμηλό 37% από την Ευρωπαϊκή 'Ενωση. Το πρόγραμμα "ΙΠΠΟΚΡΑΤΗΣ" έχει ξεχαστεί, μπήκε στα χρονοντούλαπα; Μήπως είναι καιρός να το ανασύρετε, για να δρομολογηθούν επιτέλους αυτά τα ελικόπτερα παντός καιρού; Είναι σωστό στη σημερινή Ελλάδα να πεθαίνουν τουρίστες στα αεροδρόμια; 

Είναι δυνατόν, κύριοι της Κυβερνήσεως, να μιλάτε για πολιτική υγείας και το Πανεπιστημιακό Νοσοκομείο της Λάρισας να είναι έτοιμο και να μη λειτουργεί, όπως και της Κερκύρας, της Λειβαδιάς και το Παπαγεωργίου; Μήπως κάποιος είναι υπεύθυνος να απαντήσει στο γιατί; Γιατί κανείς δεν απαντά, μόνο απλώς προβαίνετε σε διαπιστώσεις; 

Ασφαλώς, κύριε Υπουργέ, πρέπει να σας απασχολεί και το θέμα με τις μονάδες εντατικής θεραπείας, τις ανύπαρκτες σε πολλές περιοχές της υπαίθρου μας, αλλά και όπου υπάρχουν ή δεν υπάρχει το ανάλογο προσωπικό για να μπορέσει να τις επανδρώσει κατάλληλα και να προσφέρουν την υγεία στον ελληνικό λαό. 

Εν τούτοις, παρατηρείται το πανελλήνιο φαινόμενο, ιδίως στις μεγάλες πόλεις, οι υπάρχουσες μονάδες να μη λειτουργούν, να έχουμε από τρία μέχρι τέσσερα κενά σε κλίνες -αναφέρω τον Ευαγγελισμό, το Ασκληπιείο, το 'Αγιοι Ανάργυροι, το Αγία 'Ολγα- με το απαράδεκτο γεγονός του μικρού αριθμού προσωπικού. Νομίζω ότι θα έχετε δει την έκθεση της ΠΟΕΔΗΝ που έχει γίνει πρόσφατα και που αναφέρει 85% κενά σε νοσηλευτικό προσωπικό. 

Σας απασχόλησε, κύριε Υπουργέ, το φαινόμενο της ιατρικής μεταναστεύσεως ασθενών στη "Μέκκα Αθήνα", αλλά και της μεταναστεύσεως των Ελλήνων ασθενών στο εξωτερικό; 

Σε πρόσφατη ομιλία του ο πρύτανης του Πανεπιστημίου Αθηνών, γιατρός κ. Δημόπουλος, αναφέρει το ποσό των σαράντα δύο δισεκατομμυρίων (42.000.000.000) που χάνεται κάθε χρόνο, που μεταβαίνουν στο εξωτερικό για νοσηλεία οι ασθενείς. 

Σας απασχόλησε το καθεστώς των προμηθειών και πώς γίνεται αυτό, δηλαδή σε κρατικά νοσοκομεία να αγοράζονται αναλώσιμα υλικά, γάζες, σύριγγες και υλικά λαπαροσκοπικής χειρουργικής σε τιμές τριπλάσιες από τα ιδιωτικά νοσοκομεία; 

Σας απασχόλησε να επαναδραστηριοποιηθεί "το Εθνικό Παρατηρητήριο" και ο ν. 2303, τον οποίο ψηφίσατε, αλλά δεν τον ενεργοποιείτε; 

Θα ήθελα μία απάντηση και επιφυλάσσομαι στη δευτερολογία μου. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", πενήντα πέντε μαθητές και επτά συνοδοί- καθηγητές από το 1ο Εσπερινό Λύκειο Αθήνας. 

Τους καλωσορίζουμε στο Κοινοβούλιο. 

(Χειροκροτήματα από όλες τις πτέρυγες) 

Θα ήθελα να πω στα παιδιά, που παρακολουθούν τη συνεδρίαση, ότι σήμερα έχουμε κοινοβουλευτικό έλεγχο, γι' αυτό βρίσκονται στην Αίθουσα οι Βουλευτές οι οποίοι ερωτούν και οι Υπουργοί οι οποίοι απαντούν. 

Ο κ. Σκανδαλάκης έχει το λόγο για πέντε λεπτά, για να πρωτολογήσει. 

ΠΑΝΑΓΙΩΤΗΣ ΣΚΑΝΔΑΛΑΚΗΣ: Κύριε Πρόεδρε, κυρίες και κύριοι συνάδελφοι, δυστυχώς, για μία ακόμη φορά έρχεται προς συζήτηση στη Βουλή το θέμα της δημόσιας υγείας. Ελπίζω αυτήν τη φορά, κύριε Υπουργέ, να δοθούν κάποιες απαντήσεις, για να ανακοινωθούν κάποια μέτρα και να μη γίνουν πάλι κάποιες κινήσεις εντυπωσιασμού της κοινής γνώμης ή να επιβάλετε αύριο το πρωί στον Πρωθυπουργό να επισκεφθεί κάποιο νοσοκομείο και να μας απαντήσει ότι όλα βαίνουν καλώς. 

Τα προβλήματα είναι πολλά και γνωστά. 'Εχουν δε συντελέσει στη γιγάντωσή τους όλες οι κυβερνήσεις του ΠΑ.ΣΟ.Κ, στις οποίες επίλεκτο στέλεχος ήταν και ο σημερινός Πρωθυπουργός. 

Πιστεύω πως η σοβαρότητα του θέματος δεν επιτρέπει άλλους φαρισαϊσμούς. 'Εχετε χρέος να απαντήσετε στους πολίτες αυτής της χώρας, που από τη στιγμή που θα διαβούν την πόρτα ενός νοσοκομείου, παρά τις προσπάθειες του ιατρικού και νοσηλευτικού προσωπικού, ταλαιπωρούνται. Και ταλαιπωρούνται κατά τον χειρότερο τρόπο από δικές σας παραλείψεις και αμέλειες. 

Με την επί χρόνια ανερμάτιστη πολιτική σας καταντήσατε την υγεία, αυτό το ύψιστο κοινωνικό αγαθό, να περιφέρεται σε γεμάτους διαδρόμους από ράντζο σε ράντζο και να εκλιπαρεί για αξιοπρέπεια και σεβασμό. Καταντήσατε τη δημόσια υγεία, το μεγάλο ασθενή του ελληνικού κράτους. 'Εχετε χρέος πιστεύω, εκτός από το να απολογηθείτε στον ελληνικό λαό, γιατί μετά από τόσα χρόνια διακυβέρνησης της χώρας από τις κυβερνήσεις σας, δεν λειτουργεί τίποτα σωστά στο χώρο της υγείας, τουλάχιστον να φροντίσετε κάτι. Και για να είμαι πιο σαφής, συγκεκριμένα: Νομίζω ότι θα είναι σκόπιμο να εξηγήσετε στον 'Ελληνα, γιατί υπάρχουν τεράστιες ελλείψεις ιατρικού και νοσηλευτικού προσωπικού, που οδηγούν στην καθυστέρηση εξυπηρέτησης των ασθενών. 

Ως προς την περίθαλψή τους. Τι μέτρα σκοπεύετε να πάρετε, γιατί εδώ έχουμε το παράδοξο, όχι μόνο να μην κάνουμε προσλήψεις, αλλά να περικόπτουμε και τις εφημερίες των γιατρών, και τις υπερωρίες του προσωπικού. Γνωρίζετε, ότι πολλά νοσοκομεία και πολλές κλινικές, λόγω ελλείψεως του ποσού να δοθεί σε υπερωρίες, δεν έχουν εφημερεύοντα γιατρό; Πείτε στον ελληνικό λαό που είναι τα κέντρα πρωτοβάθμιας περίθαλψης της πόλης. Γιατί υπολειτουργούν τα κέντρα υγείας της χώρας; Πείτε στον ελληνικό λαό γιατί αυτές οι τεράστιες ελλείψεις σε μηχανολογικό και τεχνολογικό εξοπλισμό οδηγούν σε τεράστιες ουρές για μία απλή εξέταση, μία απλή ακτινογραφία, ενώ την ίδια στιγμή πανάκριβα μηχανήματα σκουριάζουν σε κάποιες αίθουσες τελωνείων. Πείτε επιτέλους που οφείλεται η κακή κτιριακή κατάσταση και ξενοδοχειακή υποδομή. 

Πρόσφατα είχαμε όλοι μας την ευκαιρία να δούμε από τα Μέσα Μαζικής Ενημέρωσης εικόνες ντροπής. Γάτες, ποντίκια, κατσαρίδες, αποχετεύσεις που τρέχουν, χαλασμένα καλοριφέρ, ραγισμένους τοίχους, ξεχαρβαλωμένα παράθυρα, ρηγμαμένα κτίρια. Εικόνες εγκατάλειψης και εξαθλίωσης. Και μην μου πείτε, ότι είναι αυτά υπερβολές, διότι και εσείς και εγώ τα ζούμε σαν γιατροί μέσα στα νοσοκομεία. 

Ας ακούσουμε επιτέλους, τι θα κάνετε με τα τμήματα επείγοντων περιστατικών. Υπάρχει παντελής έλλειψη οργάνωσης. Θα κάνετε χώρους υποδοχής για πολυτραυματίες, όπως συμβαίνει σε πολιτισμένες χώρες; Τι θα γίνει με τα κρεβάτια εντατικής θεραπείας; Χρειαζόμαστε πάνω από χίλια κρεβάτια και υπάρχουν περίπου τριακόσια, που και αυτά δεν λειτουργούν λόγω ελλείψεως κυρίως ειδικευμένου προσωπικού. Εάν είναι δυνατόν, στο 2000! Αν και σε κάποια απλά θέματα βλέπει κανείς, ότι δεν έχετε τη διάθεση και τη γνώση να προχωρήσετε, όπως παραδείγματος χάριν στην μηχανοργάνωση ή τον καλύτερο συντονισμό του ΕΚΑΒ, κατά τη διακομιδή των επειγόντων περιστατικών. 

Είχατε εβδομήντα κινητικές μονάδες άμεσης βοήθειας που αποκτήθηκαν από το δεύτερον Κοινοτικό Πλαίσιο Στήριξης. Είναι ανενεργείς, λόγω ελλείψεως προσωπικού. 

Εγκαταλείπουμε τους κατοίκους απομακρυσμένων περιοχών που πεθαίνουν κατά τη μεταφορά τους στο νοσοκομείο, λόγω ελλείψεως ανυπαρξίας συντονισμού και υπηρεσιών υγείας. 

Τα επαρχιακά νοσοκομεία αρχίζουν πλέον και εξαθλιώνονται, διότι τα κάνατε κέντρα υγείας. 

Ελπίζω η Κυβέρνηση να δώσει κάποιες πειστικές απαντήσεις στα παραπάνω προβλήματα και να μην εξαφανίσει όλα αυτά τα προβλήματα, όπως παλαιότερα είχε εξαφανίσει τα ράτζα. Τα θυμόμαστε όλοι τα ράντζα. Λόγω ιδιότητας, μπορώ να σας πληροφορήσω πως είναι ακόμη σε όλα τα νοσοκομεία. Τα ράντζα είναι εδώ και πάνω σ' αυτά ο 'Ελληνας ασθενής χάνει καθημερινώς την αξιοπρέπειά του. 

Πιστεύω, κύριε Υπουργέ, -επαναφέρω την πρόταση που έκανε ο κ. Σούρλας την προηγούμενη φορά εδώ- ότι σε κάποια στιγμή ορισμένα θέματα πρέπει να μπαίνουν σε κάποιο τραπέζι και να μη μας χωρίζουν οι κομματικές ή οι πολιτικές διακρίσεις. 

Το θέμα της υγείας είναι ένα από αυτά, στα οποία πρέπει να σκύψουμε όλοι μαζί. Και σας ρώτησα ευθέως, είσαστε διατεθειμένος να γίνει μία διακομματική επιτροπή, να εξετάσει τα θέματα υγείας, ούτως ώστε να χαράξουμε ένα μπούσουλα; Δεν απαντήσατε. Απαντήστε επιτέλους. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καραγκούνης έχει το λόγο. 

ΑΝΔΡΕΑΣ ΚΑΡΑΓΚΟΥΝΗΣ: Κύριε Πρόεδρε, θέλω να πω στον κύριο Υπουργό ότι η Νέα Δημοκρατία είναι στη δυσάρεστη σήμερα θέση να σας φέρει μέσα σε δύο μήνες για δεύτερη φορά στο Κοινοβούλιο, για να απολογηθείτε για τα θέματα της υγείας. 

Εν πάση περιπτώσει, το κάνουμε αυτό κάτω από την πίεση των πραγματικά δυσάρεστων γεγονότων, που συνέβησαν όλον αυτόν τον καιρό, αλλά και κυρίως διότι πειστήκαμε, κύριε Υπουργέ, ότι δεν έχετε καμία διάθεση να αλλάξετε την πολιτική στο χώρο της υγείας, την προήγουμενη πολιτική, την οποία εσείς εφαρμόζετε πιστά. 

Μια και έθεσαν οι προηγούμενοι συνάδελφοί μου το θέμα του ιδρυτικού νόμου, της σύστασης του ΕΣΥ, τον ν.1397, που έγινε περίπου προ δεκαπενταετίας, εσείς τουλάχιστον προσωπικά είχατε μεγάλη συμμετοχή στο νόμο αυτόν, έγινε με την ελπίδα και την επαγγελία για την εξασφάλιση του αγαθού της υγείας μέσα από το ΕΣΥ. 

Να σας θυμίσω επίσης ότι έγινε κάτω από διώξεις, αναστατώσεις, για να καταλύσει, υποτίθεται τους μεγαλογιατρούς και το συνοδό φακελάκι για μια καλύτερη ποιοτική και ποσοτική υγεία. Μέγα ψέμα σήμερα, το οποίο αποδεικνύεται εκ των πραγμάτων. Ο σημερινός απολογισμός, με τις πρόσφατες εικόνες που είδε ο ελληνικός λαός, τις εικόνες στρατονισμού, τις καταγγελίες, τις παραλείψεις σε εξοπλισμούς, της νοσοκομειακής υποδομής, του ανεπαρκούς νοσηλευτικού προσωπικού και την έλλειψη σχεδιασμού, συντονισμού, ωφελιμότητας ανταποδοτικότητας των χρημάτων και τελικά χρεωκοπίας των νοσοκομείων σας διαψεύδει με τον πιο αντικειμενικό τρόπο. 

Βεβαίως υπάρχει εξήγηση και δεν είναι άλλη από τον κομματισμό και την έλλειψη πολιτικής, που επικράτησε και επικρατεί δυστυχώς ακόμη στο χώρο της υγείας όλα αυτά τα χρόνια και είσθε βασικά υπεύθυνοι. 

'Ολα τα κράτη, πιστεύουμε όλοι, και μάλιστα εμείς οι γιατροί, θέλουν να έχουν εθνικές υπηρεσίες δημόσιας υγείας πολύ καλές, για να εξασφαλίζουν το ύψιστο αυτό αγαθό και να επιβάλουν προσέτι υγιείς όρους ανταγωνισμού στο χώρο της υγείας. Γι' αυτό μελετούν, διαλέγονται, υπολογίζουν οικονομικά, πράγματα που εσείς δεν έχετε κάνει, διότι, αγαπητέ Υπουργέ, όταν νοσεί η δημόσια υγεία, δυστυχώς νοσεί και η ιδιωτική υγεία. Κι αυτό συμβαίνει σήμερα στον τόπο μας και γι' αυτήν την κατάντια έχετε πολύ μεγάλη ευθύνη. 

Σήμερα αποδεικνύεται για μία ακόμη φορά η συνέχιση της ίδιας πολιτικής και θα μπορούσα να σας το υπενθυμίσω τις πρόσφατες νομοθετικές ρυθμίσεις, που δεν είχατε την τόλμη εσείς και την ευαισθησία να έρθετε ο ίδιος να τις στηρίξετε, παρά τις δώσατε στον κ. Χριστοδουλάκη, για να διορίσει προέδρους πενταετούς θητείας, λέτε κι εσείς είσθε τόσο μακρόβιοι πολιτικά -ένα χρόνο ζωής έχετε ακόμη το μέγιστο- ή για να προσυπογράψει τις εφημερίες τρίτου τύπου. Αυτά τα πράγματα δεν είναι σοβαρά, και είσθε υποκριτές. Δεν μπορείτε να έρχεσθε σε αντίθεση με τον ίδιο σας τον εαυτό και με αυτά που έχετε πει. 

Εσείς ο ίδιος ή και οι συνάδελφοί σας, έχετε στηρίξει το θεσμό του μάνατζερ. Και μάλιστα κάτω απ' αυτήν τη χρεοκοπία που υπάρχει σήμερα στα νοσοκομεία είχαμε υποχρέωση να φέρουμε ένα ισοζύγιο στη διοίκηση μεταξύ προέδρου και μάνατζερ. Δεν το κάνατε όμως αυτό, αλλά θέλατε, με τον πρόεδρο τον κομματικό να διαιωνίσετε τη πολιτική σας και μάλιστα εν όψει εκλογών, ή τουλάχιστον να τους εξασφαλίσετε μια παχυλή αμοιβή, -όταν η επόμενη κυβέρνηση της Νέας Δημοκρατίας βεβαίως θα τους καταργήσει- Αντί να ασχολήστε με τα καθημερινά προβλήματα, τα οποία είναι τεράστια και τα οποία στέλνουν στο θάνατο πολλούς συνανθρώπους μας, όπως είναι η παντελής έλλειψη σχεδιασμού και πολιτικής στη πρωτοβάθμια φροντίδα υγείας. Χθες στο τόπο μου χάθηκαν δυο άνθρωποι απλώς διότι δεν υπήρχε ένας απιδονητής στο κέντρο υγείας, και γιατί δεν υπήρχε μεταφορικό μέσο. Δεν υπάρχει επιστημονική υποδομή αλλά στηρίζονται σχεδόν στους αγροτικούς γιατρούς και μόνο. 

Σχεδιάζετε νομοθετικά και συνεχώς νομοθετείτε για τη πρωτοβάθμια υγεία. 

(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή) 

Παρακαλώ, κύριε Πρόεδρε, να μου δώσετε και το χρόνο της δευτερολογίας μου. 

ΠΡΟΕΔΡΕΥΩΝ (Παναγιώτης Σγουρίδης): Εντάξει, θα πάρετε και το χρόνο της δευτερολογίας σας. 

ΑΝΔΡΕΑΣ ΚΑΡΑΓΚΟΥΝΗΣ: Ουδέποτε όμως, κύριε Υπουργέ, στην πράξη εφαρμόσατε το θεσμό του οικογενειακού γιατρού, παρόλο που το περιγράφεται συνεχώς στα νομοσχέδια. 

Κύριε Πρόεδρε, θα υπενθυμίσω στον κύριο Υπουργό την ωφελημότητα των λόγων και την αντιστοιχία με τα έργα. Προ πέντε ετών περίπου ο συνάδελφός σας κ. Κρεμαστινός παρόντος και του Υφυπουργού τότε κ. Φαρμάκη είχε πει, ότι χρειάζονται εκατόν είκοσι δισεκατομμύρια για να εκσυχρονίσουμε το ΕΣΥ. Δυστυχώς χάθηκαν αυτά τα τελευταία χρόνια περίπου τριακόσια πενήντα δισεκατομμύρια. Δεν δόθηκαν όμως για τον εκσυγχρονισμό. Κατασπαταλήθηκαν κάτω από κακή διοίκηση και κομματισμό. Εν τούτοις όμως φαίνεται ότι βολεύονται πάρα πολλοί φίλοι σας. Και μπορώ να σας πω ότι επισκεπτόμενος τελευταία τα νοσοκομεία βλέπω συνεχώς καταγγελίες για υποθέσεις που εκκρεμούν στη δικαιοσύνη και που αφορούν δοσοληψίες με προμηθευτές. Δυστυχώς, χρειάζομαι πολύ χρόνο για να αναφέρω ορισμένα βασικά πράγματα, αλλά θέλω να σας πω μια κουβέντα, κύριε Υπουργέ, χωρίς να την λάβετε ως ύβρη. Προσέξτε μη περάσετε ως Υπουργός, "ο κύριος τίποτα". Αυτήν την οδό όμως ακολουθείτε, διότι συνεχίζετε την κομματική πολιτική στο χώρο της υγείας και μάλιστα με έμμεσο τρόπο. Εσείς γνωρίζετε τα θέματα της υγείας, αλλά δεν μπορείτε να συγκρουστείτε με το κόμμα σας και με το κομματικό κράτος. Ευτυχώς ο ελληνικός λαός το έχει πάρει πολύ βαθιά χαμπάρι και σίγουρα θα σας στείλει εκεί που οι δημοσκοπήσεις καθημερινώς σας καταγράφουν, στο περιθώριο. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Κύριε Πρόεδρε και κύριοι συνάδελφοι, αισθάνομαι ικανοποιημένος που συνάδελφοι της Νέας Δημοκρατίας μέσα σ' αυτό το βραχύ χρονικό διάστημα που είμαι Υπουργός φέρνουν για τρίτη φορά με επερώτησή τους τα θέματα του ΕΣΥ στη Βουλή. Αυτό, σε αντίθεση με αυτά που ανέφερε ο τελευταίος συνάδελφος, δείχνει ότι βρισκόμαστε σε καλό δρόμο γι' αυτό και έχετε έντονη ανησυχία. Γιατί ενα όπως ο πρώτος ομιλητής ανέφερε -ότι δηλαδή το ΠΑΣΟΚ κέρδιζε επανειλημμένα τις εκλογές με την παντιέρα του Εθνικού Συστήματος Υγείας υψωμένη- το ίδιο θα συμβεί και στο μέλλον. Το ΠΑΣΟΚ θα ξαναβγεί. 

Θα ήθελα, κύριοι συνάδελφοι, να τονίσω ότι όλη αυτή η διαδικασία, το τι θα λέγατε, ήταν γνωστή. Αν έπαιρνε κανένας να διαβάσει τα Πρακτικά της προηγούμενης επερώτησής σας, θα έβλεπε ότι τα σημερινά ήταν πειστή αντιγραφή αυτών που λέχθηκαν τότε. Εάν κάτι μεσολάβησε από τότε, που θα δικαιολογούσε -και ίσως εκεί θα έπρεπε να περιορίσετε την επερώτηση- είναι οι δύο τροπολογίες που μπήκαν στο νομοσχέδιο του Υπουργείου Οικονομικών, λόγω του επείγοντος χαρακτήρα που είχε η μικτή εφημερία, γιατί έπρεπε τα νοσοκομεία να μπορέσουν να την αξιοποιήσουν για να δουλέψουν σε απογευματινές βάρδιες γιατροί και βέβαια ο Υφυπουργός ήταν παρών όταν συζητήθηκε στη Διαρκή Επιτροπή και ενσωματώθηκε απ'ό,τι είδατε μέσα στο νομοσχέδιο. Δόθηκαν συνεπώς οι εξηγήσεις. Πραγματικά το Υπουργείο δεν ειδοποιήθηκε. Εμείς πιστεύουμε ότι οι τροπολογίες θα συζητηθούν την Τρίτη. Δεν το ξέραμε. Ασφαλώς και θα ήταν κάποιος προχθές εδώ από το Υπουργείο. 

Ξεκινήσατε, λοιπόν, σήμερα την ανάπτυξη της επερώτησής σας με μια παρελθοντολογία. Αναφερθήκατε στις εφημερίες κλπ., για ένα θέμα που είναι λυμένο. Και είναι λυμένο με τον καλύτερο τρόπο και για τις εφημερίες που πραγματοποιήθηκαν τον περασμένο χρόνο και για τις εφημερίες που θα πραγματοποιηθούν φέτος. Και μάλιστα, βάλατε ένα θέμα και το βάζατε πάντοτε και παλιότερα. Είναι δυνατόν να φτιάχνει ο Υπουργός από το Υπουργείο προγράμματα εφημεριών; Και αυτό απ'ό,τι είδατε, λύθηκε με την τροπολογία. Τα προγράμματα εφημεριών γίνονται από την Επιστημονική Επιτροπή, εγκρίνονται από το Δ.Σ. και όταν ερωτάτε γιατί θα πρέπει να υπάρχουν, να είναι ανακοινωμένες οι πιστώσεις, ξέρετε πολύ καλά ότι το κράτος έχει αναλάβει την ευθύνη της κάλυψης της μισθοδοσίας και της κάλυψης των έκτακτων αποδοχών των ιατρών, των πρόσθετων αμοιβών τους, των εφημεριών δηλαδή. Επομένως θα πρέπει να είναι προϋπολογισμένες ποιες θα είναι. 

Πέραν αυτού, ξέρετε πολύ καλά ότι είχε συγκροτηθεί μια επιτροπή από τον προκάτοχό μου τον κ. Γείτονα, η οποία μελέτησε το θέμα των εφημεριών, έδωσε ένα πόρισμα. Το πόρισμα αυτό έγινε αποδεκτό από την Κυβέρνηση και βάσει αυτού του πορίσματος πλέον, έχουν δοθεί οι οδηγίες στις διοικήσεις για το πώς θα φτάνουν να εγκρίνουν προγράμματα εφημεριών. 

Μιλήσατε για προσπάθεια κομματικής άλωσης και αυτό το λέτε απευθυνόμενοι σε μια Κυβέρνηση η οποία έδειξε, ότι δεν υπολογίζει το πολιτικό κόστος, σε μια Κυβέρνηση που τόλμησε να καθιερώσει ένα αντικειμενικό σύστημα προσλήψεων στο δημόσιο, που τόλμησε να καθιερώσει τη Νομαρχιακή Αυτοδιοίκηση, ένα χρόνο μόλις από τότε που είχε καταλάβει την εξουσία και βέβαια να διακινδυνεύσει ένα μεγάλο μέρος απ'αυτήν την εξουσία, να περάσει δηλαδή σε νομάρχες που δεν θα είχαν εκλεγεί με τη δική τους στήριξη. Σε μια κυβέρνηση που τόλμησε να φτιάξει τον "Καποδίστρια", σε μια Κυβέρνηση που προχώρησε το πρόγραμμα σύγκλισης χωρίς καμία παρέκκλιση, σε μια Κυβέρνηση που προχώρησε στην εκπαιδευτική μεταρρύθμιση και σ'ένα σωρό άλλες σημαντικότατες μεταρρυθμίσεις. Και εδώ μας μιλάτε τώρα για κομματική άλωση. Και γιατί λέτε για κομματική άλωση; Επειδή στην τροπολογία είπαμε ότι θα έπρεπε ο γενικός διευθυντής να ταυτιστεί με τον πρόεδρο, να μην υπάρχει διαρχία μέσα στο Δ.Σ. Και καθιερώσαμε ότι αυτή η επιλογή του προέδρου θα γίνεται από το Ειδικό Υπηρεσιακό Συμβούλιο, το ανώτατο δηλαδή όριο κρίσης που έχουμε στο δημόσιο τομέα και στον οποίο πιστεύω ότι όλοι μας πρέπει να έχουμε εμπιστοσύνη. 

Ως τώρα, κάνατε κριτική ότι ήταν κομματικά εγκάθετοι οι πρόεδροι των νοσοκομείων, οι οποίοι περνούσαν από τη διακομματική επιτροπή της Βουλής. 'Ολοι αυτοί οι Πρόεδροι, έχουν περάσει από τη Διακομματική. Μα, από τη διακομματική επιτροπή όταν περνούσαν, αμφισβητούσατε το αν ήταν αξιοκρατική η διαδικασία τους. Το αν θα περνούν από το υπηρεσιακό συμβούλιο, αμφισβητείτε επίσης αν θα είναι αξιοκρατική η πρόσληψη και θα ήθελα πραγματικά να μου πείτε στη δευτερολογία σας, ποιά θα ήταν η αποδεκτή για σας διαδικασία. 

Κύριοι συνάδελφοι, θέλω να σας πω ότι το Εθνικό Σύστημα Υγείας το οποίο καθιέρωσε το ΠΑΣΟΚ -και είμαστε όλοι μας περήφανοι γι'αυτό- και για το πώς ξεκίνησε και για το πώς εξελίχθηκε, δεν είναι όπως θέλουν να το παρουσιάσουν μερικοί ότι έχει γεράσει, ότι είναι ένα σύστημα το οποίο έχει χρεοκοπήσει. Εγώ, θα έλεγα το αντίθετο. 

Ξέρετε πολύ καλά ότι ο ν. 1397 ψηφίστηκε το 1983 και εφαρμόστηκε στις αρχές του 1986. Από τότε έχουν περάσει δεκατρία χρόνια. Απ' αυτά τα δεκατρία χρόνια τα εννέα ήταν κυβέρνηση το ΠΑ.ΣΟ.Κ.. Και υπολογίζω μόνο τα εννέα χρόνια γιατί τα υπόλοιπα τέσσερα χρόνια δεν προχώρησε, αλλά πισωγύρισε και το ξέρετε πολύ καλά αυτό. Αν κάνετε έναν απολογισμό του τι έγινε τα εννέα χρόνια, θα δείτε ότι έγιναν δεκάδες καινούρια νοσοκομεία, εκατοντάδες κέντρα υγείας και περιφερειακά ιατρεία. Αυτά στελεχώθηκαν -εκτός από κάποια καινούρια που δεν έχουν ακόμη ολοκληρωθεί από πλευράς στελέχωσης εξοπλίστηκαν και λειτουργούν. Βέβαια, τα αποτελέσματα δεν μπορεί να τα κρίνει κανείς μόνο απ' αυτά. Πρέπει να τα κρίνει και από κάποιους δείκτες. 

Είπε κάποιος συνάδελφος πριν, δεν θυμάμαι ποιός το ανέφερε, ότι ξοδεύουμε τόσα δισεκατομμύρια γιατί φεύγει για το εξωτερικό κόσμος. 'Εχετε καθόλου σκύψει να δείτε όλα αυτά τα χρόνια, από τότε που καθιερώθηκε το ΕΣΥ, τι έγινε; Αυξάνει ο κόσμος που φεύγει αναζητώντας υπηρεσίες στην αλλοδαπή ή μειώνεται; Μήπως τώρα έχουμε και κάτι άλλο που δεν το είχαμε πριν, δηλαδή εισροή και από το εξωτερικό; Και δεν αναφέρομαι μόνο σε κατοίκους γειτονικών χωρών. Μήπως σε κάποιες μονάδες του Εθνικού Συστήματος Υγείας έρχονται και από προηγμένες χώρες να νοσηλευτούν; Είστε γιατροί και αυτά τα ξέρετε. Και αν δεν τα ξέρετε αναζητείστε σε κάποια πανεπιστημιακά νοσοκομεία τέτοιες εξειδικευμένες μονάδες, για να δείτε ότι υπάρχει προσέλευση από κατοίκους πολύ προηγμένων ιατρικά χωρών. 

ΠΑΝΑΓΙΩΤΗΣ ΜΕΛΑΣ: Εκτός από το Ωνάσειο που αλλού; 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Δεν αναφέρομαι στο Ωνάσειο, κύριε συνάδελφε. Κοιτάξτε το ΠΕΠΑΓΝΗ της Κρήτης για να μάθετε ποιούς νοσηλεύει και από που έρχονται. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Πείτε το αυτό. Σας τιμά. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, σας παρακαλώ. Ο Υπουργός σας άκουσε με θρησκευτική ευλάβεια. Δεν σας διέκοψε. Αν συνεχίσετε με αυτό το ρυθμό δεν θα προλάβει να τελειώσει αυτά τα οποία έχει να πει σε τριάντα λεπτά. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Επίσης, θα έπρεπε να βλέπατε και κάποια άλλα θέματα. Να βλέπατε, σε αυτό το διάστημα που λειτουργεί το Εθνικό Σύστημα Υγείας, αν υπήρξαν κάποιες περιοχές της χώρας που κατάφεραν και έλυσαν το πρόβλημά τους και οι κάτοικοί τους πλέον μένουν και νοσηλεύονται στον τόπο τους ή αν εξακολουθεί να υπάρχει απ' όλες τις περιοχές της χώρας αυτή η μεγάλη ροή ασθενών προς την Αθήνα για να δούμε αν είμαστε στο σωστό δρόμο ή όχι. 

Αν έχετε την απαίτηση, μέσα σε εννέα χρόνια προσπάθειας, μία χώρα που δεν είναι και η πρώτη από πλευράς οικονομικών μεγεθών στον κόσμο να μπορέσει να λύσει όλα τα προβλήματα παραγνωρίζονται όλα αυτά τα τεράστια, τα θετικότατα βήματα που έγιναν στην κατεύθυνση του Εθνικού Συστήματος Υγείας, τότε εθελοτυφλείτε. 

Σας πληροφορώ, λοιπόν, ότι η Ηπειρος, η Κρήτη, η Αλεξανδρούπολη, η Αχαία, η περιφέρεια, θα έλεγα, Δυτικής Ελλάδας, σε ελάχιστο βαθμό πλέον στέλνει αρρώστους της στην Αθήνα ή στη Θεσσαλονίκη. Και αυτό το παράδειγμα το ακολουθούν τώρα ένα σωρό άλλες περιφέρειες που αποκτούν περιφερειακά νοσοκομεία, όπως είναι η Θεσσαλία, η Στερεά Ελλάδα, τα Δωδεκάνησα. 

'Ολες αυτές οι περιφέρειες, λοιπόν, με τη λειτουργία των περιφερειακών νοσοκομείων, θα έχουν αποδώσει στους κατοίκους της περιοχής τις ίδιες υπηρεσίες που απέδωσαν τα περιφερειακά νοσοκομεία που ανέφερα πριν και επομένως θα συγκρατήσουν τον πληθυσμό στην περιοχή τους. 

Θα μου πείτε, είναι όλα τόσο ρόδινα; Δεν υπάρχουν προβλήματα στο Εθνικό Σύστημα Υγείας; Εγώ πρώτος εντόπισα που υπάρχουν τα προβλήματα και αισθάνθηκα την υποχρέωση γι' αυτά τα προβλήματα που υπάρχουν να ζητήσω συγγνώμη. 'Οταν ζητούσα συγγνώμη, κύριοι συνάδελφοι, ζητούσα συγγνώμη όχι για λογαριασμό της Κυβέρνησης μόνο, αλλά για λογαριασμό όλων εκείνων οι οποίοι ευθύνονταν. Και ξέρετε ότι μέσα σ' όλους αυτούς που ευθύνονταν για κάποιες απαράδεκτες καταστάσεις, που όπως είπατε και εσείς τις ζήσαμε, δεν ήταν μόνο διοικήσεις νοσοκομείων, αλλά δυστυχώς και συνάδελφοι γιατροί που έκλειναν την πόρτα, απειλούσαν, εμπόδιζαν να μπουν μέσα στα νοσοκομεία καρκινοπαθείς. 

Για όλους αυτούς τους λόγους λοιπόν, με το αίσθημα της ευθύνης που μπορεί να έχει ένας προϊστάμενος του Υπουργείου Υγείας, αναγκάστηκα να ζητήσω συγγνώμη. Αλλά αυτό να μην το επαναλαμβάνετε συνεχώς και να το χρησιμοποιείτε πλέον σαν άλλοθι. Εγώ δεν θέλω να το χρησιμοποιήσω σαν άλλοθι δικό μου. Δεν το είπα σαν άλλοθι. Είπα ότι η δική μου συγγνώμη αντανακλούσε τη συγγνώμη όλων αυτών που ανάμεσά τους ήταν και κάποιοι που ήταν επίορκοι. 

Το Εθνικό Σύστημα Υγείας, λοιπόν, σ' αυτήν την πορεία του δεν μπόρεσε να ολοκληρωθεί. Αυτό είναι δεδομένο. Σ' αυτήν την πορεία του και στον ενθουσιασμό έγιναν σε ορισμένους τομείς παραπάνω απ' όσα έπρεπε να γίνουν. Και αυτό είναι δεδομένο. 

Μίλησα για μία άναρχη ανάπτυξη, είπα ότι φτιάξαμε παραπάνω κρεβάτια απ' όσα χρειαζόμαστε. Είπα ότι υπάρχει ένας πολυκερματισμός του υγειονομικού τομέα και δεν υπάρχει ένας συντονισμός δράσης του δημόσιου τομέα, του ιδιωτικού τομέα, αλλά και του τομέα των ασφαλιστικών ταμείων. 

'Ολα αυτά είναι κάποια ελλείμματα που θα πρέπει να μπορέσει η Κυβέρνηση να τα αποκαταστήσει και θα τα αποκαταστήσει. 

Μίλησα επίσης για κάποια ελλείμματα που υπάρχουν στο θεσμικό πλαίσιο και θα γίνουν διορθωτικές κινήσεις. Γιατί το θεσμικό πλαίσιο, είναι σήμερα αγκυλωτικό, αφού επιβάλλει σε ένα νοσοκομείο την αντικατάσταση προσωπικού σε δύο χρόνια από τη στιγμή που θα προκηρύξει τη θέση ή την προμήθεια ενός μηχανήματος σε ένα ή ενάμιση χρόνο από τη στιγμή που θα αποφασιστεί να γίνει αυτή η προμήθεια. 

Μίλησα για χαμηλή παραγωγικότητα, μίλησα για υψηλό λειτουργικό κόστος. Αυτά είναι δεδομένα. 'Ομως εμείς δεν είμαστε εκείνοι που θα εθελοτυφλούμε, θα αγνοούμε ότι υπάρχουν προβλήματα και θα ωραιοποιούμε την εικόνα, ούτε είμαστε εκείνοι οι οποίοι θα μένουμε σε απλές διαπιστώσεις, χωρίς να περάσουμε σε δράση. 

Η δράση αυτή, κύριοι συνάδελφοι, έχει ξεκινήσει για μας. Εδώ, στη Βουλή, σας εξήγγειλα ένα πρόγραμμα μεσοπρόθεσμο και ένα μακροπρόθεσμο. 

Το μεσοπρόθεσμο πρόγραμμα που έχει ορατό ορίζοντα τα μέσα αυτού του χρόνου, το βλέπετε να εξελίσσεται με κάποιες θεσμικές μεταρρυθμίσεις που έρχονται στη Βουλή. 

Από τα μέσα αυτού του μήνα θα δείτε να υλοποιούνται σε αρκετά νοσοκομεία του λεκανοπεδίου αυτά που είχα εξαγγείλει, για αναβάθμιση της ξενοδοχειακής υποδομής τους, για έναν προγραμματισμό προμήθειας και εξοπλισμού μηχανημάτων υψηλής τεχνολογίας, εκεί που λείπουν και για άμεση συμπλήρωση σε εποχιακό προσωπικό κάποιων κενών θέσεων. Γιατί δυστυχώς το μόνιμο προσωπικό, αν προκηρυχθούν οι θέσεις τώρα, θα προσληφθεί στα νοσοκομεία μετά από ένα αρκετά μεγάλο διάστημα και πρέπει αυτό το διάστημα να το καλύψουμε ακόμη και με εποχιακό προσωπικό. 

'Ολα αυτά λοιπόν είναι σε εξέλιξη. Κάντε λίγο υπομονή. Ας μην έχετε τη βιασύνη να φέρνετε κάθε μήνα από μία επερώτηση. 

Εάν περιμένατε μέχρι τη Δευτέρα 16 του μηνός κι επισκεπτόσασταν αυτά τα έξι νοσοκομεία του λεκανοπεδίου, θα βλέπατε ότι είναι ένα εργοτάξιο, γιατί σε χρόνο ρεκόρ λύθηκαν όλα τα διαδικαστικά προβλήματα των μελετών και της διαδικασίας ανάθεσης. Στις 16 του μηνός θα υπάρχουν εργολάβοι, που θα δουλεύουν μέσα σ' αυτά τα νοσοκομεία. 

Επίσης έχουμε δώσει έγκριση σε αρκετά νοσοκομεία για να μπορέσουν να εξασφαλίσουν καλύτερες συνθήκες καθαριότητας, καλύτερες συνθήκες φύλαξης. Κινούμαστε σε πρώτο στάδιο πιλοτικά σε κάποια νοσοκομεία για την απογευματινή λειτουργία χειρουργείων αλλά και διαφόρων τμημάτων των νοσοκομείων. 

Πέρα απ' αυτό το βραχυπρόθεσμο πρόγραμμα, υπάρχει και το μακροπρόθεσμο πρόγραμμα, το οποίο στοχεύει μέσα σε μία πενταετία να έχει λύσει τα προβλήματα της ξενοδοχειακής υποδομής, της ανάπτυξης ειδικών μονάδων, της στελέχωσης και της ανανέωσης του εξοπλισμού σε όλα τα νοσοκομεία της χώρας. 

Υπήρχε πρόβλημα στο Λεκανοπέδιο και στη Θεσσαλονίκη. Στο Λεκανοπέδιο και στη Θεσσαλονίκη και να ήθελε η όποια κυβέρνηση να αναβαθμίσει αυτήν τη ξενοδοχειακή υποδομή, δεν ήταν δυνατόν να το κάνει, γιατί θα της έλειπαν κρεβάτια. Και αν όλα αυτά δεν περπατήσουν ταυτόχρονα και στην επαρχία και στην Αθήνα, ξέρετε ότι τότε τα ράντζα θα διπλασιαστούν. 

Για παράδειγμα, μέσα σε αυτό το πρόγραμμα που είπα τώρα, αναβάθμισης του ξενοδοχειακού εξοπλισμού, είχαμε σκοπό στο νοσοκομείο o "ΕΥΑΓΓΕΛΙΣΜΟΣ" να αναμορφώσουμε όλην την πτέρυγα "ΠΑΤΕΡΑ", η οποία έχει πεντακόσια κρεβάτια. Η αναβάθμιση, όμως, θα σήμαινε εκατόν είκοσι πέντε κρεβάτια λιγότερα. Είκοσι πέντε τοις εκατό μείωση των κλινών, για να φτιάξουμε θαλάμους τρίκλινους, δίκλινους ή μονόκλινους, με τουαλέτες μέσα. Επαναλαμβάνω, 25% λιγότερες κλίνες, εκατόν είκοσι πέντε λιγότερα κρεβάτια. 

Εάν δεν δώσεις εναλλακτική λύση, δεν μπορεί να το εφαρμόσεις. Και η εναλλακτική λύση για εδώ είναι να λειτουργήσει άμεσα το Νοσοκομείο Χαϊδαρίου. Και για το νοσοκομείο αυτό έχουμε ήδη ξεκινήσει, με το πανεπιστήμιο, έναν προγραμματισμό αποσυμφόρησης των άλλων νοσοκομείων και μεταφοράς και λειτουργίας κλινικών εκεί. Και έτσι, δεν θα χρειαστεί ούτε η Αθήνα περισσότερα κρεβάτια, ούτε περισσότερο ιατρικό προσωπικό από όσο υπάρχει σήμερα. Θα χρειαστεί σίγουρα περισσότερο νοσηλευτικό προσωπικό. 

'Ομως θα μπορέσουμε, με την αποκέντρωση, να πετύχουμε δύο πράγματα: Από τη μια μεριά, να λειτουργήσει ένα νοσοκομείο, χωροταξικά τοποθετημένο σε μία περιοχή που υπάρχει ανάγκη να έχει ένα τέτοιο νοσοκομείο εκεί και από την άλλη, να δημιουργηθεί ζωτικός χώρος σε όλα αυτά τα νοσοκομεία, από τα οποία θα απομακρυνθούν κλινικές, για να αναβαθμιστεί η ξενοδοχειακή τους υποδομή και για να μπορέσουν να αναπτύξουν ειδικές μονάδες και τμήματα, που σήμερα δεν μπορούν να τα αναπτύξουν. 

Το ίδιο γίνεται αυτήν τη στιγμή και στη Θεσσαλονίκη. Εκεί είναι σε πολύ προωθημένο σημείο οι συζητήσεις που έχουμε κάνει με όλους τους φορείς παροχής υπηρεσιών υγείας είτε είναι η Ιατρική Σχολή του Πανεπιστημίου είτε είναι οι γιατροί του Ε.Σ.Υ. είτε είναι το συντονιστικό συμβούλιο είτε είναι ο Ιατρικός Σύλλογος Θεσσαλονίκης. Υπάρχει και εκεί ένας σχεδιασμός απομάκρυνσης κλινικών από τα νοσοκομεία της Θεσσαλονίκης και αποσυμφόρησή τους και τοποθέτηση αυτών των κλινικών, που θα είναι και πανεπιστημιακές και κλινικές Ε.Σ.Υ. στου "ΠΑΠΑΓΕΩΡΓΙΟΥ". 

Και αυτό θα δημιουργήσει τις προϋποθέσεις, για να αναβαθμίσουμε στη Θεσσαλονίκη τη ξενοδοχειακή υποδομή και να μπορέσουν και εκεί τα νοσοκομεία να αναπτύξουν τις ειδικές μονάδες που χρειάζονται. 

Αυτά που σας λέω δεν είναι στη σφαίρα των πολιτικών "θα" και το ξέρετε πολύ καλά αυτό. Ξέρετε ότι το τρίτο Κοινοτικό Πλαίσιο Στήριξης θα ξεκινήσει σ' ένα χρόνο. 

Η πρόταση του Υπουργείου Υγείας και Πρόνοιας για το τρίτο Κοινοτικό Πλαίσιο Στήριξης δεν αφορά νέα νοσοκομεία. Αφορά όλα αυτά που σας είπα τώρα και μαζί, τον εκσυγχρονισμό του εξοπλισμού και την προμήθεια εξοπλισμού εκεί που λείπει. 

Εκείνο που χρειάζεται να γίνει, είναι να μπορέσουν να στελεχωθούν οι κενές θέσεις που έχει το Εθνικό Σύστημα Υγείας, είτε στα νοσοκομεία είτε στα κέντρα υγείας, αφού όμως πρώτα εκσυγχρονιστούν οι οργανισμοί. Κύριοι συνάδελφοι, είχα την τιμή να είμαι ένας από αυτούς που φτιάξαμε το ν. 1397 και το Κεντρικό Συμβούλιο Υγείας. Στα πρώτα χρόνια, είχαν συγκροτηθεί πρότυποι οργανισμοί για όλα τα νοσοκομεία. Και δεν έβλεπες διαφορά ανάμεσα στο Νοσοκομείο Χανίων -και το λέω αυτό γιατί βλέπω εδώ το φίλο μου πρώην Υφυπουργό- από ένα άλλο νομαρχιακό νοσοκομείο. 

Σήμερα, υπάρχει μεγάλη διαφορά σε αυτούς τους οργανισμούς. Και για να μην παρεξηγηθώ, θα αναφερθώ στον οργανισμό του Νοσοκομείου Λαμίας, της δικής μου πατρίδας, σε σχέση με τον οργανισμό του Νοσοκομείου Χαλκίδας. Αν δείτε τους οργανισμούς των δύο νοσοκομείων, που έχουν ίδια δύναμη κλινών και απευθύνονται στον ίδιο περίπου πληθυσμό, θα διαπιστώσετε ότι δεν έχει καμία σχέση ο ένας με τον άλλον. 

Θα δείτε ότι οι πελατειακές σχέσεις, ιδιαίτερα σε μία περίοδο διακυβέρνησης της χώρας, διαμόρφωσαν οργανισμούς, οι οποίοι ήταν αντιλειτουργικοί. Εβρισκε κανείς νευροχειρουργός την ευκαιρία, την πρόσβαση στο Βουλευτή, στον τοπικό παράγοντα και γινόταν μία θέση νευροχειρουργού ξεκάρφωτη σε ένα νοσοκομείο, το οποίο δεν θα μπορούσε ποτέ να αντιμετωπίσει ένα βαρύ νευροχειρουργικό περιστατικό. 

Ο εξορθολογισμός, λοιπόν, των οργανισμών και στη συνέχεια η στελέχωση των θέσεων θα γίνουν με τρόπο προγραμματισμένο, ώστε να μπορέσουν σε όλη τη χώρα να δημιουργηθούν νοσοκομεία, που ανάλογα με το επίπεδο αντιμετώπισης των ασθενών -για να μην λέμε τώρα τριτοβάθμια και δευτεροβάθμια- θα μπορούν να έχουν μία αντιστοίχηση. 

Παράλληλα, κινούμαστε δραστήρια και πολύ σύντομα θα δείτε, ότι θα καθιερωθεί στα νοσοκομεία η νοσοκομειακή λίστα φαρμάκων, το νοσοκομειακό εμβαλάγειο, η ημερήσια δόση φαρμάκου και η ατομική συνταγή. Αυτό βέβαια, προσδοκάμε όχι μόνο να φέρει μία σημαντική εξοικονόμηση πόρων που σπαταλώνται σήμερα, αλλά είναι ένα μέτρο το οποίο θα προστατεύσει ουσιαστικά και την υγεία των ασθενών που νοσηλεύονται στα νοσοκομεία μας. 

Στην πρωτοβάθμια φροντίδα υγείας, πραγματικά, υπάρχουν τεράστια προβλήματα. Είπατε ότι καθιερώθηκε με το ν. 1397 ο θεσμός του οικογενειακού γιατρού. Ξέρετε όμως ότι σήμερα χρειαζόμαστε ένα πολύ μεγάλο αριθμό γενικών γιατρών για να εφαρμοστεί ο θεσμός. Οι γενικοί γιατροί είναι ελάχιστοι. Εκτός από τους γενικούς γιατρούς μας λείπουν ειδικότητες στην ιατρική -το ξέρετε πολύ καλά- μία από τις οποίες είναι και ο γιατρός εργασίας. Είναι μία άλλη πιεστική ανάγκη, για να μπορέσουμε να κάνουμε έναν προγραμματισμό παραγωγής λειτουργών υγείας στο επίπεδο των γιατρών και επίσης στο επίπεδο του νοσηλευτικού προσωπικού. 

Στον ιδιωτικό τομέα έχουμε έτοιμα τα προεδρικά διατάγματα τα οποία επί πολλά χρόνια καθυστέρησαν να εκδοθούν -από το 1991, 1992 ήταν στο πήγαινε έλα- και για τις ιδιωτικές κλινικές και για το ιδιωτικό έργο το οποίο ασκείται εκτός νοσηλευτικών ιδρυμάτων, διαγνωστικά κέντρα κλπ. Πιστεύω, ότι αυτά πολύ γρήγορα θα πάρουν το δρόμο για το Συμβούλιο της Επικρατείας, ίσως και αυτό το μήνα. 

'Ενα χρέος που έχουμε ακόμα είναι να ετοιμάσουμε το προεδρικό διάταγμα με την ανακοστολόγηση των ιατρικών πράξεων. 'Εχω επίσης εξαγγείλει και έχω δεσμευθεί ότι θα είμαστε έτοιμοι να το κάνουμε μέχρι τα μέσα του χρόνου. Δηλαδή, μέσα στον Ιούνιο θα μπορέσει να έχει δοθεί αυτό στους φορείς, να εκφράσουν τις απόψεις τους, να πάει στο Συμβούλιο της Επικρατείας στη συνέχεια για επεξεργασία. 

Μιλήσατε για το πρόγραμμα Ιπποκράτης και ξέρετε ότι το πρόγραμμα αυτό έχει προωθηθεί πάρα πολύ από το Υπουργείο Υγείας. Εμείς όταν πήγαμε εκεί βρήκαμε να έχουν γίνει πάρα πολλά πράγματα με τα πολυδύναμα περιφερειακά ιατρεία, με τους οργανισμούς τους και προκηρύξεις θέσεων. Είναι γεγονός ότι υπήρξε μία απροθυμία για κάλυψη πολλών από αυτές τις θέσεις και προβληματιζόμαστε αυτήν τη στιγμή για τη διεύρυνση των κινήτρων που πρέπει να δοθούν στους γιατρούς για να στελεχώσουν αυτές τις θέσεις. 

Τα θέματα της τηλεϊατρικής προχωράνε. Χρειάζεται όμως να στελεχώσουμε με περισσότερο προσωπικό το "Σισμανόγλειο" και το Νοσοκομείο Παίδων "Αγία Σοφία" που έχουν αναλάβει την ευθύνη αυτής της επικοινωνίας, για να μπορεί να λειτουργεί σε εικοσιτετράωρη βάση. 

'Οχι απλά να πάμε να εγκαταστήσουμε ένα μηχάνημα σε ένα νησί και να μην υπάρχει η επί εικοσιτετραώρου βάσεως ανταπόκριση των γιατρών από το αντίστοιχο κέντρο. 

Κύριοι συνάδελφοι, δεν θέλω να σας κουράσω περισσότερο. Θα ήθελα κλείνοντας να τονίσω ότι γι' αυτό το πρόγραμμα, το οποίο έχω εξαγγείλει, δεν πρέπει να έχετε κανένα άγχος για το τι θα γίνει όταν θα έλθετε στην Κυβέρνηση. Δεν πρόκειται, κύριοι συνάδελφοι, να έλθετε στην Κυβέρνηση. Αυτό το ξέρετε πολύ καλά. 

ΠΑΝΑΓΙΩΤΗΣ ΜΕΛΑΣ: Βεβαίως, βεβαιότατα. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Εμείς μέσα στην ερχόμενη πενταετία όλα αυτά που είπα μέχρι κεραίας θα μπορέσουμε να τα ολοκληρώσουμε και να δώσουμε στον ελληνικό λαό αυτό που πραγματικά του έχουμε τάξει. Σε άλλες χώρες τα εθνικά συστήματα υγείας όταν εμείς ψηφίζαμε το δικό μας, είχαν αναθεωρηθεί δύο και τρείς φορές. Εκείνο που δεν έχετε καταλάβει είναι ότι είναι ένα εθνικό σύστημα υγείας, δεν είναι ένα στατικό μοντέλο που το ψήφισες, το εφάρμοσες και αυτό είναι και έτσι θα μείνει. 'Εχει μια δυναμική εξέλιξη και αυτή επιβάλλεται και από το σκοπό που έχει και από την εξέλιξη την οποία έχει η ιατρική επιστήμη. 

Θα ήθελα να τελειώσω με την πρόταση που κάνατε για σύσταση διακομματικής επιτροπής και για την οποία είχα τοποθετηθεί την προηγούμενη φορά. Να σας επαναλάβω, ότι εγώ δεν μίλησα ποτέ για διακομματική επιτροπή. Δεν καταλαβαίνω τι νόημα έχει να φτιάξουμε μια ακόμα επιτροπή στη Βουλή, όταν έχει τη Διαρκή Επιτροπή Κοινωνικών Υποθέσεων στην οποία μπορούν να συζητιούνται όλα αυτά τα θέματα της υγείας, όταν μέσα στη Βουλή επανειλημμένα τα έχουμε συζητήσει και όταν βέβαια σε όλες αυτές τις συζητήσεις που κάνουμε, όπως αυτή που γίνεται σήμερα με την ευκαιρία της δική σας επερώτησης, εσείς παραμένετε στη λογική μιας κριτικής ή μιας αντιπαράθεσης χωρίς να έχετε προβάλει κάποιες δικές σας θέσεις. Αντιπαρατίθεστε μόνο προς τις θέσεις της Κυβέρνησης. 

ΑΝΔΡΕΑΣ ΚΑΡΑΓΚΟΥΝΗΣ: Στην προηγούμενη επερώτηση βασικά προβάλαμε θέσεις. Αλλά η επερώτηση έχει το χαρακτήρα της κατηγορίας. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Θα μπορούσατε κύριοι συνάδελφοι, να πείτε σε όλα αυτά που αναφέρατε και ποιες είναι οι δικές σας θέσεις και το τι θα κάνατε εσείς. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μιχαλολιάκος Κοινοβουλευτικός Εκπρόσωπος της Νέας Δημοκρατίας, έχει το λόγο για είκοσι λεπτά. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κυρίες και κύριοι συνάδελφοι, η ομιλία του κυρίου Υπουργού επιβεβαίωσε και τις εκτιμήσεις που είχαμε κάνει. Δεν ελπίζαμε στην ανταπόκριση της Κυβερνήσεως ούτε στις κοινωνικές ανάγκες ούτε στην κοινωνική πίεση. Καταθέσαμε την επερώτηση εκτελώντας θεσμικό μας καθήκον γι'αυτό που λέμε ισορροπία του πολιτικού συστήματος, γι'αυτό που λέμε αξιοπιστία του πολιτικού συστήματος. Γιατί όταν έχουμε μία Κυβέρνηση που τη χαρακτηρίζει η απραξία, για να λειτουργήσει το πολιτικό σύστημα πρέπει οι άλλες δυνάμεις που το αποτελούν να επιδείξουν και ρεαλισμό και ευθύνη και ευαισθησία. 

Λυπούμαι, γιατί η Κυβέρνηση και με τη σημερινή της παρουσία αποδεικνύει για άλλη μια φορά, ότι είναι Κυβέρνηση της ενδοτικότητας στα εθνικά θέματα και της αναλγησίας, πρωτοφανούς μάλιστα θα έλεγα έκτασης, σε όλα τα κοινωνικά θέματα. Και θέλησε ο κύριος Υπουργός να εμφανίσει τις επιτυχίες της Κυβέρνησής του, της Κυβέρνησης της Ελλάδος και σε άλλους τομείς του δημόσιου βίου. 

Ανέδειξε ως μέγα επίτευγμα την εκπαιδευτική μεταρρύθμιση, αυτήν τη βίαιη νομοθετική παρέμβαση στην εκπαιδευτική διαδικασία, που οδήγησε τα σχολεία της χώρας επί μήνες σε καταλήψεις και σε άλλες παρενέργειες και τη νέα γενιά και όλη την εκπαιδευτική κοινότητα και προπαντός τη μέση ελληνική οικογένεια σε απόγνωση. 'Ηταν και αυτό μέγα επίτευγμα. 

Αναφερθήκατε στον "Καπποδίστρια" σε αυτήν την βίαιη παρέμβαση της πολιτείας, της κεντρικής εξουσίας στον καταναγκασμό των τοπικών κοινωνιών χωρίς να έχει καν λάβει υπόψη του το λαϊκό μήνυμα, το μήνυμα των αποτελεσμάτων των εκλογών της αυτοδιοίκησης, την ανταπόκριση του ελληνικού λαού στις μεθοδεύσεις της κυβερνήσεως. 

Βεβαίως όταν κάποιος δεν έχει να πει έργο επι του τομέα ευθύνης του είναι φυσιολογικό σε ένα βαθμό να διευρύνει τη θεματολογία, να επεκτείνεται. Βεβαίως τον κύριο Υπουργό τον αδικεί και η συγκυρία. Γνωρίζουμε οι πάντες ότι η συγκυρία αυτή είναι μία πολύ κακή συγκυρία για την Κυβέρνηση. Η πιο επιεικής εκδοχή, η εκδοχή του ίδιου του Πρωθυπουργού είναι ότι αυτόν τον καιρό έγιναν πολύ σοβαρά λάθη, λάθη που εκθέτουν τη χώρα, λάθη που προκαλούν αισθήματα ντροπής στον 'Ελληνα πολίτη. Και χωρίς να αναλάβει προσωπικές ευθύνες έκοψε στη μέση την Κυβέρνησή του. Και ίσως αυτό αδικεί τον κύριο Υπουργό. 

Εμείς όμως την επερώτησή μας δεν την κάναμε για να κρίνουμε την Κυβέρνηση εφ' όλης της ύλης. Κοντή γιορτή αλληλούϊα. Οι ευρωεκλογές είτε το θέλετε είτε όχι είναι μια γενικευμένη πολιτική μάχη. Εκεί ο ελληνικός λαός θα κρίνει συνολικά τη Κυβέρνηση σε όλο το πεδιο δράσης της και για το πως πάει στην ευρωπαϊκή προσέγγιση η υπόθεση και το όραμα της Ευρώπης που εμπνέει και δίνει ελπίδες και προσδοκίες στη μεγάλη πλειοψηφία του ελληνικού λαού, πως το διαχειριστήκατε γιατί η Ελλάδα να είναι 15η μακράν της 14ης χώρας και όλα τα άλλα. Αλλά και την ποιότητα ζωής και την ανεργία και την υγεία και την οικονομία και όλες τις άλλες βασικές παραμέτρους που χαρακτηρίζουν την ποιότητα ζωής. 

Εμείς ανταποκριθήκαμε στη στοιχειώδη υποχρέωσή μας να πούμε, να ελέγξουμε, να εγκαλέσουμε -αυτό σημαίνει επερώτηση- την Κυβέρνηση για την απραξία της στο μείζον θέμα που λέγεται υγεία. Και βεβαίως είναι πανθομολογούμενο τουλάχιστον στις δηλώσεις, ότι η υγεία είναι το υπέρτατο κοινωνικό αγαθό και μία πολιτεία που σέβεται στοιχειωδώς τον ευατό της οφείλει να το παρέχει σε ποιότητα επαρκή προς όλους τους πολίτες. 

Σήμερα οι πάντες γνωρίζουν ότι η υγεία στη πατρίδα μας κοστίζει πανάκριβα και παρέχεται πολύ συχνά σε ποιότητα όχι απλώς αμφισβητούμενη αλλά που θα χαρακτήριζε τριτοκοσμική χώρα και όχι στο μέσο όρο της. 

Οι συνάδελφοι σας έθεσαν καυτά ερωτήματα για το πόσο υπολείπεται το σύστημα σε πολύ συγκεκριμένους τομείς. Θα έλεγα ότι ο κύριος Υπουργός σε ορισμένα από αυτά το ομολόγησε. Είπε ότι δεκατρία χρόνια δεν έχουμε κάνει τίποτα ουσιαστικά στο τεράστιο θέμα που λέγεται πρωτοβάθμια περίθαλψη. 'Η το αναιρείτε; Και γι' αυτό δεν φταίει κανείς; 'Η εν πάση περιπτώσει φταίνε τα τρία χρόνια της διαΚυβέρνησης της χώρας από τη Νέα Δημοκρατία; Και αν είναι έτσι να μας το πείτε, πού παρενέβη η Νέα Δημοκρατία '90-'93 και ανέκοψε τόσο βίαια το δικό σας πρόγραμμα που δεν μπορέσατε στα επόμενα έξι χρόνια να το επαναφέρετε. 

Κύριοι συνάδελφοι, οφείλουμε τουλάχιστον ομιλώντας από αυτό το Βήμα να είμαστε ειλικρινείς. Το ΕΣΥ ήταν ένας μύθος αλλά ζούμε την εποχή των μεγάλων ταχυτήτων και για τη δημιουργία των μύθων αλλά το ίδιο ταχύτατα η απομυθοποίηση. Σήμερα ο ελληνικός λαός γνωρίζει, δεν ακούει μέσω της πολιτικής προπαγάνδας ποια είναι η υπηρεσία που θα του παράσχει το κράτος αν τη χρειασθεί. 'Εχει περάσει μέσα απο το σύστημα είτε ο ίδιος είτε συγγενής του. Και γνωρίζει τα πρωτογενή αίτια της κρίσης γιατί αν θέλουμε να είμαστε σοβαροί δεν αντιμετωπίζεται η κρίση αν δεν αντιμετωπίσουμε τα πρωτογενή αίτια. Τα πρωτογενή αίτια είναι ο κομματισμός, είναι η αναποτελεσματικότητα, είναι η σπατάλη είναι η αδιαφάνεια, είναι και η διαφθορά. Και είναι βεβαίως η τραγικά ελλειμματική χρηματοδότηση. Για να μη λέμε μόνο θεωρίες μια και είμαστε σε μια εποχή ευρωπαϊκής προσέγγισης, η υπόλοιπη Ευρώπη ξοδεύει για την χρηματοδότηση του συστήματος υγείας το 9% του ΑΕΠ. 

Η Ελλάδα ξοδεύει το 3%. Και δεν το ξοδεύει πάντα σωστά. Πολύ συχνά το σπαταλά. 'Αλλο βασικό στοιχείο που προσδιορίζει την κρίση είναι οι τρομακτικές ελλείψεις σε ανθρώπινο δυναμικό και σε εξοπλισμούς. 'Αλλο στοιχείο της κρίσης είναι η έλλειψη ορθολογισμού. Το είπατε, αλλά δεν προσδιορίσατε κάποιο χρονοδιάγραμμα για το πότε θα γίνει ο εξορθολογισμός. Δεκαπέντε χρόνια δεν έφθασαν. Πόσα χρόνια θα χρειαστούν ακόμη για να γίνει; Υπάρχουν ελλείψεις σήμερα ή δεν υπάρχουν; Υπάρχουν ελλείψεις στα κέντρα υγείας, στα νοσοκομεία, στους οργανισμούς. 

Θα σας υπενθυμίσω, κύριε Υπουργέ, ότι στην πρώτη επερώτηση που σας είχαμε κάνει σας είχαμε πει ότι το θέμα της υγείας δεν είχε συμπεριληφθεί στη θεματολογία του περίφημου κοινωνικού διαλόγου. Είχατε συμφωνήσει ότ κακώς δεν συμπεριελήφθη. Είχατε πει ότι θα κάνετε μια νέα αρχή και κοινωνικού διαλόγου και πολιτικού διαλόγου. 

Δεν έχει σημασία αν αυτό θα λέγεται διακομματική επιτροπή ή κοινωνικός και πολιτικός διάλογος. Η σκέψη σας, ο προγραμματισμός σας, για τις παρεμβάσεις σας στο μέλλον θα συζητηθούν σε κοινωνικό ή πολιτικό επίπεδο, ή διακατέχεσθε ακόμη από τη νοοτροπία ότι ως ΠΑ.ΣΟ.Κ. είσθε ιδιοκτήτης της πολιτικής σοφίας και δεν έχετε ανάγκη καμιάς άλλης γνώμης ή άποψης; Εδώ υπάρχουν αμείλικτα ερωτήματα. Ποιος είναι ο προγραμματισμός για τις ελλείψεις για κρεβάτια στις εντατικές μονάδες; Δεν αμφισβητεί κανείς ότι χρειαζόμαστε πάνω χίλια κρεβάτια, ενώ έχουμε τετρακόσια. Επίσης κανείς δεν αμφισβητεί ότι αυτό κοστίζει πολύ συχνά σε ανθρώπινες ζωές. 

Ζούμε στην εποχή της ταχύτητας, στην εποχή της είδησης που μπαίνει στα σπίτια και προκαλεί μεγαλύτερη από το φυσιολογικό ανασφάλεια στον 'Ελληνα πολίτη. Προχθές στην Κω μετεφέρθη ασθενής με φορτηγό της Δ.Ε.Η. Ευθύνεται κανείς; 'Εχουμε λιγότερους οδηγούς απ'όσους χρειαζόμαστε και περισσότερους κηπουρούς; Υπάρχει κάποιος ελεγκτικός μηχανισμός για να τα δει αυτά; 

Επίσης υπάρχει το μεγάλο θέμα του υπερπληθωρισμού των γιατρών. Κάνατε κάποιες σκέψεις για το μέλλον, χωρίς να μας αναφέρετε έστω κάποιες παρεμβάσεις εκ των υστέρων. Αυτός ο υπερπληθωρισμός γιατρών πέραν της ανεργίας για ένα ποσοστό των γιατρών δημιουργεί και πολλές άλλες παρενέργειες. Ξέρετε ότι αυτός ο υπερπληθωρισμός δεν έχει λύσει το πρόβλημα της έλλειψης γιατρών σε άγονες και δύσβατες περιοχές. 'Εχει γίνει κάποια σχετική μελέτη; Χρειάζεσθε την άποψη των άλλων κομμάτων, των ιατρικών φορέων. Τα γνωρίζουν όλα οι γραφειοκράτες σας; Τα προβλέπει όλα ο ιδρυτικός νόμος του Ε.Σ.Υ.; Φταίει μόνο η έλλειψη χρηματοδότησης; 

Ολόκληρο το πολιτικό σύστημα τηρεί παθητική στάση απέναντι στο φαινόμενο της διαφθοράς; Το φαινόμενο της διαφθοράς πρώτον προσβάλλει την ανθρωπιά της πολιτείας και κυρίως τους λειτουργούς υγείας που αρνούνται να ενταχθούν στη διαφθορά. Υπάρχει κάποιος μηχανισμός παρέμβασης στο σημείο αυτό; 'Οχι μόνο δεν υπάρχει, αλλά μια πτυχή της διαφθοράς και της συναλλαγής μεταξύ της πολιτείας και όσων διολισθαίνουν προς τα εκεί είναι και η πλασματική εφημερία. Και αυτό γιατί πιστεύετε ότι εφημερίες δεν πρέπει να γίνονται σύμφωνα με τις πραγματικές ανάγκες των νοσοκομείων, αλλά σύμφωνα με τους λογιστές της Κυβέρνησής σας. 

Είχαμε προειδοποιήσει την προηγούμενη πολιτική ηγεσία του Υπουργείου ότι έτσι όπως νομοθετεί θα έχουμε ακινησία στα νοσοκομεία, θα έχουμε αναστάτωση. Τονίσαμε ότι η νομοθετική παρέμβαση που έκαναν δεν θα επέλυε κανένα πρόβλημα. Το ίδιο θα γίνει και με τη νέα παρέμβαση. 

Ομολογήσατε εσείς ο ίδιος, ότι με το νέο μισθολόγιο του ΕΣΥ πεντακόσιοι τουλάχιστον ιατροί -είναι δικός σας αριθμός- παίρνουν λιγότερα απ'ότι έπαιρναν με το παλαιό μισθολόγιο. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Ποιος είπε τέτοιο πράγμα; 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Το είχατε ομολογήσει εσείς. Θα σας φέρω τα Πρακτικά. Γιατί έπαιρναν σε πλασματικές εφημερίες... 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Δεν έχει σχέση αυτό με το μισθολόγιο! 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Παρακαλώ! Θα σας φέρω τα Πρακτικά, να τα δείτε! Αν θέλετε και αν είναι εύκολο, στα Πρακτικά της προηγούμενης επερώτησης είναι και η δική σας απάντηση. 

Αναγνωρίσατε την εξαθλίωση της ξενοδοχειακής υποδομής. Αλλά η αναγνώριση χωρίς έργο αποτελεί στάση ευθύνης της πολιτικής ηγεσίας; Και εν πάση περιπτώση, σε αυτήν τη χώρα ανάληψη πολιτικής ευθύνης δεν θα γίνει ποτέ; Και ασφαλώς, δεν είναι δυνατόν από του Βήματος της Βουλής να συζητήσουμε δίκην τεχνοκρατών, πώς θα γίνει η παρέμβαση στη βελτίωση της ξενοδοχειακής υποδομής χωρίς να μειωθούν οι κλίνες. Βεβαίως, για τη μειωμένη απορρόφηση των κοινοτικών κονδυλίων θα είστε σε κάθε εκδοχή ένοχοι, γιατί στερείτε από τον ελληνικό λαό αυτούς τους ζωτικούς πόρους. 

Κύριε Υπουργέ, με την αναγνώριση του μείζονος προβλήματος του υπερπληθωρισμού των γιατρών, θα εξαγγείλετε και για τις φετινές πανελλήνιες εξετάσεις αύξηση του αριθμού των εισαγομένων, όπως συνήθως κάνετε όταν προσεγγίζουμε προεκλογική περίοδο; 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Μιχαλολιάκο... 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Σας παρακαλώ! 

Ο εκάστοτε Υπουργός Υγείας σαφώς είναι σε δύσκολη θέση, υπό την έννοια ότι πρέπει να δραστηριοποιήσει την πολιτική του εποπτεία ανάλογα με τους πόρους που η κυβέρνησή του παραχωρεί στον τομέα του και που αυτοί οι πόροι τα τελευταία χρόνια βαίνουν συνεχώς μειούμενοι. Και επειδή πολλές φορές έχετε αναφερθεί στην τριετία 1990-1993, θα σας πω ότι το 1992 ο αυξητικός ρυθμός των κονδυλίων για την υγεία ήταν στο 14%, για να πέσει φέτος στο 4%. Και είναι βέβαιο, ότι ο αριθμός των εισαγομένων στις ιατρικές σχολές πρέπει να προκύψει μετά από συνεγασία Υπουργείου Υγείας και Υπουργείου Παιδείας. Πολύ περισσότερο όταν πρέπει να μιλάμε για μια συλλογική προσπάθεια. Αλίμονο αν το Υπουργείο Υγείας δεν παρέμβη με δυναμισμό, αποτελεσματικότητα και πειθώ! 

O κύριος Υπουργός είπε ότι περιμένει τις προτάσεις μας. Εμείς τον ευχαριστούμε. Και θα τον καλέσουμε και στην ημερίδα που θα οργανώσουμε για θέματα υγείας, με την ελπίδα ορισμένες εξ αυτών να τις αφομοιώσει και να τις υιοθετήσει. Δεν αισιοδοξούμε ιδιαίτερα, γιατί τα κονδύλια που του παραχωρούν ο κ. Σημίτης και ο κ. Παπαντωνίου δεν επαρκούν. 

Κύριοι συνάδελφοι, πρέπει να συνειδητοποιήσουμε όλοι, ότι δεν μπορούμε να λειτουργούμε πια με μύθους, αλλά να δούμε την πραγματικότητα, πως διαμορφώθηκε. Η κατάσταση στα νοσοκομεία δεν τιμά την πατρίδα μας. Δεν έχει καμιά σχέση με την εποχή μας, με την εποχή του 21ου αιώνα που μπαίνουμε, δεν έχει καμιά σχέση με τις υπόλοιπες χώρες της Ευρώπης και θέλει γενναία παρέμβαση. Τώρα, εάν αυτή η γενναία παρέμβαση σημαίνει βελτίωση και αύξηση της χρηματοδότησης ή σημαίνει και απαλλαγή από προκαταλήψεις και ιδεοληψίες, αυτό είναι ένα θέμα που πρέπει να το δούμε. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Εάν στο μέλλον οι γιατροί που στελεχώνουν το ΕΣΥ δεν πρέπει να είναι κατ'ανάγκη αποκλειστικής απασχόλησης, αλλά να είναι πλήρους, είναι κάτι που πρέπει να το δείτε χωρίς ιδεοληψίες και εσείς. Το ότι το σύστημα έχει απαξιωθεί το γνωρίζουν οι πάντες, το γνωρίζει και ο σύμβουλος του κ. Πρωθυπουργού, το γνωρίζουν και οι πολιτικοί σας φίλοι που διαμαρτύρονται, το βιώνει ολόκληρος ο ελληνικός λαός. Υποτίθεται πως έπρεπε να έχουμε σαν Ελλάδα υγεία και παιδεία δωρεάν και υψηλής ποιότητας και επαναλαμβάνω για μία ακόμα φορά ότι έχουμε πανάκριβα και την παιδεία και την υγεία και χαμηλής ποιότητας είναι. Είναι ώρα ευθύνης. Κύριε Υπουργέ, θα ανταποκριθείτε στην πρόσκληση-υπόδειξη της Νέας Δημοκρατίας για πολιτικό και κοινωνικό διάλογο; Θα μας δώσετε στη δευτερολογία σας κάποιες απαντήσεις για το τι προτίθεσθε να κάνετε στα βασικά θέματα που ανέπτυξαν και οι συνάδελφοι και εγώ, αν δηλαδή έχετε την πρόθεση αμέσου παρεμβάσεως; Τέλος, θα απαλλάξετε -επειδή το τονίσατε- από αυτόν τον στενό κομματισμό, τα νοσοκομεία; Τονίσατε και δεν είναι επιχείρημα του επιπέδου σας ότι αυτοί οι πρόεδροι των νοσοκομείων επελέγησαν από την Επιτροπή Κοινωνικών Υποθέσεων. 'Ομως αγνοείται ότι επελέγησαν με τη συνήθη κοινοβουλευτική πλειοψηφία. Θα απομακρυνθείτε για πάντα από ένα θεσμό που κατ'αρχήν είχαμε συμφωνήσει του γενικού διευθυντή, που πρέπει με αδιάσιστα και αντικειμενικά κριτήρια να επιλέγεται και που είναι μια λύση; Θα εξακολουθείτε οι προμήθειες να γίνονται σήμερα κατά το σύστημα που γίνονται και που εκθέτουν την εικόνα του δημόσιου κράτους; Ενδεχομένως θα σκεφθείτε ενιαίο φορέα προμηθειών, είτε για όλη την επικράτεια είτε κατά περιφέρειες, ώστε να μη μπορεί ο κάθε ημέτερος να αντιλαμβάνεται τα καθήκοντα που του αναθέτει η πολιτεία ως μέσον πλουτισμού; 

Σας είχαμε καταγγείλει συγκεκριμένα περιστατικά, που αποδείκνυαν το ελλειμματικό ήθος ανθρώπων που επιλέξατε. Σεις βέβαια κωφεύσατε κάτω από τις πιέσεις κομματικών ηγετικών παραγόντων. Πιστεύω ακράδαντα ότι στη Βουλή δεν θα έπρεπε καν να συζητούμε διαφωνούντες θέματα που αφορούν το ευαίσθητο κοινωνικό αγαθό της υγείας, γιατί κανένας από μας δεν έχει την πρόθεση ελλειμματικής παρουσίας σε αυτόν τον τομέα. Υπάρχει, όμως, όχι μόνο η πρόθεση, αλλά και η αποτελεσματικότητα και υπάρχει ακόμα και η ιεράρχηση. Πάντως σημασία για κάθε κυβέρνηση έχει ποιες είναι οι προτεραιότητες που έχει θέσει και ποια συμφέροντα κυρίως υπηρετεί. Αν π.χ. υπηρετεί τα συμφέροντα του πολίτη ή αν υπηρετεί κάποια άλλα συμφέροντα. Αν υπηρετεί κάποια άλλα, ασφαλώς δεν περισσεύουν πόροι για τον πολίτη και για τα πολύ σημαντικά κοινωνικά αγαθά, όπως είναι αυτά που ανέφερα. 

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του Κ.Κ.Ε. κ. Τασούλας, έχει το λόγο. 

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, με την ευκαιρία της επερώτησης θέλω να πω ότι οι κινητοποιήσεις που προηγήθηκαν τον τελευταίο καιρό στο χώρο της υγείας στα νοσοκομεία και από τους γιατρούς και από το νοσηλευτικό προσωπικό ήταν η κορυφή του παγόβουνου, δεδομένου ότι τα προβλήματα που αντιμετωπίζει ο ελληνικός λαός όσον αφορά τη δημόσια υγεία, είναι σοβαρά και δεν είναι επίορκοι όσοι κινητοποιούνται. Περισσότερο οι μοναδικά επίορκοι είναι αυτοί που έχουν τις ευθύνες, να λύνουν τα προβλήματα. Και όταν μία κυβέρνηση δεν τα λύνει τα προβλήματα, οι εργαζόμενοι, όσοι έχουν λόγους και τα υφίστανται θα διαμαρτύρονται, θα αγωνίζονται και φυσικά θα θέλουν να ανατρέψουν την πολιτική σας που γεννάει και συντηρεί αυτά τα προβλήματα. Μην ξεχνάμε ότι έχουμε δυσκολία πρόσβασης στην πρωτοβάθμια φροντίδα υγείας και αυτό πρέπει να πούμε, ότι συμβαίνει κυρίως στα μεγάλα αστικά κέντρα. 

'Εχουμε αδυναμία πρόσβασης στα νοσοκομεία. 'Εχουμε μετατροπή των νοσοκομείων λόγω της έλλειψης Κέντρων Υγείας και πρωτοβάθμιας φροντίδας υγείας σε μονάδες πρωτοβάθμιας φροντίδας υγείας ενώ συγχρόνως λέμε μεγάλα λόγια για βαθμίδες, τριτοβάθμια και τεταρτοβάθμια νοσοκομεία. Και όταν έρχονται στα νοσοκομεία της Αθήνας τετρακόσια και πεντακόσια παιδιά στην εφημερία δεν λέτε την αλήθεια, κύριε Υπουργέ, ότι αυτό είναι αποτέλεσμα της έλλειψης πρωτοβάθμιας φροντίδας υγείας και τίποτα άλλο. 'Ετσι ζει ο ελληνικός λαός τα προβλήματα και ποιος ελληνικός λαός; Οι εργαζόμενοι, οι άνθρωποι που δεν έχουν χρήματα. Αυτοί που έχουν πολλά χρήματα λύνουν αλλιώς τα προβλήματά τους. Και φυσικά αναγκάζονται οι άνθρωποι ότι έχουν και δεν έχουν να τα δίνουν στην ώρα της ανάγκης γιατί εκεί κατάντησε η υγεία από αγαθό να είναι εμπόρευμα. 

Το Κομμουνιστικό Κόμμα Ελλάδας επανειλημμένα ασχολήθηκε με τα προβλήματα υγείας. Αλλά επειδή λέτε, κύριε Υπουργέ -και δεν νομίζω ότι ενδιαφέρεσθε να ακούσετε όταν το λέτε αυτό, απλά το λέτε για να περάσει- ότι δεν έχει κανένας άλλος προτάσεις και όσον αφορά το κόμμα μας λέτε για το ΚΚΕ, εμείς θα καταθέσουμε τις προτάσεις και τις εκτιμήσεις μας για τα προβλήματα υγείας στη χώρα μας. 

(Στο σημείο αυτό ο Βουλευτής κ. Απόστολος Τασούλας καταθέτει για τα Πρακτικά τις προαναφερθείσες προτάσεις οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής). 

Σε γενικές γραμμές, όπως σας είπα, έχουμε ανυπαρξία στα αστικά κέντρα πρωτοβάθμιας φροντίδας υγείας. 'Εχουμε μεγάλη ανεπάρκεια των μονάδων πρωτοβάθμιας φροντίδας υγείας στην ύπαιθρο, έχουμε σοβαρότατα προβλήματα στα νοσοκομεία που σημαίνει, σε μερικές περιπτώσεις δεν έχουμε νοσοκομεία, σε άλλες περιπτώσεις έχουμε πολύ παλιά νοσοκομεία, σε άλλες περιπτώσεις έχουμε νοσοκομεία και δεν λειτουργούν. Να μην αναφερθώ συγκεκριμένα γιατί έχουμε αναφερθεί πάρα πολλές φορές εδώ και τα ξέρετε και τα ξέρει και ο ελληνικός λαός. 

'Εχουμε προβλήματα εξοπλισμού των νοσοκομείων. Από τη μία πλευρά δεν εκσυγχρονίζεται ο εξοπλισμός τους, από την άλλη γύρω-γύρω από τα νοσοκομεία αναπτύσσονται ιδιωτικές μονάδες για να καλύψουν τις ανάγκες των νοσοκομείων, η σύνθεση με άλλα λόγια του δημόσιου με τον ιδιωτικό τομέα που ο ιδιωτικός απομυζά από το δημόσιο τομέα. 

'Εχουμε προβλήματα κλινών και ας λέτε ότι δεν έχουμε. Και η πολιτική σας που μιλάει για μεταφορά τμημάτων από νοσοκομείο σε νοσοκομείο τελικά θα σημάνει μείωση κλινών. 

'Εχουμε προβλήματα σοβαρότατα με το προσωπικό. Είκοσι χιλιάδες θέσεις κενές με τους υπάρχοντες οργανισμούς. Και εγώ φοβάμαι όταν λέτε, ότι θα αναμορφώσετε εσείς τους οργανισμούς, φοβάμαι ότι θα μειώσετε τις θέσεις. 'Εχουμε είκοσι χιλιάδες κενές θέσεις και αυτές οι θέσεις αυξάνονται γιατί βγαίνει στη σύνταξη ένα μέρος του νοσηλευτικού προσωπικού και δεν το αναπληρώνετε και καταστρέφετε αυτό το προσωπικό το οποίο έχει παραχθεί από τις σχολές που το παράγουν γιατί μένει στην αχρηστία. 

Μιλάτε για χαμηλή παραγωγικότητα στα νοσοκομεία τη στιγμή που έχετε μια νοσηλεύτρια για σαράντα ασθενείς το βράδυ. Μετά μην αναρωτιέσθε γιατί σας συμπεριφέρονται έτσι όταν πάτε στα νοσοκομεία. Τέτοια λέτε γι' αυτό σας φέρονται έτσι. 

'Εχουμε προβλήματα στις εργασιακές σχέσεις. 'Εχετε κάνει τις εργασιακές σχέσεις "φιτίλια". Δεν υπάρχει μία εργασιακή σχέση, δεν υπάρχει πλήρης και αποκλειστική απασχόληση. Υπάρχουν πολλών ειδών εργαζόμενοι, μόνιμοι, με τριετείς συμβάσεις, με οκτάμηνες συμβάσεις, εποχιακοί κλπ. 'Εχουμε παράδοση τμημάτων στην ιδιωτική πρωτοβουλία, έτσι τη λένε. 

Σας έχω πει και άλλη φορά ότι τα ιδιωτικά συνεργεία καθαριότητας, που πληρώνουν τις καθαρίστριες με εξήντα χιλιάδες (60.000), αυτό είναι τελικά το συμπέρασμα, δεν μπορούν ούτε να παρέχουν καλύτερες, ούτε φθηνότερες υπηρεσίες, γιατί τα αφεντικά τους θέλουν να βγάλουν πολλά απ' αυτήν την ιστορία. Και φυσικά, δεν μπαίνουν ούτε μέσα στα χειρουργεία ούτε μέσα στις μονάδες εντατικής θεραπείας. Και δεν μας εξηγήσατε ποτέ, γιατί δε γίνεται αυτό. Υπάρχουν προβλήματα αμοιβών. 

Να πούμε δυο λόγια για τις εφημερίες. Ψηφίσατε προχθές την ενδιάμεση, τη μικτή εφημερία. Να το πείτε όπως είναι στην πραγματικότητα. Θέλετε να εφαρμόσετε τα απογευματινά ιατρεία και το κυκλικό ωράριο. Πιστεύω ότι έγκαιρα το συνδικαλιστικό κίνημα των υγειονομικών πρέπει να το καταλάβει αυτό το πράγμα. Είναι ένα ζήτημα, για το οποίο έχει παλέψει χρόνια. Βάζει μπουρλότο στη λειτουργία των νοσοκομείων, βάζει μπουρλότο στην έννοια της εφημερίας. 

Και φυσικά, για τα δέκα δισεκατομμύρια (10.000.000.000) ποτέ δεν είπατε πού θα τα βρείτε. Από το αποθεματικό; 'Η θα τα πάρετε από τη Β' και Γ' ζώνη, για να τα πάτε στην Α', αν τα πάτε; Και φυσικά, δεν πρόκειται εδώ για λύση του προβλήματος σύμφωνα με τις ανάγκες κλπ. 

Για τα ταμεία, θα ήθελα να σας πω ότι τα τινάζετε στον αέρα και τώρα φέρατε και τον κ. Νεκτάριο. Μετατρέπετε την ασφάλιση, την κάνετε ιδιωτική. Κάνετε τα νοσοκομεία ανώνυμες εταιρείες. 

Για προνοσοκομειακή φροντίδα, να μη μιλάμε στα σοβαρά. 

Θα θέλαμε να πούμε για τους ξένους εργάτες και για τους ξένους γενικά στην Ελλάδα. Λέτε ότι δεν θα παρέχετε περίθαλψη και δεν λέτε ότι, όταν έχεις ένα εκατομμύριο ξένους στην Ελλάδα, δεν μπορείς για κανέναν να εφαρμόσεις προληπτική φροντίδα υγείας, όταν σ' αυτούς δεν κάνετε εμβόλια, όταν δεν φροντίζετε για μια σειρά νοσημάτων επιδημικού χαρακτήρα. Και φυσικά και οι ίδιοι εκείνοι θα υποφέρουν, αλλά και ο υπόλοιπος λαός. Με αυτήν την κατάσταση, θα έχει προβλήματα. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή.) 

Κύριε Πρόεδρε, θα ήθελα δύο λεπτά από τη δευτερολογία μου. Δεν θα την αξιοποιήσω. 

ΠΡΟΕΔΡΕΥΩΝ (Νικόλαος Κατσαρός): Δευτερολογία δεν έχετε, αλλά τα δύο λεπτά θα τα έχετε. 

Συνεχίστε, παρακαλώ. 

ΑΠΟΣΤΟΛΟΣ ΤΑΣΟΥΛΑΣ: Τι φταίει για όλα αυτά; Κύριε Πρόεδρε, εκείνο που φταίει, θα σας φανεί παράξενο, αλλά είναι το ίδιο, είναι η ίδια η αιτία που οδήγησε την Κυβέρνηση να αποκαλεί τους Κούρδους και τον Οτσαλάν τρομοκράτες. Ποια είναι εκείνη η αιτία; Το κέρδος, τα πετρέλαια, αλλού είναι τα ορυκτά, είναι μία σειρά πλούτου, που αφορά τα κέρδη των πολυεθνικών. Το ίδιο ακριβώς ισχύει και εδώ. 

Γι'αυτό μετατρέπετε τα νοσοκομεία και τα κάνετε ανώνυμες εταιρείες. Το προωθείτε αυτό. Γι'αυτό έχετε παραδώσει στον ιδιωτικό τομέα βασικούς κλάδους της υγείας. Γι'αυτό, κύριε Υπουργέ, την ασφάλιση την κάνετε ιδιωτική. 

Θα ήθελα να σας θυμίσω πολύ σύντομα ότι σε μια ημερίδα που έγινε εδώ από τον Economist, όπου ήταν παρόντες ο Μπερνς και ο εκπρόσωπος της Νέας Δημοκρατίας, σας μάλωσαν γιατί επί δύο μέρες δε λέγατε τον ασθενή, πελάτη. Και θύμωσε εκεί μέσα και ο κ. Παπαδέλλης, όπως ξέρετε, γι' αυτό το πράγμα για το οποίο σας μάλωσαν. 

Επομένως, να οι διασυνδέσεις ποιες είναι. Αυτές είναι οι αιτίες. Θέλετε τον ασθενή, πελάτη. Πώς θα το λύσουμε το πρόβλημα; Εμείς τις προτάσεις τις κάναμε. Μου φαίνεται ότι η Νέα Δημοκρατία δεν έχει διαφορετικές προτάσεις. Απλώς θέλει να γίνει ακόμα πιο γρήγορα η ιδιωτικοποίηση στο χώρο της υγείας. Εκείνοι όμως οι οποίοι θα πρέπει να βγάλουν συμπεράσματα από αυτήν την υπόθεση, είναι οι ίδιοι οι εργαζόμενοι στο χώρο της υγείας και οι ίδιοι οι χρήστες της υγείας, ο ίδιος ο ελληνικός λαός. 

Πώς θα το λύσει αυτό; Θα το λύσει και με αγώνες. 

Αλλά θα πρέπει να συνυπολογίσει ότι για όλους τους άλλους λόγους -όπως ήταν τα τελευταία γεγονότα με το Κουρδικό και με τον Οτσαλάν- και για τούτο το ζήτημα της υγείας και χθες για το ζήτημα των αγροτών και των μαθητών δεν μπορεί να είσθε από εδώ και πέρα άλλο Κυβέρνηση. Πρέπει να πάτε σε εκλογές και να πάρει ο ελληνικός λαός την ευθύνη τον Ιούνιο γι' αυτό το θέμα. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Κύριε συνάδελφε, φοβάμαι ότι δεν θα ... 

ΑΠΟΣΤΟΛΟΣ ΤΑΣΟΥΛΑΣ: Γυρνάω πάλι πίσω άμα χρειάζεται, κύριε Υπουργέ. Αν θέλετε να το κουβεντιάσουμε. 

ΠΡΟΕΔΡΕΥΩΝ (Νικόλαος Κατσαρός): 'Εχετε και υστερόγραφο βλέπω, κύριε συνάδελφε. 

Η Κοινοβουλευτική Εκπρόσωπος του Συνασπισμού της Αριστεράς και της Προόδου κ. Λουλέ, έχει το λόγο. 

ANΔΡΙΑΝΗ ΛΟΥΛΕ: Κύριε Πρόεδρε, κυρία και κύριοι συνάδελφοι, ρόδινη ήταν η ομιλία του κυρίου Υπουργού και επειδή δεν είμαι κακοπροαίρετη εύχομαι σε πέντε χρόνια, πράγματι, όλα τα νοσοκομεία του Λεκανοπεδίου να είναι έτσι όπως τα είπε, αρκεί ... 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Είπατε μόνο για την Αθήνα και η επαρχία να είναι έτσι. 

ΠΡΟΕΔΡΕΥΩΝ (Νικόλαος Κατσαρός): Θα συμπληρώσετε μετά, κύριε Παπανικολάου. 

ΑΝΔΡΙΑΝΗ ΛΟΥΛΕ: Του Λεκανοπεδίου είπα, κύριε συνάδελφε. 

Πριν τρεις εβδομάδες ο Συνασπισμός σε μία προσπάθεια να έχει άλλη μία φορά άμεση αντίληψη του τι γίνεται στα νοσοκομεία της Αττικής, που εξακολουθούν λόγω της μη αποκέντρωσης να δέχονται το 80% των ασθενών όλης της χώρας, έκανε μία επίσκεψη σε αυτά. Σε εμένα έτυχε να επισκεφθώ το "Λαϊκό", το "Αγία Σοφία" και το "Γενικό Κρατικό Αθηνών". 

Τα προβλήματα του "Λαϊκού" τα συζητήσαμε σε αυτήν την Αίθουσα πολλές φορές, τα έμαθε όλος ο κόσμος και τη θέση των γιατρών στη δημόσια υγεία την γνωρίζουμε, επίσης, καλά. Δίπλα στα "φακελάκια" που κατά καιρούς ακούγονται, δίπλα στις περιπτώσεις κάποιων μεγαλογιατρών που εξασκούν ιατρική και σε ιδιωτικά νοσοκομεία και έχουν και ιατρεία, δίπλα σε αυτούς είναι η πλειοψηφία των γιατρών εκείνων που καλούνται να εργαστούν -να λειτουργήσουν, όπως θέλουμε να λέμε- κάτω από κακές συνθήκες εργασίας με χαμηλούς μισθούς και απλήρωτα μεροκάματα. 

Για το κομμάτι των γιατρών αυτών και τους ασθενείς εκείνους που δεν έχουν τη δυνατότητα να απευθυνθούν στον ιδιωτικό τομέα, θεωρώ ότι έπρεπε να εστιαστεί περισσότερο η σημερινή μας συζήτηση. Και επειδή ο χρόνος είναι λίγος και το θέμα είναι τεράστιο, εγώ θα αναφερθώ σε συγκεκριμένα παραδείγματα και θα ζητήσω συγκεκριμένες απαντήσεις από τον κύριο Υπουργό για να δούμε πόσο σε ευρωπαϊκά επίπεδα κινείται η υγεία στην Ελλάδα, όπως ακούσαμε τις ημέρες των κινητοποιήσεων δια στόματος του Υφυπουργού. Θα πω συγκεκριμένα, λοιπόν, παραδείγματα. 

'Εχει ή δεν έχει η Ελλάδα μεγαλύτερη θνησιμότητα βρεφών από όλη την υπόλοιπη Ευρώπη λόγω έλλειψης νεογνολογικών μονάδων; Θνησιμότητα που στη Θράκη και στη Δυτική Ελλάδα, δηλαδή, στις υποβαθμισμένες περιοχές, είναι διπλάσια από την υπόλοιπη χώρα. 'Οπου φτωχός, δηλαδή, και η ζωή του. 

Είναι ή δεν είναι η Ελλάδα η τελευταία στην Ευρώπη στις δαπάνες για την υγεία; Ακόμα και η Πορτογαλία δίνει τα διπλά χρήματα από εμάς. 

'Εχουμε ή δεν έχουμε τους κατώτερους μισθούς στην πλειοψηφία των γιατρών; Κάνουν υπερωρίες και δεν τους πληρώνετε. Για πρώτη φορά στην ιστορία της Ελλάδας και μάλιστα με σοσιαλιστική Κυβέρνηση μένει απλήρωτο ιατρικό και νοσηλευτικό προσωπικό. Κάποτε ο γιατρός μετά τον παπά ήταν ο δεύτερος τη τάξει πολίτης, τώρα έγινε ο τελευταίος. 

Αποκέντρωση: Χτίζονται συνέχεια στην επαρχία νοσοκομεία που δεν λειτουργούν και ο κόσμος εξακολουθεί να συνωστίζεται στην Αθήνα και στη Θεσσαλονίκη. Γίνονται νοσοκομεία με όλες τις προδιαγραφές που μένουν άδεια και τα καμαρώνουμε και άλλα που παραμένουν κουφάρια, όπως αυτό του Βόλου. 

Γιατί δίνετε τόσα χρήματα για νέες μονάδες, κύριε Υπουργέ, αφού δεν έχετε τη δυνατότητα να τα λειτουργήσετε; Γιατί αυτά τα χρήματα δεν τα δίνετε στα υπάρχοντα νοσοκομεία να βελτιωθούν κτιριακά, να μπουν περισσότερα κρεβάτια και καλύτερα μηχανήματα; 

Να σας πω γιατί; Το ξέρουμε όλοι. Για οικονομικά διαπλεκόμενα συμφέροντα. Κακή διαχείριση των κοινοτικών πόρων. Στο πρώτο πακέτο Ντελόρ αγοράσατε πλωτό νοσοκομείο για το Βόρειο Αιγαίο και το πουλήσατε. Στο δεύτερο πακέτο Ντελόρ βάλατε κομπιούτερς για να γίνετε η επικοινωνία με την περίφημη τηλεϊατρική, όταν δέκα χρόνια τώρα δεν έχετε αγοράσει δύο ελικόπτερα που χρειάζονται, ένα για τις Κυκλάδες και ένα για το Νότιο Αιγαίο. Τι να τα κάνουμε τα κομπιούτερς, όταν δεν έχουμε μέσα για να μεταφέρουμε τον άρρωστο; Για να μην σας πω για το μέγα θέμα της πληροφορικής που θα είχε μειώσει τη σπατάλη δισεκατομμυρίων αν είχε μπει στα νοσοκομεία. 

Νοσηλευτικό προσωπικό: Δια στόματος Προέδρων τόσο του "Αγία Σοφία", όσο και του "Γενικού Κρατικού" -πρόεδροι κομματικοί και όχι προσκείμενοι απλά στο ΠΑ.ΣΟ.Κ.- έχουμε, ότι για το μεν "Αγία Σοφία" παραμένουν κενές εκατό οργανικές θέσεις, για δε το Κρατικό εκατόν τριάντα. 

Πως θέλετε ο γιατρός να κάνει τη δουλειά του και πως θέλετε ο ασθενής να αισθάνεται ασθενής ευρωπαϊκού επιπέδου, όταν δεν υπάρχει νοσοκόμα να του βάλει την πάπια; 

Και βέβαια παρουσιάζεται η εικόνα, τόσο στους θαλάμους, όσο και στους διαδρόμους, με τους εκατοντάδες συγγενείς που μετακομίζουν κυριολεκτικά εκεί για να περιποιούνται τους ανθρώπους τους. 

Πόσο πιστεύετε ότι μπορεί να κρατήσει αυτό; Πόσο πιστεύετε ότι μπορεί να κρατήσουν οι γιατροί, οι ασθενείς, οι νοσηλευτές; 

Οκτώ χρόνια τώρα δεν υπάρχουν προδιαγραφές για τα διαγνωστικά κέντρα, ούτε για τα ιατρεία ούτε για τις ιδιωτικές κλινικές. Δεν υπάρχει εκσυγχρονισμός της προμήθειας του νοσοκομείου ούτε ώρας λειτουργίας των συμφωνιών των ταμείων με τις ιδιωτικές κλινικές. 'Ετσι αυξάνονται οι δαπάνες υγείας για φάρμακα και διαγνωστικές εξετάσεις που καταναλώνει ο ιδιωτικός τομέας. 

Είμαστε η μόνη χώρα της Ευρώπης που δουλεύουν τα νοσοκομεία λιγότερες ώρες απ' ό,τι αλλού. Φθάνει μία η ώρα το μεσημέρι και ο ασθενής βρίσκει την πόρτα των εξωτερικών ιατρείων κλειστή. Και δεν μιλάω για το ΙΚΑ, που εκεί πια -συγχωρέστε με για την έκφραση- γίνεται "μπάχαλο". Μιλάω για τα νοσοκομεία. Γιατί δεν είναι ανοικτά μέχρι τις έξι το απόγευμα, όπως στις περισσότερες χώρες της Ευρώπης, με αποτέλεσμα να συσσωρεύονται όλες οι περιπτώσεις μέσα σε τρεις τέσσερις ώρες, να εξετάζονται ο ένας πάνω στον άλλον και πέρα από τα υπερεπείγοντα περιστατικά, οι ασθενείς να περιμένουν μέρες ή και εβδομάδες για να εξετασθούν; Για να μην πούμε για τα χειρουργεία και για τις αξονικές τομογραφίες. Εκεί περιμένουν από βδομάδες έως μήνα για να έρθει η σειρά τους. 

Πόσα χρόνια σας συζητάει, κύριε Υπουργέ, το νοσοκομείο "ΣΩΤΗΡΙΑ" -και βέβαια εσείς είστε καινούριος, αλλά εννοώ πόσα χρόνια ζητάει από το Υπουργείο σας- η πανεπιστημιακή κλινική και συγκεκριμένα ο καθηγητής Ιορδάνογλου, κύριε Φαρμάκη -γιατί ξέρω ότι σας επισκέφθηκε- έναν αξονικό τομογράφο και το αρνείστε; Και μιλάω για ένα νοσοκομείο που έχει καθημερινή εφημερία -και πολύ σωστά την έχει- και μαζεύει εκατοντάδες ασθενείς από όλη τη χώρα. Είναι συχνό το φαινόμενο εκείνων που μεταφέρονται ακόμη και με ταξί, με τους ορούς στο χέρι, για να πάνε σε άλλο νοσοκομείο που διαθέτει το μηχάνημα. 

Εντατική θεραπεία. Σε έρευνα της Ελληνικής Εταιρείας Εντατικής Θεραπείας αναφέρεται ότι από τις τριακόσιες κλίνες οι εβδομήντα δεν λειτουργούν, ενώ η έλλειψη εξειδικευμένου προσωπικού και σύγχρονων μηχανημάτων καθιστά επικίνδυνη την λειτουργία των υπολοίπων. 

Παράλληλα, για την κάλυψη των αναγκών στις μονάδες εντατικής θεραπείας, σύμφωνα πάντα με την έρευνα, απαιτείται να λειτουργήσουν άλλες εξακόσιες πενήντα κλίνες πανελλαδικά. Εσείς έχετε λιγότερες από τις μισές και από αυτές, οι εβδομήντα δεν λειτουργούν. 

'Ολα αυτά, κυρίες και κύριοι συνάδελφοι, δείχνουν ότι η Κυβέρνηση με τις ενέργειές της κάνει ό,τι μπορεί για να διαλυθεί η δημόσια υγεία και να προωθηθεί η ιδιωτική. Ο κόσμος πουλάει ό,τι έχει και δεν έχει, για να βρει τη γιατρειά του και βέβαια, οι έμποροι της υγείας βρήκαν την ευκαιρία να αυξήσουν τα νοσήλεια τις ημέρες των κινητοποιήσεων. Πολύ καλά έκαναν, αφού τους δίνετε αυτό το δικαίωμα. 

Την ίδια περίοδο είδαμε και το φαινόμενο να υπάρχουν ακόμα και ράντζα στους διαδρόμους των ιδιωτικών κλινικών και ουρές ασθενών να παρακαλούν για ένα κρεβάτι, το οποίο θα το χρυσοπλήρωναν. Πού πάμε; Αν έτσι εννοούμε την ευρωπαϊκού επιπέδου υγεία, τότε συμφωνώ. Πράγματι οι ιδιωτικές κλινικές την παρέχουν αυτή. 

Μόνο που για να είσαστε συνεπείς με τον εαυτό σας, επιτρέψτε μου να σας πω ότι καλό θα ήταν να βγάζατε το όνομα του Γιώργου Γεννηματά από το Γενικό Κρατικό και να το μεταφέρετε στο Υγεία, στο Ιατρικό Κέντρο ή σε οποιαδήποτε άλλη ιδιωτική μονάδα, γιατί γι' αυτούς εργάζεται σήμερα το σύστημα. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Και εκείνου τα ίδια θα του λέγατε, εάν ήταν εδώ. 

ΑΝΔΡΙΑΝΗ ΛΟΥΛΕ: Δε νομίζω, κύριε Φαρμάκη. Είχε μεγάλες ιδέες ο Γιώργος ο Γεννηματάς. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Είμαι βέβαιος. 

ΑΝΔΡΙΑΝΗ ΛΟΥΛΕ: Και κάτι ακόμα, αν και εμείς δεν συμφωνούμε καθόλου, γιατί πιστεύουμε στη δημόσια υγεία και θέλουμε να υπάρχει. Αλλά εν πάση περιπτώσει, αν πρόκειται ο εργαζόμενος να πληρώνει για το ταμείο του και να πληρώνει ιδιωτική κλινική για να γίνει καλά, τότε να μην του γίνονται κρατήσεις; Ας πάμε όλοι να γραφτούμε σε ιδιωτικές εταιρείες, γιατί τελικά μόνο εκείνοι που έχουν ιδιωτική ασφάλιση βλέπουν άσπρη μέρα. 

Κυρίες και κύριοι συνάδελφοι, η Κυβέρνηση μιλάει για κοινωνική πολιτική και μέριμνα στις ευαίσθητες κοινωνικές ομάδες. 

Μια και σήμερα είναι η μέρα της γυναίκας, παρακαλώ να μας πει ο κύριος Υπουργός, τι κάνει η Κυβέρνηση για τη μητρότητα, γιατί δεν παρέχει δωρεάν τοκετό. 'Εχουμε ένα εκατομμύριο άνεργους και μετανάστες. Οι μισές είναι γυναίκες και μάλιστα σε ηλικία παραγωγική. Πώς είναι δυνατόν να αποφασίσουν να κάνουν παιδιά, όταν από τη γέννησή τους ακόμα, η πολιτεία δεν φροντίζει γι' αυτά; 

Τελειώνοντας, κύριε Πρόεδρε -επειδή με προκαλέσατε, κύριε Φαρμάκη- θα παρακαλούσα τον κύριο Υφυπουργό να μη μας κατηγορήσει, όπως συνηθίζει για λαϊκισμό, γιατί αν εμείς είμαστε λαϊκιστές, επειδή κάνουμε ερωτήσεις και ζητούμε εξηγήσεις στη Βουλή, τότε εσείς που χρόνια κυβερνάτε με ένα "θα" τι είστε; Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Δημαράς έχει το λόγο. 

ΙΩΑΝΝΗΣ ΔΗΜΑΡΑΣ: Κυρίες και κύριοι συνάδελφοι, είναι αλήθεια ότι μια ασφαλιστική δικλείδα της λειτουργίας του δημοκρατικού κοινοβουλευτικού πολιτεύματος είναι και οι επερωτήσεις που κατατίθενται στη Βουλή, γιατί μας δίνουν τη δυνατότητα και δίνουν τη δυνατότητα και στον ελληνικό λαό να αντιμετωπίσει και να προβληματιστεί σε σοβαρά προβλήματα που τον απασχολούν. 

Ο λόγος της μικρής καθυστέρησης, είναι ότι αυτήν την ώρα εξελίσσονται και συμβαίνουν σοβαρά πολιτικά γεγονότα, τα οποία όμως, δεν ξεκινούν από τη Βουλή των Ελλήνων. Είναι ένα ερώτημα που δεν προβληματίζει μόνο εμένα, αλλά και πολλούς συναδέλφους, για το εάν και κατά πόσο ο τρόπος σήμερα, με τον οποίο λειτουργεί η Βουλή των Ελλήνων και το πολιτικό σύστημα, αντί να ισχυροποιήσει τις θέσεις του, επιτρέπει σε κάποιους να πουν -ενίοτε δικαίως- ότι αμφισβητείται και παρακμάζει. 

Συζητάμε σήμερα, με αφορμή την επερώτηση των Βουλευτών της Νέας Δημοκρατίας, ένα πρόβλημα από τα κορυφαία της νεοελληνικής πραγματικής ιστορίας, που έχει να κάνει με την υγεία. Και αντί αύριο να προτάσσεται αυτό, ως κορυφαίο θέμα, στις εφημερίδες και στα Μέσα Μαζικής Ενημέρωσης, σας διαβεβαιώ με την μικρή εμπειρία που έχω -και έχω θητεύσει στο χώρο αυτό- ότι είναι ζήτημα αν θα καλύψει στις αυριανές εφημερίδες ένα μονόστηλο. 

Γιατί συμβαίνουν όλα αυτά; Γιατί τα μεγάλα πολιτικά θέματα δεν συζητούνται σήμερα στη Βουλή, με έναν τρόπο τέτοιο, καταλυτικό και πειστικό, ώστε ο ελληνικός λαός να πιστέψει και να πειστεί, ότι από εδώ ξεκινάει η πολιτική σκέψη και οι πολιτικές προτάσεις. 

Γιατί τα λέω αυτά. Γιατί αύριο το πρωί, θα δείτε στα πρωτοσέλιδα των εφημερίδων, και ως πρώτα θέματα, στις εκπομπές των ραδιοφώνων και των τηλεοπτικών εκπομπών, άλλα θέματα, εκτός αυτού του κορυφαίου για το οποίο ενδιαφέρονται οι συνάδελφοι της Νέας Δημοκρατίας. 

Παράδειγμα: "Ο Οτσαλάν και το αστυνομικοκατασκοπευτικό θρίλερ που έχει εξελιχθεί τις τελευταίες ημέρες." Αλλά και το πολιτικό θρίλερ που ακολουθεί και με ποιο τρόπο θα αντιμετωπισθεί αυτό, από την κατ'εξοχήν αρμόδια και υπεύθυνη αρχή -τουλάχιστον έτσι όπως εκτιμάται- που είναι αυτή, της πολιτικής ζωής της χώρας, στο σύνολό της. 

Επομένως, πέραν των δηλώσεων που θα ακολουθήσουν στα δελτία ειδήσεων των καναλιών -και στις 8.30' και στις 9.00' και στις 12.00'- κορυφαίων πολιτικών στελεχών των κομμάτων και που θα διαμορφώσουν το πολιτικό κλίμα της αύριο, δεν θα δείτε, ούτε μία αναφορά, στην επερώτηση που έχετε καταθέσει. Ούτε μία αναφορά στο μέγα θέμα που είναι αυτό της υγείας και το οποίο καθημερινά αντιμετωπίζει ο ελληνικός λαός. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: ... (Δεν ακούστηκε). 

ΙΩΑΝΝΗΣ ΔΗΜΑΡΑΣ: 'Ελεγα κάποια φορά, κύριε Μιχαλολιάκο, σ'ένα συνάδελφό σας και συμμαθητή μου στο Γυμνάσιο, τον κ.Γιαννόπουλο όταν με παρατήρησε ότι "εδώ είναι η Βουλή των Ελλήνων, δεν είναι τηλεοπτική εκπομπή", ότι θα πρέπει κάποια στιγμή εμείς οι Βουλευτές και το έχω κάνει πρόταση και στον κ.Γείτονα και την έχει αποδεχθεί, αλλά δεν έχει ενεργοποιηθεί ποτέ η πρόταση -και την ξανακάνω και στον σημερινό Υπουργό- να γίνει διακομματική επιτροπή από Βουλευτές, να πάμε από τώρα και για δυο-τρεις μήνες σ'όλα τα νοσοκομεία της χώρας, να κάνουμε ρεπορτάζ, να δούμε τι γίνεται, να καταγράψουμε, να μιλήσουμε με ασθενείς, με εργαζόμενους και να φέρουμε αυτό το αποτέλεσμα εδώ, στη Βουλή των Ελλήνων και να κουβεντιάσουμε μετά. Διαφορετικά, όλες αυτές οι κουβέντες που ακούγονται, όλη αυτή η ανησυχία που διατυπώνεται στη Βουλή των Ελλήνων για το θέμα της υγείας, θα είναι κενές περιεχομένου με την έννοια ότι σήμερα τουλάχιστον από τη μικρή εμπειρία που έχω στη Βουλή και τη μικρή θητεία, έχω διαπιστώσει και κανείς δεν μπορεί να με διαψεύσει, ότι έχουν συζητηθεί περισσότερες από δέκα επερωτήσεις, περισσότερες από δεκάδες επίκαιρες ερωτήσεις στη Βουλή, αλλά τίποτα δεν έχει γίνει. Και για να μην αδικήσω τον κύριο Υπουργό, θα πω ότι μπορεί να μην ευθύνεται και αυτός, αλλά εν πάση περιπτώσει, ούτως ή άλλως ευθύνεται συνολικά αυτό που ονομάζουμε πολιτεία. 

Είχα κρατήσει δυο σημειώσεις όσο άκουγα τους συναδέλφους να μιλούν εδώ, τον συνάδελφο κ.Καραγκούνη να λέει και να διαβεβαιώνει την παρατήρησή μου ότι σε σύντομο χρονικό διάστημα, περισσότερο από τρεις φορές, η Νέα Δημοκρατία έχει καταθέσει επερωτήσεις στη Βουλή για να συζητηθούν, όσον αφορά το συνολικότερο πρόβλημα της υγείας. Και παραλλήλως να ακούω το σημερινό Υπουργό τον κ.Παπαδήμα να λέει ότι έχουμε δημιουργήσει δεκάδες νοσοκομεία, έχουμε δημιουργήσει εκατοντάδες νέα κέντρα υγείας, τα οποία εξοπλίστηκαν και λειτουργούν και πρέπει να του πω το απλό, δεν λειτουργούν. Ελάτε μαζί μου όποτε θέλετε ή να έλθω εγώ μαζί σας και να τους ειδοποιήσετε κιόλας να πάμε να δούμε αν λειτουργούν. 

Θυμάμαι εκείνη την περίφημη ιστορία του νοσοκομείου που είχε αναγγελθεί η ίδρυσή του στην περιοχή Ασπροπύργου. Πόσα χρόνια πέρασαν και ακόμα δεν λειτουργεί κανονικά; Και μάλιστα, αυτό έγινε και επί εποχής Νέας Δημοκρατίας. Οι ίδιες αδυναμίες είχαν διαπιστωθεί και είχαν ανακοινωθεί. Οι ίδιες ενστάσεις είχαν διατυπωθεί μα τίποτα δεν έγινε. Εν πάση περιπτώσει καλά κάνει η Βουλή των Ελλήνων και ασχολείται -αλίμονο να μην το επισημάνει κανείς- και ενδιαφέρεται για το μέγα αυτό θέμα. Το ζήτημα είναι τι θα γίνει από δω και πέρα και πώς θα μπορέσουμε να ενημερώσουμε τον ελληνικό λαό και πώς θα μπορέσουμε να βοηθήσουμε και σας, γιατί η δική μας εκτίμηση δεν είναι να εναντιωθούμε και να διατυπώσουμε έναν αντικομματικό αντιπολιτευτικό λόγο. Είναι να βοηθήσουμε σ'ένα θέμα που πρέπει κατ'εκτίμηση να είμαστε όλοι ενωμένοι. Το έχουμε πει και άλλη φορά και το ξέρετε πάρα πολύ καλά. 

Επομένως, η δυνατότητα που μου δίνεται ν'αναπτύξω τις θέσεις του Δημοκρατικού Κοινωνικού Κινήματος είναι ελάχιστες με την έννοια ότι και προτάσεις έχουμε καταθέσει και τις απόψεις έχουμε πει και επίκαιρες ερωτήσεις έχουμε καταθέσει, αλλά χρειάζεται μια πιο στενή, σοβαρή και ειλικρινής συνεργασία, ώστε να ξεπεράσουμε τους ογκόλιθους της γραφειοκρατίας και να μπορέσουμε ν'απαντήσουμε στα καθημερινά προβλήματα του ελληνικού λαού που αφορούν το θέμα της υγείας. Εκεί έτσι και αλλιώς δεν έχουμε περιθώρια. Θα πρέπει να είμαστε ενωμένοι. Υπάρχει άλλη λύση; 

Εμείς υποστηρίζουμε ότι το Εθνικό Σύστημα Υγείας, πρέπει να έχει δημόσιο χαρακτήρα. Το έχουμε πει χίλιες φορές, να το επαναλάβω άλλη μια φορά, δεν ωφελεί σε τίποτα. 'Ομως αυτός ο δημόσιος χαρακτήρας πώς αξιοποιείται από τη σημερινή Κυβέρνηση; Τι γίνεται και τι συμβαίνει; 

Κύριε Υπουργέ, οι καταγγελίες των συναδέλφων της Νέας Δημοκρατίας ότι έχει κομματικοποιηθεί ένα μέρος του μηχανισμού και του τρόπου επάνδρωσης με τον οποίο λειτουργούν τα δημόσια νοσοκομεία και η δημόσια υγεία, δεν είναι άδικος. Αν πάτε στα παλαιότερα νομοσχέδια, θα δείτε ότι δίνεται η δυνατότητα σε οποιονδήποτε Υπουργό, να διορίζει όποιον διευθυντή θέλει. Και πίσω από το διευθυντή και γύρω από το διευθυντή να υπάρχουν ένα σωρό άνθρωποι που δημιουργούν ένα νέο κοινωνικό μέτωπο, που δεν κάνει τίποτε άλλο παρά να εξυπηρετήσει κάποιες τρέχουσες κομματικές ενέργειες και όχι το μέγα αίτημα του ελληνικού λαού που είναι να μπορέσει όταν βρεθεί σε δύσκολη στιγμή να ικανοποιήσει το μέγα αγαθό που είναι η προστασία του από την πολιτεία όταν αντιμετωπίζει προβλήματα υγείας. 

Θα είχα να σας πω πολλά αλλά δυστυχώς δεν έχω το χρόνο. Τελειώνοντας θα ήθελα να ρωτήσω τον κύριο Υπουργό το εξής: Είχα καταθέσει μια επίκαιρη ερώτηση πριν από λίγο καιρό, τι γίνεται με την περίπτωση των θεραπευτών στην κοινότητα "18 ΑΝΩ". Είχατε πει ότι αντιμετωπίζεται το θέμα. Αν είχατε κάποια απάντηση θα ήθελα να την ακούσω. 

ΠΡΟΕΔΡΕΥΩΝ (Νικόλαος Κατσαρός): Ο κ. Μελάς έχει το λόγο. 

ΠΑΝΑΓΙΩΤΗΣ ΜΕΛΑΣ: Κύριε Υπουργέ, σήμερα με απογοητεύσατε. Με απογοητεύσατε πρώτον, διότι απ' ό,τι εφάνη η συγγνώμη σας προ καιρού στον ελληνικό λαό ήταν υποκριτική. Προσωπικά όταν σας είδα στην τηλεόραση να ζητάτε συγγνώμη από τον ελληνικό λαό, ειλικρινά το εκτίμησα και πιστεύω ότι το εκτίμησε και ο ελληνικός λαός, ο οποίος πίστεψε ότι ζητάτε συγγνώμη για τα χάλια των νοσοκομείων, για την ανεπάρκεια της Κυβέρνησής σας που έχει καταντήσει σ' αυτήν την κατάρρευση τα νοσοκομεία. 

Εσείς σήμερα μας είπατε ότι, "εγώ δεν ζήτησα συγγνώμη γι' αυτό", ζήτησα για κάποιες συμπεριφορές, κάποιων ανθρώπων. 'Αλλα, κύριε Υπουργέ, βγαίνετε και λέτε στις τηλεοράσεις και άλλα έρχεστε και μας λέτε εδώ. 

Δεύτερον, με απογοητεύσατε γιατί δεν απαντήσατε καθόλου στα θέματα που σας ετέθησαν. 'Ηρθατε εδώ να πείτε τα δικά σας, αυτά που είχατε προετοιμάσει και προσωπικά αισθάνομαι ότι δεν μας ακούσατε. 

Μας είπατε μερικά γενικόλογα, προσπαθήσατε να ωραιοποιήσετε την κατάσταση, μας είπατε αρκετά "θα" βραχυπρόθεσμα και μακροπρόθεσμα, μας είπατε για πρόγραμμα πέντε ετών κλπ. 

Μα τι είναι αυτά που μας λέτε, κύριε Υπουργέ; Για ποια πέντε έτη μας μιλάτε; Σε δεκατέσσερις μήνες ο ελληνικός λαός θα σας έχει διώξει από την κυβέρνηση. Αυτό να το συνειδητοποιήσετε. 

Κύριε Υπουργέ, θα σας πω και κάτι άλλο. Υποβαθμίζετε το θεσμό του Κοινοβουλίου, υποβαθμίζετε τον θεσμό των επερωτήσεων. Εδώ έρχεστε για να απαντήσετε στα ερωτήματα που σας ετέθησαν. Εγκαλείστε για πράγματα που έχετε κάνει. Και είστε υποχρεωμένος, νομίζω, να απαντήσετε. Εσείς όμως δεν μας απαντήσατε καθόλου. 

Ο ελληνικός λαός ταλαιπωρήθηκε επί δυο μήνες με τις απεργίες των νοσοκομειακών γιατρών. Σας είπα προηγουμένως ότι δεν μπόρεσαν αρκετοί ασθενής να εξετασθούν, άλλοι δεν μπόρεσαν να χειρουργηθούν. Επείγοντα περιστατικά δεν εξετάσθηκαν όπως θα έπρεπε να εξετασθούν και να αντιμετωπισθούν, ο φτωχός λαός για τον οποίο λέτε ότι κόπτεσθε -αλλά στην πραγματικότητα δεν κόπτεσθε- πήγε σε ιδιωτική πρωτοβουλία βάζοντας βαθιά το χέρι μέσα στην τσέπη του, σε μια περίοδο οικονομικής δυσπραγίας. Εσείς έρχεστε τώρα και μας λέτε εδώ "γιατί μας μιλάτε για το θέμα των εφημεριών". Εγώ σας ρώτησα να μου απαντήσετε και πρέπει να μου απαντήσετε. Για πόσα δισεκατομμύρια ταλαιπωρήθηκε επί δύο- τρεις μήνες ο ελληνικός λαός; Για δυο δισεκατομμύρια, για τρία δισεκατομμύρια, για πέντε δισεκατομμύρια; Είστε υποχρεωμένος να απαντήσετε. Πρέπει να μάθει την αλήθεια ο ελληνικός λαός πώς σκέπτεσθε, πώς νομοθετείτε και πώς λειτουργείτε. 

Και μας είπατε ότι εφαρμόσατε τις μικτές εφημερίες, για να εφαρμοστούν τα απογευματινά ιατρεία και χειρουργεία. Με τις μικτές εφημερίες, που ο γιατρός τις έξι ώρες θα πρέπει να είναι στο νοσοκομείο και τις άλλες στο σπίτι του, θα λειτουργήσετε τα χειρουργεία και τα ιατρεία; Μα, κύριε Υπουργέ, είσθε γιατρός και είμαι γιατρός και ξέρουμε πολύ καλά τι γίνεται στα νοσοκομεία. Δεν μιλάτε με ανθρώπους που δεν έχουν σχέση με τα νοσοκομεία. Για να λειτουργήσουν τα απογευματινά και τα βραδινά ιατρεία και χειρουργεία, πρέπει ο γιατρός να πληρώνεται είκοσι τέσσερις ώρες το εικοσιτετράωρο και αυτό δεν μπορείτε να το πετύχετε με τις μικτές εφημερίες. 

Δεύτερη ερώτηση: Καταργήσατε, κύριε Υπουργέ, τους μάναντζερ, τους γενικούς διευθυντές. Κι έρχεσθε εδώ και μας λέτε, για να μη δημιουργηθεί διαρχία. Καλά, όταν εφαρμόζατε το νόμο ή αν θέλετε, όταν θέτατε τη διάταξη στο νόμο, δεν είχατε αντιληφθεί ότι θα υπάρξει διαρχία; Στην πορεία το αντιληφθήκατε; 

Νομοθετούμε στη Βουλή κυρίως νύχτα, αλλά εσείς φαίνεται ότι έχετε μεσάνυχτα σ' αυτά που φέρνετε εδώ. Και μετά από ένα χρόνο τα παίρνετε πίσω. Γιατί τα παίρνετε πίσω, κύριε Υπουργέ; Είσθε υποχρεωμένος να απαντήσετε. Θα σας πω εγώ γιατί τα παίρνετε πίσω. Γιατί σας έπιασαν από το λαιμό οι κομματικοί σας πρόεδροι, η κομματική σας νομενκλατούρα των νοσοκομείων και σας είπε "Δεν θέλουμε γενικούς διευθυντές, καλά λειτουργούμε εδώ πέρα με τις ρεμούλες, με τις προμήθειες, ωραία τα περνάμε. Δεν χρειάζεται να έρθουν στα νοσοκομεία κάποιοι ικανοί, ούτως ώστε να βάλουν τάξη στα νοσοκομεία". 'Αρα, δεν ενδιαφέρεσθε για τη λειτουργία του νοσοκομείου. Δεν ενδιαφέρεσθε για τον σκληρά φορολογούμενο 'Ελληνα πολίτη. 

Θέλετε απλώς και μόνο να ικανοποιήσετε τους δικούς σας ανθρώπους, τους ανθρώπους που έχουν πάρει τις πολυθρόνες αλλά δεν ενδιαφέρονται και δεν ενδιαφέρεσθε για το πώς λειτουργούν τα νοσοκομεία. Αν λειτουργούν σωστά, αν προσφέρουν σωστή περίθαλψη, αν μπαίνουν μέσα, αν πληρώνει γι' αυτά ο ελληνικός λαός. 

Τρίτον, απαντήστε μου. Είπατε προχθές σε μία συνέντευξη, σε ένα πάνελ που βρεθήκατε, για την κατάσταση των νοσοκομείων φταίει η άναρχη ανάπτυξή τους. 'Οτι οι γιατροί πλέον λειτουργούν με δημοσιοϋπαλληλική αντίληψη και ότι ο ασθενής που θα μπει στο νοσοκομείο, δεν θα βρει αυτό που θέλει και ελπίζει. 

Σας ερωτώ: Τα είπατε ή δεν τα είπατε; Εγώ στις εφημερίδες τα διάβασα. Πέστε μας αν δεν τα είπατε αυτά. Και αν τα είπατε, αυτά έρχονται σε τελεία αντίθεση με αυτά που μας είπατε σήμερα. 

Πότε, λοιπόν, λέτε την αλήθεια; Λέτε την αλήθεια, όταν βρίσκεσθε μπροστά στα κανάλια ή όταν βρίσκεσθε στη Βουλή; Τι παιχνίδι είναι αυτό που παίζετε με την υγεία του ελληνικού λαού; 

Μιλήσατε για αρρώστους, που έρχονται από ανεπτυγμένες χώρες στην Ελλάδα. Ειλικρινά, αυτό σε όλους εδώ μέσα εφάνη ως παράξενο. Δεν ξέρω αν πηγαίνει κάποιος άρρωστος στην Κρήτη. Αλλά εάν πηγαίνουν δυο, τρεις, πέντε άρρωστοι στην Κρήτη, σε κάποιο νοσοκομείο, ίσως στο πανεπιστημιακό. Σημαίνει αυτό ότι η παροχή υγεία, στα νοσοκομεία είναι σε θαυμάσια κατάσταση; 'Εχω την εντύπωση, κύριε Υπουργέ, ότι κι εσείς, παρ' ότι δείξατε στην αρχή ότι γνωρίζετε την κατάσταση των νοσοκομείων, δεν τη γνωρίζετε ή δεν θέλετε να την παραδεχθείτε. 

Και μιλάτε ότι δεν έρχονται άρρωστοι στο κέντρο από την περιφέρεια, διότι κάνατε τα δεκατέσσερα-δεκαπέντε χρόνια που έχει δημιουργηθεί το ΕΣΥ, ανάπτυξη των περιφερειακών νοσοκομείων. 

Εάν πάτε στον "Ευαγγελισμό", στο "Ιπποκράτειο", στον "Ερυθρό", θα δείτε ότι οι περισσότεροι άρρωστοι έρχονται από την επαρχία. Αυτό σημαίνει ότι τα νοσοκομεία της επαρχίας δεν λειτουργούν διότι δεν έχουν αρκετό και ικανό ιατρικό προσωπικό, δεν έχουν νοσηλευτικό προσωπικό, δεν έχουν εκείνη την υποδομή για να κρατήσουν εκεί τους αρρώστους. 

Δεν μας είπατε τίποτα για τις μονάδες εντατικής θεραπείας παρά μας λέτε "εσείς δεν μας προτείνετε τίποτα". 'Εχω την εντύπωση ότι ακολουθείτε την προσφιλή τακτική του Αρχηγού σας, του κ. Σημίτη, που όταν τον φέρνει εδώ ο Πρόεδρός μας, σε προ ημερησίας διατάξεως συζήτηση διαφόρων θεμάτων, λέει "εσείς δεν μας λέτε" τις προτάσεις του". Κύριε Υπουργέ, εμείς σας λέμε. Και αυτά που σας τονίζουμε και αυτά που σας καταγγέλουμε σημαίνει ότι με αυτά δεν συμφωνούμε. Πάρτε, λοιπόν, κάποιες προτάσεις, κάποιες θέσεις της Νέας Δημοκρατίας και υλοποιείστε τις. 

Μία πρόταση πήρατε. Τους μάνατζερ, τους οποίους από το 1992 η Νέα Δημοκρατία τους είχε υλοποιήσει και αφού τους φέρατε σε ένα χρόνο τους πήρατε πίσω. 

Με αυτόν τον τρόπο, κύριε Υπουργέ, δεν προσφέρετε ούτε καν τις ελάχιστες υπηρεσίες στον ελληνικό λαό. Με αυτήν τη λογική που έχετε θα συνεχίσετε την υποβάθμιση των νοσοκομείων και έτσι όσο μείνετε, τόσο περισσότερο κακό θα συσσωρεύετε ως Κυβέρνηση σε αυτόν τον τόπο. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Αλεξόπουλος έχει το λόγο. 

ΓΕΩΡΓΙΟΣ ΑΛΕΞΟΠΟΥΛΟΣ: Ο κύριος Υπουργός ανελθών στο Βήμα ακολούθησε τη γνωστή τακτική της κομματικής αντιπαράθεσης. Επέκρινε την Αξιωματική Αντιπολίτευση γιατί έκανε την επερώτηση αυτή για το θέμα της υγείας του ελληνικού λαού. 

Είναι γεγονός ότι όλοι μας είμαστε μάρτυρες των προσφάτων δημοσιευμάτων για τα οποία, κύριε Υπουργέ, αναγκαστήκατε να κάνετε την έκκληση και να ζητήσετε συγγνώμη από τον ελληνικό λαό για τη σωρεία των παραλείψεων οι οποίες υπάρχουν στον τομέα της υγείας. 

Νομίζω ότι αυτό το συνταγματικό δικαίωμα, που το παρέχει και ο Κανονισμός της Βουλής, η Αντιπολίτευση να εγκαλεί την Κυβέρνηση και τον αρμόδιο Υπουργό για θέματα και για παραλείψεις οι οποίες υπάρχουν, είναι κεκτημένο δικαίωμα της Αντιπολιτεύσεως και δεν δύνασθε να το αφαιρέσετε. Νομίζω ότι -όπως και τονίζει ο Αρχήγός μας- εμείς δεν κάνουμε στείρα αντιπολίτευση. Απλούστατα με την πολιτική μας τακτική θέλουμε να εξωθήσουμε την Κυβέρνηση να παίρνει θέσεις που να προάγονται τα συμφέροντα του ελληνικού λαού. Αυτό κάνουμε και εμείς αυτήν τη στιγμή. 

'Ηθελα, αναφερόμενος στη δική σας εκτίμηση για το υψηλό λειτουργικό κόστος των νοσοκομείων, να σταθώ στη σοσιαλιστική σας αντίληψη ότι εάν δεν έρθετε στην άποψη του κ. Κρεμαστινού να χρησιμοποιήσετε και στον τομέα της υγείας ιδιωτικοοικονομικά κριτήρια, κύριε Υπουργέ, δεν πρόκειται να θεραπεύσετε ποτέ αυτό το έλλειμμα το οποίο υπάρχει στην υγεία. Δεν πρόκειται να θεραπεύσετε τη γέφυρα μεταξύ επαρχίας και κέντρου, να φεύγουν οι ασθενείς και να υπάρχει ελλιπής πληρότητα στα νοσοκομεία της επαρχίας και υπερπληρότητα στα νοσοκομεία της Αθήνας και στα διαπλεκόμενα ιδιωτικά κέντρα υγείας της Αθήνας, που αφαιμάσσεται κυριολεκτικά ο άρρωστος της επαρχίας, ο ταλαίπωρος, ο οποίος επειδή δεν βρίσκει ούτε την κατανόηση ούτε την αντιμετώπιση στην έδρα του και στα νοσοκομεία της Αθήνας παραπέμπεται στα ράντζα, αναγκάζεται να προσφύγει στα ιδιωτικά μεγαθήρια της υγείας της Αθήνας και για τέσσερις, για πέντε μέρες νοσηλείας να πληρώνει ένα εκατομμύρια οκτακόσιες χιλιάδες (1.800.000) δραχμές. Γι' αυτό, κύριε Υπουργέ, θα πρέπει να αναθεωρήσετε τις απόψεις σας περί ΕΣΥ, οι οποίες απεδείχθησαν ότι στην πράξη είναι φαλιριμένες. 

Θα ήθελα να σας προτείνω να δείτε με μάτι συμπαθείας και το έτερο σκέλος της υγείας, την ιδιωτική υγεία στην επαρχία ιδίως, την οποία έχετε θέσει σε διωγμό. Και μάλιστα με πρόσφατη υπουργική απόφαση για να πάρει μια σύμβαση μια ιδιωτική κλινική στην επαρχία θα πρέπει να υπάρξει βεβαίωση πληρότητας του νοσοκομείου. 

Και όπως καταλαβαίνετε, με τη γνωστή εμπάθεια που υπάρχει μεταξύ παραγόντων της διοίκησης, μεταξύ νοσοκομείων και ιδιωτικών κλινικών, δεν υπάρχει περίπτωση ποτέ να δοθεί αυτή η βεβαίωση πληρότητας, ενώ για την Αθήνα, για τα ιδιωτικά κέντρα και κλινικές υπάρχει μία ελευθερία. 

Γι' αυτό, θα παρακαλέσω να δείτε με περισσότερη συμπάθεια την προσφορά υπηρεσιών ιδιωτικής υγείας στην επαρχία, η οποία με την επί εικοσιτετραώρου βάσεως παροχή υπηρεσιών υγείας με ειδικευμένους γιατρούς, προσφέρει πάρα πολλές υπηρεσίες στο ανεπαρκούν Εθνικό Σύστημα Υγείας. 

ΠΡΟΕΔΡΕΥΩΝ (Νικόλαος Κατσαρός): Παρακαλώ να ολοκληρώσετε, κύριε συνάδελφε. 

ΓΕΩΡΓΙΟΣ ΑΛΕΞΟΠΟΥΛΟΣ: 'Οταν είναι ανεπαρκές το κρατικό σύστημα υγείας, είναι φυσικό να υπάρχει προτίμηση προς την ιδιωτική υγεία. 

Το αυτό συμβαίνει και με την εθνική παιδεία, που τελευταία, με τα μέτρα τα οποία έχετε λάβει, έχετε εμπλουτίσει την παραπαιδεία. 

Εδώ, όσον αφορά την ιδιωτική υγεία, δεν πρόκειται για παραυγεία, αλλά πρόκειται για ουσιαστική προσφορά υγείας. Και θα ήθελα να ενσκύψετε και να αντιμετωπίσετε το θέμα με το δέοντα σεβασμό και την ουσιαστική αντικειμενική εκτίμηση. 

(Θόρυβος στην Αίθουσα) 

ΠΡΟΕΔΡΕΥΩΝ (Νικόλαος Κατσαρός): Κυρία Λουλέ, είστε πολύ θορυβώδης απόψε! Είστε τόσο ήσυχη συνήθως, που απόψε μας εκπλήσσετε! Αλληλοπαρασύρεστε εσείς οι Θεσσαλοί; Δεν μπορώ να το καταλάβω. 

Ο κ. Παπανικολάου έχει το λόγο. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, ο κύριος Υπουργός είπε ότι δεν παρέστη στην προηγούμενη συνεδρίαση, γιατί δεν ενημερώθηκε. Είναι και αυτό μία ένδειξη ελλείψεως συντονισμού και ενημερώσεως, που δεν παρέστη η ηγεσία του Υπουργείου Υγείας και Πρόνοιας, όταν συνεζητούντο -υπό μορφή ενσωματώσεως των δύο τροπολογιών- τα άρθρα 19 και 20, δύο πυλώνων -όπως είπα χαρακτηριστικά- για το Εθνικό Σύστημα Υγείας. 

Ερώτησα τον κύριο Υπουργό, γιατί δεν ενεργοποιείται ο νόμος ο οποίος ψηφίστηκε από το ΠΑ.ΣΟ.Κ. το 1994. Και αναφέρομαι στο ν. 2303. Η μη εφαρμογή του νόμου αυτού είναι η απαρχή κακών και δεινών της μεγάλης διαφθοράς και σήψεως πάνω από το "πτώμα" -όπως είπα στην πρωτολογία μου- του Εθνικού Συστήματος Υγείας. 

Εγκάλεσα τον κύριο Υπουργό και την Κυβέρνηση για ανικανότητα, απραξία, αναλγησία που φθάνουν τα όρια της επικινδυνότητας. Τους επαναλαμβάνω αυτούς τους χαρακτηρισμούς και τους τεκμηριώνω με συγκεκριμένα γεγονότα και μάλιστα από το νομό μου, για να μην υπάρξει καμία αμφιβολία. 

Τρεις φορές, μέσα σε αυτήν την Αίθουσα, έχω φέρει το θέμα αναφορικά με το ασθενοφόρο του Κέντρου Υγείας και του Νοσοκομείου Πύλου. 

Είναι και αυτή μια ΠΑΣΟΚικής εμπνεύσεως λειτουργία των νοσοκομείων, Κέντρο Υγείας και νοσοκομείο μαζί, για ευνοήτους λόγους. Και αυτό για να καταλαβαίνουμε ποιοι είναι οι δημαγωγοί και οι άνθρωποι οι οποίοι αφυδάτωσαν και στέγνωσαν κάθε λογική και σκέψη από το σύγχρονο 'Ελληνα, με τους τρόπους τους γνωστούς. 

Το ασθενοφόρο αυτό -υπάρχει ένα παλιό FORD 1940- δύο φορές σταμάτησε εν μέση οδό και έγινε αφορμή να χαθούν δύο ζωές, τη μία φορά ενός ξένου τουρίστα και τη δεύτερη ενός 'Ελληνα. Και αυτά συνέβησαν την περασμένη τριετία. 

Είχα τη διαβεβαίωση από τον Υφυπουργό κ. Σκουλάκη μέσα σε αυτήν την Αίθουσα, ότι το ασθενοφόρο έχει πάει στην Πύλο. Ακόμη δεν έχει πάει! 

Η Γενική Γραμματέας του Υπουργείου επισκέφθηκε πριν από καιρό τη Νομαρχία Μεσσηνίας. Είχαμε Νομαρχιακή  συνδιάσκεψη. Και πάλι μου απήντησαν ότι έχει πάει το ασθενοφόρο. 

Ενημερώνω, λοιπόν, την ηγεσία του Υπουργείου αυτήν τη στιγμή ότι το ασθενοφόρο δεν έχει πάει ακόμη στην Πύλο! 

Μήπως πρέπει να αυτοδικήσουμε; Και αν χρειάζεται, να εξηγήσω πώς μπορούμε να ενεργήσουμε. 

'Οσον αφορά το ακτινολογικό μηχάνημα της Πύλου, μετά από επανειλημμένες επίκαιρες ερωτήσεις μου και επερώτηση του κόμματός μου, έχουν στείλει μόνο ένα παμπάλαιο κρεβάτι -για να δικαιολογήσουν τα αδικαιολόγητα- που ήταν στο Νοσοκομείο Καλαμάτας. Μόνο με ένα κρεβάτι μπορεί να λειτουργήσει ακτινολογικό μηχάνημα; 

'Ετσι συμπεριφέρεστε, έτσι ψεύδεστε και γι' αυτό υφίστασθε αυτά που υφίστασθε, όταν επισκέπτεστε τα νοσοκομεία. 'Υστερα, θα επακολουθήσουν και χειρότερα. 

Πήρα των ομμάτιών μου, κύριε Πρόεδρε, με φορτηγό ο ίδιος προσωπικά, πήγα στη Γερμανία, με ενημέρωση του Προέδρου της Βουλής και φόρτωσα ένα ακτινολογικό μηχάνημα, από γνωριμίες που είχα, από ένα γιατρό σε ένα αντίστοιχο κέντρο υγείας του σιδηροδρομικού σταθμού του Μονάχου από τον ντόκτορ Χιούλερ. Πήρα το ακτινολογικό μηχάνημα αξίας πενήντα εκατομμυρίων (50.000.000) δραχμών από την περασμένη χρονιά, και το μηχάνημα βρίσκεται σε ένα δωμάτιο του Κέντρου Υγείας Πύλου και δεν έχει ακόμα συνδεθεί. Μία σύνδεση έμενε μόνο. 'Ολα τα άλλα τα έκανα. Πήγα εγώ και το φόρτωσα με τα χέρια μου, το έφερα και παραμένει εκεί ως μουσείο της ανικανότητας, της απραξίας και της αναλγησίας της ηγεσίας του Υπουργείου Υγείας. 

(Στο σημείο αυτό ο Βουλευτής κ. Ελευθέριος Παπανικολάου καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Θα σχολιάσω δύο τρία λόγια που είπε ο κύριος Υπουργός. 

Είπε ο κύριος Υπουργός ότι το ΕΣΥ πέτυχε, ότι πηγαίνει καλά. Μα πού ζει; 

ΠΡΟΕΔΡΕΥΩΝ (Νικόλαος Κατσαρός): Κύριε συνάδελφε, έχει τελειώσει ο χρόνος σας. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, παρακαλώ να έχω την ανοχή σας για ένα λεπτό γιατί είναι πολύ σημαντικά πράγματα. 

ΠΡΟΕΔΡΕΥΩΝ (Νικόλαος Κατσαρός): Παρακαλώ ολοκληρώστε τη σκέψη σας, σύντομα. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Ευχαριστώ πολύ. 

Είπε ο κύριος Υπουργός ότι πέτυχε το ΕΣΥ. Καλά, πού βρίσκεται ο κύριος Υπουργός; Μέχρι τώρα ξέραμε ότι ο κ. Σημίτης είναι στη γυάλα. Υπάρχουν και Υπουργοί ακόμα στη γυάλα; Δεν κυκλοφορούν να δουν τι γίνεται; 

Αναφέρομαι σε δηλώσεις της συντρόφισσάς σας της κ. Ανουσάκη η οποία είναι αξιέπαινη γιατί είχε το θάρρος και την τόλμη να βγει σε "παράθυρα" στην τηλεόραση, ύστερα από ένα δράμα της μητέρας της, και να ομολογήσει ότι "κύριοι αποτύχαμε, δεν υπάρχει σύστημα, κατέρρευσε, μηδέν". 

ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε συνάδελφε. 

Ο κ. Σκανδαλάκης έχει το λόγο. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, μου είπατε ότι θα έχω ένα λεπτό. 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ πάρα πολύ. Είχατε τρία λεπτά και όπως βλέπετε έχει περάσει ο χρόνος σας. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Μισό λεπτό, κύριε Πρόεδρε, να ολοκληρώσω. 

Επειδή, κύριε Πρόεδρε, δεχόμεθα μία μεγάλη επίθεση θα αναφερθώ... 

ΠΡΟΕΔΡΕΥΩΝ (Νικόλαος Κατσαρός): 'Οχι, κύριε συνάδελφε, σας παρακαλώ. Τελειώσατε! 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κλείνω, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): 'Οχι, κύριε συνάδελφε, τελειώσατε. Σας είπα να ολοκληρώσετε τη σκέψη σας. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Τελειώνω, κύριε Πρόεδρε. 

Μιλάνε για προτάσεις. Είχαν γίνει προτάσεις σε ένα ωραίο, καλαίσθητο βιβλίο από την επιτροπή των σοφών και είχαμε πληρώσει δεκάδες εκατομμυρίων επί υπουργίας Κρεμαστινού. 

Εμείς ως Νέα Δημοκρατία τους είχαμε πει να βρεθούμε μαζί με όλες τις πτέρυγες της Αντιπολιτεύσεως να συζητήσουμε και να εφαρμοστούν αυτές οι προτάσεις. Ακόμα περιμένουμε. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Νικόλαος Κατσαρός): Ο κ. Σκανδαλάκης έχει το λόγο. 

ΠΑΝΑΓΙΩΤΗΣ ΣΚΑΝΔΑΛΑΚΗΣ: Κύριε Πρόεδρε, κατ'αρχάς θέλω να ευχηθώ χρόνια πολλά σε όλες τις συναδέλφους μας, σε όλες τις γυναίκες και σε όλες τις Ελληνίδες για την εορτή της Γυναίκας. 

ΠΡΟΕΔΡΕΥΩΝ (Νικόλαος Κατσαρός): Γι'αυτό είναι τόσο θορυβώδεις σήμερα. Το πήραν επάνω τους φαίνεται. 

ΠΑΝΑΓΙΩΤΗΣ ΣΚΑΝΔΑΛΑΚΗΣ: Γι'αυτό σας είπα να τις συγχωρήσουμε. 

Είπε ο κύριος Υπουργός ότι αισθάνεται ικανοποιημένος που φέρνουμε προς συζήτηση πολλές φορές πολλές επερωτήσεις. 

Κύριε Υπουργέ, υπάρχει μία λαϊκή παροιμία που λέει "στου κουφού την πόρτα όσο θέλεις βρόντα". Προφανώς εσείς την έχετε αυτήν την παροιμία σαν αρχή. 

Στην προηγούμενη επερώτησή μας σας είχα κάνει ορισμένες προτάσεις για το πώς πρέπει να λειτουργήσει το Εθνικό Σύστημα Υγείας και γενικά ο τομέας της υγείας. Εσείς τα αγνοήσατε και έρχεστε σήμερα να μας πείτε ότι όλα βαίνουν καλώς. 

Θα σας πω ορισμένα πράγματα γιατί εσείς αισθάνεστε ικανοποιημένος πιστεύω σαν Υπουργός, όχι όμως σαν γιατρός και ιδιαίτερα σαν χειρουργός. Εγώ προσωπικά αισθάνομαι λυπημένος. Είπατε ότι λύθηκε το πρόβλημα με τις εφημερίες. Εγώ θα σας πω ότι δεν έχει λυθεί. Οι γιατροί δεν έχουν πληρωθεί τον Ιανουάριο και σε πολλά νοσοκομεία δουλεύουν ανεπαρκώς κλινικές διότι δεν έχουν γιατρούς να εφημερεύουν. Είπατε για κομματική άλωση. Νομίζω ότι στο σπίτι του κρεμασμένου δεν μιλάνε για σκοινί, γιατί εάν έχει αλώσει κάποιος το κράτος κομματικά, αυτοί είστε εσείς. 

Είπατε ότι στα εννέα χρόνια έχετε κάνει έργο. Τι έργο έχετε κάνει με τα κέντρα υγείας; 'Οτι αλλάξατε την ταμπέλα των αγροτικών ιατρείων και τα κάνατε κέντρα υγείας; 'Οτι κάνατε σταθμούς που δουλεύουν μόνο αγροτικοί ιατροί οι οποίοι δεν έχουν άλλες γνώσεις; 'Οτι υποβαθμίσατε νοσοκομεία της επαρχίας και τα κάνατε νομαρχιακά με κέντρο την πρωτεύουσα; 'Οτι τα νοσοκομεία δεν έχουν γιατρούς και νοσηλευτικό προσωπικό. 

Είπατε πως θα λυθούν τα προβλήματα με τους προέδρους και τους μάνατζερ. 'Εχετε αποτύχει και εκεί. Γιατί δεν κοιτάτε ποιά νοσοκομεία λειτουργούν καλά; Επισκέφθηκα το "Αρεταίειο" πριν από λίγες μέρες. Ο καθηγητής κ. Παπαδημητρίου που είναι εκεί, εκτός από την άρτια επιστημονική του κατάρτιση, έχει και άριστες οργανωτικές ικανότητες. Πηγαίνετε να δείτε πώς το έχει φτιάξει το νοσοκομείο. Αντιγράψτε τον. 'Εφτιαξε ένα Νοσοκομείο σύγχρονο και καθαρό. Πέτυχε την συνεργασία όλου του προσωπικού, γεγονός, που αποτελεί το κλειδί, για την εύρυθμη λειτουργία του Νοσοκομείου. Υπάρχει ο κατάλληλος ξενοδοχειακός εξοπλισμός, στο μόνο που υστερεί είναι το προσωπικό και αυτό, γιατί εσείς δεν βοηθάτε. Είναι τέτοιο το έργο του, που το μόνο που έχετε να κάνετε, είναι να αντιγράψετε τα πεπραγμένα του και στα άλλα νοσοκομεία. Θα ήθελα να σας πω και κάτι άλλο. Είπατε για προγραμματισμό. Κοιτάξατε να προγραμματίσετε πόσους γιατρούς θέλουμε την επόμενη δεκαετία; Τι ειδικότητες ιατρών χρειαζόμαστε να έχουμε στην Ελλάδα; Πώς θα δουλέψουν; Με την άλωση που θα γίνει από τους γιατρούς του εξωτερικού τι θα γίνει; Θα έχουμε μια λίστα ανέργων; 

Τί προγραμματίζεται λοιπόν; 

Εγώ θέλω να σας κάνω δύο προτάσεις, γιατί εσείς νομίζετε ότι δουλεύουν τα νοσοκομεία σωστά. 

Πρώτον, είπα και το επανέλαβε ο συνάδελφος, για μία διακομματική επιτροπή. Να δούμε τα νοσοκομεία ένα προς ένα, να δούμε τις ελλείψεις τους και από εκεί και πέρα να καταγράψουμε ποια είναι τα προβλήματα και να τα λύσουμε. Εσείς θα υπογράψετε, εσείς θα έχετε τη δόξα. 

Δεύτερον, σας κάνω την εξής πρόταση: Μπορείτε να διαθέσετε απόψε μισή ώρα από το χρόνο σας να πάμε ως επιτροπή να επισκεφθούμε δύο νοσοκομεία, τα οποία εσείς θα επιλέξετε για να διαπιστώσουμε ποια είναι τα νοσοκομεία τα οποία λειτουργούν κατά την άποψή σας άριστα; Αν έχετε την τόλμη, να πάμε. 

ΙΩΑΝΝΗΣ ΔΗΜΑΡΑΣ: Να πάμε τώρα. 

ΠΡΟΕΔΡΕΥΩΝ (Νικόλαος Κατσαρός): Παρακαλώ. 

Δεν υπάρχει άλλος εγγεγραμμένος να δευτερολογήσει. 

Ο κύριος Υπουργός έχει το λόγο. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Κύριοι συνάδελφοι, εγώ δεν θέλω οι απαντήσεις μου να είναι του ιδίου επιπέδου των ερωτήσεων. 

ΠΑΝΑΓΙΩΤΗΣ ΜΕΛΑΣ: Τι θέλετε να πείτε για το επίπεδο των ερωτήσεών μας, κύριε Υπουργέ; 

ΠΡΟΕΔΡΕΥΩΝ (Νικόλαος Κατσαρός): Παρακαλώ. Δεν σας διέκοψε ο κύριος Υπουργός. 'Εχει δικαίωμα να κρίνει τις ερωτήσεις σας. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Στην πρωτολογία μου απήντησα σε όλα τα θέματα που θέσατε. Κάποιοι από σας μεταχειριστήκατε εκφράσεις, οι οποίες ισοπεδώνουν και εμάς σαν πολιτική ηγεσία του Υπουργείου λέγοντας ότι εμείς θέλουμε να καλύψουμε ρεμούλες. Παρακαλώ, κάποιες εκφράσεις θα πρέπει να τις προσέχετε.'Ηταν ατυχείς εκφράσεις και θα πρέπει να φροντίζετε να είσαστε πιο μετρημένοι. 

ΠΑΝΑΓΙΩΤΗΣ ΜΕΛΑΣ: Συζητάμε κάθε μέρα με τα συνδικαλιστικά όργανα των νοσοκομείων. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Δεν θα ήθελα να σας απαντήσω στο ίδιο επίπεδο. 

Εγώ θα ήθελα να ξεκαθαρίσω δύο πράγματα: Πρώτον, σε όσους έβαλαν θέμα για το δημόσιο χαρακτήρα του Εθνικού Συστήματος Υγείας, θέλω να πω ότι η Κυβέρνηση ποτέ δεν αμφισβήτησε το δημόσιο χαρακτήρα του Εθνικού Συστήματος Υγείας. Ανέφερε ο Εκπρόσωπος του Κ.Κ.Ε. ότι εμείς είπαμε πως θα κάνουμε τα νοσοκομεία ανώνυμες εταιρείες. Ουδέποτε ελέχθη κάτι τέτοιο από πλευράς ηγεσίας του Υπουργείου Υγείας. 

Το δεύτερο είναι πώς μπορεί να θεωρήσει κανείς το Εθνικό Σύστημα Υγείας. Εσείς το βλέπετε σαν ένα ποτήρι μισοάδειο, εμείς το βλέπουμε σαν ένα ποτήρι που γεμίζει συνέχεια. Λέμε όμως ότι δεν είναι γεμάτο το ποτήρι, ότι το γεμίζουμε ακόμα. Λέμε ότι υπάρχουν προβλήματα. Δεν είπα ποτέ εγώ -απορώ πώς θέτετε τέτοιο θέμα- ότι τα νοσοκομεία μας λειτουργούν τέλεια. Δεν είπα εγώ ποτέ ότι στην επαρχία είναι άριστη η κατάσταση και ότι δεν έρχεται κανένας από την επαρχία στην Αθήνα. Το αντίθετο είπα μάλιστα.'Ισως, δεν καταλάβατε τι είπα. 

Είπα ότι εκεί που στήσαμε περιφερειακά νοσοκομεία έχει ανακοπεί η ροή των ασθενών προς το κέντρο. Πείτε μου αν δεν είναι έτσι και αν έκανα λάθος. Σας είπα ότι από την 'Ηπειρο, από το Νομό Ιωαννίνων, αλλά και από τους άλλους νομούς, δεν έρχονται εύκολα στην Αθήνα πλέον, ενώ πριν έρχονταν ή πήγαιναν στη Θεσσαλονίκη. Από την Κρήτη δεν έρχονται. Είπα επίσης, ότι τη μάχη του ράντζου της Αθήνας θα τη δώσουμε εκτός Αθηνών και αυτό δεν το έχω πει μία φορά, το έχω πει δεκαπέντε φορές. 

Μίλησα για ένα συνεπές σχέδιο και έναν προγραμματισμό μακροπρόθεσμο, ο οποίος θα υλοποιηθεί και με πόρους του Κοινοτικού Πλαισίου Στήριξης και με εθνικούς πόρους, όσον αφορά τις προσλήψεις και τη στελέχωση των νοσοκομείων, που σίγουρα υπάρχουν κενά. Γιατί διαστρεβλώνετε αυτά που είπα πριν από πέντε λεπτά; 

ΠΑΝΑΓΙΩΤΗΣ ΜΕΛΑΣ: Κύριε Υπουργέ, τα πανεπιστημιακά νοσοκομεία κρατάνε τους ασθενείς και όχι τα άλλα νοσοκομεία. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Κύριε Μελά, σας παρακαλώ. Εγώ πιστεύω... 

ΠΑΝΑΓΙΩΤΗΣ ΜΕΛΑΣ: Για το Ε.Σ.Υ. ... 

ΠΡΟΕΔΡΕΥΩΝ (Νικόλαος Κατσαρός): Παρακαλώ πολύ. Υπάρχει Κοινοβουλευτικός Εκπρόσωπος, ο οποίος θα απαντήσει στον κύριο Υπουργό. 

ΠΑΝΑΓΙΩΤΗΣ ΜΕΛΑΣ: Κύριε Υπουργέ ... 

ΠΡΟΕΔΡΕΥΩΝ (Νικόλαος Κατσαρός): Σταματήστε, κύριε Μελά. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Κύριε Μελά, εγώ πιστεύω ότι και ως Βουλευτής και ως γιατρός πρέπει να δείχνετε μία μεγαλύτερη ευπρέπεια. Δεν είναι κακό να δείχνετε ευπρέπεια. 

Μιλήσατε για κοινωνικό διάλογο και για όλα αυτά τα θέματα που απασχολούν την υγεία. Ξέρετε ότι το Κεντρικό Συμβούλιο Υγείας από το οποίο περνάνε σχεδόν όλα τα θέματα και τα μικρότερα και κάποια που δεν έπρεπε να περνάνε, συγκροτείται από εκπροσώπους όλων των λειτουργών υγείας; 

Είναι μέσα πανεπιστημιακοί, είναι μέσα ο Ιατρικός Σύλλογος της Αθήνας, ο Πανελλήνιος Ιατρικός Σύλλογος, οι νοσηλευτές κι ακόμα και οι χρήστες υγείας. Εκπροσωπούνται εκεί και οι χρήστες υγείας. 

Λέτε ότι οι σοφοί του Υπουργείου μας χαράσσουν πολιτικές. Δεν υπάρχει θέμα που να μην περάσει από το κεντρικό συμβούλιο υγείας. Δεν υπάρχει γνώμη του κεντρικού συμβουλίου υγείας που να είναι σε πλήρη διάσταση ή και σε μερική, αν θέλετε, διάσταση με τις πολιτικές που χαράσσει η ηγεσία του Υπουργείου, όχι μόνο σήμερα αλλά και χθες. 

Θέσατε ένα θέμα και πιστεύω ότι δεν έχετε καλή πληροφόρηση, κύριε Μιχαλολιάκο, γιατί σας θεωρώ καλόπιστο, για την απορροφητικότητα των κοινοτικών πόρων, ότι είναι 22%. 

Πρώτον, η απορροφητικότητα, δεν είναι 22%, είναι 37% και αυτά τα έχουμε πει επανειλημμένα στη Βουλή. 

Δεύτερον, δεν θα χαθεί -και το τονίζω για άλλη μια φορά- ούτε ένα ECU από το κοινοτικό πρόγραμμα, από το δεύτερο Κοινοτικό Πλαίσιο Στήριξης, διότι υπήρξε μία σοβαρότατη καθυστέρηση στην έναρξη αυτών των έργων. 'Ηταν έργα ανώριμα, δεν είχαν μελέτες. Υπάρχει όμως μία δρομολόγηση όλων αυτών των έργων, είναι σε εξέλιξη, απορροφούν σημαντικότατους πόρους. Φέτος θα απορροφήσουν ενενήντα δισεκατομμύρια (90.000.000.000) δραχμές, ποσό που αντιπροσωπεύει το 35% και το 2000 τα υπόλοιπα. 

Ξέρετε δε ότι τα κονδύλια αυτά, που πρόκειται να απορροφηθούν, αφορούν κύρια εξοπλισμό. Ξέρετε ότι ο εξοπλισμός πολύ εύκολα μπορεί να απορροφήσει κονδύλια. Γι' αυτό πιστεύω ότι δεν είχατε καλή πληροφόρηση. 

Ο κ. Δημαράς είπε ότι δεν λειτουργούν κάποια κέντρα υγείας. Εγώ να δεχθώ ότι πολλά κέντρα υγείας, όχι κάποια, δεν έχουν πλήρη στελέχωση. Είμαι βέβαιος ότι και σεις θα δεχθείτε ότι η Κυβέρνηση έχει κάνει πάρα πολλές προσπάθειες για να τα στελεχώσει. Υπάρχει απροθυμία εκδήλωσης ενδιαφέροντος από πλευράς γιατρών. Υπάρχει επίσης μία απροθυμία των γιατρών -και γι' αυτό πρέπει να δούμε τι θα κάνουμε- στον προγραμματισμό των ειδικοτήτων. Ξέρουμε όλοι ότι αν πάρουν ειδικότητα γενικής ιατρικής, αύριο θα βρουν θέση και παρ' όλα αυτά δεν γίνονται γενικοί γιατροί ή γιατροί εργασίας. 

Εντοπίσατε ότι υπάρχει πληθωρισμός στο ιατρικό επάγγελμα. Κύριε Μιχαλολιάκο, ο πληθωρισμός στο ιατρικό επάγγελμα δεν χτυπιέται με μέτρα αναγκαστικά που θα πάρει η Κυβέρνηση ή λέγοντας το πανεπιστήμιο ότι θα πάρει λιγότερους φοιτητές. Δεν είναι τίποτε αυτό. Οι γιατροί έρχονται απ' έξω, από τις παραγωγικές σχολές ξένων πανεπιστημίων. Κι αν είναι πανεπιστήμια της Ευρωπαϊκής 'Ενωσης, δεν μπορείς να κάνεις τίποτα. Μπορούν να έλθουν όσοι γιατροί θέλουν εδώ να ασκήσουν επάγγελμα. 

Το πρόβλημα είναι με τους φοιτητές που βγαίνουν από τα πανεπιστήμια άλλων χωρών, που δεν είναι αναγνωρισμένα τα πτυχία τους και χρειάζεται να περάσουν από το ΔΙΚΑΤΣΑ. Γι' αυτό πρέπει να υπάρξει μια διαδικασία αυστηρότερης εξέτασης. Θα πρέπει να ξέρουν από τώρα και οι γονείς και τα παιδιά που βγαίνουν έξω να σπουδάσουν, ότι τα πράγματα δεν θα είναι τόσο εύκολα, όπως ήταν μέχρι χθες, που μπορούσαν να αναγνωρίσουν το πτυχίο του ιατρού και του οδοντιάτρου, δίνοντας δύο ή τρία μαθήματα. 

 κ. Δημαράς έθεσε και το θέμα για το "18 ΑΝΩ". Υπήρξε δέσμευση της Κυβέρνησης για τροπολογία, την οποία θα φέρει στο νομοσχέδιο για την ψυχική υγεία, ώστε να τακτοποιηθεί το θέμα των θεραπευτών. 

Η κ. Λουλέ μίλησε για κενές θέσεις στις μονάδες εντατικής θεραπείας και πραγματικά είναι έτσι. Υπάρχουν κενές θέσεις νοσηλευτικού προσωπικού. Είπαμε ότι είναι στους στόχους μας κατά προτεραιότητα και άμεσα να καλυφθούν αυτές φέτος, με πρόσληψη εποχιακού προσωπικού -γιατί είναι σημαντικότατο να λειτουργήσουν όλες οι κλίνες των μονάδων εντατικής θεραπείας- αλλά και με προγραμματισμό πρόσληψης τακτικού προσωπικού, που θα καθυστερήσει βέβαια. Για να μην καθυστερήσουμε όμως καθόλου, από φέτος θα πάρουμε εποχιακό προσωπικό. Είναι πολύ δύσκολο φυσικά, γιατί ξέρετε ότι σ' αυτές τις μονάδες το προσωπικό χρειάζεται μία εξειδίκευση. Εν πάση περιπτώσει, μπορεί να χρησιμοποιηθεί νοσηλευτικό προσωπικό πεπειραμένο από άλλες μονάδες του νοσοκομείου στις μονάδες εντατικής θεραπείας και τις θέσεις τους να καλύψουν οι καινούριες αδελφές που θα προσληφθούν. 

Για το θέμα της μεταφοράς των ασθενών και της λειτουργίας του ΕΚΑΒ, της προμήθειας ή αποκέντρωσης κάποιων ασθενοφόρων: Το ΕΚΑΒ χρόνο με το χρόνο βελτιώνει και αποκεντρώνει τις υπηρεσίες του, δημιουργεί κέντρα σχεδόν σε όλους τους νομούς της χώρας σήμερα. Εμείς ξεκαθαρίσαμε για το νησιώτικο χώρο ότι η προμήθεια των ελικοπτέρων ήδη δρομολογείται. Η διακομματική επιτροπή της Βουλής έχει ψηφίσει ομόφωνα -κατακυρώθηκε ο διαγωνισμός- για να μπορέσουμε σε σύντομο χρόνο να έχουμε αυτά τα ελικόπτερα όπως προβλέπεται από τη σύμβαση. 

Ασφαλώς υπάρχουν κενά. Δεν μπορούμε να πούμε ότι έχει αναπτυχθεί πλήρως το ΕΚΑΒ. Δεν έχει φτιάξει ακόμη δίκτυο υπηρεσιών σε όλη τη χώρα, υπάρχουν κενά σε νέα ασθενοφόρα, και ελλείψεις σε προσωπικό-πληρώματα. Και αυτά είναι στον προγραμματισμό που σας είπα. Εγώ δεν είδα κανένα να διαφωνεί σε ό,τι είπα στην πρωτολογία. Απλώς στη δευτερολογία σας ανανεώσατε και εσείς όλα αυτά που είπατε στην πρωτολογία. 

ΠΑΝΑΓΙΩΤΗΣ ΜΕΛΑΣ: Μα, δεν μας απαντάτε. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Σε όλα σας έχω απαντήσει. 

ΠΑΝΑΓΙΩΤΗΣ ΜΕΛΑΣ: Πέστε μας για τις εφημερίες. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Και αν θέλετε για τις εφημερίες, που είναι το τελευταίο που άφησα, είναι γιατί δεν το έχετε καταλάβει. Δεν έχετε καταλάβει για τις εφημερίες. 

ΠΑΝΑΓΙΩΤΗΣ ΜΕΛΑΣ: Το έχουμε καταλάβει. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Για να το καταλάβετε, θέλω να με παρακολουθήσετε και είμαι βέβαιος ότι θα το καταλάβετε. 

ΠΑΝΑΓΙΩΤΗΣ ΜΕΛΑΣ: Σας παρακολουθούμε. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Εμείς δεν έχουμε ξεκαθαρίσει την πληρωμή των εφημεριών επειδή λέτε πόσο θα κόστιζαν οι εφημερίες του '98. Τα εννιά δισεκατομμύρια που δώσαμε για τις εφημερίες του '99 -δεν με παρακολουθείτε για να το καταλάβετε. 

ΠΑΝΑΓΙΩΤΗΣ ΜΕΛΑΣ: Σας παρακολουθούμε. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Πέρυσι δημιουργήθηκε ένα αλαλούμ. Και αν πρέπει να κατηγορήσετε κάπου την Κυβέρνηση, να την κατηγορήσετε για τη σπουδή που έδειξε να ικανοποιήσει αυτό το αίτημα των γιατρών, να περάσει νέο μισθολόγιο περίπου στα μέσα του χρόνου και να του δώσει αναδρομική ισχύ. Εκεί να την κατηγορήσετε ότι έδειξε σπουδή. Γιατί μπορούσε να το είχε ψηφίσει τον Απρίλιο και να έλεγε ότι θα ισχύσει από την 1η του επόμενου χρόνου. 

'Οταν όμως υπήρξαν τρεις χρονικές περίοδοι πέρυσι, όπου οι ιατροί εφημέρευαν με διαφορετικά προγράμματα εφημεριών -η μία ήταν από 1η του έτους μέχρι τέλος Απριλίου, η δεύτερη ήταν από 1η Μαϊου μέχρι τέλος Σεπτεμβρίου και η τρίτη, όταν είχαν εκδοθεί πλέον οι κοινές υπουργικές αποφάσεις- αυτό δημιούργησε πραγματικά μία σύγχυση και στους γιατρούς που δεν ήξεραν τι θα πάρουν, και στις διοικήσεις των νοσοκομείων που δεν ήξεραν με τι τρόπο θα αποζημιώσουν. Βρέθηκαν γιατροί με ελλείμματα. Βγήκε η Κυβέρνηση. Πότε; 'Οχι αργά, όπως λέτε εσείς τώρα, προσπαθώντας να πείτε ότι ήταν θέμα κόστους. Μόλις ανέλαβα το Υπουργείο διαβεβαίωσα και την Ομοσπονδία και την ΕΙΝΑΠ ότι κανένας γιατρός δεν θα επιστρέψει δραχμή. 

Αν ψάξετε τον τύπο, θα τα δείτε. 'Ηταν ανακοινώσεις που είχαν γίνει το πρώτο δεκαήμερο του Νοέμβρη. 

Δεύτερον, ότι οι γιατροί θα πληρωθούν όλες τις εφημερίες που έχουν πραγματοποιηθεί βάσει των εγκυκλίων και των κοινών υπουργικών αποφάσεων. Αυτήν τη δέσμευση την έχει η Κυβέρνηση. 'Οσοι γιατροί έχουν αρνητικά, δεν επιστρέφουν χρήματα. 'Οσοι δεν έχουν πληρωθεί εφημερίες, έχουν καταγραφεί με την εκκαθάριση που έγινε τέλος Φεβρουαρίου και θα πάρουν τα χρήματά τους. 

Δεν είναι το θέμα πόσο θα κόστιζε. Είτε κόστιζε ένα είτε δύο είτε πέντε, η ευθύνη της Κυβέρνησης ήταν δεδομένη, ότι αναλάμβανε αυτό το κόστος να το πληρώσει. 

Από την άλλη, υπήρχαν υποκινήσεις αυτής της αναστάτωσης στο χώρο των νοσοκομείων και το ξέρετε πολύ καλά. Σε κάποια νοσοκομεία και συνάδελφοί μας εδώ από τη Βουλή ... 

ΠΑΝΑΓΙΩΤΗΣ ΜΕΛΑΣ: Από ποιους; 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): .....ηγούντο των κινητοποιήσεων. Και πήγαιναν και έπαιρναν το λόγο και παρακινούσαν τους γιατρούς να απεργήσουν. Αυτά τα ξέρετε και δεν χρειάζεται να τα λέω. 

Το δεύτερο που θέσατε, για τους γενικούς διευθυντές. Στους γενικούς διευθυντές εσείς τι θέλετε να πείτε; 'Οτι εμείς καταργούμε τους γενικούς διευθυντές και επομένως πάμε σε ένα μοντέλο χειρότερο; 'Η ότι οι γενικοί διευθυντές είχαν αναδειχθεί με μία αξιοκρατική μέθοδο και ότι αυτή η διαδικασία με την οποία θα αναδειχθεί το πρόσωπο στο οποίο θα ταυτίζεται η ιδιότητα του προέδρου και του γενικού διευθυντή, δεν θα είναι έγκυρη; Το ένα είναι αυτό. 

Δεύτερον, επειδή μας ενδιαφέρει όλους μας το αποτέλεσμα μιας καλής διοίκησης και διαχείρισης των νοσοκομείων πρέπει να σας πω ότι εμένα δεν με απασχολεί αν αυτός θα λέγεται γενικός διευθυντής ή πρόεδρος ή μάνατζερ. Εμένα με απασχολεί το μάνατζμεντ του νοσοκομείου. Η αρχή, λοιπόν, του ενός ανδρός δεν θα μπορέσει να κάνει τίποτε εάν δεν υπάρξουν κάποιες προϋποθέσεις. 

Και πρώτη προϋπόθεση είναι να του δώσουμε τη δυνατότητα να έχει μαζί του κάποια στελέχη που θα μπορέσουν να τον βοηθήσουν στο έργο του. Μπορεί να χρειασθεί έναν οικονομολόγο ή ένα μηχανικό ή έναν της πληροφορικής. Πρέπει να έχει τη δυνατότητα να τους πάρει. Και δεύτερη προϋπόθεση είναι να μπορέσουμε να δημιουργήσουμε ένα ευέλικτο θεσμικό πλαίσιο έτσι ώστε να πάψουν να υπάρχουν οι σημερινές αγκυλώσεις τις οποίες ανέφερα στην πρωτολογία μου. 

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος της Νέας Δημοκρατίας κ. Μιχαλολιάκος έχει το λόγο. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Λυπάμαι διότι και αυτή η προσπάθεια της Νέας Δημοκρατίας καλοπροαίρετη εξ ορισμού δεν είχε πρακτικό όφελος. Λυπάμαι γιατί και σήμερα αποτύχαμε να πείσουμε την Κυβέρνηση ότι είναι θεσμικό της καθήκον να ακούει απόψεις και προτάσεις εκπροσώπων και άλλων παρατάξεων. Αυτό είναι ένα έλλειμμα δημοκρατικής αντίληψης στην άσκηση της εξουσίας. Το παρήγορο είναι ότι όπως δείχνουν τα πράγματα αυτήν την Κυβέρνηση ο τόπος θα την υφίσταται για πολύ μικρό χρονικό διάστημα ακόμη. 

Βοηθά κανείς τον τόπο τουλάχιστον όταν είναι ειλικρινής. Να δεχθούμε, λοιπόν ότι οι εμπνευστές του ΕΣΥ είχαν καλές προθέσεις, είχαν όραμα, δηλαδή ότι θα πετύχουν να παρέχεται στον ελληνικό λαό ικανοποιητικής ποιότητας αγαθό υγείας. Να επιμένουμε όμως δεκατρία χρόνια μετά ότι αυτό το όραμα δικαιώθηκε σημαίνει πως είτε λέμε ενσυνείδητα ψέματα είτε κρύβουμε το πρόβλημα είτε είμαστε στην κυριολεξία αποκομμένοι από την κοινωνική πραγματικότητα. Είναι αυτό που λέμε "κλεισμένοι σε γυάλινο πύργο ψευδαισθήσεων". 

'Εχει τονισθεί από ειδικούς και μη ειδικούς, ανθρώπους που έχουν επαφή με την κοινωνία ότι το σύστημα πάσχει πρωτογενώς και διότι η υποδομή του είναι ανεπαρκής -το ομολογήσατε- και επειδή η χρηματοδότησή του είναι ελλιπής και διότι η διοικητική του υπόσταση είναι απηρχαιωμένη με αποτέλεσμα να προκύπτει και σπατάλη των ούτως ή άλλως ανεπαρκέστατων πόρων. 

Βεβαίως ο κομματισμός οργιάζει. Η ίδια η Κυβέρνηση σήμερα δεν εμπιστεύεται τον κομματισμό που η ίδια έχει επιβάλει στα νοσοκομεία. Αν τον εμπιστευόταν παραδείγματος χάρη στο μεγάλο θέμα των εφημεριών αυτές θα προσδιοριζόντουσαν με βάση τις ανάγκες του νοσοκομείου μέσα στην ιεραρχία του νοσοκομείου μια και ο επικεφαλής του νοσοκομείου ο πρόεδρος είναι πάντα κατά τεκμήριο κομματική σας επιλογή. Οι επιστημονικές επιτροπές και η διοίκηση θα προσδιόριζαν ποιες είναι οι πραγματικές ανάγκες. 

Δεν θα προσπαθούσατε να εμπνευστείτε λογιστικού τύπου περιστολές. Επίσης θέλω να πω και κάτι άλλο. Δεν έχουμε διαπιστώσει το έλλειμμα ανθρωπιάς που υπάρχει στα κρατικά νοσοκομεία, είτε αυτό αναδύεται από την ξενοδοχειακή υποδομή που είναι τόσο απωθητική και τόσο απηρχαιωμένη και επικίνδυνη και για την υγεία των εργαζομένων και για την υγεία των ασθενών και μάλιστα σε επικίνδυνα μεγέθη έχουμε και το φαινόμενο της συναλλαγής. 

Ακόμα στα αυτιά όλων των Ελλήνων ηχούν τα μεγάλα μηνύματα του Ε.Σ.Υ. που θα προσφερόταν στον ελληνικό λαό, που θα καταργούσε τα ράντζα και θα εξαφάνιζε το φακελάκι. Αυτά τα δύο ασκούσαν μια πολύ ισχυρή έλξη προσδοκιών στον ελληνικό λαό. 

Σήμερα δεν έχουμε την ειλικρίνεια να ομολογήσουμε πως σ'αυτούς τους δύο βασικούς στόχους απέτυχε παταγωδώς και εμμένουμε σε μίζερη επιχειρηματολογία ότι εκεί που αναπτύχθηκαν κάποια περιφερειακά νοσοκομεία, από εκεί σταμάτησε η εισροή ασθενών από την περιφέρεια. 'Ομως, ανεπτύχθη σαν εντελώς ανεπαρκώς και κυρίως χάρη των πανεπιστημιακών νοσοκομείων και όχι αυτών του Ε.Σ.Υ. Δεν έχουμε την τόλμη να το ομολογήσουμε; 

Το ράντζο, κύριε Υπουργέ, εξακολουθεί να είναι η πρώτη εντύπωση, η πρώτη εικόνα, του οποιουδήποτε επισκέπτη των νοσοκομείων και η συναλλαγή προσβάλλει βάναυσα και την εποχή μας και την έννοια του κράτους. Δεν θα κάνουμε μια προσπάθεια σύγκρουσης; Μπορείτε μόνοι σας; Αν μπορείτε και δεν το έχετε κάνει σημαίνει ότι ενθαρρύνετε μια τέτοια κατάσταση. Δεν θα κινητοποιηθούν όλοι οι φορείς και του πολιτικού συστήματος και οι ιατρικοί φορείς; 

Φοβάμαι πως στην προσπάθειά σας να περικόψετε δαπάνες, ανανεώνετε και ουσιαστικά θεσμοθετείτε αυτό το επάρατο της πλασματικής εφημερίας. Θα το διαπιστώσετε στο μέλλον που θίγει και προσβάλει. 

Πάντως, κύριε Υπουργέ, δεν μίλησα και ούτε εννοούσα ούτε θα εννοώ ποτέ στο μέλλον ότι ο περιορισμός του αριθμού των εισαγομένων στις ιατρικές σχολές λύνει το πρόβλημα και τις παρενέργειες του υπερπληθωρισμού των ιατρών. Κάθε άλλο. 'Ομως, αυτή η προσπάθεια να πείσουμε τη νέα γεννιά ότι η ιατρική δεν αποτελεί το αποδοτικό επάγγελμα ή λειτούργημα που αποτελούσε στο παρελθόν, δεν πρέπει να το κάνουμε; Δεν πρέπει να ευχηθούμε όλοι, όπως ιατρικές σχολές, Κυβέρνηση και κόμματα και οι ιατρικοί σύλλογοι να πούμε την αλήθεια; Βέβαια το να διαπιστώνουμε μετά από χρόνια ότι οι πτυχιούχοι ιατρικών σχολών μη ανεγνωρισμένων πρέπει να υπαχθούν σε αυστηρότερες εξετάσεις, δεν είναι και η γενναιότερη ανάληψη ευθυνών. Μην ξεχνάμε πως δίνουν δύο μαθήματα. Πάντως εκείνο που έχει σημασία είναι η ενημέρωση. Και επειδή μιλάω περί ενημέρωσης, πρέπει να σας μιλήσω και για το απόλυτο έλλειμμα της προληπτικής ιατρικής και της αγωγής υγείας. Τι καλύπτει τελικά αυτό το Ε.Σ.Υ.; 

Λυπάμαι γιατί διαπιστώνω με τη σημερινή παρουσία, κύριε Υπουργέ, πισωγύρισμα μιας καλύτερης διάθεσης που είχατε δείξει στην πρώτη σας παρουσία, όπου ομολογούσατε την ανάγκη διεύρυνσης. Και επίσης φοβάμαι πως όταν ο Υπουργός Υγείας δεν διεκδικεί από την Κυβέρνησή του και μάλιστα μεγαλοφώνως ώστε και να έχετε και συμμάχους για βελτίωση των κονδυλίων σε κάθε περίπτωση θα αποτύχει. 'Ετσι πιστεύω. 

Επίσης τι γίνεται με την εισαγωγή της πληροφορικής και του διοικητικού εκσυγχρονισμού γενικότερα στα νοσοκομεία; 

'Επειτα, δεν έρχεστε να πείτε στη Βουλή κάποια συγκεκριμένη δέσμευση για την προκλητική ύπαρξη κενών. Τι θα κάνετε με τα κρεβάτια στις εντατικές μονάδες; Τι προβλέπεται μέσα στο 1999; Πόσα θα γίνουν από τα τριακόσια κρεβάτια ενεργά; Τι θα κάνετε με τις δύσκολες περιοχές της Ελλάδος; 'Εχουν μία προτεραιότητα κάλυψης των κενών; 

Πληροφορούμαι ότι και στα μικρά νησιά, τα άγονα των Κυκλάδων, παρά το γεγονός ότι ο κ. Χωματάς μάχεται και σας πιέζει πολύ συχνά, υπάρχουν κενά στα αγροτικά ιατρεία. 'Ολοι όσοι επιλέγονται για αγροτικοί ιατροί, πάνε τρεις μήνες μετά, γιατί τότε τους υποχρεώνετε να κάνουν την ειδική εκπαίδευση στο νοσοκομείο. 

Κλείνω, κύριε Πρόεδρε, με μια επισήμανση ενός κινδύνου. Σαφώς ζούμε σε μια εποχή της κυριαρχίας των νόμων της αγοράς, που μπορεί σε ένα έδαφος αναπτυξιακό να έχει επικρατήσει και να είναι κοινή αντίληψη όλων, ακόμα και εκείνων που στο παρελθόν είχαν επιτεθεί μετά μανίας. Ο ιδιωτικός τομέας σε αυτό το έδαφος ασφαλώς θα επιχειρήσει να διεισδύσει στον τομέα υγείας εκεί που είναι άκρως επικερδές. 

Φοβούμαι, ότι το επιχειρεί αναδεικνύοντας τα μειονεκτήματα της δημόσιας υγείας. Και κάθε φορά εγώ ενοχλούμαι που ακούω τη διαφημιστική τους καμπάνια να εστιάζεται στην απαξίωση. Και δεν έχω δυσκολία να ομολογήσω, ότι το γεγονός ότι επέλεξε ένα συγκεκριμένο χρόνο για να αναδείξει η τηλεοπτική εξουσία αυτήν την εξαθλίωση -η οποία δεν προέκυψε χθες- δεν είμαι σίγουρος ότι είναι εκ του μη πονηρού. 

'Αρα, κύριε Υπουργέ, είναι καιρός να κατεβείτε από την καρέκλα της νοοτροπίας ότι τα κατέχει όλα -όχι εσείς, η Κυβέρνησή σας, η παράταξή σας- ότι τα γνωρίζει όλα, ότι είναι ιδιοκτησιακό της θέμα η ευαισθησία, δεν έχει ανάγκη κοινής δράσης και κοινωνικής συναίνεσης. Είναι ό,τι χειρότερο μπορεί να προκύψει ως νοοτροπία. Είναι σε επίπεδο που δεν τιμά την εποχή μας και τις προοπτικές μας. 

Η Ελλάδα οφείλει και μπορεί να γίνει Ευρώπη και στον τομέα παροχής κοινωνικών υπηρεσιών. Σας υπενθυμίζω ότι 16% στο κοινωνικό κράτος εμείς και 30% η υπόλοιπη Ευρώπη. Εσείς το διευρύνετε αυτό το χάσμα. Εμείς, ως Νέα Δημοκρατία, οφείλω να το πω, το έχουμε ως υψηλή προτεραιότητα να πάμε και σε κοινωνική σύγκλιση και όχι μόνο σε ονομαστική σύγκλιση. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Νομίζω ότι έχω καλύψει στην πρωτολογία μου και στη δευτερολογία μου όλα όσα ανέφερε ο κ. Μιχαλολιάκος. Θα ήθελα να θίξω μόνο δύο-τρία θέματα, που δεν τα είχα καλύψει. 

Τα κονδύλια για την υγεία, κύριε Μιχαλολιάκο, έχουν αυξηθεί. Σε όποιο τομέα και αν κοιτάξετε, είτε είναι οι δημόσιες επενδύσεις είτε είναι ο κρατικός προϋπολογισμός σε όλες του τις γραμμές, τα κονδύλια ... 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Είστε ικανοποιημένος ως Υπουργός με αυτήν την αύξηση; 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Εγώ ποτέ δεν θα είμαι ικανοποιημένος και 100% να δώσουν. Και κανένας Υπουργός νομίζω. Και εσείς να ήσασταν στη θέση μου και να παίρνατε 50%, δεν θα ήσασταν ικανοποιημένος. Αλλά δεν είναι αυτό το θέμα. Το θέμα είναι ότι υπάρχει σημαντικότατη αύξηση. Με έναν πληθωρισμό που τρέχει με ρυθμό 5% φέτος, το να πάρεις αύξηση στις αποδοχές των γιατρών πάνω από 12%, τη στιγμή που πέρσι οι γιατροί είχαν πάρει μέση αύξηση 30%, το να πάρεις αύξηση στο πρόγραμμα δημοσίων επενδύσεων 46% από τα περσινά, αυτά νομίζω ότι διαψεύδουν οποιοδήποτε θελήσει να ακυρώσει αυτές τις αυξήσεις που αντικατοπτρίζουν το ενδιαφέρον της Κυβέρνησης για τον τομέα. 

'Οσον αφορά την πληροφορική, προκηρύσσονται τα έργα. Τα δύο πρώτα έργα βγαίνουν την επόμενη εβδομάδα. Υπάρχουν άλλα τρία έργα για είκοσι έξι νοσοκομεία που θα βγουν μέσα στις προσεχείς ημέρες ή μέχρι τα μέσα Απριλίου το αργότερο. 

'Οσον αφορά τον ιδιωτικό τομέα, που το είπαν και κάποιοι άλλοι συνάδελφοι, ότι διογκώνεται ο ιδιωτικός τομέας, εδώ υπάρχουν αδιάψευστα στοιχεία. Αν πάρετε στατιστικά στοιχεία, θα δείτε ότι όλα αυτά τα χρόνια αυξάνουν κάθε χρόνο οι προσερχόμενοι στις υπηρεσίες του Εθνικού Συστήματος Υγείας, αυξάνουν οι εισερχόμενοι και νοσηλευόμενοι μέσα στα νοσοκομεία, αυξάνουν οι ιατρικές πράξεις που γίνονται μέσα στο ΕΣΥ. 

Και το ΕΣΥ σήμερα σύμφωνα πάντα με αυτά τα στατιστικά στοιχεία νοσηλεύει πάνω από το 85% των Ελλήνων ασθενών, τη στιγμή που τα κρεβάτια του αντιπροσωπεύουν το 66% και το υπόλοιπο 33% είναι του ιδιωτικού τομέα. Δηλαδή έχει μεγαλύτερο βάρος το Εθνικό Σύστημα Υγείας απ' ό,τι θα του αντιστοιχούσε και από πλευράς αριθμού κλινών. 

Είπαμε ότι έχει κάποια προβλήματα αλλά προσέξτε. Αν δείτε την ιστορία της ανάπτυξης των Εθνικών Συστημάτων Υγείας σε όλες τις χώρες που ξεκίνησαν αμέσως μετά το Β' Παγκόσμιο Πόλεμο να εφαρμόζουν το Εθνικό Σύστημα Υγείας τους θα δείτε ότι οι ρυθμοί ανάπτυξης ήταν βραδύτεροι απ' ό,τι είναι στη χώρα τη δική μας. Θα μου πείτε ότι είναι και άλλοι οι ρυθμοί σήμερα και συμφωνώ αν είναι αυτή η απάντησή σας αλλά να μην ισοπεδώνουμε τα πάντα. Εγώ είπα ότι έχουν γίνει τεράστια βήματα αυτά τα εννέα χρόνια που ήταν Κυβέρνηση της χώρας το ΠΑΣΟΚ και ξεκίνησε να εφαρμόζει το ΕΣΥ από το 1986 μέχρι σήμερα και σε επίπεδο υποδομής και σε επίπεδο στελέχωσης. 

Μου είπατε κάποια στιγμή ότι μετατρέψαμε τα αγροτικά ιατρεία και τα μετονομάσαμε κέντρα υγείας. Μα, έτσι είναι; 'Η μήπως σήμερα στα κέντρα υγείας -και ας το διαψεύσει κάποιος αυτό που λέω- υπηρετούν δύο χιλιάδες διακόσιοι ειδικευμένοι γιατροί, υπηρετούν πέντε χιλιάδες νοσηλευτές που δεν έχουν καμία σχέση με τους νοσηλευτές των παλαιότερων δεκαετιών, -σήμερα είναι σπουδασμένες σε ΤΕΙ κλπ.- τις εμπειρικές αδελφές; Αυτά ακυρώνονται; 

Ακυρώνεται όλος ο εξοπλισμός τον οποίο προμηθεύτηκαν νοσοκομεία και κέντρα υγείας επειδή σε κάποια κέντρα υγείας, κύριε Δημαρά, ελάχιστα, σε κάποια νοσοκομεία ελάχιστα, πραγματικά εμφανίζεται το φαινόμενο να υπάρχει εξοπλισμός και να μη λειτουργεί μέχρι σήμερα; Και εγώ θλίβομαι περισσότερο από σας αλλά είπαμε ότι είναι κάτι που θα πρέπει να το διορθώσουμε και όσο γίνεται πιο σύντομα. Θέλω να κάνουμε έναν καλόπιστο διάλογο πάντοτε μέσα στη Βουλή από τον οποίο να κερδίζουμε όλοι μας και η Κυβέρνηση και εσείς αλλά πάνω απ' όλα να κερδίζει ο ελληνικός λαός γιατί αυτός νομίζω είναι ο στόχος όλων μας! 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης και Οικονομικών κατέθεσαν σχέδιο νόμου "Κώδικας Διοικητικής Δικονομίας". 

Παραπέμπεται στην αρμόδια Διαρκή Επιτροπή. 

Κύριοι συνάδελφοι, κηρύσσεται περαιωμένη η συζήτηση επί της επερώτησης των συναδέλφων της Νέας Δημοκρατίας προς τον Υπουργό Υγείας και Πρόνοιας, σχετικά με τη δημόσια υγεία και τη νοσοκομειακή περίθαλψη. 

Στο σημείο αυτό κύριοι συνάδελφοι, δέχεσθε να λύσουμε τη συνεδρίαση; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 22.55' λύεται η συνεδρίαση για αύριο Τρίτη 9 Μαρτίου 1999 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία σύμφωνα με την ημερήσια διάταξη που έχει διανεμηθεί. 

Ο ΠΡΟΕΔΡΟΣ                                                                      ΟΙ ΓΡΑΜΜΑΤΕΙΣ






















 



 














 

























