ΣΗΜΕΙΩΣΗ: Το παρακάτω Πρακτικό δεν αποτελεί το τελικό κείμενο, διότι εκκρεμούν ορθογραφικές, συντακτικές και νομοτεχνικές διορθώσεις.

ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΠΕ'
Παρασκευή, 8 Φεβρουαρίου 2002


Αθήνα, σήμερα στις 8 Φεβρουαρίου, ημέρα Παρασκευή και ώρα 10:55 συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Αθανάσιο Ασκητή, Βουλευτή Β΄ Αθηνών, τα ακόλουθα:
Ο Βουλευτής Αιτωλ/νίας κ. Ανδρέας Μακρυπίδης κατέθεσε αναφορά με την οποία ο Δήμος Αμφιλοχίας Αιτωλ/νίας ζητεί την επέκταση της διώρυγας από Αχελώο έως το Δήμο Αμφιλοχίας. 
Ο Βουλευτής Λακωνίας κ. Αθανάσιος Δαβάκης κατέθεσε αναφορά με την οποία ο Δήμος Πελλάνας Λακωνίας ζητεί την τοποθέτηση ιατρικού και νοσηλευτικού προσωπικού στο Κέντρο Υγείας Καστορείου Λακωνίας.
Οι Βουλευτές κύριοι Ορέστης Κολοζώφ και Αντώνης Σκυλλάκος κατέθεσαν αναφορά με την οποία η Πανελλήνια Ομοσπονδία Μονίμων Δημοσίων Υπαλλήλων Υπουργείου Εθνικής Άμυνας υποβάλλει προτάσεις για το ζήτημα της μετεγκατάστασης του Κρατικού Εργοστασίου Αεροσκαφών στην Ελευσίνα. 
Ο Βουλευτής Αθηνών κ. Φώτης Κουβέλης κατέθεσε αναφορά με την οποία ο Σύλλογος Φυλάκων Σχολικών Κτιρίων Νομού Αττικής ζητεί την απορρόφηση όλων των μελών του από τα σχολεία. 
Ο Βουλευτής Μαγνησίας κ. Λεωνίδας Τζανής κατέθεσε αναφορά με την οποία η Κοινότητα Τρικερίου Μαγνησίας ζητεί τη συνέχιση της πλήρους λειτουργίας του Αστυνομικού Σταθμού Τρικερίου. 
Ο Βουλευτής Χαλκιδικής κ. Αθηναίος Φλωρίνης κατέθεσε αναφορά με την οποία ο Αγροτικός Συνεταιρισμός Ορμύλιας Χαλκιδικής ζητεί την αποζημίωση των αγροτών της περιοχής του, που οι καλλιέργειές τους επλήγησαν από ακραία καιρικά φαινόμενα). 




ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το Δελτίο Επίκαιρων Ερωτήσεων της Δευτέρας 11 Φεβρουαρίου 2002: 
"Α. Επίκαιρες ερωτήσεις πρώτου κύκλου (άρθρο 130 παρ. 4 Καν. Βουλής)
1. Η με αριθμό 346/5-2-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αλέξανδρου Βούλγαρη προς τον Υπουργό Δημόσιας Τάξης, σχετικώς με την αναδιοργάνωση των αστυνομικών υπηρεσιών σε όλη τη χώρα κλπ.
2. Η με αριθμό 343/5-2-2002 επίκαιρη ερώτηση του Βουλευτή της Νέας Δημοκρατίας κ. Αθανασίου Νάκου προς τον Υπουργό Ανάπτυξης, σχετικώς με την πώληση των Ναυπηγείων Σκαραμαγκά. 
3. Η με αριθμό 349/5-2-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. 'Αγγελου Τζέκη προς τον Υπουργό Εθνικής 'Αμυνας, σχετικώς με την ιδιωτικοποίηση λειτουργιών των Ενόπλων Δυνάμεων, κλπ.
4. Η με αριθμό 339/4-2-2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς την Υπουργό Περιβάλλοντος, Χωροταξίας και Δημοσίων 'Εργων, σχετικώς με τη χρηματοδότηση κατασκευής του ΜΕΤΡΟ Θεσσαλονίκης.
Β. Επίκαιρες ερωτήσεις Δεύτερου Κύκλου ('Αρθρο 130 παρ. 4 Καν. Βουλής)
1. Η με αριθμό 352/5-2-2002 επίκαιρη ερώτηση του Βουλευτή της Νέας Δημοκρατίας κ. Ευγένιου Χαίτίδη προς τον Υπουργό Οικονομίας και Οικονομικών, σχετικώς με τις προθέσεις του Υπουργείου, να παραχωρήσει δωρεάν στους αγρότες του Νομού Σερρών και των άλλων ακριτικών περιοχών της χώρας, τα ανταλλάξιμα κτήματα κλπ.
2. Η με αριθμό 348/5-2-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς το Υπουργό Υγείας-Πρόνοιας, σχετικώς με τις απεργιακές κινητοποιήσεις των εργαζομένων στο Νοσοκομείο "ΕΥΑΓΓΕΛΙΣΜΟΣ", την επίλυση των προβλημάτων τους κλπ."
Κυρίες και κύριοι συνάδελφοι, εισερχόμαστε στη συζήτηση
ΤΩΝ ΕΠΙΚΑΙΡΩΝ ΕΡΩΤΗΣΕΩΝ 
Επίκαιρες ερωτήσεις πρώτου κύκλου.
Με την έγκρισή σας θα συζητήσουμε πρώτα την με αριθμό 341/ 12/4-2-2002 επίκαιρη ερώτηση του Προέδρου του Συνασπισμού της Αριστεράς και της Προόδου κ. Νικολάου Κωνσταντόπουλου προς τον κύριο Πρωθυπουργό σχετικώς μ με τη λήψη των αναγκαίων μέτρων ελέγχου του παράνομου τζόγου κλπ. 
Η επίκαιρη ερώτηση του κ. Κωνσταντόπουλου έχει ως εξής:
"Στη δεκαετία του '90 επεκτάθηκαν οι κυβερνητικές λογικές και οι νομοθετικές επιλογές της οικονομίας των τυχερών παιγνιδιών ως εύκολου τρόπου αναζήτησης εσόδων. Παρά το γεγονός ότι δημόσιοι φορείς, όπως το ΚΕΠΕ, είχαν ζητήσει επανεξέταση αυτής της κυβερνητικής πολιτικής, εν τούτοις η Ελλάδα γέμισε από μηχανάκια του παράνομου και νόμιμου τζόγου, από λαχεία, ξυστά, τυχερά και Λόττο, καζίνο και στοιχήματα. 
Η ψυχολογία του εύκολου κέρδους, που διαπαιδαγωγεί με τρόπο καταστροφικό την κοινωνία και ιδίως τις νέες ηλικίες, πήρε διαβρωτικές διαστάσεις. Παραλλήλως, η διαπλοκή και η διάβρωση βρήκαν ανοικτό πεδίο ανεξέλεγκτης δράσης. 
Τα πρόσφατα γεγονότα επιβεβαιώνουν ότι το κράτος για να εισπράττει 200 δισ. δρχ. ως έσοδα ετησίως, προωθεί την επίσημη παραοικονομία του Προϋπολογισμού και αφήνει ανεξέλεγκτες διαδικασίες διαφθοράς, προκαλώντας κρίση και αστάθεια στο πολιτικό μας σύστημα που αποκαλύπτεται αμήχανο και πανικόβλητο. 
Ερωτάται ο κ. Πρωθυπουργός:
Θα αποφασίσει επιτέλους να τελειώνουμε με τον παράνομο τζόγο και να ελεγχθεί αποφασιστικά η διαπλοκή του νόμιμου τζόγου;
Θα αλλάξει την μέχρι σήμερα κυβερνητική πολιτική που επεκτείνει διαρκώς τη λεγόμενη οικονομία των τυχερών παιγνιδιών εξασφαλίζοντας αθέμιτη ισχύ και εξουσία υπέρ της διαπλοκής σε βάρος της κοινωνίας και της δημοκρατίας;".
Ο Πρόεδρος της Κυβέρνησης κ. Κωνσταντίνος Σημίτης έχει το λόγο. 
(ΜΤ)


ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η ερώτηση του κ. Κωνσταντόπουλου βασίζεται στο επιχείρημα ότι η Κυβέρνηση απεφάσισε την ανάπτυξη των παιχνιδιών στην δεκαετία του '90 για δημοσιονομικούς λόγους. Θέλαμε περισσότερα φορολογικά έσοδα. 
Αυτό δεν αληθεύει. Σε καμιά περίπτωση η πολιτική της Κυβέρνησης δεν καθορίστηκε από τέτοιες σκέψεις. Και σε καμιά περίπτωση τα δημοσιονομικά πράγματα της χώρας δεν εξαρτώνται από τις πράξεις, οι οποίες πραγματοποιούνται από τα τυχερά παιχνίδια. 
Ένα χαρακτηριστικό παράδειγμα. Από τα κυλινδρικά παιχνίδια, δηλαδή τα φρουτάκια κλπ, το Κράτος εισπράττει περίπου 20.000.000.000 το χρόνο. Αυτό είναι ένα ποσό το οποίο σε καμία περίπτωση δεν μπορεί να ληφθεί υπόψη για να καθορίσει μία πολιτική. Γιατί όμως υπάρχουν αυτές οι άδειες; 
Αν δούμε στις χώρες της Ευρωπαϊκής Ένωσης και θα διαπιστώσουμε ότι σε όλες τις χώρες υπάρχει η ίδια πολιτική, που υπάρχει και στην χώρα μας. Στο Βέλγιο επιτρέπονται τα δημόσια παιχνίδια τύχης, με περιοριστικούς κανόνες βέβαια. Στην Γαλλία τα παιχνίδια τύχης επιτρέπονται στα καζίνο και στα λούνα πάρκ. Στην Δανία επιτρέπονται σε ειδικές αίθουσες. Στην Γερμανία, Ιταλία, Βρετανία και Ισπανία επιτρέπεται με όρους η λειτουργία τυχερών παιχνιδιών, όπως φυσικά και η λειτουργία ψυχαγωγικών και τεχνικών παιχνιδιών. 
Από την πολιτική που ακολουθήθηκε όλα αυτά τα χρόνια -και η Ισπανία είναι ένα ιδιαίτερα ενδιαφέρον παράδειγμα- διαπιστώθηκε ότι η απαγόρευση δεν είναι ποτέ επιτυχής. Ότι η απαγόρευση οδηγεί σε παράνομες καταστάσεις, ανεξέλεγκτες δραστηριότητες και είναι σκοπιμότερο να υπάρχει ένα πλαίσιο ελέγχου, με μια πρακτική η οποία επιτρέπει ορισμένα παιχνίδια. Αυτό γίνεται στην Ελλάδα. Στην Ελλάδα δεν επιτρέπονται τυχερά παιχνίδια εκτός από τα καζίνο. 
Βεβαίως εδώ παρατηρήθηκαν καταστάσεις, οι οποίες είναι αρνητικές, αλλά αυτό οφείλεται στο ότι εκείνοι που έδωσαν τις άδειες, έδωσαν άδειες για περιοχές που έχουν μικρό πληθυσμό, για καταστήματα δίπλα σε χώρους σχολείων, σε χώρους που γίνονται αθλητικά γεγονότα. Όλα αυτά δημιούργησαν κοινωνικά προβλήματα. Επίσης, υπήρξε μια εντατική προσπάθεια παράνομης μετατροπής των τεχνικών παιχνιδιών σε παιχνίδια τζόγου, τύχης.
Εμείς λοιπόν θα αλλάξουμε την πολιτική αυτή, τηρώντας ανοιχτό το ενδεχόμενο αν θα απαγορευτεί το σύνολο των παιχνιδιών αυτών και θα καθιερώσουμε πολύ αυστηρότερους ελέγχους με αφαίρεση αδειών και επίσης με μια νέα χωροταξική κατανομή, με ένα έλεγχο της χωροταξικής κατανομής -ώστε να μην μπορούν να γίνονται παιχνίδια παντού- και ενεργοποίηση όλων των ελεγκτικών μηχανισμών για να περιορίσουμε αυτά τα φαινόμενα. 
Θέλουμε να πατάξουμε τα κυκλώματα της διαφθοράς, όπου και αν αναπτύσσονται, και να εξαλείψουμε τις παράνομες δραστηριότητες. Θα φέρουμε, όπως ανακοινώσαμε πριν μερικές μέρες, εδώ στην Βουλή μια πρόταση για ένα νέο πλαίσιο, που θα εξασφαλίσει αυτό το οποίο είναι αναγκαίο αυτή τη στιγμή στη χώρα, να υπάρχει νομιμότητα, αλλά ταυτόχρονα να μην υποθάλπουμε -από όποια υπερβολική πολιτική- την ανάπτυξη του τζόγου και της παρανομίας. 
Σας ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο Πρόεδρος του Συνασπισμού της Αριστεράς και της Προόδου, κ. Κωνσταντόπουλος, έχει το λόγο. 
(ΜΒ)


΅

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Ούτε λίγο ούτε πολύ ο κύριος Πρωθυπουργός είπε: "συμβαίνουν και εις τας Ευρώπας". Ούτε λίγο ούτε πολύ ο κύριος Πρωθυπουργός επεκαλέσθη δεδομένα άλλων χωρών, ουσιαστικά για να αφήσει ανοικτό το ενδεχόμενο της νομιμοποίησης των τυχερών παιχνιδιών με το κριτήριο του ελεγχόμενου κέρδους. Ούτε λίγο ούτε πολύ ο κύριος Πρωθυπουργός είχε πει τώρα: "περιορισμένες απαγορευτικές χρήσεις, όταν και εάν φανεί ότι δεν αποδίδουν κάποια μέτρα".
Κύριε Πρωθυπουργέ, την ώρα που μιλάμε εμείς εδώ απ' έξω ο τζόγος ζει και βασιλεύει, τρώει και πίνει και την Αθήνα φοβερίζει, που λένε στο χωριό μου, περιμένοντας πότε εσείς θα κάνετε τα κυβερνητικά σας μέτρα. Δυόμισι τρισεκατομμύρια εισοδήματος αλλάζουν ετησίως χέρια, ως εύκολο κέρδος αντικοινωνικών και παρασιτικών δραστηριοτήτων και έχετε τρομακτικές ευθύνες, διότι στα χέρια σας, στη διάρκεια της δικής σας διακυβέρνησης, συντελείται αυτή η έξαρση. Διακόσια εκατομμύρια κρατικά έσοδα έχετε από την πολιτική των τυχερών παιχνιδιών και αυτή η πολιτική των τυχερών παιχνιδιών λειτούργησε ως "θερμοκήπιο" μέσα στο οποίο βλάστησαν όλα αυτά τα άνθη του κακού. Διακόσιες χιλιάδες ηλεκτρονικά μηχανήματα δουλεύουν ανεξέλεγκτα σε όλη την Ελλάδα. Και να σας πληροφορήσω -επειδή δεν το γνωρίζετε, φαίνεται- ότι ακόμα και για τα καζίνο έχει, στην πράξη, διαλυθεί ο ελεγκτικός μηχανισμός. 
Η άποψη για νομιμοποίηση, κύριε Πρωθυπουργέ, των παράνομων παιχνιδιών με βάση το ελεγχόμενο κέρδος ουσιαστικά θα οδηγήσει σε έναν ή μερικούς "νονούς", που θα εξουσιάζουν τα πάντα. Απαντήστε αν έχετε κατά νου κάτι τέτοιο. 
Η άποψη για διασύνδεση on line με εφορίες, ουσιαστικά θα υποτάξει τις εφορίες στο μεγάλο προμηθευτή, που θα διασυνδέσει τις διακόσιες χιλιάδες των μηχανημάτων με το κράτος. Το επιχειρηματικό μοντέλο του βιντεολόττο και του ιπποδρομιακού στοιχήματος εξακολουθεί να ενδιαφέρει πολλούς.
Ανακοινώσατε στις 29 Ιανουαρίου αυστηρότερο έλεγχο και είδα έναν κατάλογο οκτώ μέτρων εκ των οποίων τα έξι εφαρμόζονται και δεν αποδίδουν, το ένα είναι ακόμη ανεφάρμοστο γιατί τελειώνει ο διαγωνισμός τον Ιούνιο του 2000 και για ένα υπάρχει νομική εμπλοκή μετά από απόφανση του Αρείου Πάγου.
Ανακοινώσατε, λοιπόν, και σήμερα τι; "Θα" εφαρμόσετε νέα μέτρα, που "εάν" δεν αποδώσουν, "θα" εξετάσετε την περιορισμένη απαγόρευση. "Θα", "εάν", "θα", που σημαίνει ίσον: μια τρύπα στο νερό! Και κάνοντας διαρκώς τρύπες στο νερό στην λειτουργία του πολιτικού μας συστήματος, το πολιτικό μας σύστημα γίνεται διάτρητο.
Κύριε Πρωθυπουργέ, μια λύση υπάρχει: η απαγόρευση των παράνομων και ο συστηματικός έλεγχος. Να ανακληθούν οι άδειες και σε καθεστώς απαγόρευσης να είναι αυστηρότατες οι κυρώσεις.
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Κωνσταντόπουλε, παρακαλώ.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Τελειώνω, κύριε Πρόεδρε.
Δεν μπορείτε να λέτε ότι δεν ξέρατε. Από το Δεκέμβριο του 1996 το ΚΕΠΕ σας έχει δώσει έκθεση στην οποία με διορατικό τρόπο επισημαίνει το τι θα συμβεί. Ξέρετε ποιο είναι το δράμα; Συνέβησαν όλα όσα υπεδείκνυε το ΚΕΠΕ ότι θα έπρεπε να αποφύγετε και κάνατε όλα όσα δεν έπρεπε να κάνετε. Αντί να περιορίζετε επεκτείνατε το κακό, αντί να κάνετε αποτελεσματικούς ελέγχους καταργούσατε ελέγχους ή κάνατε ελέγχους-πρόσχημα για να εξαπλώνεται η διάβρωση και η διαπλοκή και για να νομιμοποιείται αυτό το εύκολο και παράνομο διαβρωτικό κέρδος. Καταργήστε τα! Δεν χρειάζεται να λέτε ότι και εις τας Ευρώπας συμβαίνουν αυτά.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Πρωθυπουργός έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Κωνσταντόπουλε, προφανώς είχατε ετοιμάσει την απάντησή σας από πριν και δεν προσέξατε καθόλου αυτά τα οποία είπα. Είπατε ότι μίλησα για νομιμοποίηση των τυχερών παιχνιδιών. Εγώ ακριβώς το αντίθετο είπα. Είπα ότι τα τυχερά παιχνίδια δεν πρόκειται να νομιμοποιηθούν. Και μιλήσατε για απαγόρευση των παρανόμων! Τα παράνομα απαγορεύονται και δεν υπάρχει απαγόρευση των παρανόμων. Υπάρχει περιορισμός των νομίμων ακόμη περισσότερο και τα παράνομα δεν πρόκειται να νομιμοποιηθούν. Και όσα αναφέρατε με αριθμούς και εντυπωσιακά, ότι ο παράνομος τζόγος ζει και ανθεί εδώ στην Ελλάδα, αναφέρονται και στη λειτουργία των καζίνο. Είμαστε μια χώρα τουρισμού, είμαστε μια χώρα όπου υπήρχαν καζίνο τριγύρω μας και αν θέλουμε να λάβουμε υπόψη μας το διεθνές περιβάλλον και τον τρόπο λειτουργίας της οικονομίας μας, ορισμένες δραστηριότητες δεν μπορούν να αποκλειστούν από την Ελλάδα.
GK



Εσείς, δηλαδή, προτιμάτε οι Έλληνες να πηγαίνουν στη Γευγελή και σε όλα τα καζίνο που είναι γύρω από τα σύνορα μας και να παίζουν; Γιατί το προτιμάτε αυτό; Εκεί το ελέγχεται καλύτερα; Και όταν μιλάτε έτσι περιφρονητικά "δια τας Ευρώπας", αυτό θα έλεγα ότι είναι μια νοοτροπία τελείως περιοριστική, η οποία δεν αρμόζει στα πράγματα. Διότι "εις τας Ευρώπας" ανήκουμε κι εμείς και αυτό που εφαρμόζεται αλλού, εφαρμόζεται και στη χώρα μας. 
Άρα, πρέπει να λάβουμε υπόψη μας τα δεδομένα. Αν εσείς δεν θέλετε να τα λάβετε υπόψη σας, τότε οδηγούμε την κοινωνία σε αδιέξοδα. Και "εις τας Ευρώπας" παρατήρησαν ότι εφαρμόζοντας την πολιτική έτσι όπως την λέτε εσείς είχαν πολύ αρνητικότερα συμπεράσματα. Οι απαγορεύσεις δεν είναι πάντα το καλύτερο. Το καλύτερο μπορεί να είναι οι έλεγχοι μέσα σε ένα περιοριστικό πλαίσιο.
Θέλω εδώ να επαναλάβω αυτά, τα οποία έχουμε πει περί πλήρους και αυστηρού ελέγχου της χρήσης των παιγνίων μόνο ως τεχνικά -το τονίζω αυτό- μόνο ως τεχνικά. Βεβαίως πρέπει να υπάρχει έλεγχος σε αυτά.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Γίνεται αυτό σήμερα;
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Πρέπει να υπάρχουν άδειες λειτουργίας με συγκεκριμένη προθεσμία, ενώ ανανέωση των αδειών πρέπει να υπάρχει μόνο αν διαπιστωθεί ότι εφαρμόζονται οι απαραίτητες προϋποθέσεις, όπως το κριτήριο πληθυσμού και απόστασης από χώρους μαζικής συνάθροισης. Οι άδειες, λοιπόν, πρέπει να χορηγούνται με τέτοια κριτήρια και οι επιχειρήσεις που παρανομούν θα κλείνουν για πάντα και όχι για μερικούς μήνες. Και βέβαια θα πρέπει να υπάρχουν πολλαπλοί έλεγχοι από δήμους, εφορείες και αστυνομίες.
Εμείς, όπως είπα, κυρίες και κύριοι συνάδελφοι, θα παρουσιάσουμε ένα σχέδιο νομοθετικής ρύθμισης και όλα τα κόμματα θα κληθούν να συμμετάσχουν σε αυτή τη συζήτηση.
Και επανερχόμενος στην ερώτησή σας, πιστεύω ότι είναι μη σοβαρό να συζητάμε για κρίση και αστάθεια του πολιτικού μας συστήματος, επειδή σε κάποια περίπτωση παρατηρήθηκε ότι ένας Βουλευτής συμμετείχε σε τέτοια παιχνίδια και με βάση αυτή την εξέλιξη κάποιοι προσπάθησαν να δημιουργήσουν προβλήματα σε πολιτικά πρόσωπα. Το ελληνικό πολιτικό σύστημα ούτε απειλείται ούτε εκβιάζεται. Το ελληνικό πολιτικό σύστημα έχει τη δυνατότητα να αντιδράσει, να επιβάλλει το νόμο και να επιβάλλει λύσεις που ταιριάζουν σε μια ανεπτυγμένη κοινωνία για το συμφέρον του ελληνικού λαού, για το κοινό συμφέρον όλων μας.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η με αριθμό 345/5-2-2002 Επίκαιρη Ερώτηση του Βουλευτή του Πανελλήνιου Σοσιαλιστικού Κινήματος κυρίου Χρήστου Παπουτσή προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την αντιμετώπιση του προβλήματος της ελλιπούς φύλαξης των σχολικών κτιρίων του Δήμου Αθηναίων.
Η Επίκαιρη Ερώτηση του κυρίου Παπουτσή έχει ως εξής:
"Το πρόβλημα της φύλαξης κατά τη διάρκεια της νύχτας των σχολικών κτιρίων των μεγάλων πόλεων, και ιδιαίτερα της Αθήνας, είχε διαπιστωθεί εδώ και αρκετό καιρό. Με την κατάρτιση και εφαρμογή του πιλοτικού Προγράμματος Απόκτησης Εργασιακής Εμπειρίας και Απασχόλησης Ανέργων στη φύλαξη σχολικών κτιρίων έγινε απόπειρα της διερεύνησης των όρων υλοποίησης του θεσμού της φύλαξης των σχολικών κτιρίων σε όλη την Ελλάδα. Αν και το Πρόγραμμα αυτό επρόκειτο να ολοκληρωθεί στις 7 Φεβρουαρίου 2002, πρόσφατα παρατάθηκε μέχρι την 30η Ιουνίου 2002.
Το Πρόγραμμα αυτό δεν συμπεριλαμβάνει τη φύλαξη σχολικών κτιρίων της Πρωτοβάθμιας Εκπαίδευσης, ούτε κατά την αρχική εφαρμογή του, ούτε και ενόψει της παράτασής του, με αποτέλεσμα τα δυσάρεστα φαινόμενα που παρατηρούνταν κατά τη διάρκεια της νύχτας στα κτίρια των Γυμνασίων και των Λυκείων, να μεταφέρονται τώρα στα Δημοτικά και στα Νηπιαγωγεία. Επίσης, ο αριθμός των θέσεων των σχολικών φυλάκων δεν καλύπτει τις ανάγκες των σχολείων του Δήμου Αθηναίων, πολύ περισσότερο μετά την αποχώρηση και τη μη αναπλήρωση κάποιων συμμετεχόντων.
Ερωτώνται οι κ.κ. Υπουργοί:
1. Υπάρχει σχεδιασμός για την -αναγκαία, κατά την εκπαιδευτική κοινότητα- επέκταση της φύλαξης σχολικών κτιρίων και στα σχολεία της Πρωτοβάθμιας Εκπαίδευσης;
2. Ενόψει της παράτασης του προγράμματος για πέντε περίπου μήνες, υπάρχει η πρόβλεψη για την κάλυψη των κενών θέσεων φυλάκων και την πρόσληψη και άλλων, προκειμένου να αντιμετωπιστούν όλες οι ανάγκες και ποιο είναι το χρονοδιάγραμμα για τη μετάβαση από το πιλοτικό στάδιο στη συνολική και συγκροτημένη θεσμοθέτηση της φύλαξης όλων των σχολικών κτιρίων";
Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης, κ. Παπαδήμας.

DP



ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, τα σχολικά κτίρια εδώ και αρκετά χρόνια αποτελούν πλέον περιουσιακά στοιχεία των δήμων. Είναι αρμοδιότητα που εκχωρήθηκε από το Υπουργείο Παιδείας.
Είναι γενική διαπίστωση ότι σήμερα και από πλευράς υποδομών και από πλευράς εξοπλισμού και από πλευράς συντήρησης όλα τα σχολικά κτίρια της χώρας είναι σε πολύ καλή κατάσταση απ' ό,τι ήταν στο παρελθόν. Οι δήμοι έχουν θεσμοθετημένους πόρους οι οποίοι μάλιστα στη δεκαετία που έχει μεσολαβήσει είχαν μια μέση ετήσια αύξηση 16%. Για φέτος οι δήμοι για να αντιμετωπίσουν τις λειτουργικές δαπάνες των σχολείων -και βέβαια λειτουργικές δαπάνες είναι και η μισθοδοσία των καθαριστριών- έχουν 42 δισεκατομμύρια δραχμές, ένα πολύ μεγάλο ποσόν. Και τα όλα αυτά για να πω ότι αυτός ήταν ένας βασικός λόγος που πριν από ένα χρόνο το Υπουργείο Εσωτερικών μαζί με την ΚΕΔΚΕ αποφάσισε να καταρτίσει ένα πιλοτικό πρόγραμμα κατάρτισης ανέργων με στόχο τη φύλαξη των σχολικών κτιρίων. Και αυτό το πιλοτικό πρόγραμμα το οποίο συγχρηματοδοτείται από το Υπουργείο Εσωτερικών και από τον ΟΑΕΔ απασχολήθηκαν 3.300 άνεργοι σε 145 δήμους και φύλαξαν αρκετά σχολειά. Σε πολλά σχολειά είναι δύο φύλακες για να καλύπτουν δύο βάρδιες.
Οι δικές μας εκτιμήσεις από πληροφορίες που έχουμε συλλέξει και από τους δήμους και από τις σχολικές επιτροπές, αλλά και από τους ίδιους τους πολίτες είναι ότι αυτό το πρόγραμμα σημείωσε απόλυτη επιτυχία. 'Όχι τόσο γιατί εκμηδένισε στα σχολεία που υπήρχαν φύλακες τις ζημιές που γίνονταν στα σχολειά αλλά κύρια γιατί έδωσε ένα αίσθημα ασφάλειας στους γονείς για τα παιδιά τους που την ώρα της λειτουργίας του σχολείου ή την ώρα που στον αύλιο χώρο χωρίς να λειτουργεί το σχολείο ήταν τόπος παιχνιδιού για τα παιδιά, εξασφάλιζαν την παρουσία τους την κίνησή τους χωρίς να υπάρχουν οποιοιδήποτε κίνδυνοι από το περιβάλλον που κάθε τόσο δημιουργείται σε τέτοιες περιπτώσεις όταν είναι αφύλακτα τα σχολεία. 
Το πρόγραμμα αυτό είχε στην πρώτη φάση του μια ενδεκάμηνη διάρκεια. Σε δεύτερη φάση θα έχει δεκατρείς μήνες απασχόλησης. 'Ήδη το ενδεκάμηνο έχει τελειώσει, οι φύλακες μένουν στις θέσεις τους και πιστεύω ότι θα μπορέσουν να μείνουν και μέχρι το τέλος της επόμενης σχολικής χρονιάς του 2003, δηλαδή συνολικά θα ξεπεράσει τους είκοσι τέσσερις μήνες που προβλέπονταν ο σχεδιασμός από την αρχή. 'Όμως, για να μπορέσουν οι άνθρωποι αυτοί να εξασφαλίσουν μόνιμες θέσεις εργασίας θα πρέπει οι δήμοι σε αυτό το αρκετά μεγάλο διάστημα μέχρι το καλοκαίρι του 2003 να τροποποιήσουν τους οργανισμούς εσωτερικής υπηρεσίας να περιλάβουν θέσεις φυλάκων να προκηρύξουν τις θέσεις. Εμείς από πλευράς μας να δώσουμε τη δυνατότητα νομοθετώντας να ληφθεί υπόψη η αποκτηθείσα εργασιακή εμπειρία γιατί πλέον έχει γίνει παγίως δεκτό από τη νομολογία ότι η εμπειρία παίζει σημαντικότατο ρόλο στη διαδικασία πρόσληψης προσωπικού που στελεχώνει τις δημόσιες υπηρεσίες. Να προκηρυχθούν λοιπόν οι θέσεις και να απασχοληθούν.
Και στο ερώτημα που κάνατε για την επέκταση του προγράμματος και σε άλλους δήμους ή σε άλλα σχολικά κτίρια ασφαλώς είναι υπόθεση των δημοτικών αρχών που πιστεύω ότι έχουν ευαισθητοποιηθεί όλοι οι δήμαρχοι. Και όπως είπα στην αρχή της τοποθέτησής μου έχουν χρήματα για να μπορέσουν να υλοποιήσουν πλέον μια επέκταση της φύλαξης των σχολικών κτιρίων σε όσα σχολικά κτίρια έχουν ανάγκη και πιστεύω ότι αυτό θα το κάνουν. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπουτσής έχει το λόγο.
ΧΡΗΣΤΟΣ ΠΑΠΟΥΤΣΗΣ: Σας ευχαριστώ κύριε Πρόεδρε.
Θα ήθελα πρώτα απ' όλα να ευχαριστήσω τον κύριο Υφυπουργό για την απάντησή του που είναι εμπεριστατωμένη και επιπλέον είναι πάρα πολύ ενθαρρυντική για τη συνέχιση αυτού του προγράμματος. Και χαίρομαι γιατί ο ίδιος αναγνωρίζει -και προφανώς και η Κυβέρνηση αναγνωρίζει δεδομένου ότι είναι ένα πρόγραμμα το οποίο το επιβλέπουν 3-4 Υπουργεία, αν δεν κάνω λάθος- ότι είχε πολύ μεγάλη επιτυχία ως πιλοτικό πρόγραμμα. Και αυτή είναι η αλήθεια και αυτή είναι και η δική μου εντύπωση από τις πολλές συζητήσεις που είχα με συλλόγους γονέων και κηδεμόνων όπως επίσης και με τους καθηγητές των διαφόρων σχολείων γιατί πράγματι οι κίνδυνοι για τα παιδιά έχουν περιοριστεί σημαντικότατα και επιπλέον υπάρχουν πολύ λιγότερες καταστροφές των κτιρίων και των αιθουσών που υπήρχαν στο παρελθόν.

(AD)
Άρα, λοιπόν, θα μπορούσε να πει κανείς ότι στις ευεργετικές επιπτώσεις από την εφαρμογή αυτού του πιλοτικού προγράμματος θα πρέπει να συμπεριλάβουμε και την εξοικονόμηση αρκετών κονδυλίων, τα οποία τα προηγούμενα χρόνια ήμασταν υποχρεωμένοι να ξοδέψουμε προκειμένου να αποκατασταθούν οι διάφορες ζημιές.
Εκείνο, όμως, που έχει σημασία είναι ότι αυτό το πιλοτικό πρόγραμμα, όπως ξεκίνησε και υλοποιείται τώρα, δεν περιλαμβάνει τα δημοτικά σχολεία και τα νηπιαγωγεία, δηλαδή δεν περιλαμβάνει τα κτίρια τα οποία δεν συνορεύουν με γυμνάσια και λύκεια.
Το δικό μου, λοιπόν, αίτημα και η δική μου πρόταση -και ο λόγος για τον οποίο κατέθεσα αυτή την ερώτηση- είναι αν θα μπορούσε η Κυβέρνηση να δεσμευτεί. Βεβαίως, οι δήμοι έχουν τον πρώτο λόγο. Η Κυβέρνηση, όμως, μπορεί να λάβει όλα τα απαραίτητα μέτρα και να ενθαρρύνει την Τοπική Αυτοδιοίκηση και τις αρμόδιες υπηρεσίες -και, ταυτόχρονα, σ' αυτή την επόμενη φάση της επέκτασης δηλαδή της εφαρμογής του πιλοτικού προγράμματος για ενάμιση χρόνο ακόμα- ούτως ώστε να προβλέψουν τη φύλαξη και των δημοτικών σχολείων και των νηπιαγωγείων;
Επειδή τα φαινόμενα που είχαμε στο παρελθόν στα γυμνάσια και στα λύκεια- τα οποία περιορίστηκαν ή και εξαλείφθηκαν, αλλά, δυστυχώς, οι γονείς τα βλέπουν και οι καθηγητές ανησυχούν- έχουν επεκταθεί τώρα στα δημοτικά και στα νηπιαγωγεία. Καταλαβαίνετε, μάλιστα, ότι αυτή η ηλικία των παιδιών είναι πάρα πολύ τρυφερή. Είναι πάρα πολύ δύσκολο για τους γονείς και είναι λογικό γι' αυτούς να ανησυχούν, όταν βλέπουν τέτοιου είδους φαινόμενα να ανθίζουν στα σχολικά κτίρια που πηγαίνουν τα παιδιά.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαδήμας έχει το λόγο.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, ο συνάδελφος ο κύριος Παπουτσής πάρα πολύ συχνά έχει απασχολήσει τη Βουλή με πραγματικά επίκαιρες ερωτήσεις που αφορούν κοινωνικά θέματα. 
Πιστεύω ότι αυτή η ερώτηση δεν συνδέεται με καμία φιλοδοξία να αλλάξει αύριο μετερίζι και να προσφέρει σαν δήμαρχος κάπου …
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, σας παρακαλώ, απαντήστε επί της ερωτήσεως.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): …όπου δεν θα χρειάζεται καμία παρακίνηση από το Υπουργείο Εσωτερικών, για να μπορέσει να επεκτείνει το πρόγραμμα.
Θα ήθελα να σας πω ότι η αυτοδιοίκηση έχει πλήρη διοικητική αυτοτέλεια και δεν την καθοδηγεί -ούτε χρειάζεται να την καθοδηγεί- το Υπουργείο Εσωτερικών ή κάποιος άλλος κεντρικός φορέας. Η αυτοδιοίκηση έχει τη δυνατότητα να τροποποιήσει Οργανισμό Εσωτερικής Υπηρεσίας και να βάλει φύλακες όπου θέλει, δηλαδή και στα σχολεία της και στα γυμναστήρια και στις παιδικές χαρές ακόμα. 
Από την άλλη πλευρά, το Υπουργείο δεν θα σταθεί ποτέ εμπόδιο σε κάτι τέτοιο. Θα εγκρίνει οποιαδήποτε τροποποίηση Οργανισμού Εσωτερικής Υπηρεσίας που στοχεύει σε τέτοιες θέσεις και μακάρι να το κάνει.
ΠΡΟΕΔΡΕΥΩΝ (Κωνσταντίνος Γείτονας): Κύριε Ιωαννίδη, έχετε ζητήσει νομίμως, με γραπτό αίτημα, το λόγο επί του Κανονισμού. Σε τί συνίσταται η παραβίαση του Κανονισμού;
ΦΟΙΒΟΣ ΙΩΑΝΝΙΔΗΣ: Κύριε Πρόεδρε, συνήθως ακριβολογώ, γι' αυτό λέω "το λόγο επί του Κανονισμού".
ΠΡΟΕΔΡΕΥΩΝ (Κωνσταντίνος Γείτονας): Ναι, αλλά..
ΦΟΙΒΟΣ ΙΩΑΝΝΙΔΗΣ: Ακούστε, παρακαλώ. 
Απευθύνομαι σε εσάς ως Α΄ Αντιπρόεδρο της Βουλής. Όπως γνωρίζω -γιατί προσπάθησα να τον συναντήσω- ο Πρόεδρος, ο κύριος Κακλαμάνης, απουσιάζει στο εξωτερικό, στο Παρίσι.
ΠΡΟΕΔΡΕΥΩΝ (Κωνσταντίνος Γείτονας): Είναι στη συνάντηση των Κοινοβουλίων των ευρωπαϊκών χωρών.
ΦΟΙΒΟΣ ΙΩΑΝΝΙΔΗΣ: Χαίρομαι, γιατί προεδρεύετε εσείς που είστε ο αναπληρωτής του αυτή τη στιγμή. 
Θέλω να επισημάνω ότι το Προεδρείο της Βουλής, στο σύνολό του, έχει -και είμαι βέβαιος ότι δεν χρειάζεται να του το υποδεικνύω εγώ- ως κύρια αποστολή του και την προστασία της Βουλής, των Βουλευτών και του πολιτικού κόσμου.
ΠΡΟΕΔΡΕΥΩΝ (Κωνσταντίνος Γείτονας): Μάλιστα.
ΦΟΙΒΟΣ ΙΩΑΝΝΙΔΗΣ: Χθες, λοιπόν, η Ένωση Ιδιοκτητών Ημερησίων Εφημερίδων Αθηνών εξέδωσε μία ανακοίνωση, η οποία περιέχει περιφρονητικότατη έκφραση για το σύνολο του πολιτικού κόσμου και λέει τα εξής απαράδεκτα…
ΠΡΟΕΔΡΕΥΩΝ (Κωνσταντίνος Γείτονας): Κύριε Ιωαννίδη, σας παρακαλώ.
ΦΟΙΒΟΣ ΙΩΑΝΝΙΔΗΣ: Μία φράση θα πω μόνο.
ΠΡΟΕΔΡΕΥΩΝ (Κωνσταντίνος Γείτονας): Κύριε Ιωαννίδη, με συγχωρείτε, αλλά είναι ένα θέμα το οποίο δεν μπορείτε να το βάλετε μέσω του Κανονισμού.
ΦΟΙΒΟΣ ΙΩΑΝΝΙΔΗΣ: Το βάζω για να επιληφθείτε. 
ΠΡΟΕΔΡΕΥΩΝ (Κωνσταντίνος Γείτονας): Κύριε Ιωαννίδη, σας παρακαλώ. Με άλλο τρόπο θα το βάλετε αυτό το θέμα. Εσείς είστε έμπειρος -και μάλιστα εμπειρότερος εμού- Κοινοβουλευτικός. Αυτό είναι ένα θέμα το οποίο θα το βάλετε με τις διαδικασίες της πολιτικής. 
Σας παρακαλώ.


(PX)



ΦΟΙΒΟΣ ΙΩΑΝΝΙΔΗΣ: Είναι οι επαγγελματίες της πολιτικής που ομιλούν εν ονόματι του ελληνικού λαού. Οι τελευταίοι έχουν κάθε λόγο να αισθάνονται αντιπάθεια και να το εκφράζουν. Αυτό περιέχεται σε επίσημη ανακοίνωση. Παρακαλώ το Προεδρείο να το λάβει υπόψη του. 
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Ιωαννίδη. Θα ενημερωθεί και ο κύριος Πρόεδρος, όταν επιστρέψει, αλλά δεν είναι θέμα που μπορούμε να το συζητήσουμε παρακάμπτοντας τον Κανονισμό και αναφερόμενοι στον Κανονισμό. Αυτό δεν είναι δυνατόν. Λυπάμαι, κύριε Ιωαννίδη.
Δεύτερη είναι η με αριθμό 340/11/4-2-2002 επίκαιρη ερώτηση του Βουλευτή της Νέας Δημοκρατίας κ. Σωτήρη Χατζηγάκη προς τον κύριο Πρωθυπουργό, σχετικώς με την έγκριση εγκατάστασης χοιροτροφικής μονάδας της HELLAS FARM στο Νομό Τρικάλων, τις περιβαλλοντικές επιπτώσεις κλπ.
Η επίκαιρη ερώτηση του κ. Χατζηγάκη, έχει ως εξής:
"Μετά από γνωμοδότηση τεσσάρων εγκρίτων καθηγητών ειδικών σε θέματα περιβάλλοντος και όρων υγιεινής χοιροτροφικών εγκαταστάσεων (κ.κ. Κούγκουλος, Ράτζος, Αληφραγκής και Γούλας), για τις επιπτώσεις της υπό εγκατάσταση χοιροτροφικής μονάδος της Hellas Farm (θυγατρικής της Creta Farm) δυναμικότητας 12.600 χοιρομητέρων, το Νομαρχιακό Συμβούλιο Τρικάλων απέρριψε τη Μελέτη Περιβαλλοντικών Επιπτώσεων αποκλείοντας εγκατάσταση μονάδος μεγαλύτερης των 1.500 χοιρομητέρων στα Μεγάλα Καλύβια Τρικάλων.
Η απόφαση αιτιολογείται επειδή μονάδες τέτοιας κλίμακας εκλύουν διοξίνες και καρκινογόνες ουσίες, που θα δηλητηριάσουν τη Δυτική Θεσσαλία. Επιπλέον, δημιουργούν κινδύνους επιδημικών ασθενειών, ενώ σε περίπτωση επιζωοτίας, όπως η πανώλη των χοίρων, που πλήττει την Ισπανία, θα υπάρξει καθολική μόλυνση του εδάφους, του υπεδάφους και των υδροφορέων ολόκληρης της Θεσσαλίας.
Παρά ταύτα, καταργήθηκε η Νομαρχιακή Αυτοδιοίκηση και σκανδαλωδώς εγκρίθηκε η Μελέτη Περιβαλλοντικών Επιπτώσεων από τις συναρμόδιες Διευθύνσεις του ΥΠΕΧΩΔΕ και του Υπουργείου Γεωργίας για εγκατάσταση μονάδας δυναμικότητας 8.600 χοιρομητέρων, που χρηματοδοτείται από εθνικούς πόρους (περίπου 13 δις), όταν η ελληνική κτηνοτροφία αργοπεθαίνει και το σύνολο των αποζημιώσεων του ΕΛΓΑ δεν φθάνει τα 25 δις.
Με βάση τα παραπάνω, ερωτάται ο κύριος Πρωθυπουργός:
Πώς εγκρίνεται και χρηματοδοτείται με χρηματοδοτικό μέσο -στο οποίο δεν μπορεί να υπαχθεί ούτε ένας Έλληνας κτηνοτρόφος- η μονάδα, παρά τις υποχρεώσεις εναρμόνισης προς την Ευρωπαϊκή Ενωση, που δεν χρηματοδοτεί μονάδες άνω των 600 χοιρομητέρων λόγω επικινδυνότητας;"
Με βάση το άρθρο 129 παράγραφος 3, θα απαντήσει ο Υπουργός Γεωργίας κ. Δρυς.
Ορίστε κύριε Υπουργέ, έχετε το λόγο.
ΓΕΩΡΓΙΟΣ ΔΡΥΣ ( Υπουργός Γεωργίας): Κύριε Πρόεδρε, κύριοι συνάδελφοι, θα ήθελα να σας ενημερώσω ότι σχετικά με την αναφερόμενη επένδυση της Hellas Farm, δεν πρόκειται για τη δημιουργία μιας νέας κτηνοτροφικής μονάδας, όπως αναφέρεται στην επίκαιρη ερώτηση, αλλά πρόκειται για την επαναλειτουργία και τον εκσυγχρονισμό υπάρχουσας μονάδας της ΕΛΒΙΚ. Είναι γνωστή αυτή η βιομηχανία κρέατος, αυτό σημαίνει το όνομά της, Ελληνική Βιομηχανία Κρέατος, η οποία έχει λειτουργήσει κυρίως ως βοοτροφική μονάδα πάλι στην περιοχή αυτή, του Δήμου Μεγάλων Καλυβίων.
Η μονάδα της Hellas Farm υποχρεούται να λειτουργήσει σύμφωνα με τους πλέον αυστηρούς περιβαλλοντικούς όρους, που προβλέπονται από την ελληνική και την ευρωπαϊκή νομοθεσία. Η σταδιακή ανάπτυξη της εταιρείας σε τέσσερα χρόνια με 2.600 χοιρομητέρες το χρόνο και από 2.000 χοιρομητέρες για τα επόμενα δύο χρόνια, εξασφαλίζει την τήρηση όλων των περιβαλλοντικών υποχρεώσεων και δίνει τη δυνατότητα στους ελεγκτικούς μηχανισμούς να παρέμβουν άμεσα, αν υπάρξει παραβίαση των υποχρεώσεων της εταιρείας.
Όμως νομίζω ότι -και θα συμφωνεί και ο κ. Χατζηγάκης- είναι τραγικό σε μία περιοχή πλήρους αποεπένδυσης και σχεδόν πλήρους εξάρτησης από τη φυτική παραγωγή να δημιουργούνται εμπόδια ανάπτυξης ενός κλάδου, που για τη χώρα μας είναι σοβαρά ελλειμματικός. Σας γνωρίζω ότι η παραγωγή της χώρας μας μόλις καλύπτει το 50% των εθνικών αναγκών, ενώ το υπόλοιπο 50% καλύπτεται από αντίστοιχες εισαγωγές. 
Ο εξαγωγικός προσανατολισμός της Hellas Farm, καθώς και οι σύγχρονες δομές λειτουργίας της, θα συμβάλλουν σημαντικά στην ενίσχυση και των τοπικών μονάδων χοιροτροφίας. Η λειτουργία της μονάδας θα δημιουργήσει χίλιες νέες θέσεις κατά την πλήρη ανάπτυξή της. 
Η λειτουργία της μονάδος αυτής, κύριοι συνάδελφοι, θα αυξήσει τη ζήτηση -που είναι σημαντικό- κτηνοτροφικών φυτών και ζωοτροφών, όπως για παράδειγμα το καλαμπόκι, το κριθάρι και η μηδική. Έτσι θα διευκολύνει αμέσως την αναγκαία αμειψισπορά που χρειάζεται η ευρύτερη περιοχή της Θεσσαλίας για τον εξορθολογισμό των καλλιεργειών και τη φιλικότερη διαχείριση των φυσικών πόρων.
Όσον αφορά τώρα τα στοιχεία για την χρηματοδότηση της εταιρείας με 13 δισεκατομμύρια από εθνικούς πόρους, είναι, κύριε συνάδελφε, ανακριβή. Προφανώς θα οφείλονται σε εσφαλμένη ενημέρωσή σας. 
ΣΩΤΗΡΙΟΣ ΧΑΤΖΗΓΑΚΗΣ: Είναι από τα δημοσιεύματα που έκανε η εταιρεία.
ΓΕΩΡΓΙΟΣ ΔΡΥΣ ( Υπουργός Γεωργίας): Εγώ σας μιλάω με στοιχεία που έχω από το Υπουργείο Εθνικής Οικονομίας.
(LM)
Το Υπουργείο Εθνικής Οικονομίας ενέκρινε στις 29.12.2000, στα πλαίσια του νόμου 2601/98, επιχορήγηση 2,55 δισεκατομμυρίων δραχμών για τον εκσυγχρονισμό τμήματος των υπαρχόντων κτιριακών εγκαταστάσεων της ΕΛΒΙΚ και δημιουργίας βιολογικού καθαρισμού και υγιεινής διάθεσης των παραπροϊόντων της καθετοποιημένης μονάδος. 
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Υπουργού)
Στη δευτερολογία μου θα πω περισσότερα. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χατζηγάκης έχει το λόγο.
ΣΩΤΗΡΙΟΣ ΧΑΤΖΗΓΑΚΗΣ: Κύριε Πρόεδρε, λυπάμαι που η Κυβέρνηση διαπράττει ένα τόσο τραγικό έγκλημα -γιατί περί εγκλήματος πρόκειται- όπως είναι αυτό της εγκαταστάσεως αυτής της μονάδος. Είναι γεγονός ότι από απόψεως υγιεινής, από απόψεως περιβάλλοντος, από απόψεως καταναλωτού, το αποτέλεσμα θα είναι τραγικό. Και αυτό δεν το λέμε εμείς, το λένε οι επιστήμονες, το λέει η Ευρωπαϊκή Ένωση που δεν χρηματοδοτεί τέτοιες επιχειρήσεις άνω των 600 χοιρομητέρων , το λέει η ίδια η πρακτική της Αμερικής η οποία σήμερα βάζει τρομακτικά πρόστιμα, το λέει όλη η παγκόσμια πρακτική η οποία υποχωρεί και δεν δίνει σήμερα τέτοιες άδειες για τέτοιες μονάδες.
Έρχεται λοιπόν η Κυβέρνηση, θέλοντας να υποβαθμίσει το θέμα και λέει "δεν βαριέσαι, είναι ένα θέμα το οποίο αφορά τα Τρίκαλα". Δεν αφορά τα Τρίκαλα. Η δηλητηρίαση της υγιεινής θα επεκταθεί σε όλη τη Δυτική Θεσσαλία, σε όλη τη Θεσσαλία και σε περίπτωση επιζωοτίας, σε περίπτωση πανώλης, θα έχουμε μια ολική καταστροφή η οποία δεν ξέρω μέχρι πού θα φθάσει.
Εκτός όμως αυτού, λόγω του μικρού όγκου των εγκαταστάσεων, θα έχουμε προβλήματα στα θέματα διατροφής, όμοια με εκείνα που υπάρχουν σε όλο τον κόσμο σήμερα, διατροφικά προβλήματα όπως αυτά με τις "τρελές αγελάδες" κ.ο.κ.
Η Κυβέρνηση σήμερα διά στόματος του κυρίου Υπουργού λέει ότι αυτή η επιχείρηση δεν είναι νέα. Είναι ψέμα, διότι αν δεν είναι νέα τότε δεν μπορεί να επιδοτηθεί από το νόμο. Ο αναπτυξιακός νόμος προβλέπει επιδοτήσεις μόνο σε καινούργιες επενδύσεις.
Σημειώστε κύριε Πρόεδρε, ότι μέχρι σήμερα δεν έχει δοθεί ούτε μία δραχμή σε κανένα κτηνοτρόφο. Αν ήθελε η Κυβέρνηση να βοηθήσει την κτηνοτροφία και να δώσει θέσεις εργασίας, γιατί δε βοηθάει τους κτηνοτρόφους και παίρνει μια μεγαλοεπιχείρηση με τις βαλίτσες; Από δω και από κει μοιράζουν βαλίτσες για να κάνουν αυτή την ύποπτη επένδυση. Για ποιο λόγο γίνεται αυτό; 
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Παρακαλώ θα ήθελα μερικά δευτερόλεπτα.
Προβάλλουν και τις θέσεις εργασίας. Ποιες θέσεις εργασίας; Εβδομήντα πέντε θέσεις εργασίας είναι. 
Μεταξύ των άλλων κάνει και την εξής πονηριά αυτή η επιχείρηση. Κόβει την επιχείρηση σε τέσσερα κομμάτια. Εμείς δεν αρνούμαστε να γίνει και αλλαντοποιείο και τυποποιείο κλπ. Εμείς μιλάμε για την πάχυνση των χοιρομητέρων που είναι κίνδυνος για τον Έλληνα καταναλωτή και όχι μόνο για τον Τρικαλινό, τον Καρδιτσιώτη, το Θεσσαλό. Είναι βεβαίως κίνδυνος για την υγεία ολόκληρης της Θεσσαλίας και συγκεκριμένα για το περιβάλλον της Θεσσαλίας. 
Γι' αυτό έπρεπε να είναι ο κύριος Πρωθυπουργός εδώ. Δεν είναι ένα απλό θέμα ορισμένων γουρουνιών, αλλά είναι ένα θέμα που αφορά πέντε Υπουργεία και είναι ένα θέμα το οποίο ποδοπάτησε τη βούληση της πλειοψηφίας του Νομαρχιακού Συμβουλίου των Τρικάλων το οποίο ψήφισε διαφορετικά, το έγραψε στα παλιά της τα παπούτσια και έρχεται τώρα από το παράθυρο -και δεν ξέρω με ποιο τρόπο, ποιος είναι εκείνος ο οποίος ωφελείται απ' αυτό- και προχωράει αυτή η σύμβαση.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε παρακαλώ.
ΣΩΤΗΡΙΟΣ ΧΑΤΖΗΓΑΚΗΣ: Ο τρικαλινός λαός θα αντιδράσει και μαζί με τον τρικαλινό λαό θα γίνει και γενικότερη γνωστοποίηση του θέματος.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Γεωργίας έχει το λόγο.
ΓΕΩΡΓΙΟΣ ΔΡΥΣ ( Υπουργός Γεωργίας): Κύριε Πρόεδρε, θέλω να πιστεύω ότι η πληροφόρηση του κ. Χατζηγάκη είναι κατά το μετριότερον εσφαλμένη. Του έδωσα όλα τα στοιχεία τα οποία έχω στη διάθεσή μου, θα του δώσω ακόμη και την έγκριση των περιβαλλοντικών όρων που έχει δώσει το Υπουργείο Περιβάλλοντος και το Υπουργείο Γεωργίας…
ΣΩΤΗΡΙΟΣ ΧΑΤΖΗΓΑΚΗΣ: Αυτοί είναι οι ένοχοι.
ΓΕΩΡΓΙΟΣ ΔΡΥΣ ( Υπουργός Γεωργίας): Ένα λεπτό κύριε Χατζηγάκη. Δεν είναι αυτό. Είναι ένα κείμενο είκοσι και πλέον σελίδων. Δεν είναι απλώς μια έγκριση όπως λέτε εσείς. Είναι η περιγραφή των αυστηρότατων περιβαλλοντικών όρων που υποχρεούται να τηρήσει η επιχείρηση.
Θέλω όμως να πω μερικά άλλα απλά πράγματα. Λέει ο κ. Χατζηγάκης για την τοπική κοινωνία. Κύριε Χατζηγάκη, πείτε πλήρως την αλήθεια, γιατί όταν λέτε τη μισή αλήθεια δημιουργείται μία στρεβλή εικόνα. Ο Δήμος Καλυβίων που είναι ο δήμος που θα εγκατασταθεί η μονάδα έχει συμφωνήσει. Ο όμορος Δήμος έχει εκφράσει την επιφύλαξή του για την αυστηρότερη…
ΣΩΤΗΡΙΟΣ ΧΑΤΖΗΓΑΚΗΣ: Εδώ έχουμε τη νομαρχιακή συνέλευση…
ΓΕΩΡΓΙΟΣ ΔΡΥΣ ( Υπουργός Γεωργίας): Τα στοιχεία αυτά τα πήρα από τα Τρίκαλα. 
ΠΡΟΕΔΡΕΥΩΝ (Κωνσταντίνος Γείτονας): Κύριε Χατζηγάκη, δεν γίνεται όμως έτσι συζήτηση.
ΓΕΩΡΓΙΟΣ ΔΡΥΣ ( Υπουργός Γεωργίας): Την αλήθεια δε θέλετε;
(PE)


Απλώς το Νομαρχιακό Συμβούλιο του Νομού Τρικάλων αποφάσισε κατά πλειοψηφία, αφού έγιναν αυτά, τα οποία έγιναν και τα οποία αναφέρετε περί βαλιτζών. Τα ξέρετε εσείς, εγώ δεν τα γνωρίζω. Λέγω, λοιπόν, ότι, αν έχετε στοιχεία, σας παρακαλώ να τα καταγγείλετε. 
Θέλω, όμως, να πω το εξής : Το Υπουργείο Γεωργίας στο μέρος που το αφορά, θα παρακολουθεί τους όρους λειτουργίας της μόναδος και θα λάβει όλα τα αναγκαία μέτρα για την πλήρη προσαρμογή της μονάδας στους προβλεπόμενους αυστηρούς περιβαλλοντικούς όρους λειτουργίας της.
Επομένως, η θέση μας είναι θετική, εφόσον οι επενδυτές τηρήσουν τους αυστηρούς περιβαλλοντικούς όρους.
Δεύτερον, θα συνεχίσουμε να στηρίζουμε, κύριε Χατζηγάκη, την ανάπτυξη της ζωϊκής παραγωγής, της κτηνοτροφίας με βιώσιμα και ανταγωνιστικά μεγέθη. Γιατί περί αυτού πρόκειται. Πιστεύουμε ότι ο Έλληνας κτηνοτρόφος και οι επιχειρήσεις του χρειάζονται την προστασία της πολιτείας για την περαιτέρω ανάτπυξη του κλάδου της κτηνοτροφίας, που δυστυχώς εξακολουθεί -το τονίζω για άλλη μια φορά- να υστερεί σε παραγωγή και σε δυναμικότητα σε σχέση με τις ανάγκες βέβαια, που έχει η χώρα μας.
Όσον αφορά τη δημιουργία των θέσεων εργασίας, θα ήθελα να πω ότι είναι 1000 οι θέσεις εργασίας, κύριε Χατζηγάκη. Προσέξτε αυτό, γιατί πρόκειται για μία καθετοποιημένη μονάδα. Λέτε ότι εσάς δεν σας ενδιαφέρει το στάδιο του αλλαντοποιείου, δεν σας ενδιαφέρει η παραγωγή κρέατος, αλλά σας ενδιαφέρει η εκτροφή. Μα, για να λειτουργήσουν τα επόμενα τρία στάδια, πρέπει να υπάρχει πρωτογενής παραγωγή.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
ΓΕΩΡΓΙΟΣ ΔΡΥΣ ( Υπουργός Γεωργίας): Αν δεν υπάρχει πρωτογενής παραγωγή, δεν μπορούμε να μιλάμε για τα υπόλοιπα.
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η με αριθμό 350/5-2-2002 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εθνικής Παιδείας και Θρησκευμάτων, σχετικώς με την επίλυση των προβλημάτων που αντιμετωπίζει το Τεχνικό Επαγγελματικό Εκπαιδευτήριο Καισαριανής.
Η επίκαιρη ερώτηση έχει ως εξής :
Η τραγική κατάσταση, η οποία έχει δημιουργηθεί και συνεχίζει να υπάρχει στο 2ο Τεχνικό Επαγγελματικό Εκπαιδευτήριο (ΤΕΕ) Καισαριανής, αποτελεί χαρακτηριστικό παράδειγμα υποβάθμισης της δημόσιας τεχνικής-επαγγελματικής εκπαίδευσης από την Κυβέρνηση. Η σχολική χρονιά στο συγκεκριμένο ΤΕΕ άρχισε με τεράστιες ελλείψεις σε εκπαιδευτικό προσωπικό, αφού έλλειπαν 17 καθηγητές, ενώ σήμερα εξακολουθούν να λείπουν 9. Οι ελλείψεις σε βιβλία έφταναν στο 70% των τίτλων και η διαδικασία παράδοσής τους ολοκληρώθηκε μόλις την περασμένη Παρασκευή, 18-1-2002, δηλαδή 4 μήνες μετά την έναρξη των μαθημάτων.
Εκατοντάδες διδακτικές ώρες έχουν χαθεί από την αρχή της σχολικής χρονιάς, ενώ πολλές ειδικότητες εξαιτίας των ελλείψεων εκπαιδευτικών λειτουργούν μόλις δύο φορές την εβδομάδα. Ήδη πολλοί μαθητές του αναγκάστηκαν να καταφύγουν σε ιδιωτικά ΤΕΕ προκειμένου να μη χάσουν τη διδακτική χρονιά.
Η κατάσταση αυτή ωθεί τους μαθητές να προετοιμάζουν δυναμικές κινητοποιήσεις, αν δεν συμπληρωθούν άμεσα τα κενά σε εκπαιδευτικό προσωπικό.
Ερωτάται ο κ. Υπουργός ποια μέτρα πρόκειται να πάρει η Κυβέρνηση και πότε, ώστε να αντιμετωπιστούν άμεσα οι ελλείψεις σε εκπαιδευτικό προσωπικό στο 2ο ΤΕΕ Καισαριανής;
Θα απαντήσει ο Υφυπουργός Εθνικής Παιδείας και Θρησκευμάτων, ο κ. Γκεσούλης.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας & Θρησκευμάτων) : Κύριε Πρόεδρε, κύριοι συνάδελφοι, στο χώρο της δευτεροβάθμιας εκπαίδευσης τα τελευταία χρόνια οι Κυβερνήσεις του ΠΑΣΟΚ πραγματοποίησαν μεγάλες αλλαγές, που πριν από λίγα χρόνια θα φάνταζαν ουτοπίες, αν τις συζητούσε κανείς.
Δώσαμε τη δυνατότητα στους μαθητές δευτεροβάθμιας εκπαίδευσης να επιλέγουν ανάμεσα σε δύο πυλώνες, στο Γενικό Λύκειο και στα Τεχνικά Επαγγελματικά Εκπαιδευτήρια. 
Δώσαμε ακόμα τη δυνατότητα να επιλέγουν ανάμεσα σε ένα σχολείο που ήταν καταξιωμένο στην ελληνική κοινωνία και ενός νέου σχολείου, που οικοδομούμε και το οποίο πραγματικά έχει ένα άλλο περιεχόμενο από ό,τι γνωρίσαμε στο παρελθόν σχετικά με τα παλαιά Τεχνικά μας Σχολεία.
Σχετικά με το 2ο ΤΕΕ Καισαριανής, θα ήθελα να απαντήσω και να ενημερώσω την Εθνική Αντιπροσωπεία ότι στο 2ο ΤΕΕ Καισαριανή φοιτούν 450 μαθητές, που αναπτύσσονται σε 22 τμήματα, λειτουργούν 4 τομείς με 10 ειδικότητες και υπηρετούν εκεί 49 καθηγητές. Η αναλογία, δηλαδή, των εκπαιδευτικών προς τους μαθητές είναι 1 προς 9.
Θα ήθελα να πω ακόμα ότι στην ερώτηση περιλαμβάνεται ο εντοπισμός σε ελλείψεις σε βιβλία. Ίσως υπάρχει κάποιο τυπογραφικό λάθος, ίσως ο δαίμωνας του τυπογραφείου, ή κάποιο λάθος στην πληροφόρηση σχετικά με τα βιβλία, που έλειπαν. 
Θα ήθελα να ενημερώσω ότι στο συγκεκριμένο σχολείο διανεμήθηκαν συνολικά 281 τίτλοι βιβλίων. Δεν έλειπε το 70% των βιβλίων, αλλά 7 τίτλοι βιβλίων, δηλαδή σε ποσοστό 2,5%. Το περιεχόμενο αυτών των βιβλίων υπάρχει στην ιστοσελίδα του Παιδαγωγικού Ινστιτούτου στο INTERNET από όπου το κατεβάζουν, το τυπώνουν σε σημειώσεις και δίνεται στα παιδιά. Υπάρχει σε ελάχιστα βιβλία αυτό το θέμα. 
(RG)


Επομένως, το περιεχόμενο του βιβλίου υπήρχε σε ηλεκτρονική μορφή. Δόθηκαν χρήματα στα ΤΕΕ για να μπορούν να κάνουν αυτές τις εργασίες που χρειάζονται για να γίνουν τα φυλλάδια στα ελάχιστα μαθήματα που γίνονται.
Θα ήθελα να δώσω δύο-τρία στοιχεία ακόμη. Εργαστηριακά το 2ο ΤΕΕ Καισαριανής εξυπηρετείται από το 2ο Σχολικό Εργαστηριακό Κέντρο Υμηττού. Το εργαστηριακό κέντρο χρηματοδοτήθηκε από το Πρόγραμμα Δημοσίων Επενδύσεων με 11.000.000 δραχμές για εργαστηριακό εξοπλισμό και έχει σήμερα 4 εργαστήρια πληροφορικής. Συγκεκριμένα, 3 εργαστήρια με 39 υπολογιστές, 1 νέο εργαστήριο με 13 υπολογιστές, συνολικά 52 υπολογιστές στους οποίους συμπεριλαμβάνονται και 4 servers, κεντρικοί υπολογιστές που εξασφαλίζουν μεταξύ τους δικτύωση και πρόγραμμα στο internet. Υπάρχει στο 2ο ΤΕΕ Καισαριανής σύστημα μετάδοσης VBI, 1 ηλεκτρονικός υπολογιστής, γραμματειακή υποστήριξη κλπ. 'Αρα, λοιπόν, έχουμε μία εικόνα αυτού του σχολείου. Τα υπόλοιπα θα τα πω στη συνέχεια στη δευτερολογία μου. 
ΠΡΟΕΔΡΕΥΩΝ (Κωνσταντίνος Γείτονας): Η κυρία Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Δεν θεωρώ ότι είμαι κακά πληροφορημένη. Πολύ φοβούμαι, κύριε Πρόεδρε, ότι τον κύριο Υπουργό πληροφόρησαν άσχημα. Για να είμαι σαφέστερη -και αν θέλετε μπορώ να του τα δώσω και θα τα καταθέσω και στη Βουλή- χαρακτηριστικά θα σας πω ότι στα τμήματα αισθητικής και ξενοδοχοϋπαλλήλων διδάσκονται τα παιδιά 12 με 14 ώρες από τις 35 την εβδομάδα. 'Εχουν καταφύγει τα παιδιά ακόμη και στο Δημοτικό Συμβούλιο Καισαριανής που τον Δεκέμβρη κατέφυγε στο Υπουργείο και σας παρέδωσε και ψήφισμα, για να έχετε και μία αίσθηση του ότι μπορεί να υπάρχουν υπολογιστές, αλλά εάν λείπουν, αυτή τη στιγμή λείπουν 7 καθηγητές από τους οποίους οι 4 εξ αυτών καλύπτουν το σύνολο των ωρών στα οποία θα εξετασθούν τα παιδιά. Θα χρειασθεί να πάνε σε εξετάσεις. 'Εχω όλο τον κατάλογο δε της ροής των καθηγητών. Από τα βιβλία που λείπουν, πολλά από αυτά είναι διδάξιμα για εξετάσεις. 'Εχουν χάσει 4 μήνες. Λείπουν οι καθηγητές, λείπουν και τα βιβλία και σε ηλεκτρονική μορφή πήγαν τα ήδη διδαχθέντα της αρχής. 
Θα σας δώσω δύο χαρακτηριστικά παραδείγματα, διότι είναι δράμα στην Καισαριανή, ασχέτως εάν ενδεχομένως λογιστικά ή στα χαρτιά υπάρχει ανάπτυξη. Αισθητική σώματος, ένα μάθημα. Διδάχτηκαν 5 ώρες και έλειψαν 73. Υπάρχουν και άλλα μαθήματα, αλλά να μην σας τα λέω ένα-ένα τα μαθήματα. Επτά ώρες διδάχτηκαν, 63 δεν διδάχτηκαν. Σε άλλο μάθημα, δερματολογία. Διδάχτηκαν 8 ώρες και λείπουν 20. Σε κάποιο άλλο μάθημα 7 ώρες έναντι 77 που λείπουν. Τέσσερις μήνες. Στις 20 Ιανουαρίου δεν είχαν πάει ούτε οι τελευταίοι καθηγητές. 'Οσον αφορά τη ροή των καθηγητών τον Δεκέμβρη μήνα λειτουργούσε δύο μέρες το σχολείο. Μιλάμε για ΤΕΕ, για Επαγγελματικό Λύκειο. Δεν αντιλέγει κανένας να έχετε πρόθεση να φτιάξετε ένα καινούργιο σχολείο. Μιλάμε για την Καισαριανή, κύριε Πρόεδρε, το κέντρο της Αθήνας. Δεν μιλάμε για ένα χώρο στον οποίο δεν υπήρξε προθυμία ή οι ειδικότητες είναι σπάνιες ή το υλικό είναι σπάνιο. 
Να σας φέρω ένα παράδειγμα; Αντικαταστήσατε και πότε αμέσως την καθηγήτρια της πληροφορικής; Η καθηγήτρια της πληροφορικής παίρνει άδεια τοκετού. Πρέπει να διδάσκει 14 ώρες την εβδομάδα. Εάν χαθούν αυτές οι 14 ώρες την εβδομάδα, τι σόι σχολείο είναι αυτό; 
Μια τελευταία παρατήρηση. Λάβετε υπόψη σας ότι οφείλουμε να έχουμε ιδιαίτερη ευαισθησία απέναντι σε ένα τέτοιο Τεχνικό και Επαγγελματικό Λύκειο, διότι κάνει απογευματινά μαθήματα και οι μαθητές είναι εργαζόμενοι. Δεν μπορεί να μιλάμε σε μια χώρα αν θα πάει το παιδί στα φρουτάκια ή όχι, όταν στο σχολείο του και να θέλει να πάει, δεν μπορεί να πάει γιατί δεν έχει καθηγητή και ειδικά τις απογευματινές ώρες.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, το ενδιαφέρον όλων είναι και ημών των Βουλευτών της Β' Αθήνας ιδιαίτερα.
ΛΙΑΝΑ ΚΑΝΕΛΛΗ: Δεν πολιτεύομαι στην Β' Αθήνας για να με κατηγορεί κάποιος…
ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, ημών είπα και έδειξα τον εαυτό μου.
Ο κύριος Υπουργός έχει το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας & Θρησκευμάτων): Κύριε Πρόεδρε, θα ήμουν ο τελευταίος που δεν θα ένοιωθα ιδιαίτερη ευαισθητοποίηση όταν κάποιος συνάδελφος αναδεικνύει ένα θέμα σε ένα σχολείο. Και μία ώρα να χαθεί, για μένα είναι πρόβλημα. Αυτό να το ξεκαθαρίσουμε.
Θέλω όμως να πω το εξής: Στην ανάδειξη των προβλημάτων - όλοι οφείλουμε να το κάνουμε και να απαντήσουμε με τον πιο κατηγορηματικό τρόπο με όλες τις δυνατότητες που έχουμε- απλώς επισημαίνουμε μερικές φορές τις υπερβολές που η αγωνία μας κάνει να αναδείξουμε. 'Ετσι το αντιμετωπίζουμε. 
ΛΙΑΝΑ ΚΑΝΕΛΛΗ: Πώς θα δώσουν εξετάσεις με τέσσερις…
(PM)




ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας & Θρησκευμάτων): Είναι γεγονός ότι έχουμε νέα σχολεία, δηλαδή 84 νέες ειδικότητες. Επιτρέψτε μου λίγο. Υπάρχουν νέα σχολεία, νέες ειδικότητες, νέα προγράμματα, νέοι εργαστηριακοί εξοπλισμοί και αυτό το νέο σχολείο είναι φυσικό να θέλει και το χρόνο του να μπορέσει να οργανωθεί όσο θέλουμε καλύτερα.
ΛΙΑΝΑ ΚΑΝΕΛΛΗ: Εξετάσεις πώς θα δώσουν με δύο ώρες την εβδομάδα;
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας & Θρησκευμάτων): Επιτρέψτε μου, θα έρθω στο συγκεκριμένο θέμα.
ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, ας τον αφήσουμε να δώσει την απάντηση.
ΛΙΑΝΑ ΚΑΝΕΛΛΗ: Τον βοηθάω να συγκεκριμενοποιήσει, δεν απαντά στην εκπαιδευτική πολιτική.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας & Θρησκευμάτων): Στην υλοποίηση αυτού του μεγάλου προγράμματος υπάρχουν και δυσκολίες. Όταν εισάγεις καινούρια αντικείμενα, είναι φυσικό να μην επαρκεί και το εκπαιδευτικό προσωπικό σε ορισμένες ειδικότητες. 
Θέλω όμως να απαντήσω συγκεκριμένα. Θέλω να σας δώσω δύο-τρία στοιχεία, ας μου επιτρέψει το Προεδρείο, αν έχει την καλοσύνη, να πως το εξής: Παρουσιάστηκαν δυσκολίες από τον ΑΣΕΠ γιατί είχαμε για πρώτη φορά διαγωνισμό του ΑΣΕΠ σε τεχνικές ειδικότητες και βγήκαν τα αποτελέσματα πολύ αργά, το Νοέμβριο. Είναι όμως μια πραγματικότητα, που μας δημιούργησε ιδιαίτερα προβλήματα. Θέλω όμως να πω το εξής, ότι υπάρχουν τα λειτουργικά κενά. Στο συγκεκριμένο σχολείο έχουμε απουσία τεσσάρων εκπαιδευτικών, έναν με εκπαιδευτική άδεια, δύο με άδεια ανατροφής παιδιών, που τη δώσαμε ως πολιτεία και καλά κάναμε, μία τελευταία άδεια κύησης που προέκυψε τώρα, στις 7 Ιανουαρίου. Άρα λοιπόν, προέκυψαν καινούργια λειτουργικά κενά, όπως λέμε. Επιπλέον, υπάρχει μια κινητικότητα στους εκπαιδευτικούς και συγκεκριμένα μια καθηγήτρια αισθητικής που ήταν ωρομίσθια στο 2ο ΤΕΕ Καισαριανής έφυγε το Νοέμβριο μετά το διορισμό που είχε ως επιτυχούσα του ΑΣΕΠ.
Θέλω να υπογραμμίσω ακόμη ότι υπάρχουν προβλήματα που έχουν να κάνουν με το εξής: 1150 εκπαιδευτικοί δεν αποδέχθηκαν διορισμούς που έχουν λάβει ως αναπληρωτές κλπ.
ΛΙΑΝΑ ΚΑΝΕΛΛΗ: Δεν υπάρχει σχολείο χωρίς δασκάλους, ακόμη και αν δεν προσφέρεται…
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας & Θρησκευμάτων): Ολοκληρώνω λέγοντας το εξής για σήμερα, κυρία Κανέλλη: Το μάθημα που αναφέρατε διδάχθηκε με διακοπές λόγω της απουσίας εκπαιδευτικών για τους λόγους που ανέφερα. Αυτό που θέλω να τονίσω τώρα είναι το εξής: Και με τους τελευταίους διορισμούς που έχουν γίνει θα καλύψουμε τα κενά και θέλω, αν συμβεί κάτι και δεν είναι δυνατόν να το αντιμετωπίσουμε άμεσα, να υπάρχει κάλυψη. 
Το δεύτερο είναι η αναμόρφωση των προγραμμάτων για να καλύψουν τα παιδιά αυτήν την ύλη που δεν έγινε στο βαθμό που θα θέλαμε. Πάντως η ύλη μπορεί να διδαχθεί και με αναμόρφωση του προγράμματος για να μην αντιμετωπίζουν τέτοια προβλήματα τα παιδιά μας.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι με την υπ΄ αριθμόν 790/629 από 8/2/2002 απόφαση του Προέδρου της Βουλής συγκροτήθηκαν οι προβλεπόμενες από το άρθρο 43 Α' του Κανονισμού της Βουλής Ειδικές Μόνιμες Επιτροπές Αποτίμησης Τεχνολογίας και Ισότητας και Δικαιωμάτων του Ανθρώπου για τη Β' Σύνοδο της Ι' Βουλευτικής Περιόδου.
Η σχετική απόφαση να καταχωρισθεί στα Πρακτικά της σημερινής συνεδρίασης και θα κοινοποιηθεί στους ενδιαφερόμενους κυρίους Βουλευτές.
(Στο σημείο αυτό κατατίθεται στα Πρακτικά η σχετική απόφαση, η οποία έχει ως εξής:)






Εισερχόμαστε στη συζήτηση των επικαίρων ερωτήσεων δευτέρου κύκλου.
Η με αριθμό 344/5-2-2-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Οικονομίας και Οικονομικών σχετικώς με τις προθέσεις του Υπουργείου για παράταση υποβολής των δηλώσεων φόρου συνάφειας και της καταβολής του σε δόσεις δεν θα συζητηθεί λόγω κωλύματος του κ. Υπουργού και διαγράφεται.
Θα συζητηθεί η με αριθμό 353/5-2-2002 επίκαιρη ερώτηση της Βουλευτού της Νέας Δημοκρατίας κ. Αικατερίνης Παπακώστα προς την Υπουργό Περιβάλλοντος, Χωροταξίας και Δημοσίων Έργων, σχετικώς με την επίλυση του στεγαστικού προβλήματος των κατοίκων του 1ου Συγκροτήματος Πολυκατοικιών στο Αιγάλεω.
Η επίκαιρη ερώτηση της κ. Παπακώστα έχει ως εξής: "Το 1ο Συγκρότημα Πολυκατοικιών Αιγάλεω υπέστη ανεπανόρθωτες ζημιές από το σεισμό της 9ης Σεπτεμβρίου 1999. Ο Δήμος Αιγάλεω ανέθεσε την εκπόνηση μελέτης στο ΕΜΠ, που ανέδειξε την σύσταση ανακατασκευής των κτιρίων, διότι παρουσιάζονται εκτός των προβλημάτων που δημιούργησε ο σεισμός και χαμηλή ποιότητα σκυροδέματος και έντονη διάβρωση.
Στο Συγκρότημα διαμένουν 306 οικογένειες, οι οποίες είναι εκτεθειμένες σε κίνδυνο εφόσον συμβεί νέος σεισμός. Μετά από δύο χρόνια κυβερνητικών παλινωδιών στον τρόπο αντιμετώπισης του προβλήματος, χρονοβόρες γραφειοκρατικές διαδικασίες και μετατόπιση ευθυνών, οι ένοικοι του Συγκροτήματος ανέλαβαν πρωτοβουλία που έτυχε της αποδοχής του Δήμου Αιγάλεω και του Οργανισμού Εργατικής Κατοικίας. Οι κάτοικοι ζητούν όπως δοθεί για το οικόπεδο που είναι χτισμένο το Συγκρότημα συντελεστής δόμησης ίσος με την ευρύτερη περιοχή, ώστε να δώσουν αντιπαροχή το οικόπεδο και να λάβουν σπίτια κατασκευασμένα σύμφωνα με το νέο αντισεισμικό κανονισμό ανάλογα με αυτά τα οποία έχουν, χωρίς να υπάρχει οποιαδήποτε κρατική οικονομική επιβάρυνση.
Ερωτάται ο κ. Υπουργός: 
1. Πρόκειται να ενταχθεί άμεσα στο 1ο Συγκρότημα Εργατικών Κατοικιών Αιγάλεω στα ασύμφορα επισκευής λόγω παλαιότητας, κακής κατασκευής και βλαβών από το σεισμό της 7/9/1999; Πρόκειται να δοθεί κατ' εξαίρεση επιδότηση ενοικίου για τους κατοίκους του Συγκροτήματος που δεν έχουν κάνει χρήση του μέτρου;
2. Πρόκειται να εξομοιωθεί ο Συντελεστής Δόμησης στο χώρο του Συγκροτήματος με αυτόν της υπόλοιπης περιοχής;"
Θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης.
(Ε Β)

ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θέλω να δηλώσω εξ' αρχής ότι στη βελτίωση του συντελεστή και στην προσαρμογή του στην ευρύτερη περιοχή ώστε να υλοποιηθεί το πρόγραμμα το οποίο ζητούν οι κάτοικοι του πρώτου συγκροτήματος εργατικών πολυκατοικιών του Αιγάλεω, είμαστε θετικοί. Βεβαίως υπάρχουν διαδικασίες οι οποίες πρέπει να ακολουθηθούν, έπρεπε να είχαν ξεκινήσει κυρία Παπακώστα από πλευράς κατοίκων και δήμου, να υποβληθούν μελέτες εν πάση περιπτώσει το αίτημα σε μένα ήρθε πριν από λίγες μέρες. Έκανα συνάντηση με τον δήμαρχο και με τους κατοίκους και ακολουθούμε μια διαδικασία. Ήδη χθες είχα ένα ραντεβού με τον περιφερειάρχη, έχω μιλήσει μαζί του και είναι θετικός και συνεννοήθηκα τι μελέτες πρέπει να ετοιμάσουν από πλευράς δήμου ώστε να προχωρήσει η διαδικασία, αν δεν προκύψουν άλλα εμπόδια τα οποία δεν μπορώ να προβλέψω. Πάντως η πρόθεσή μας είναι θετική.
Για τους σεισμόπληκτους ήθελα να πω ότι ακολουθείται μια διαδικασία που προβλέπεται από τους νόμους. Οι πρωτοβάθμιες και δευτεροβάθμιες επιτροπές αποφαίνονται για το ποια κτίρια είναι κόκκινα, κίτρινα, πράσινα, με την έννοια ποια είναι επισκευάσιμα και ποια είναι ανακατασκευαστέα.
Οι δευτεροβάθμιες επιτροπές λοιπόν γι αυτό το συγκρότημα των πολυκατοικιών που μιλάμε έκριναν ότι δεν υπάρχουν κόκκινες και βεβαίως είναι πολύ επικίνδυνο να ξεφεύγουμε από την τακτική που υπαγορεύουν οι νόμοι. Βεβαίως έγινε μια προσφυγή στο Εθνικό Μετσόβειο Πολυτεχνείο σε κάποιους ερευνητές οι οποίοι αποφάνθηκαν με μια μελέτη και ενώ δεν υπάρχει καμία κόκκινη από τις δευτεροβάθμιες επιτροπές η μελέτη του πολυτεχνείου λέει άλλα πράγματα. Σας λέω ότι αντίστοιχη μελέτη έγινε από το πολυτεχνείο για τα προσφυγικά της Δραπετσώνας, όπου ενώ ήταν κόκκινα η μελέτη είπε ότι δεν πρέπει να είναι κόκκινα. Και με βάση αυτή τη γνωμάτευση του Πολυτεχνείου, δυστυχώς το Συμβούλιο Επικρατείας έβγαλε απόφαση ότι δεν είναι ανακατασκευαστέα, με αποτέλεσμα να μην μπορούμε να παρέμβουμε στα αιτήματα που έχουν οι κάτοικοι δε εκείνη την περίπτωση.
Επομένως πρέπει να είμαστε προσεκτικοί διότι αυτές οι μελέτες γίνονται κατά παραγγελία και δεν είμαι διατεθειμένος ως αρμόδιος Υφυπουργός να δεχθώ τέτοιες διαδικασίες. Αυτό βεβαίως θα μπορούσε να δημιουργήσει δυσκολία. Παρόλα αυτά είμαστε θετικοί στα θέματα τα οποία βάζουν οι κάτοικοι αυτών των πολυκατοικιών.
Τώρα κυρία Παπακώστα για να κριθούν κάποια κτίρια ασύμφορα επισκευής υπάρχει μια συγκεκριμένη διαδικασία η οποία δεν ακολουθήθηκε. Οι ενδιαφερόμενοι υποβάλουν μελέτες επισκευής από τις οποίες φαίνεται ότι το κόστος είναι μεγάλο αλλά αυτές τις μελέτες τις υποβάλουν στην αρμόδια υπηρεσία που είναι τα ΤΑΣ και ΙΑΣ. Τέτοιες μελέτες δεν υπεβλήθησαν και δεν δέχομαι σε καμία περίπτωση ότι υπήρχε παλινωδία από πλευράς πολιτείας. Δεν υπήρχε καμία παλινωδία. Το αν βλέπουμε θετικά το θέμα είναι γιατί ξέρουμε ότι σε αυτές τις πολυκατοικίες μένουν άνθρωποι που έχουν ανάγκη στήριξης αλλά από πλευράς πολιτείας δεν υπήρχε καμία παλινωδία.
ΠΡΟΕΔΡΕΥΩΝ (Κωνσταντίνος Γείτονας): Η κα Παπακώστα έχει το λόγο.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε κύριοι συνάδελφοι θέλω να πω ότι πράγματι το κράτος έχει και συνέχεια και οφείλει να έχει και συνέπεια και βεβαίως η καταρχήν θετική διάθεση του κυρίου Υφυπουργού σε καμία περίπτωση δεν διασφαλίζει, δεν εγγυάται αν θέλετε διότι με διαθέσεις και καλές προθέσεις δεν οικοδομείται σχέση εμπιστοσύνης μεταξύ πολιτείας και πολίτη και βεβαίως δεν λύνονται τα προβλήματα.
Θα σας διαψεύσω κατηγορηματικά κύριε Υφυπουργέ διότι αυτό το οποίο εξήγαγα εγώ ως συμπέρασμα από την τοποθέτησή σας είναι ναι μεν, αλλά. Και εδώ κύριε Υπουργέ σαφέστατα και θα πρέπει να σας πω υπάρχει ένα χρονικό ενός κράτους καραγκιόζη μπερντέ, ας μου επιτραπεί η έκφραση, είναι βαριά.
ΠΡΟΕΔΡΕΥΩΝ (Κωνσταντίνος Γείτονας): 'Οχι δεν την επιτρέπω μπορείτε να χρησιμοποιήσετε άλλη έκφραση. Έχετε πλούσιο λεξιλόγιο. Χρησιμοποιείστε μια άλλη έκφραση. Δεν είναι αυτές εκφράσεις.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε λυπούμαι να σας πω ότι δεν είναι οι αντιπρόσωποι του ελληνικού λαού οι οποίοι εμφανίζονται ως τέτοιοι όπως δηλώθηκε προσφάτως και από υπεύθυνο στόμα αλλά η δημόσια διοίκηση είναι εκείνη η οποία εμφανίζεται ως τέτοια. Υπάρχει λοιπόν ένα χρονικό το οποίο ξεκινάει κύριε Πρόεδρε από την επομένη των σεισμών και αυτό που ζητούν για να καταλάβει ο κόσμος ακριβώς τι ζητούν οι σεισμόπληκτοι ξέρετε ποιο είναι; Με δικές τους δαπάνες, με τη μέθοδο της ανάθεσης σε εργολάβο δηλαδή με τη μέθοδο της αντιπαροχής στο οικόπεδο στο οποίο είναι ήδη κτισμένες οι εργατικές πολυκατοικίες και χωρίς μια δραχμή από το κράτος να ανακατασκευάσουν παλιές πολυκατοικίες, επικίνδυνες για τη δημόσια ασφάλεια.
ΚΑ


Μπορεί επίσης να προκύψει οποιοδήποτε δυστύχημα αν συμβεί ξανά σεισμός, που είναι πιθανόν στη χώρα που ζούμε. Και βεβαίως το μόνο το οποίο επιδιώκουν είναι η αύξηση του συντελεστή δόμησης, όπως άλλωστε συμβαίνει στην ευρύτερη περιοχή του δήμου Αιγάλεω για να μπορέσουν πράγματι να ανακατασκευάσουν με δικές τους δαπάνες.
Κύριε Πρόεδρε , ρωτώ είναι δυνατόν να έρχεται ο Υπουργός στη Βουλή των Ελλήνων και να απαντά υπευθύνως ότι είναι θετικό το αίτημα και να μην δίνει έστω κατ' εξαίρεση το δικαίωμα της επιδότησης ενοικίου, όταν γνωρίζει ότι από τις επαφές που έχουν από το 1999 και μετά οι άνθρωποι αυτοί πήγαν πίσω στη διαδικασία αυτού του δικαίου και καθ' όλα νομίμου αιτήματος, γιατί ακριβώς όλο αυτό το διάστημα το Υπουργείο του παρέπεμπε στις καλένδες και τους έλεγε "περιμένετε και θα λυθεί το θέμα σας με τη θετική διάθεση που εξέφρασε προηγουμένως ο κύριος Υπουργός". 
Εν πάση περιπτώσει τελειώνοντας θα ήθελα να πω ότι τους νόμους και τις αποφάσεις των δικαστηρίων που επικαλέστηκε προηγουμένως ο κύριος Υπουργός δεν μπορούμε να τις επικαλούμεθα κατ' εξαίρεση και κατά βούληση και όποτε μας εξυπηρετούν. Διότι θα του απαντήσω ότι στην προκειμένη περίπτωση είναι στην αρμοδιότητα του Υπουργείου να λύσει το πρόβλημα και δεν μπορεί με επικοινωνιακές πομφόλυγες να έρχεται κάθε φορά που έχουμε προεκλογική περίοδο να στέκεται δίπλα στους σεισμόπληκτους ή σε άλλες κοινωνικές κατηγορίες οι οποίες είναι αδύναμες και να συμπεριφέρεται αυτό το κράτος -που χαρακτήρισα προηγουμένως κύριε Πρόεδρε και είναι δικός μου ο χαρακτηρισμός και αναλαμβάνω την ευθύνη- έτσι όπως υπολειτουργεί και να εμφανίζεται ισχυρό στους αδύναμους, στους μίζερους και στους φτωχούς και να εμφανίζεται ανίσχυρο απέναντι σε εκείνους οι οποίοι κινούν νήματα, που λειτουργούν σε άλλη κατεύθυνση εκτός απ' αυτή που λειτουργούμε όλοι εμείς. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, εγώ θα επαναλάβω ότι το κράτος συμπεριφέρθηκε με σταθερότητα, δεν υπήρξαν παλινωδίες, δεν υπήρξαν υποσχέσεις. Δεν υπήρξε καμιά υπόσχεση γι' αυτό το θέμα το οποίο θέσατε κυρία Παπακώστα.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Εδώ είναι οι σεισμόπληκτοι. Κάθονται στα θεωρεία. Τους βλέπετε;
ΠΡΟΕΔΡΕΥΩΝ (Κωνσταντίνος Γείτονας): Πέστε ό,τι θέλετε στον κύριο Υπουργό κυρία Παπακώστα όχι όμως και στα θεωρεία. Να σεβαστούμε επιτέλους τον Κανονισμό.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Εγώ δεν σας διέκοψα κυρία Παπακώστα όταν μάλιστα ακούγονται και εκφράσεις οι οποίοι δεν προσιδιάζουν στην Αίθουσα. 
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Δεν διαμαρτυρήθηκε κανένας όταν ο Πρόεδρος της Βουλής σας χαρακτήρισε…
ΠΡΟΕΔΡΕΥΩΝ (Κωνσταντίνος Γείτονας): Παρακαλώ να μην γράφεται στα Πρακτικά καμία διακοπή της κυρίας Παπακώστα. 
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, οι κάτοικοι αυτού του συγκεκριμένου συγκροτήματος έπρεπε να αντιμετωπιστούν όπως και οι κάτοικοι άλλων συγκεκριμένων πολυκατοικιών. Και η διαδικασία είναι συγκεκριμένη και λέει ότι όταν και οι δευτεροβάθμιες επιτροπές χαρακτηρίζουν κάποια σπίτια κίτρινα, αυτό σημαίνει ότι είναι επισκευάσιμα. 
Και εγώ ως Υπουργός είμαι υποχρεωμένος να δεχθώ αυτό το οποίο λένε οι επιτροπές και οι νόμοι. Αν μπλέξουμε σε μια διαδικασία και ο κάθε μελετητής ιδιώτης όσο και αν το σέβομαι μπορεί να πληρώνεται και κατά παραγγελία να βγάζει ό,τι θέλουν κάποιοι κάτοικοι, τότε θα τιναχθούμε στον αέρα κυρία Παπακώστα. 
ΒΑΣΙΛΗΣ ΚΕΔΙΚΟΓΛΟΥ: Έτσι είναι κύριε Υπουργέ. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ μην διακόπτετε με φέρνετε σε δύσκολη θέση.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Στην ίδια περίπτωση κύριε Κεδίκογλου ενώ είναι κίτρινα πρέπει να γίνουν κόκκινα κρίνουν ιδιώτες, οι οποίοι αμείβονται. Ενώ στο Κερατσίνι και στη Δραπετσώνα όπου η κατάσταση είναι χειρότερη είπαν οι ίδιοι, ενώ ήταν χαρακτηρισμένα κόκκινα, να γίνουν κίτρινα, διότι προσέφυγαν δύο, τρεις καταστηματάρχες οι οποίοι είχαν συμφέρον και αγνόησαν το συμφέρον των εκατόν πενήντα οικογενειών.
Βεβαίως αισθάνομαι την ανάγκη να τονίσω στη Βουλή ότι υπάρχουν τέτοιες συμπεριφορές. 
Επαναλαμβάνω ότι παρ' ότι έπρεπε και οι κάτοικοι αυτού του συγκεκριμένου συγκροτήματος να αντιμετωπιστούν όπως και οι άλλοι της Νέας Φιλαδέλφειας, όπου αν θα πάτε κυρία Παπακώστα θα δείτε επισκευές από πλευράς πολιτείας. Χαρακτηρίσαμε παραδοσιακά όλα αυτά τα κτίρια, δηλαδή τις εργατικές πολυκατοικίες, αυξήσαμε και το πλαφόν που δίναμε για επισκευές και ανακατασκευές και έγινε πράγματι μια πάρα πολύ καλή παρέμβαση. Εδώ όμως ζητούν μια κατ' εξαίρεση μεταχείριση διότι η πολιτεία τα χαρακτήρισε κίτρινα…
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: …
ΠΡΟΕΔΡΕΥΩΝ (Κωνσταντίνος Γείτονας): Κυρία Παπακώστα δεν σας αναγνωρίζω. 
(GH)
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Επίσης, πρέπει να γνωρίζετε ότι για να χαρακτηρισθεί μια επισκευή ασύμφορη -το είπα και στην πρωτολογία μου- πρέπει ο ιδιοκτήτης να υποβάλει μελέτη επισκευής στον αρμόδιο φορέα και να φανεί από μελέτη ότι είναι ασύμφορη. Αυτό δεν έγινε. Πού είναι λοιπόν η παλινωδία του κράτους; 
Το εάν δείχνουμε διάθεση να βοηθήσουμε μη μας το χρεώνετε και ως παλινωδία του κράτους. 
Σε ό,τι αφορά τώρα το αίτημα για την αύξηση του συντελεστή πρέπει να γνωρίζει η Βουλή ότι -ζητείται από 0,8 να πάει στο 1,6- εμείς είμαστε θετικοί. Υπάρχουν, όμως διαδικασίες οι οποίες πρέπει να ακολουθηθούν. 
Χθες επισκέφθηκα τον κύριο Περιφερειάρχη με δική μου πρωτοβουλία, τον παρακάλεσα να το δει θετικά και νομίζω ότι είναι αισιόδοξη η πορεία υλοποίησης αυτού του αιτήματος. Από την πλευρά μας θα κάνουμε ό,τι είναι δυνατόν καλύτερο, αλλά υπάρχουν και κάποιες διαδικασίες οι οποίες πρέπει να ακολουθηθούν. Δεν είναι απλό το θέμα. Δεν μπορώ εγώ με δική μου απόφαση να αυξήσω το συντελεστή. Αυτό που λέω είναι ότι σε ό,τι εξαρτάται από μας η στάση μας θα είναι θετική. 
ΒΑΣΙΛΗΣ ΚΕΔΙΚΟΓΛΟΥ: Είναι ορθή η θέση του κυρίου Υφυπουργού. 
ΠΡΟΕΔΡΕΥΩΝ (Κωνσταντίνος Γείτονας): Εγώ δεν είμαι στο Προεδρείο για να κρίνω ούτε τις ερωτήσεις των Βουλευτών, ούτε τις απαντήσεις της κυβέρνησης. Δεν μπορώ να πάρω θέση. Όμως, όσο πιο ήρεμα ομιλούμε και όσο διεξάγεται ομαλά η διαδικασία του λόγου και του αντίλογου, τότε και οι πολίτες θα καταλαβαίνουν καλύτερα, αλλά και η εικόνα του Κοινοβουλίου -σ' αυτό επιμένω- θα είναι ακόμα καλύτερη. 
Τελευταία είναι η με αριθμό 342/4-2-2002 επίκαιρη ερώτηση του ανεξάρτητου Βουλευτή κ. Βασιλείου Κεδίκογλου προς τον κύριο Πρωθυπουργό, σχετικώς με τις προθέσεις της κυβέρνησης να διεκδικήσει τις γερμανικές αποζημιώσεις κλπ. 
Η ερώτηση του κ. Κεδίκογλου έχει ως εξής: 
"1.Οι θηριωδίες του Ναζισμού εις βάρος μας κατά την κατοχή είναι γνωστές. Οι Έλληνες διεκδικούμε:1.1.Το κατοχικό δάνειο 1943-1944 (3 ½ δισ. δολ. και τόκοι). 1.2.Επιστροφή των αρχαιοτήτων. 1.3.Τις απαιτήσεις που επεδίκασε στη χώρα μας η Διάσκεψη των Παρισίων το 1946 (7,12 δισ. δολάρια και τόκοι).
2.Αποζημιώσεις για διώξεις και σφαγές σε όλη την Ελλάδα, (του Διστόμου, των Καλαβρύτων κλπ) για πράξεις κατά αμάχου πληθυσμού. Καμία Ελληνική Κυβέρνηση δεν τις διεκδίκησε όμως έως σήμερα. Για την παρούσα εξηγείται ως πράγμα φυσικό αφού συνεργάτης των Ναζί κατείχε περίλαμπρη θέση εις αυτήν. Ο νοών νοείτω. 
Γερμανικό δικαστήριο απεφάνθη πως δεν αναγνωρίζονται απαιτήσεις ιδιωτών, ει μη μόνον Κρατών και ότι αρμόδια είναι τα Ελληνικά Δικαστήρια τα οποία, όντως, επί της αγωγής των θυμάτων, έλαβαν θετική απόφαση, επικυρωθείσα από την Ολομέλεια του Αρείου Πάγουν (κατά πλειοψηφία). 
Ο Πρόεδρος του Αρείου Πάγου εμεθόδευσε διαδικασία ώστε η απόφαση της Ολομέλειας να καταστεί ανίσχυρη. Εδημιούργησε αμφισβήτηση και αν κατά το Διεθνές Δίκαιο οφείλονται αποζημιώσεις (!) το θέμα παρεπέμφη στο Ανώτατο Ειδικό Δικαστήριο και ορίστηκε δικάσιμος για της 17-4-2002. 
Δημοσιεύτηκε ότι πρόκειται να εισαχθεί προς κύρωση στην Βουλή η Ευρωπαϊκή Σύμβαση για την Ετεροδικία του 1972. Η κύρωση αίρει "τα νομικά εμπόδια" που εφεύρε ο Πρόεδρος του Αρείου Πάγου. Η κύρωση πρέπει να γίνει προ της 17-4-2002. Οι συζητήσεις μεταξύ των Υπουργών Εξωτερικών και Δικαιοσύνης έχουν ολοκληρωθεί. 
Ερωτάται ο κύριος Πρωθυπουργός μετά τη δήλωσή του μάλιστα ότι το 2002 είναι έτος εξωτερικής πολιτικής, πως κινείται στο θέμα η Κυβέρνηση και ειδικότερα: 1.Θα διεκδικήσει τις γερμανικές αποζημιώσεις; Θα τις διεκδικήσει και για λογαριασμό των πολιτών του, αν για κάποιους λόγους δεν αναγνωριστεί δικαίωμα απευθείας σ' αυτούς; 2.Θα κυρωθεί η Ευρωπαϊκή Σύμβαση του 1972 για την Ετεροδικία, προ της 17-4-2002;". 
Σύμφωνα με το άρθρο 129 παράγραφος 3 του Κανονισμού της Βουλής θα απαντήσει ο Υπουργός Δικαιοσύνης κ. Πετσάλνικος.
Ορίστε, κύριε Υπουργέ έχετε το λόγο. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κύριοι συνάδελφοι, είναι γνωστό ότι η δράση των δυνάμεων κατοχής στην Ελλάδα κατά τον Β' Παγκόσμιο Πόλεμο προκάλεσε μεγάλες απώλειες σε ανθρώπινες ζωές, αλλά και πολύ μεγάλες καταστροφές περιουσιών. 
Η διεκδίκηση αποζημιώσεων και επανορθώσεων εκ μέρους της Ελλάδας και των πολιτών της έναντι της Γερμανίας διακρίνεται σε δυο βασικές κατηγορίες. Πρώτον στις εν γένει πολεμικές αποζημιώσεις και δεύτερον στο κατοχικό δάνειο. 
Ειδικότερα οι πολεμικές αποζημιώσεις καλύπτουν πρώτον τις κρατικές επανορθώσεις από ζημίες που προκλήθηκαν εν γένει στην περιουσία του ελληνικού δημοσίου και δεύτερον τις αποζημιώσεις από ζημίες σε ιδιωτικές περιουσίες και βλάβες σε ιδιώτες. 
Όπως είναι γνωστό οι κρατικές αποζημιώσεις ικανοποιήθηκαν κυρίως με τη Συνθήκη των Παρισίων το 1946, ενώ αξιώσεις ιδιωτών εκκρεμούν ήδη ενώπιον των ελληνικών δικαστηρίων. 
(XA)


Το Ανώτατο Ειδικό Δικαστήριο πρόκειται να συζητήσει ως γνωστόν στις 17 Απριλίου αίτηση για τον προσδιορισμό του περιεχομένου του κανόνα που διέπει την ετεροδικία ξένων κρατών. Έως την εκδίκαση βέβαια της υπόθεσης είναι αυτονόητο ότι η Ελληνική Κυβέρνηση σεβόμενη απόλυτα την κατοχυρωμένη ανεξαρτησία της δικαιοσύνης απέχει από κάθε ενέργεια. 
Το κατοχικό δάνειο συνιστά, θα έλεγε κανείς, μια sui generis σύμβαση δανείου, αποτελεί δε μοναδική περίπτωση κατά τη διάρκεια του Β' Παγκοσμίου Πολέμου. Το θέμα παραμένει ανοικτό για την Ελληνική Κυβέρνηση η οποία το έχει θέσει κατ' επανάληψη τόσο στο πολιτικό όσο και στο διπλωματικό επίπεδο στη γερμανική κυβέρνηση. Η κύρωση της σύμβασης για την ετεροδικία των κρατών είναι η κύρωση της σύμβασης που υπεγράφη ως γνωστόν στη βασιλεία στις 16-5-1972. Αυτή η κύρωση προωθείται από την Ελληνική Κυβέρνηση, όπως είχαμε ανακοινώσει πριν από σύντομο χρονικό διάστημα μαζί με τον Υπουργό Εξωτερικών. Το σχέδιο νόμου για την κύρωση της ευρωπαϊκής σύμβασης για την ετεροδικία των κρατών και του πρόσφατου αυτής πρωτοκόλλου προωθείται ήδη, έχει υπογραφεί και από τον Υπουργό Εξωτερικών, τον κ. Γεώργιο Παπανδρέου και από εμένα και αυτές τις μέρες πρόκειται να υπογραφεί η Ειδική Έκθεση του Λογιστηρίου του Κράτους. Εκτιμώ ότι πολύ σύντομα, πιθανώς και την ερχόμενη εβδομάδα, αλλά εν πάση περιπτώσει πολύ σύντομα πλέον θα κατατεθεί στη Βουλή. Επομένως, η συμβολή ή όχι της ετεροδικίας θα έχει πλέον όχι απλά έρεισμα στο διεθνές εθιμικό δίκαιο, αλλά στους βασικούς κανόνες της σύμβασης και ιδίως στα άρθρα 11, 23, 31 και 35.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, κατ' αρχήν οφείλω, επειδή υπήρξε διαμαρτυρία από την Εύβοια, να πω ότι για λόγους ευγενείας δεν περιέλαβα και το Κακολίρι στους Ταξιάρχες της Κύμης, στις περιοχές που οι γερμανικές ορδές του ναζισμού έκαναν αυτά που έκαναν, όπως και τους Ωρεούς της Εύβοιας. Και ευχαριστώ γι' αυτό το δημοσιογράφο και πολιτικό ληξίαρχο της Εύβοιας κ. Δεμερτζή, που κάνει αυτήν την υπόμνηση σήμερα στο φύλλο που κυκλοφορεί στη Χαλκίδα. 
Κύριε Πρόεδρε, η απάντηση του κυρίου Υπουργού είναι εν μέρει μόνο -και λυπάμαι γι' αυτό- ικανοποιητική. Ζητώ τη συμπαράστασή σας και την ανοχή του χρόνου σας. Ο κύριος Υπουργός μίλησε σαν τρίτος. Δεν είστε τρίτος, κύριε Υπουργέ. Είστε γόνος των αντιστασιακών. Δεν είμαστε τρίτοι, κύριε Υπουργέ. Είμαστε σε μια συγκεκριμένη περίοδο όπου όλος ο κόσμος και ορθώς εκήρυξε πόλεμο κατά της τρομοκρατίας. Διαχωρίζω την τρομοκρατία από την αντίσταση κατά της βίας και την καταπίεση.
Η πρώτη πράξη τρομοκρατίας στον κόσμο παρουσιάστηκε από τις ορδές του ναζισμού, από τις ορδές του Χίτλερ. Και οφείλετε να πείτε στους Γερμανούς, αυτούς που εκπροσωπούν, ότι εδώ ο Χίτλερ έκανε αυτά τα πράγματα και είχε την εμπιστοσύνη όχι της πλειοψηφίας αλλά της πλειονότητας του γερμανικού λαού για ό,τι έκανε. Οφείλετε να αρθείτε στο ύψος των περιστάσεων και να διεκδικήσετε. Γιατί απ' ό,τι, κύριοι, μας είχαν επιδικάσει, δεν εισπράξατε τίποτα. Δεν εισπράξατε τίποτα και φέρτε μου μια απόδειξη.
Δεύτερον, δεν μπορείτε να μου λέτε ότι το κατοχικό δάνειο είναι μια ιδιόρρυθμη κατάσταση κλπ. Το κατοχικό δάνειο είναι αυτό που επέτρεψε στη Γερμανία να ανασυγκροτηθεί τόσο γρήγορα. Και πέρασαν τόσα χρόνια. Και δείξαμε μια διάθεση, μια στάση - όπως θέλετε πείτε το, γιατί η Βουλή δεν ξανασχολήθηκε ποτέ μ' αυτό το θέμα- και οι κύριοι αυτοί μπόρεσαν να φτάσουν εκεί που έφτασαν. Και δεν μπορεί ο κ. Σρέντερ να εμφανίζεται ηγέτης εναντίον της τρομοκρατίας, όταν οι πρόγονοί του έκαναν αυτά που έκαναν εδώ, όταν εθεμελίωσαν για πρώτη φορά την τρομοκρατία στον κόσμο. Και τρομοκρατία γιατί; Για ένα ανθρώπινο και ιερό δικαίωμα. Διότι οι Έλληνες εκίνησαν αντίσταση κατά της Κατοχής. Εθεμελείωσαν την τρομοκρατία, για να μην συμπαρασταθούν στην αντίσταση. Το αντιλαμβάνεστε; Για ένα θετικό δικαίωμα.
Στην περίοδο λοιπόν που περνάμε είναι εξαιρετική η συγκυρία. Θα παρακαλούσα, κύριε Πρόεδρε, ιδιαιτέρως τον Πρόεδρο της Βουλής, ο οποίος έχει λάβει θετικές πρωτοβουλίες τον τελευταίο καιρό, να προσέξει ιδιαιτέρως το θέμα αυτό. Ζητάμε λοιπόν από την Κυβέρνηση να αρθεί στο ύψος των περιστάσεων και να διεκδικήσει. Η απάντησή σας ως τρίτος δεν επιτρέπετε, κύριε Υπουργέ. Δεν επιτρέπεται. Είμεθα οι παθόντες σε κατάσταση τρομοκρατίας που σήμερα, όπως είπα, το θέμα είναι επίκαιρο. Είναι βέβαια ικανοποιητική η απάντησή σας ως προς την κύρωση της σύμβασης και θέλω να πιστεύω ότι και ο Πρόεδρος της Βουλής θα βοηθήσει πολύ προ της 17-4-2002 να υπάρξει κύρωση.
ΠΡΟΕΔΡΕΥΩΝ (Κωνσταντίνος Γείτονας): Κλείστε, κύριε Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: Σας παρακαλώ, κύριε Πρόεδρε. Το θέμα είναι, πιστεύω, πολύ σοβαρό. Τελειώνω. 
Έτσι, να πάρει ένα μάθημα ο κ. Ματθίας -είναι προσωπικό το θέμα- ότι δεν μπορεί να κάνει αυτά που κάνει και να ρυμουλκεί μια ολόκληρη κοινωνία και να δημιουργεί ζητήματα που είναι ανεπίτρεπτα.
(SX)


ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: Εντελώς ανεπίτρεπτα!
Αναμένω στη δευτερολογία πιο συγκεκριμένα πράγματα από τον κύριο Υπουργό.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω βόρεια θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα 180 χρόνια από την Ελληνική Επανάσταση, τριάντα τρεις μαθητές και δάσκαλοι από το 21ο Δημοτικό Σχολείο Χαλκίδας. Η Βουλή τους καλωσορίζει.
(Χειροκροτήματα)
Επίσης, από τα άνω δυτικά θεωρεία τη συνεδρίασή μας παρακολουθούν, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα 180 χρόνια από την Ελληνική Επανάσταση, πενήντα τρεις μαθητές και τρεις δάσκαλοι από το 4ο Δημοτικό Σχολείο Σαλαμίνας Πειραιά. Η Βουλή τους καλωσορίζει.
(Χειροκροτήματα)
Θέλω να πω στα παιδιά ότι παρακολουθούν συζήτηση κοινοβουλευτικού ελέγχου προς την Κυβέρνηση, συζήτηση επικαίρων ερωτήσεων. Στη συζήτηση μετέχει μόνο ο ερωτών Βουλευτής και ο Υπουργός γι' αυτό και δεν είναι πολλοί άλλοι συνάδελφοι εδώ.
Ο κύριος Υπουργός έχει το λόγο για να δευτερολογήσει.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Δύο λόγια μόνο, κύριε Πρόεδρε. 
Όπως ανέφερα στην πρωτολογία μου η Ελληνική Κυβέρνηση με πολύ σοβαρότητα και πολύ υπευθυνότητα χειρίζεται το όλο θέμα. 
ΒΑΣΙΛΗΣ ΚΕΔΙΚΟΓΛΟΥ: Δεν υπάρχει καμία απόδειξη, κύριε Υπουργέ.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Και σε ό,τι αφορά το κατοχικό δάνειο επαναλαμβάνω ότι αυτό το θέμα παραμένει ανοικτό για την Ελληνική Κυβέρνηση, η οποία το έθεσε και το θέτει και στο πολιτικό και στο διπλωματικό επίπεδο στη γερμανική κυβέρνηση.
Επίσης, σας ανέφερα ότι έχουν ολοκληρωθεί οι διαδικασίες για την κύρωση και της σχετικής σύμβασης περί ετεροδικίας.
Απάντησα, λοιπόν, με συγκεκριμένα στοιχεία περιγράφοντας την πολιτική μας ως Κυβέρνηση και όχι ως τρίτος.
ΒΑΣΙΛΗΣ ΚΕΔΙΚΟΓΛΟΥ: Ως τρίτος.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Διότι όλες αυτές είναι πρωτοβουλίες της σημερινής Κυβέρνησης. 
Σας ευχαριστώ πολύ.
ΒΑΣΙΛΗΣ ΚΕΔΙΚΟΓΛΟΥ: Δεν υπάρχει καμία απόδειξη ότι εισέπραξαν…
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
Εισερχόμαστε στην ημερήσια διάταξη
ΤΩΝ ΕΠΕΡΩΤΗΣΕΩΝ
Θα συζητηθεί η υπ' αριθμόν 31/3.12.2001 επερώτηση των Βουλευτών της Νέας Δημοκρατίας κυρίων Ηλία Καλλιώρα, Νικόλαου Νικολόπουλου, Αδάμ Ρεγκούζα, Σάββα Τσιτουρίδη, Ελευθέριου Παπαγεωργόπουλου, Θεόδωρου Σκρέκα, Σταύρου Καλογιάννη, Νικόλαου Λέγκα, Θεόδωρου Κασσίμη και Γεώργιου Αλογοσκούφη, προς τον Υπουργό Οικονομίας και Οικονομικών, σχετικώς με την οικονομική πολιτική της Κυβέρνησης.
Από τη Νέα Δημοκρατία, για τη συζήτηση της επερώτησης αυτής, ορίζεται ως κοινοβουλευτικός εκπρόσωπος ο Βουλευτής Α' Αθηνών κ. Γεώργιος Αλογοσκούφης.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, θα μπορούσα να έχω το λόγο;
ΠΡΟΕΔΡΕΥΩΝ (Κωνσταντίνος Γείτονας): Βεβαίως, κύριε Αλογοσκούφη, έχετε το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, βλέπω ότι για μία ακόμη φορά ο Υπουργός Οικονομίας και Οικονομικών δεν βρίσκεται εδώ για να απαντήσει σε επερώτηση που αφορά το σύνολο της ακολουθούμενης οικονομικής πολιτικής. Αυτό συμβαίνει συστηματικά τα τελευταία έξι χρόνια. Από το 1996 και ο πρώην Υπουργός Εθνικής Οικονομίας και ο σημερινός Υπουργός Οικονομίας και Οικονομικών δεν έρχονται να απαντήσουν σε επερωτήσεις της Αντιπολίτευσης. Μάλιστα, ειδικά σήμερα, ο Υπουργός Οικονομίας και Οικονομικών ήταν εδώ το πρωί. Ήταν εδώ μέχρι πριν από λίγο. Βρισκόταν εδώ, κυκλοφορούσε στους διαδρόμους της Βουλής, ήταν και στα έδρανα όταν ο Πρωθυπουργός απάντησε σε κάποια επίκαιρη ερώτηση.
Εμείς ζητάμε, κύριε Πρόεδρε, να ειδοποιηθεί ο Υπουργός και να έλθει εδώ στη Βουλή, διότι η επερώτηση δεν είναι επερώτηση την οποία μπορεί να απαντήσει ο παριστάμενος Υφυπουργός, τον οποίο εμείς σεβόμαστε, έχουμε μιλήσει…
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Αλογοσκούφη, σας άκουσα.
ΓΕΩΡΓΙΟΣ ΑΛΟΓΟΣΚΟΥΦΗΣ: Μισό λεπτό, κύριε Πρόεδρε.
Ζητούμε, λοιπόν, να ειδοποιηθεί να έλθει ο Υπουργός. Θα μιλήσουν οι συνάδελφοι και κατά τη διάρκεια των ομιλιών τους περιμένουμε να έλθει ο Υπουργός να απαντήσει. Εάν δεν έλθει, εμείς το δηλώνουμε από τώρα, η Νέα Δημοκρατία δεν θα παραστεί στη διαδικασία. Σε παρωδίες διαδικασιών κοινοβουλευτικού ελέγχου παύουμε να συμμετέχουμε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, σας παρακαλώ. Μην υποβαθμίζετε με τα λόγια σας το Κοινοβούλιο. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, παρωδία είναι όταν ο Υπουργός δεν έρχεται.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, δεν πρόκειται περί παρωδίας.
Κατά τον Κανονισμό και κατά το Σύνταγμα η Κυβέρνηση εκπροσωπείται νομίμως. Άρα, δεν πρόκειται περί παρωδίας. Έχετε πολιτική διαφορά. Αυτό το καταλαβαίνω. Θα σας απαντήσει η Κυβέρνηση. Μην μιλάτε, όμως, για παρωδία Κοινοβουλίου. Σας παρακαλώ.
ΘΕΟΔΩΡΟΣ ΚΑΣΣΙΜΗΣ: Πολιτικό και ηθικό είναι το θέμα.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει, λοιπόν, ο κ. Καλλιώρας, ο πρώτος των επερωτώντων.

(BM)


ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μπορώ να έχω το λόγο;
ΠΡΟΕΔΡΕΥΩΝ (Κωνσταντίνος Γείτονας): Ζητήσατε το λόγο, κύριε Μητσοτάκη;
Ορίστε, έχετε το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επί του θέματος που εδημιουργήθη, μπορεί να είναι δικαίωμα της Κυβέρνησης να στέλνει Υφυπουργό αντί Υπουργού, αλλά αυτό μπορεί να γίνεται εκτάκτως και όχι ως κανόνας.
Κύριε Πρόεδρε, είναι βέβαιο ότι το μεγάλο πρόβλημα της Ελλάδος σήμερα είναι η οικονομία. Ήταν και εξακολουθεί να είναι. Είναι ποτέ δυνατόν ένα Κοινοβούλιο επί πέντε χρόνια να μην μπορεί να συζητήσει την οικονομική πολιτική με τον κυρίως υπεύθυνο Υπουργό της Εθνικής Οικονομίας;
(Χειροκροτήματα από την πτέρυγα της Νέας Δημοκρατίας)
Και λέτε ότι αυτό δεν αποτελεί ουσιαστική παράβαση του κανόνος; 
ΠΡΟΕΔΡΕΥΩΝ (Κωνσταντίνος Γείτονας): Αυτό είπα, κύριε Πρόεδρε; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό είπατε.
ΠΡΟΕΔΡΕΥΩΝ (Κωνσταντίνος Γείτονας): Αυτό καταλάβατε ότι είπα ή επέκρινα τον κύριο συνάδελφο ότι μίλησε για παρωδία του Κοινοβουλίου και αναφέρθηκα στον Κανονισμό; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό είναι το θέμα. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κριτική να κάνετε προς την Κυβέρνηση. Είναι δικαίωμά σας. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η ακραία εφαρμογή ενός Κανονισμού καταλήγει ουσιαστικώς σε κατάργηση του Κανονισμού.
ΠΡΟΕΔΡΕΥΩΝ (Κωνσταντίνος Γείτονας): Όχι, κύριε Πρόεδρε. Με όλη την εκτίμηση, ξέρω τι είπα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, ξέρετε τι είπατε, ξέρω κι εγώ τι είπα. Περίεργο Κοινοβούλιο τον τελευταίο καιρό και περίεργη Κυβέρνηση.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επισημαίνω, κύριε Πρόεδρε, ότι σ΄ αυτό το Κοινοβούλιο δεν υπάρχουν νομοσχέδια. Για πρώτη φορά στα πενήντα χρόνια που είμαι εδώ μέσα η Κυβέρνηση…
ΠΡΟΕΔΡΕΥΩΝ (Κωνσταντίνος Γείτονας): Είναι θέμα της επερώτησης αυτό, κύριε Πρόεδρε; Με τη δική σας εμπειρία; Και βοηθάτε στη λειτουργία του Κοινοβουλίου; Είναι θέμα της επερώτησης αυτό να μιλήσετε; Σας παρακαλώ! 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Έρχονται εδώ οι Υπουργοί για να ακούσουν την απάντηση Πρωθυπουργού και δεν έρχονται για να ακούσουν …
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Πρόεδρε. 
Το λόγο έχει λοιπόν ο κ. Καλλιώρας.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, με συγχωρείτε. Δεν θα με διακόψετε. Να τελειώσω.
ΠΡΟΕΔΡΕΥΩΝ (Κωνσταντίνος Γείτονας): Τι θα κάνουμε τώρα; Θα αναπτύξουμε θέμα;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Έρχονται εδώ οι Υπουργοί για να ακούσουν μια απάντηση του Πρωθυπουργού και δεν έρχονται εδώ για να ακούσουν την Αξιωματική Αντιπολίτευση, την αντιπολίτευση εν γένει. Και θα μιλήσουν και τα υπόλοιπα κόμματα της αντιπολιτεύσεως για την οικονομική πολιτική.
ΠΡΟΕΔΡΕΥΩΝ (Κωνσταντίνος Γείτονας): Θα με διευκολύνετε τώρα; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και νομίζετε ότι έτσι λειτουργεί το Κοινοβούλιο; Περίεργη Κυβέρνηση είναι που δεν ξέρω τι κάνει, κύριε Πρόεδρε. Όσο και αν τα έχει χαμένα, τουλάχιστον το Κοινοβούλιο ας το σεβαστεί.
ΠΡΟΕΔΡΕΥΩΝ (Κωνσταντίνος Γείτονας): Με την Κυβέρνηση μπορείτε …
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, μπορώ να έχω το λόγο;
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε…
ΠΡΟΕΔΡΕΥΩΝ (Κωνσταντίνος Γείτονας): Τι να κάνω; Αφού ξεκινάμε με παρεμπίπτον θέμα σε επερώτηση; 
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε…
ΠΡΟΕΔΡΕΥΩΝ (Κωνσταντίνος Γείτονας): Ήρεμα, κύριε Τσιτουρίδη.
Ορίστε, κύριε Λαφαζάνη, έχετε το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, λυπούμαι να πω ότι εδώ γίνεται μία απεριόριστη υποβάθμιση, μέχρι περιθωριοποιήσεως, της Βουλής από την πλευρά όχι τη δική σας φυσικά, αλλά της Κυβέρνησης. Προηγουμένως ήταν εδώ ο κ. Χριστοδουλάκης. Παρεκάθετο δίπλα στον κύριο Πρωθυπουργό, όταν απαντούσε για τα "φρουτάκια".
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σαν ακροατής έρχεται.
ΠΑΝΑΓΙΩΤΗΣ ΛΑΦΑΖΑΝΗΣ: Δηλαδή το χρέος του Υπουργού Εθνικής Οικονομίας είναι να παρίσταται παρά τω Πρωθυπουργώ σε μία επίκαιρη ερώτηση που απευθύνεται στον κύριο Πρωθυπουργό και όχι στην επερώτηση, η οποία γίνεται από την Αξιωματική Αντιπολίτευση και παρευρίσκεται όλη σχεδόν η αντιπολίτευση προκειμένου να ελέγξει την Κυβέρνηση και να λάβει απαντήσεις από τον Υπουργό Οικονομίας; Και με συγχωρείτε, του το είπα ιδιαιτέρως του κ. Χριστοδουλάκη ότι ακολουθεί επερώτηση. Μας αγνοεί. Είναι δυνατόν να γίνεται αυτό το πράγμα; 
Και δεν είναι η πρώτη φορά. Συστηματικά γίνεται ο έλεγχος της Κυβέρνησης δια των Υφυπουργών. Και ερωτώ: Γι΄ αυτόν το λόγο τοποθετήθηκαν οι Υφυπουργοί στην Κυβέρνηση; Για να είναι η ασπίδα των Υπουργών στον έλεγχο του Κοινοβουλίου;
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Λαφαζάνη. Δεν θα ανοίξουμε συζήτηση.
ΠΑΝΑΓΙΩΤΗΣ ΛΑΦΑΖΑΝΗΣ: Ολοκληρώνω, αλλά το θέμα δεν είναι δυνατόν να τελειώσει εδώ. Κι εσείς, κύριε Πρόεδρε, έχετε χρέος να παρέμβετε προκειμένου να αναβαθμίσετε τη Βουλή όταν υποβαθμίζεται από την πλευρά της Κυβέρνησης και όχι να μας λέτε ότι περιφρονούμε τη Βουλή.
ΠΡΟΕΔΡΕΥΩΝ (Κωνσταντίνος Γείτονας): Καλώς. Έχει τοποθετηθεί ο Πρόεδρος επανειλημμένα πάνω σ΄ αυτά τα ζητήματα. 
ΓΕΩΡΓΙΟΣ ΑΛΟΓΟΥΣΚΟΥΦΗΣ: Κύριε Πρόεδρε, μπορώ να έχω το λόγο;
ΠΡΟΕΔΡΕΥΩΝ (Κωνσταντίνος Γείτονας): Ναι, κύριε Αλογοσκούφη, να το κλείσουμε όμως το θέμα για να προχωρήσουμε.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, επειδή είμαι βέβαιος ότι άθελά σας παραποιήσατε το νόημα αυτών που είπα, εγώ απευθύνθηκα στην Κυβέρνηση. Η Κυβέρνηση είναι που…
ΠΡΟΕΔΡΕΥΩΝ (Κωνσταντίνος Γείτονας): Εντάξει, προς την Κυβέρνηση να κάνετε οποιαδήποτε κριτική. 
ΓΕΩΡΓΙΟΣ ΑΛΟΓΟΣΚΟΥΦΗΣ: Και οι παρωδίες του κοινοβουλευτικού ελέγχου υπάρχουν, διότι η Κυβέρνηση στην ουσία υποβαθμίζει τον κοινοβουλευτικό έλεγχο. Δεν απευθύνθηκα προς τη Βουλή. Εσείς ως Πρόεδρος βεβαίως έχετε χρέος να προασπίσετε το κύρος του Κοινοβουλίου.
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Αλογοσκούφη.
Ο κ. Καλλιώρας έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε Πρόεδρε, μπορώ να παρέμβω; 
ΠΡΟΕΔΡΕΥΩΝ (Κωνσταντίνος Γείτονας): Θέλετε να μιλήσετε επ΄ αυτού, κύριε Πάχτα;
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ναι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Συγνώμη, κύριε Καλλιώρα, αλλά αφού έδωσα το λόγο σε όλους, θέλει να απαντήσει και ο κύριος Υπουργός.
Ορίστε, κύριε Υπουργέ, μόνο να μην επεκταθείτε.
(ST)




ΧΡΗΣΤΟΣ ΠΑΧΤΑΣ ( Υφυπουργός Εθνικής Οικονομίας και Οικονομικών): Ευχαριστώ, κύριε Πρόεδρε.
Κύριοι συνάδελφοι, νομίζω ότι σύμφωνα με τον Κανονισμό της Βουλής η Κυβέρνηση εκπροσωπείται, είναι ένα περιεχόμενο, το οποίο από κοινού όλοι μαζί συμφωνήσαμε και ψηφίσαμε. Το πώς θα εκπροσωπηθεί η Κυβέρνηση στη σημερινή διαδικασία και με ποιον Υπουργό, δεν είναι ευθύνη της Αντιπολίτευσης να το κρίνει. Το αποφασίζει η Κυβέρνηση και είναι η Κυβέρνηση εδώ υπεύθυνη για να απαντήσει επί της ουσίας των προβλημάτων που τίθενται.
ΠΑΝΑΓΙΩΤΗΣ ΛΑΦΑΖΑΝΗΣ: Δεν έχουμε δικαίωμα να κρίνουμε;
ΑΔΑΜ ΡΕΓΚΟΥΖΑΣ: Έχει δικαίωμα να το κρίνει η Αντιπολίτευση.
ΠΑΝΑΓΙΩΤΗΣ ΛΑΦΑΖΑΝΗΣ: Ναι, αλλά λέει ότι δεν μπορούμε να το κρίνουμε.
ΠΡΟΕΔΡΕΥΩΝ (Κωνσταντίνος Γείτονας): Γιατί αντιδράτε; Είπατε όλοι την άποψή σας, να μην την πει ο κ. Υπουργός; Πώς να το κάνουμε; Αφήστε να πει την άποψή του. Θα την κρίνετε και εσείς, θα την κρίνει και ο λαός.
ΧΡΗΣΤΟΣ ΠΑΧΤΑΣ ( Υφυπουργός Εθνικής Οικονομίας και Οικονομικών): Το περιεχόμενο της επερώτησης είναι πράγματι και σημαντικό και κρίσιμο. Νομίζω ότι είναι ώρα να ασχοληθούμε με το περιεχόμενο της επερώτησης για να αναδειχθεί εκεί αν υπάρχουν πολιτικές ή αν υπάρχουν παρωδίες που πιστεύω ότι ακούστηκαν προηγουμένως. Και θα έλεγα να μείνουμε στην ουσία, να αφήσουμε την παραπολιτική και τις εντυπώσεις και να ασχοληθούμε με ουσία.
ΓΕΩΡΓΙΟΣ ΑΛΟΓΟΣΚΟΥΦΗΣ: Μία λέξη, κύριε Πρόεδρε! 
ΠΡΟΕΔΡΕΥΩΝ (Κωνσταντίνος Γείτονας): Κύριε Αλογοσκούφη, μην κάνουμε τώρα δεύτερο κύκλο! 
ΓΕΩΡΓΙΟΣ ΑΛΟΓΟΣΚΟΥΦΗΣ: Μία τελευταία δήλωση.
ΠΡΟΕΔΡΕΥΩΝ (Κωνσταντίνος Γείτονας): Κάντε τη, κύριε Αλογοσκούφη, να τελειώνουμε, αλλά είναι ο κ. Καλλιώρας να μιλήσει.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, εγώ δεν αμφισβητώ τη νομιμότητα της διαδικασίας. 
ΠΡΟΕΔΡΕΥΩΝ (Κωνσταντίνος Γείτονας): Προφανώς. Εκεί ήταν και η δική μου παρέμβαση.
ΓΕΩΡΓΙΟΣ ΑΛΟΓΟΣΚΟΥΦΗΣ: Πολιτική είναι η κριτική. Επί πέντε χρόνια, από το 1996 ούτε ο προκάτοχος του σημερινού Υπουργού, αλλά ούτε και ο σημερινός Υπουργός σε προηγούμενη επερώτησή μας εμφανίστηκαν εδώ να απαντήσουν για θέματα που δεν είναι παρεμπίπτοντα ή ειδικά, είναι το σύνολο της οικονομικής πολιτικής. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτά είναι πρωτοφανή και δυσάρεστα φαινόμενα για τον Κοινοβουλευτισμό, να το σημειώσετε.
ΓΕΩΡΓΙΟΣ ΑΛΟΓΟΣΚΟΥΦΗΣ: Με όλο το σεβασμό που εγώ τρέφω στον κύριο Υφυπουργό, δεν είναι αυτός υπεύθυνος για το σχεδιασμό του συνόλου της οικονομικής πολιτικής ούτε είναι σε θέση να αναλάβει αυτήν την πολιτική ευθύνη.
ΠΡΟΕΔΡΕΥΩΝ (Κωνσταντίνος Γείτονας): Είναι κατανοητή η θέση σας. 
ΓΕΩΡΓΙΟΣ ΑΛΟΓΟΣΚΟΥΦΗΣ: Επαναλαμβάνω ότι εμείς -ως χειρονομία καλής θέλησης- θα περιμένουμε να έλθει ο Υπουργός, θα μιλήσουν οι συνάδελφοι, αλλά δεν θα παραμείνουμε να ακούσουμε την απάντηση του κυρίου Υφυπουργού.
ΠΡΟΕΔΡΕΥΩΝ (Κωνσταντίνος Γείτονας): Κύριε Αλογοσκούφη, αυτό είναι στη δική σας διακριτική ευχέρεια.
Ζήτησε το λόγο ο Κοινοβουλευτικός Εκπρόσωπος του ΠΑΣΟΚ, ο κ. Κωνσταντίνου. Ορίστε, κύριε Κωνσταντίνου.
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, λυπάμαι που δεν ήμουν από την αρχή που δημιουργήθηκε αυτό το θέμα, για το οποίο η Αντιπολίτευση δίνει έναν τόνο πάρα πολύ έντονο και μάλιστα, πήρε το λόγο και ο Πρόεδρος, ο κ. Μητσοτάκης με την μεγάλη του εμπειρία. 
Θέλω να ξεκαθαρίσουμε -και νομίζω ότι είναι σε δύσκολη θέση και ο κύριος Υφυπουργός να απαντά σε αυτά- ότι το ουσιαστικό θέμα δεν είναι η επερώτηση ή τα άτομα που υπογράφουν και αναπτύσσουν την επερώτηση, κάτι που κάθε Αντιπολίτευση επιλέγει πώς θα γίνει, αλλά το τι τόνο, τι στοιχεία, τι πληρότητα έχει η Κυβέρνηση κατά την απάντησή της. Έχω τη γνώμη ότι στρέφεται και λίγο εναντίον των στελεχών της Κυβέρνησης που είτε ο Τύπος είτε η Αντιπολίτευση θεωρεί ότι είναι πρώτης γραμμής. Επαναλαμβάνω ότι είναι και ολίγον μειωτικό γι' αυτά τα στελέχη της Κυβέρνησης που απαντούν.
Θα παρακαλέσω λοιπόν, η Νέα Δημοκρατία να μην βάζει τέτοια διάσταση του προβλήματος αρκούντως μειωτική -βάλτε τη λέξη σε εισαγωγικά- αλλά να μείνει σε αυτό που είναι η ουσία του πράγματος. Και η ουσία είναι η απάντηση, τα επιχειρήματα, τα στοιχεία που η Κυβέρνηση θα παρουσιάσει κατά την ανάπτυξη της επερώτησης.
Άκουσα τώρα τον κ. Αλογοσκούφη -και αυτή ήταν η αιτία που με έκανε να πάρω το λόγο, απαντώντας στη Νέα Δημοκρατία και στον Κοινοβουλευτικό Εκπρόσωπο- να λέει κάτι που κατά τη γνώμη μου πρώτη φορά συμβαίνει -και έχω μια αρκετά μακρά θητεία στη Βουλή- ότι "θα ακούσουμε και θα αποχωρήσουμε αν δεν έλθει ο Υπουργός". Περί αυτού πρόκειται; Πράγματι θεωρεί κανείς ότι αυτό είναι κοινοβουλευτική τακτική και κοινοβουλευτική τάξη; Θα παρακαλέσω, επειδή όλοι εδώ έχουμε πολύ μικρότερη θητεία από την κ. Μητσοτάκη, να μας πει αν πράγματι αυτό συνέβη ποτέ.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα σας πω.
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Κωνσταντίνου.
ΦΛΩΡΟΣ ΚΩΝΣΤΑΝΤΙΝΟΥ: Παρακαλώ, κύριε Πρόεδρε. Δεν μπορεί να προσβάλλουν την Κυβέρνηση και στελέχη της και -χωρίς καν να ακούσουν την ουσία της ανάπτυξης της επερώτησης- να απειλούν, όπως προχθές μας απείλησαν ότι θα αποχωρήσουν με άλλη αφορμή, σε άλλο νομοσχέδιο, για άλλο θέμα.
(ΧF)



Παρακαλώ να μείνουμε στην ουσία του πράγματος και να προχωρήσει η συζήτηση ουσιαστικά, ο έλεγχος της Κυβέρνησης ουσιαστικά.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Κωνσταντίνος Γείτονας): Θα το ανακυκλώσουμε και άλλο;
Ορίστε, έχετε το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επειδή με προκάλεσε ο συμπαθέστατος συνάδελφος θα ήθελα απλώς να θυμίσω σ' αυτή την Αίθουσα ότι η περιφρόνηση που επιδεικνύεται σήμερα στο Κοινοβούλιο κύριε συνάδελφε του ΠΑΣΟΚ δεν υπήρξε ποτέ. Και θα σας πω ένα ιστορικό γεγονός που θα σας εκπλήξει. 
Επί στρατάρχου Παπάγου, επί Ελληνικού Συναγερμού είχα κάνει μια ερώτηση για τις 'Ενοπλες Δυνάμεις. 'Ηταν παρούσα όλη η κυβέρνηση και ήταν γεμάτη η Αίθουσα εκείνη την εποχή και γεμάτα τα θεωρεία. Και εγώ τότε νεαρός Βουλευτής δεν είχα καμία ιδιότητα. Ζήτησα την παρουσία του στρατάρχου Παπάγου και είπα ότι δεν ανεβαίνω στο Βήμα εάν δεν προσέλθει ο στρατάρχης Παπάγος να παρακολουθήσει την επερώτηση. Και ήρθε όντως ο στρατάρχης Παπάγος και παρακολούθησε την επερώτηση ενός απλού Βουλευτού. 
Θέλετε να συμφωνήσω ότι είναι τακτικό, ότι εξυψώνει το Κοινοβούλιο αυτό, όταν βλέπω πέντε χρόνια τώρα ο κατ' εξοχήν υπεύθυνος για την οικονομία, Υπουργός Εθνικής Οικονομίας να μην προσέρχεται στο Κοινοβούλιο; 
Εγώ τιμώ τον κ. Πάχτα και είναι γνωστό. Είναι αξιόλογος άνθρωπος και μπορεί να είναι και καλύτερος εάν θέλετε από τον Υπουργό του. Αλλά δεν είναι αυτός που αποφασίζει.
Είναι ανάγκη κύριε Πρόεδρε να καταλάβουμε κάποτε ότι υποβαθμίζουμε τραγικά αυτό το Κοινοβούλιο και αυτό είναι λάθος. Και είναι μεγάλη η ευθύνη του κ. Σημίτη και του εκσυγχρονιστικού ΠΑΣΟΚ.
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Κωνσταντίνος Γείτονας): Κύριε Κωνσταντίνου δε νομίζω ότι θα πρέπει να ανακυκλώσουμε και άλλο τη συζήτηση.
ΦΛΩΡΟΣ ΚΩΝΣΤΑΝΤΙΝΟΥ: 'Οχι κύριε Πρόεδρε, αλλά ο κ. Μητσοτάκης με την εμπειρία του κατέφυγε στο 1952 και καλά έκανε. Εγώ τότε είχα γεννηθεί. Γνωρίζω αρκετά πράγματα μετά από το 1974 και ζω από το 1981 τη Βουλή. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ζείτε την υποβάθμιση του Κοινοβουλίου.
ΦΛΩΡΟΣ ΚΩΝΣΤΑΝΤΙΝΟΥ: Παρακάλεσα τον κ. Μητσοτάκη να θυμηθεί παρόμοιο περιστατικό απειλής αποχώρησης από επερώτηση μετά το 1974 και πάντως μετά το 1981. Είναι καλό που κατέφυγε πριν, στο 1952. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Καλλιώρας έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, παρακαλώ το λόγο. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ κύριε Αλογοσκούφη:
ΓΕΩΡΓΙΟΣ ΑΛΟΓΟΣΚΟΥΦΗΣ: Επί της ουσίας θέλω να μιλήσω. 
ΠΡΟΕΔΡΕΥΩΝ (Κωνσταντίνος Γείτονας): Θα μιλήσετε μετά. Ούτως ή άλλως θα τοποθετηθείτε οι κοινοβουλευτικοί εκπρόσωποι στη συνέχεια.
Ορίστε κύριε Καλλιώρα έχετε το λόγο.
ΗΛΙΑΣ ΚΑΛΛΙΩΡΑΣ: Κύριε Πρόεδρε, εάν τα τελευταία πέντε χρόνια ο κύριος Υπουργός παρίστατο σ' αυτή την Αίθουσα όλες τις φορές και σήμερα για κάποιο λόγο δεν ήταν στην Αίθουσα, δεν θα υπήρχε κανένα πρόβλημα.
( Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κα ΑΝΝΑ ΨΑΡΟΥΔΑ ΜΠΕΝΑΚΗ ) 
Τώρα όμως, αντιθέτως πέντε χρόνια δεν είναι εδώ. Αλλά και σήμερα μια ακόμα μέρα έχουμε το ίδιο βιολί -συγνώμη για την έκφραση- από τους κυρίους Υπουργούς Εθνικής Οικονομίας και Οικονομικών. Αυτό καταγγέλουμε. 
Η Ελλάδα κύριε Πρόεδρε, οριστικά θα πει και αντίο στη δραχμή. Αυτή τη στιγμή στην Ευρώπη γίνονται κοσμογονικές αλλαγές. Και εμείς εδώ στην Ελλάδα δεν έχουμε καν τη δυνατότητα να πούμε ορισμένες σκέψεις που τις θεωρούμε σοβαρές, τεκμηριωμένες, να πούμε ορισμένα επιχειρήματα στον κύριο Υπουργό και να μας ακούσει. 'Ισως ωφεληθεί, ίσως αλλάξει κάτι. 
Ο κύριος Υπουργός δεν έρχεται από τη μια πλευρά και από την άλλη σε κάθε συζήτηση που ακούμε, είτε σε επίκαιρη ερώτηση, είτε σε συζήτηση προϋπολογισμού, είτε σε άλλες εκτός της Βουλής τοποθετήσεις του, μας λέει συνεχώς ότι τα πράγματα είναι ρόδινα.
Από το 1981 λόγου χάρη με την οικονομική πολιτική που ακολουθεί το ΠΑΣΟΚ για είκοσι περίπου χρόνια έχουμε αύξηση της ανεργίας. Μπορείτε να δείτε τα στοιχεία για την αύξηση της ανεργίας. 
Οι άνεργοι κύριε Υφυπουργέ ήταν εκατό σαράντα οκτώ χιλιάδες πεντακόσιοι τη μέρα που ορκίστηκε η δική σας κυβέρνηση και σήμερα είναι περί της εξακόσιες χιλιάδες. Δηλαδή κάθε χρόνο η αναπτυξιακή οικονομική σας πολιτική προσθέτει περίπου είκοσι πέντε χιλιάδες ανέργους. Αυτές είναι οι νέες θέσεις εργασίας τις οποίες συνέχεια επαγγέλεσθε και από την άλλη δεν θέλετε να ακούσετε τίποτε.
XF
Δηλαδή ενώ τα τελευταία χρόνια σας δίνουμε και ιδιαίτερη πίστωση χρόνου για το σημαντικό θέμα της εισόδου της χώρας μας στην Ευρωζώνη, εσείς ενώ προχωρήσατε και δεχθήκαμε και εμείς σιωπηλά την ονομαστική σύγκλιση, προχωρούμε μια από τα ίδια. Ξεχάσατε -και αυτό είναι δεδομένο- την πραγματική οικονομία. 
Η πλειοψηφία των στοιχείων που μας δίνετε είναι κάλπικα, νόθα, χαλκευμένα -και θα αποδείξω στο χρόνο που έχω αυτά που λέω- και δεν έχουν καμία σχέση με την πραγματική οικονομία από τη μια μεριά και με τους πραγματικούς αριθμούς από την άλλη μεριά. Το δυστύχημα είναι ότι πίσω από την πραγματική οικονομία και τους πραγματικούς αριθμούς, όχι τους κάλπικους τους δικούς σας, υπάρχουν πραγματικοί άνθρωποι που έχουν πρόβλημα, που δεν μπορούν να πληρώσουν τα φροντιστήρια, που οι οικογένειες δεν μπορούν να αγοράσουν μια καινούργια τηλεόραση, για να το πούμε απλά. Βεβαίως εσείς, κατά τα πρότυπα των Δολιανών, προσπαθείτε επικοινωνιακά να μας πείτε ότι όλα είναι θαυμάσια. 
Τι κάνατε όλα τα χρόνια; Βάλατε τη μύτη κάτω -να με συμπαθάτε για την έκφραση- και αυτό που κοιτάζετε συνέχεια είναι πώς θα αυξήσετε το χαράτσι. Ο στόχος σας λοιπόν ήταν οι εισπράξεις, είτε με φορολογίες -όπου έχουμε πάνω από 85 νέους φόρους- είτε με μετοχοποιήσεις, είτε με κάλπικες ιδιωτικοποιήσεις. Και πάνω σ' όλα αυτά, βάζετε και τη δημιουργική λογιστική, βάζετε τις λογιστικές αλχημείες. Δεν σας φτάνουν όλα αυτά, αλλά προχωρείτε ακόμα και σε προεισπράξεις μελλοντικών εσόδων. Πέρσι 681 δις δραχμές τα πήρατε ως προείσπραξη για το Γ' Κοινοτικό Πλαίσιο Στήριξης. Τα προμέτοχα για τα ελληνικά τουριστικά ακίνητα έφτασαν τα 350 δις δραχμές και άλλα προμέτοχα έφτασαν τα 450 δις δραχμές. 
Σήμερα λοιπόν, κύριε Υφυπουργέ, επερωτάστε για πολλά πράγματα, αλλά κυρίως η επερώτηση είναι γιατί δεν έχετε πράγματι οικονομική πολιτική. Εάν μιλάτε για οικονομική πολιτική, άξονας βασικός της είναι η φορομπηχτική της τακτική. Δεν έχετε πολιτική βούληση -και πρέπει να το πούμε αυτό- να δώσετε λύσεις στην πραγματική οικονομία. Δεν έχετε βάλει ποτέ ένα χρονοδιάγραμμα μέτρων και κυρίως διαρθρωτικών μέτρων. Πέρσι κάνατε τρεις αναθεωρήσεις του προγράμματος με τρεις επικαιροποιήσεις του ιδίου δικού σας προγράμματος σχετικά με την οικονομία. Το πραγματικό δημοσιονομικό έλλειμμα, είναι πέρα και πάνω πάσης φαντασίας. Η παραοϊκονομία αγγίζει τα 15 τρις και η φοροδιαφυγή τα 2 τρις δραχμές.
Και ενώ συμβαίνουν όλα αυτά και όχι μόνο, η Κυβέρνηση επιμένει σε οικονομική πολιτική του ποδαριού. Και επιτρέψτε μου να σας πω γιατί είναι οικονομική πολιτική ποδαριού και πώς εμμέσως αναδεικνύεται ή φαίνεται αυτό το οποίο λέω. 
Πέρα από την ιταλοποίηση της χώρας τις τελευταίες μέρες, όπως σας είπα οι άνεργοι όλο και αυξάνονται ή μένει ο ίδιος αριθμός τους τελευταίους μήνες. Η ύπαιθρος ερημώνει. Τα τρακτέρ έρχονται στην Αθήνα. Μεγασυγχωνεύσεις του κ.Χριστοδουλάκη αφορούν την Εθνική Τράπεζα και την ΑLPHA. Και αυτές δουλειές του ποδαριού είναι. Η διαφθορά βασιλεύει. Αν ψάξουμε στον ΟΤΕ, θα βρούμε 100 δις δραχμές αποθηκευμένα άχρηστα προϊόντα. Εάν ψάξουμε στη ΔΕΗ, θα βρούμε 40 δις δραχμές. Γιατί δεν παίρνετε αυτά τα 140 δις δραχμές να τα δώσετε -υπόθεση εργασίας κάνω- σ' αυτούς οι οποίοι έχουν πρόβλημα με την τελευταία κακοκαιρία; Αυτά και μόνο θα έφταναν ουσιαστικά ώστε να λύσετε το πρόβλημα.
Ένα στα τέσσερα παιδιά φεύγει από το σχολείο, εγκαταλείπει το Λύκειο. Αυτά είναι χθεσινά στοιχεία. Η Ελλάδα -το ακούσαμε σήμερα και από τον κύριο Πρωθυπουργό- πάει πλέον να γίνει ένα επίσημο απέραντο καζίνο. 
Ολυμπιακοί Αγώνες: Κυνηγάμε να βρούμε τον ίσκιο μας. 
Σκάνδαλα: Το ένα διαδέχεται το άλλο. Από την ΑΣΤΡΕΑ ΑΕΠΕΥ, ένα σκάνδαλο που αγγίζει τα 10 δις δραχμές, πάμε στο σκάνδαλο της ΕΤΒΑ FINANCE και πάει λέγοντας. Και ελληνικέ λαέ, κορόιδο της χώρας -συγγνώμη για την έκφραση- πλήρωσε τα δικά μας λάθη, παραλείψεις ή σκοπιμότητες.
( MN )

Η Ολυμπιακή Αεροπορία σήμερα θα πουληθεί, αύριο θα πουληθεί, δόθηκε μία περίοδος χάριτος και ψάχνουμε να βρούμε το 1,3 τρισεκατομμύρια που χάθηκε που αν δίνονταν στους αγρότες και στην ύπαιθρο δεν θα είχαμε αυτό το χάλι που έχουμε σήμερα. Δυστυχώς, η ύπαιθρος πεθαίνει με ταχύτατους και ραγδαίους ρυθμούς. 
Τα Ναυπηγεία Σκαραμαγκά τώρα τα οποία πουλήθηκαν, αλλά δεν έχουν πουληθεί. Τώρα για τους ορκωτούς λογιστές έχουμε την εταιρεία ΣΟΛ. Α.Ε. που ελέγχει το 95% των εταιρειών του κράτους, όργανο κομματικό όπως ξέρετε και κάθε φορά βλέπουμε να δημιουργούνται προβλήματα με τη ΔΕΚΑ, που θυμάστε ότι με υπογραφή του κ. Χριστοδουλάκη έγινε το παιχνίδι. Τον κ. Χριστοδουλάκη τον ξαναβρήκαμε στο χρηματιστήριο να παίζει και ο ίδιος με αποτέλεσμα να μην υπάρχει καν αξιοπιστία ακόμη και στα ίδια τα μέλη της Κυβέρνησης.
Ερχόμαστε τώρα σε ένα άλλο ζωτικό ζήτημα που αφορά τα έσοδα του Δημοσίου που αντικατοπτρίζει την πραγματική οικονομία κυρίως στο χρηματιστήριο, έτσι λέγατε όταν σας συνέφερε. Πέρυσι, το 2001 το χρηματιστήριο στον προϋπολογισμό είχατε βάλει στόχο 330 δισεκατομμύρια και πήρατε 43 δισεκατομμύρια τελικές εισπράξεις.
Όσο για το δημόσιο χρέος, ξέρετε καλύτερα από μας ότι οι κοινοτικοί μας περιμένουν στη γωνία για να ελέγξουν τα δικά μας ανεξέλεγκτα πράγματα γιατί μία οι κεφαλαιακές μεταβιβάσεις στον προϋπολογισμό, μία οι εθνικολογιστικές προσαρμογές και τα νεώτερα τρικ που βγαίνουν στην επιφάνεια, όπως προχθές του κ. Αλογοσκούφη, που αναφέρθηκε στο Ταχυδρομικό Ταμιευτήριο και είπε ότι το ελληνικό Δημόσιο επαναγόρασε ομόλογα κυμαινόμενου επιτοκίου αξίας 228 δισεκατομμυρίων δραχμών στις 27.12 και την επόμενη ημέρα τα ξαναπούλησε φυσικά για να ωραιοποιήσει τον προϋπολογισμό γιατί είναι απαραίτητο να έχουμε θετικό πρόσημο. Το δημόσιο χρέος δεν ξέρουμε πόσο είναι και πρέπει να πούμε στην Κυβέρνηση πως μόλις η Νέα Δημοκρατία αναλάβει και δεν είναι μακριά αυτό, θα ανοίξουμε τα χαρτιά και μέσα σε λίγες ημέρες θα έρθουμε στη Βουλή και θα πούμε στον ελληνικό λαό ποια είναι τα πραγματικά στοιχεία. Αυτό για να καταλάβουν οι κυβερνώντες σήμερα και ο ελληνικός λαός πως άλλοι είναι οι αριθμοί και άλλη είναι η πραγματικότητα. Άλλο το καθεστώς της ωραιοποίησης τύπου Δολιανών και άλλο το σκληρό "ρόκ" που ζει η κοινωνία μας έξω.
Τώρα αν δούμε το δανεισμό των νοικοκυριών, μία άλλη σοβαρότατη ένδειξη στην ίδια κατεύθυνση και λογική, η Τράπεζα της Ελλάδος είπε προχθές ότι ο δανεισμός έφτασε τα 7,7 τρισεκατομμύρια δραχμές για δάνεια στέγης και καταναλωτικά. Τώρα για τις πιστωτικές κάρτες, πάνω από ένα τρισεκατομμύριο πλαστικό χρήμα κυκλοφορεί και κατά τα άλλα όλα είναι θαυμάσια!
Ένα άλλο στοιχείο είναι οι άμεσες ξένες επενδύσεις που δείχνουν την εμπιστοσύνη των ξένων κυρίως επενδυτών προς τη χώρα μας. Σύμφωνα με την τελευταία έκθεση των Ηνωμένων Εθνών, εδώ πρόκειται για την UNCTAD, μία υποϋπηρεσία για να είμαι ακριβής, για το 2002 στη χώρα μας εισέρευσαν άμεσες ξένες επενδύσεις 800 εκατομμύρια δολάρια, στο Βέλγιο 21,8 δισεκατομμύρια δολάρια, την Ισπανία 36,6 δισεκατομμύρια δολάρια, την Πορτογαλία 6,3 δισεκατομμύρια δολάρια και την Ιρλανδία 19 δισεκατομμύρια δολάρια. Η Ιρλανδία έχει περίπου είκοσι τρεις φορές παραπάνω άμεσες ξένες επενδύσεις από μας, το Βέλγιο που έχει ίδιο πληθυσμό με εμάς, περίπου είκοσι έξι φορές μεγαλύτερο αριθμό άμεσων ξένων επενδύσεων.
Βέβαια, στη δευτερολογία μου, που δεν ξέρω αν θα έρθει ο κύριος Υπουργός, θα σας μιλήσω αλλά δεν θα πω τι κάνει η Νέα Δημοκρατία, γιατί περιμένουμε να έρθει και τότε θα πω για το πλαίσιο των αρχών που θα ακούσετε, κύριε Υφυπουργέ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Δεν θέλετε από τώρα να το ακούσετε καλύτερα;
ΗΛΙΑΣ ΚΑΛΛΙΩΡΑΣ: Όχι, δεν θα το πω τώρα, γιατί πρέπει να ξέρουν οι Έλληνες ότι αυτό που ζουν σχετίζεται με την πραγματικότητα των αριθμών και θα τα ακούσετε θέλετε δεν θέλετε. Το Βήμα είναι δικό μου!
Ευχαριστώ.

(ΚΟ)


Εξαγωγικός τομέας, για να πάμε σε άλλα νούμερα. Κατακρήμνιση εξαγωγών. Οι εξαγωγές είναι 14% κάτω από πέρυσι. Ακούστε νούμερα: Ιανουάριος, Οκτώβριος 2001 εν αντιθέσει με τα νούμερα του 2000…
Παρακαλώ τον κύριο σύμβουλο να μην απασχολεί τον κύριο Υφυπουργό για να ακούσει! 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ακούω, κύριε Καλλιώρα. 
ΗΛΙΑΣ ΚΑΛΛΙΩΡΑΣ: Θα περιμένω, κύριε Υφυπουργέ, γιατί θέλω να ακούσετε για τις εξαγωγές -γιατί σας είπα για τις άμεσες ξένες επενδύσεις- για να συνδέσουμε την οικονομική σας πολιτική όχι με την Ελλάδα, αλλά με το εξωτερικό. 
Εκεί, λοιπόν, ακούστε τα ίδια πράγματα για να ξέρετε και αρχίζω: Ελλάδα: εξαγωγές -επαναλαμβάνω, Ιανουάριος-Οκτώβριος 2001- 8,4 δισεκατομμύρια ευρώ. Βέλγιο: 168,7 δισεκατομμύρια ευρώ. Δηλαδή το Βέλγιο με ίδιο πληθυσμό με την Ελλάδα έχει είκοσι φορές μεγαλύτερες εξαγωγές. Πορτογαλία: 22,1 δισεκατομμύρια ευρώ, δηλαδή και η Πορτογαλία που έχει ίδιο πληθυσμό με μας, έχει 2,6 φορές μεγαλύτερες εξαγωγές. Η Ιρλανδία έχει 9 φορές μεγαλύτερες εξαγωγές από εμάς, με 77,6 δισεκατομμύρια ευρώ. Αυτά, επαναλαμβάνω είναι επίσημα στοιχεία της Eurostat. H Ισπανία 102 δισεκατομμύρια ευρώ. Αυτή είναι η πραγματικότητα. Αυτή είναι η Ελλάδα. Αυτά είναι τα στοιχεία, που ακόμα και σ' αυτούς που γνωρίζουν λίγα πράγματα για την οικονομία θα τους σηκώνονταν η τρίχα και θα αναρωτιόντουσαν τί θα έρθει να πει σήμερα ο Υφυπουργός ή ο κ. Υπουργός ή ο καθένας. Λοιπόν, δεν αναγνωρίζουμε πλέον. Φτάσαμε σε οριακό σημείο. 
Κύριε Υφυπουργέ, πάμε και σε ένα τελευταίο, δηλαδή τις ιδιωτικοποιήσεις. Σας λέμε συνεχώς να αναδιαρθρώσετε την οικονομία. Έχει μαλλιάσει η γλώσσα μας να λέμε το ίδιο πράγμα ξανά και ξανά. Έχουμε γίνει γραφικοί. Και εσείς δεν καταλαβαίνετε τι εννοούμε λέγοντας "ιδιωτικοποιήσεις". Ένα πράγμα σημαίνει "ιδιωτικοποίηση". Αλλάζει το management και δεν μας ενδιαφέρουν τα ποσοστά. Το management μας ενδιαφέρει, αλλά εσείς -ακούστε την οικονομική σας πολιτική- πέρυσι, αρχές καλοκαιριού, έρχεται ο κ. Παπαντωνίου και λέει εδώ στη Βουλή -το δήλωσε και στον Τύπο- τέρμα οι ιδιωτικοποιήσεις. Δεν περνάνε λίγες μέρες, κύριε Πάχτα, και ο κ. Υπουργός Ανάπτυξης -που και σήμερα μας αγνοεί που είμαστε εδώ- ο κ. Χριστοδουλάκης προχωρά σε κάποιες ψευτο-ιδιωτικοποιήσεις στα ΕΛ.ΠΕ., Σκαραμαγκά, Δ.Ε.Η. Δεν πρόλαβε να στεγνώσει η μελάνη από τις εφημερίδες και να το ακούσουμε και μέσα σε λίγες μέρες έρχεται ο κ. Παπαντωνίου και δίνει μία νέα -ενώ είχε πει σταματάμε- λίστα για ιδιωτικοποιήσεις και μέσα σ' αυτές ήταν οι Κεντρικές Αγορές Αθηνών, Θεσσαλονίκης, αλυκές και κάτι τέτοια πράγματα.
Αν η Ελλάδα, κύριε Υφυπουργέ, είναι δυνατόν να αναδιαρθρώσει την οικονομία με λαϊκές αγορές και οποιεσδήποτε άλλες αγορές αυτού του είδους, κεντρικές αγορές και αλυκές, έχετε κάνει πολύ μεγάλο λάθος και είναι κρίμα που ο ελληνικός λαός σας χαρίζεται τόσα χρόνια.
Ευχαριστώ, κύρια Πρόεδρε.
(Χειροκροτήματα από την Πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, στη σημερινή συζήτηση της επερώτησης, ο Συνασπισμός της Αριστεράς και της Προόδου ορίζει ως Κοινοβουλευτικό Εκπρόσωπο, τον Βουλευτή κύριο Παναγιώτη Λαφαζάνη. 
Επίσης, οι Υπουργοί Εσωτερικών, Δημόσιας Διοίκησης και Αποκέντρωσης, Εξωτερικών, Περιβάλλοντος, Χωροταξίας και Δημοσίων Έργων, Οικονομικών, Ανάπτυξης, Υγείας και Πρόνοιας, Μεταφορών και Επικοινωνιών και Δικαιοσύνης κατέθεσαν σχέδιο νόμου "Κύρωση της συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ουγγρικής Δημοκρατίας για τη συνεργασία και την αμοιβαία παροχή βοήθειας στον τομέα της πρόληψης και της εξάλειψης των συνεπειών των φυσικών και ανθρωπογενών καταστροφών και σοβαρών ατυχημάτων.
Το λόγο έχει ο κ. Τσιτουρίδης. 
ΣΑΒΒΑΣ ΤΣΙΤΟΥΡΙΔΗΣ: Ποτέ άλλοτε, κυρία Πρόεδρε, μία εποχή δεν παρουσίαζε τέτοιες προκλήσεις για τις οικονομίες των χωρών, τις επιμέρους κοινωνίες, τις επιχειρήσεις και για τους ανθρώπους όσο η σημερινή εποχή. 
Διανύουμε μία περίοδο σημαντικών και ραγδαίων εξελίξεων σε όλους τους τομείς και αυτήν ακριβώς τη σημαντική στιγμή η ευρωπαϊκή οικογένεια ξεκίνησε τη νομισματική ενοποίησή της. Αναμφισβήτητα, η κυκλοφορία του ευρώ είναι ένα πάρα πολύ σημαντικό και θετικό γεγονός και είμεθα ιδιαιτέρως ευτυχείς, γιατί οι Κυβερνήσεις του ΠΑ.ΣΟ.Κ. της τελευταίας επταετίας, παρά την αρχική τους δυστοκία, ακολούθησαν την κατεύθυνση προς την Ο.Ν.Ε.




Οφείλουμε, βεβαίως, να επισημάνουμε ότι διέπραξαν λάθη και λάθη σημαντικά. Διότι εκείνο το οποίο επεδίωξαν ήταν η ονομαστική και όχι η πραγματική σύγκλιση. Τα αποτελέσματα πέραν των ωραιοποιήσεων και πέραν των όποιων επικοινωνιακών επιθέσεων μέσα από ένα στημένο επικοινωνιακό πολλές φορές περιβάλλον είναι εδώ, τα γνωρίζουν όλοι οι Έλληνες. Είμαστε η χώρα εκείνη που βρίσκεται στην τελευταία θέση ανάμεσα στους δεκαπέντε στην ανταγωνιστικότητα. Είμαστε προτελευταίοι στην παραγωγικότητα, τελευταίοι στις διαρθρωτικές μεταρρυθμίσεις. Παρουσιάζεται στασιμότητα στη βιομηχανική παραγωγή, στασιμότητα στις εξαγωγές, στασιμότητα στις ξένες επενδύσεις. Έχουμε το υψηλότερο έλλειμμα στο εμπορικό ισοζύγιο. Έχουμε μαζί με τα κρυφά χρέη, τα οποία ξεπερνούν τα 5 τρισ. το υψηλότερο δημόσιο χρέος στην Ευρώπη. Αυτή είναι η πραγματικότητα. Και την ίδια στιγμή μια κυβέρνηση που συνεχίζει να αυτοαποκαλείται σοσιαλιστική, εκείνο το οποίο επιτυγχάνει είναι την διεύρυνση των κοινωνικών και περιφερειακών ανισοτήτων σε μια χώρα στην οποία εισρέουν πρωτοφανείς πιστώσεις από τα κοινοτικά ταμεία.
Αποτέλεσμα αυτής της αντίστροφης πορείας -αντίστροφης σε σχέση με την κατεύθυνση την οποία πρέπει να έχουμε- είναι η ερήμωση της υπαίθρου. Και θα πρέπει επιτέλους, κυρία Πρόεδρε, και δι' υμών απευθύνομαι στην Κυβέρνηση, στον κύριο Υφυπουργό, να κατανοήσουν αυτοί που συνεχίζουν, επαναλαμβάνω, να αυτοαποκαλούνται σοσιαλιστές ότι εξοργίζονται οι ΄Ελληνες αγρότες και οι κάτοικοι της περιφέρειας, όταν ακούνε τη σημερινή Κυβέρνηση να λέει "τι να κάνουμε; Υπάρχει παγκοσμιοποίηση και ελεύθερη αγορά στα αγροτικά προϊόντα". Εάν συμφωνούμε ότι ο στόχος και στην αγροτική πολιτική πρέπει να είναι η διατήρηση του πληθυσμού των αγροτών και των κτηνοτρόφων στην ύπαιθρο, ο στόχος αυτός δεν είναι μόνο οικονομικός. Είναι κυρίαρχα κοινωνικός, είναι κυρίαρχα εθνικός. Και επιτέλους, όταν οι στόχοι δεν είναι αμιγώς οικονομικοί, θα πρέπει να αφήσουν οι σύγχρονοι δήθεν φιλελεύθεροι, ή δεν ξέρω τι είναι, τέτοιου είδους αντιλήψεις διότι μαραζώνει η ύπαιθρος. Και μην ψάχνουν να βρουν ποιο κόμμα είναι πίσω από αγροτικές κινητοποιήσεις. Είναι η ανικανότητά τους και σ' αυτόν τον τομέα. 
Έρχομαι σε ένα άλλο ζήτημα, το οποίο είναι πολύ σημαντικό. Έχουμε ανοιχτά δημόσια έργα στη χώρα, τα οποία θα έπρεπε να είχαν ολοκληρωθεί είτε πρόπερσι, είτε πέρσι, είτε φέτος, είτε την προσεχή χρονιά. 
Επειδή μας λέει πολλές φορές η Κυβέρνηση "πολύ ωραία, πρέπει να κάνουμε οικονομίες, πρέπει να δώσουμε εδώ κι εκεί, πού θα τα βρούμε αυτά;" θα καταθέσω, κυρία Πρόεδρε, στα Πρακτικά έναν πίνακα, των δώδεκα μεγαλύτερων δημόσιων έργων στη χώρα. Σύμφωνα με τον πίνακα αυτόν σε σχέση με τον αρχικό προϋπολογισμό και σε σχέση με το αρχικό χρονοδιάγραμμα, έχουμε μια υπέρβαση ήδη στα έργα αυτά της τάξεως των 3 τρισ. δραχμών και μια σημαντικότατη υπέρβαση στο χρόνο. Με τα 3 τρισ. πέραν της θετικής ζημίας την οποία έχουμε και για την εθνική οικονομία, πέραν των 3 τρισ. πρέπει να επισημάνουμε ότι αν τα έργα αυτά είχαν τελειώσει, ως όφειλαν στο μεταξύ, στη βάση του κυβερνητικού προγραμματισμού, αυτά τα έργα θα είχαν συμβάλει πολύ αποφασιστικά στην προσπάθεια για ανάπτυξη. Αυτή είναι σήμερα η πραγματικότητα, κυρία Πρόεδρε.
(Στο σημείο αυτό ο Βουλευτής κ. Σ. Τσιτουρίδης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Και για να τελειώσω με μια αισιόδοξη προοπτική, παρά τα προβλήματα που επισημαίνουμε με τις σημαντικές προκλήσεις που έχουμε μπροστά μας με τους πρωτόγνωρους κοινοτικούς πόρους, με τους Ολυμπιακούς Αγώνες, πιστεύουμε ως φιλελεύθερη παράταξη ότι η χώρα μας μπορεί να αναπτύξει μια νέα δυναμική πορεία, μπορεί να υπάρξει μια νέα αισιόδοξη προοπτική. Και εκφράζω αυτή την αισιοδοξία, διότι πιστεύω και πιστεύουμε στη Νέα Δημοκρατία ότι οι ευθύνες για την κατάσταση που υπάρχει και στον τομέα της οικονομίας και στην κοινωνία βαραίνουν κυρίως την πολιτική. Γι' αυτό, λοιπόν, με την πίστη της ριζοσπαστικής και φιλελεύθερης αλλαγής που έρχεται, πιστεύουμε ότι στα χρόνια που βρίσκονται μπροστά μας θα πετύχουμε με συγκεκριμένη πολιτική και με όραμα για τον νέο αιώνα μας. Θα πετύχουμε τους στόχους μας, που είναι στόχοι όλων των Ελλήνων. Θέλουμε μια Ελλάδα ισχυρής ανάπτυξης, ουσιαστικής κοινωνικής και περιφερειακής σύγκλισης, μια Ελλάδα ισχυρή στην Ευρώπη και στον κόσμο. Η Κυβέρνηση αυτή απέτυχε. Με πολιτικούς όρους και με όρους κοινωνίας δεν μπορεί να ανακάμψει στην οικονομία. 
(ΜΤ)


Γνωρίζουμε ότι θα επιτεθεί με όλα τα άλλα μέσα, τα οποία χρησιμοποίησε και στο παρελθόν -στην πορεία προς τις εθνικές εκλογές- αλλά η ευθύνη της Νέας Δημοκρατίας είναι πάρα πολύ μεγάλη. 
Με αυτό το υψηλό αίσθημα ευθύνης αναπτύσσουμε σήμερα μία επερώτηση, όχι μόνο για να κάνουμε κριτική σε μία Κυβέρνηση, από την οποία δεν περιμένουμε απολύτως τίποτα, αλλά για να δώσουμε το στίγμα μέσα από το Κοινοβούλιο στον ελληνικό λαό ότι υπάρχει μια αισιόδοξη προοπτική για μία άλλη Ελλάδα, για την οποία θα αγωνιστεί η μεγάλη φιλελεύθερη παράταξη. 
Σας ευχαριστώ, κυρία Πρόεδρε. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη- Ψαρούδα): Το λόγο έχει ο συνάδελφος κ. Νικολόπουλος. 
ΝΙΚΟΛΑΟΣ ΝΙΚΟΛΟΠΟΥΛΟΣ: Κυρία Πρόεδρε, δεν είναι δυνατόν ως πληρεξούσιοι των Ελλήνων πολιτών για μακρύ καιρό να αποδεχόμεθα αυτή τη συμπεριφορά που προσβάλλει τον Έλληνα πολίτη, τη συμπεριφορά της Κυβέρνησης Σημίτη να μην θέλει να εμφανίζεται στον Κοινοβουλευτικό Έλεγχο, να κρύβεται, να αποφεύγει και έτσι να αποτελεί γεγονός κοινοβουλευτικό η παρουσία Υπουργού στις συζητήσεις αυτές. 
Πριν λίγες μέρες συζητήσαμε για τις μικρομεσαίες επιχειρήσεις, για τη ραχοκοκαλιά -όπως έλεγε το ΠΑΣΟΚ- των Ελλήνων επιχειρηματιών. Και εκεί ο κ. Χριστοδουλάκης δεν έδωσε το παρών. Σαν να μην τον ένοιαζε να ακούσει ποια ήταν τα προβλήματα εκείνων -πριν λίγες μέρες- για τα πανωτόκια, όπως και σήμερα συνολικά για τα προβλήματα της Εθνικής Οικονομίας. 
Θέλω και εγώ με τη σειρά μου να πω ότι η αποχώρηση αυτή δεν αφορά μόνο τη σημερινή επερώτηση. Εμείς θα οδηγήσουμε εδώ τους Υπουργούς να έρθουν να δουν την πραγματικότητα, όπως περιγράφεται μέσα από τα κείμενα των ερωτήσεων, των επερωτήσεων ή από τους λόγους που καταθέτουμε εδώ στην Βουλή. Είναι εκείνα τα προβλήματα, που αποτελούν δυστυχώς την ζώσα επικαιρότητα και πραγματικότητα. 
Από τα πρόσφατα στοιχεία που έδωσε στην δημοσιότητα η Ευρωπαϊκή Επιτροπή -και που αναφέρονται στο δεκάμηνο Ιανουαρίου- Οκτωβρίου 2001- διαπιστώνεται ότι οι ελληνικές εξαγωγές μειώθηκαν κατά 1,3 δισεκατομμύρια ευρώ ή 14% σε αξία, σε σύγκριση με την αντίστοιχη περίοδο του 2000. 
Η μείωση του ισοζυγίου μας αποδίδεται στην μείωση της ανταγωνιστικότητας της ελληνικής παραγωγής και αυτό το γεγονός -το οποίο έχει διαπιστωθεί από τους εξαγωγείς, τους διεθνείς οργανισμούς και εκθέσεις διεθνών οίκων- πρέπει να μας ανησυχεί όλους τους Έλληνες. 
Ο ΟΟΣΑ εκτιμά ότι η ανταγωνιστικότητα της ελληνικής οικονομίας, όπως αυτή μπορεί να αποτυπωθεί από την μεταβολή της πραγματικής, αποτελεσματικής συναλλαγματικής ισοτιμίας εμφανίζει ενδείξεις επιδείνωσης τα τελευταία τρία χρόνια. 
Η Pricewater House και Coopers, με έκθεσή της, χτυπά το καμπανάκι για την άμεση ανάγκη ενίσχυσης της ανταγωνιστικότητας της Ελλάδας. Επισημαίνει επίσης ότι η διεύρυνσή της με νέες χώρες-μέλη θα εντείνει στο μέλλον τα προβλήματα με τις τέσσερις λιγότερο ανεπτυγμένες χώρες-μέλη, την Ελλάδα, την Ιρλανδία, την Πορτογαλία και την Ισπανία. 
Η έκθεση συνιστά να δοθεί έμφαση: 1. Στην πλήρη και άμεση αξιοποίηση των χρηματοδοτικών πόρων του Γ' Κοινοτικού Πλαισίου Στήριξης. 2. Στην ενίσχυση της ανταγωνιστικότητας με έμφαση στην τόνωση των ειδικοτήτων του ανθρώπινου δυναμικού. 3. Στην αναζήτηση τρόπων προσέλκυσης επενδύσεων και διαφοροποίησης των δραστηριοτήτων, ως προς αυτές, των δυνητικών ανταγωνιστών τους. 
Και ενώ υπάρχουν οι επισημάνσεις αυτές, η οικονομική πολιτική του ΠΑΣΟΚ προκάλεσε βουτιά δέκα θέσεων στην κατάταξη ανταγωνιστικότητας του World Economic Forum το 2001. 
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Κυρία Πρόεδρε, επειδή δεν θα δευτερολογήσω, αν μου επιτρέπετε να ολοκληρώσω. 




Σύμφωνα με επίσημα στοιχεία, η Ελλάδα βρίσκεται σήμερα στην 43η θέση, ενώ το 2000 είχε την 33η θέση.
Απογοητευτικά για την ανταγωνιστικότητα της ελληνικής οικονομίας είναι και τα τελευταία στοιχεία σχετικά με την προσέλκυση ξένων άμεσων επενδύσεων, καθώς καθ' όλη τη διάρκεια του 2001 κατεγράφησαν μόλις δύο ξένες επενδύσεις.
Η νοοτροπία αυτή της Κυβέρνησης αδυνατεί να κατανοήσει ένα βασικό κανόνα της οικονομίας, που είναι ο βασικός παράγοντας για την παγκοσμιοποίηση επενδύσεων, που βελτιώνουν την ανταγωνιστικότητα και εξασφαλίζουν θέσεις εργασίας και εισόδημα. Ο παράγοντας αυτός είναι το κέρδος που θα αποφέρει η επένδυση, σε συνδυασμό με τους επιχειρηματικούς κινδύνους. 
Το ΥΠΕΘΟ προβλέπει ότι για την πορεία του εμπορικού ισοζυγίου κατά το 2002 και 2003 θα υπάρξει μια τάση περαιτέρω διευρύνσεως του ελλείμματος, που πηγάζει από τη σημαντική επέκταση των εισαγωγικών αγαθών με όχι ανάλογη βελτίωση των εξαγωγικών επιδόσεων της οικονομίας στο σύνολο. Το έλλειμμα αναμένεται να σταθεροποιηθεί στο επίπεδο των 16,5%-17% του ΑΕΠ τα προσεχή δύο χρόνια. 
Παρά ταύτα όμως η Κυβέρνηση αρκείται σε συνθήματα υπέρ της ανταγωνιστικότητας, χωρίς να λαμβάνει συγκεκριμένα μέτρα προς τούτο. Η Κυβέρνηση δεν έχει συνειδητοποιήσει ότι η πρόκληση της νέας εποχής συμπυκνώνεται στην έννοια "ανταγωνισμός", η βελτίωση του οποίου απαιτεί μέτρο για τη μείωση του κόστους παραγωγής, αλλά και σημαντικών διαρθρωτικών αλλαγών.
Η Νέα Δημοκρατία πιστεύει ότι η ανταγωνιστικότητα θα ενισχυθεί με μέτρα και διαρθρωτικές αλλαγές, όπως: η λειτουργία του υγιούς ανταγωνισμού, η ιδιωτικοποίηση και όχι η μετοχοποίηση με κομματικό management των δημοσίων επιχειρήσεων, η κατάργηση του κρατικού παρεμβατισμού, η στήριξη της νέας επιχειρηματικότητας, η ενίσχυση των μικρομεσαίων επιχειρήσεων, η διάθεση περισσευμένων πόρων για νέες τεχνολογίες και ανθρώπινο δυναμικό, η ενίσχυση της συμμετοχής του ιδιωτικού τομέα στην κατασκευή και λειτουργία των δημοσίων έργων, η φορολογική μεταρρύθμιση και η ασφάλιση των εξαγωγικών κινδύνων.
Οι ελληνικές επιχειρήσεις επιβαρύνονται φορολογικά περισσότερο από τους ανταγωνιστές τους, με δυσμενείς επιπτώσεις στην ανταγωνιστικότητά τους. Οι ελληνικές επιχειρήσεις είναι στην τρίτη δυσμενέστερη θέση των βαθύτερα φορολογούμενων της Ευρωπαϊκής 'Ένωσης, κύριε Υπουργέ, των "15" με συντελεστή 37,5%. 
Η φορολογική πολιτική που ακολουθεί η Κυβέρνηση του ΠΑΣΟΚ όχι μόνο δεν προσελκύει τους επενδυτές, αλλά αντίθετα ασκεί σοβαρή αποτρεπτική επίδραση στις επενδυτικές πρωτοβουλίες των επιχειρηματιών. 
Θέλουμε να ελπίζουμε ότι η Κυβέρνηση θα συμμεριστεί μέρος των ανησυχιών μας και δεν θα εξακολουθήσει να αγνοεί την πραγματικότητα σχετικά με την πορεία της ελληνικής οικονομίας.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κύριος Αδάμ Ρεγκούζας.
ΑΔΑΜ ΡΕΓΚΟΥΖΑΣ: Κυρία Πρόεδρε, κύριοι συνάδελφοι, εγώ πραγματικά δεν εκπλήσσομαι με τη σημερινή στάση της Κυβέρνησης και μάλιστα με την κατ' εξακολούθησιν συμπεριφορά της Κυβέρνησης σε ό,τι αφορά τα θέματα του κοινοβουλευτικού ελέγχου. Αν ανατρέξουμε λίγους μήνες πριν, θα διαπιστώσουμε -είναι νωπές ακόμη οι δηλώσεις του Πρωθυπουργού, του κ. Σημίτη- ότι η Κυβέρνηση ενδιαφέρεται για την εικόνα της και όχι για την ουσία της πολιτικής. Το έχει δηλώσει δύο-τρεις φορές τουλάχιστον. Αν αναλογιστούμε και τα γεγονότα που επακολούθησαν μετά τον ανασχηματισμό του Νοεμβρίου, θα διαπιστώσουμε ότι η Κυβέρνηση στην αρχή προσπάθησε να βελτιώσει την εικόνα της, να εμφανίσει τον κ. Χριστοδουλάκη ως το σύγχρονο Μεσσία, να εμφανίσει εκείνο το επονομαζόμενο deal των δύο τραπεζών σαν μια πολιτική βόμβα στην πολιτική μας ζωή, με την προσπάθεια που έγινε στη συνέχεια να γίνει αποδεκτή αυτή η φραστική πολιτική του κ. Χριστοδουλάκη στις επιχειρήσεις και τίποτε περισσότερο.
Η πραγματικότητα όμως απέδειξε ότι η Κυβέρνηση οδηγήθηκε από μόνη της στο ναυάγιο. Και το ναυάγιο είναι το ναυάγιο στο γάμο των δύο τραπεζών, η καθυστέρηση στην πολιτική των ιδιωτικοποιήσεων, γιατί πραγματικά η Κυβέρνηση δεν την πιστεύει, αυτά που επακολούθησαν με την αδιαφάνεια, αν θέλετε, και το μη έλεγχο στην υπόθεση της ΔΕΚΑ, και τα προβλήματα που ήρθαν στη συνέχεια με το τζόγο και τα οποία απεκάλυψαν τη γύμνια και την έλλειψη στρατηγικής της Κυβέρνησης. Και βέβαια επιβεβαιώθηκαν οι κριτικές της Νέας Δημοκρατίας από την πρόσφατη ανακοίνωση της Ευρωπαϊκής 'Ένωσης και τις συστάσεις της για την οικονομία. 
Είναι βέβαιο, κύριοι συνάδελφοι, ότι αυτή η Κυβέρνηση ακολουθεί πολιτική παντοπωλείου στην οικονομία. Με τη λογική του "όπως όπως" και "όπως μας έρθουν" προσπαθούμε με μέτρα αποσπασματικά να διορθώσουμε την κατάσταση. 
GK


Όμως, είναι φανερό ότι η Κυβέρνηση στερείται και σχεδιασμού και αυτοπεποίθησης στην οικονομία. Στερείται πολιτικής ευαισθησίας και βέβαια δεν έχει προτεραιότητες στην οικονομία. Δεν έχει πίστη και όραμα που να οδηγεί και να υπηρετεί τα νέα φιλελεύθερα διεθνή δεδομένα, ενώ με τις ενέργειες της -όπως προμέτοχα, προεισπράξεις, μεταθέσεις υποχρεώσεων στο μέλλον -είναι βέβαιο ότι υπονομεύει -θα έλεγα- το οικονομικό αύριο της χώρας. 
Η πολιτική που επιδεικνύει με το να μην ενισχύει και να μην προωθεί τις αναγκαίες ρυθμίσεις για το άνοιγμα των νέων αγορών, με το να μην ενισχύει τον ανταγωνισμό, να μην προωθεί την υπόθεση της ανάπτυξης -που μέσα από αυτή υπηρετείται η αποκλιμάκωση του κοινωνικού φαινομένου της ανεργίας, που πλήττει όλα τα νοικοκυριά- και βέβαια με τις μεγάλες καθυστερήσεις στις αναγκαίες διαρθρωτικές τομές που έχει ανάγκη η κοινωνία, είναι βέβαιο ότι αυτή ακριβώς η πολιτική προσκρούει σε ξεπερασμένες αγκυλώσεις ή ιδεοληψίες των κυβερνητικών στελεχών και σε ανικανότητα. Και το χειρότερο είναι ότι η όποια πρωτοβουλία αιχμαλωτίζεται στην αρρωστημένη νοοτροπία της αδιαφάνειας και της διαφθοράς που μαστίζει το δημόσιο βίο.
Κυρίες και κύριοι συνάδελφοι, είναι καταφανής η αδυναμία της Κυβέρνησης. Και αυτό προκύπτει καθημερινά από τη λογική των συνεχών νέων φόρων που επιβάλλει στους πολίτες και μάλιστα, πολλές φορές, με εξωπραγματικούς και καταχρηστικούς τρόπους, όπως στην περίπτωση της συνάφειας του ΦΠΑ, όπου -για πρώτη φορά- μια κυβέρνηση χρησιμοποιεί τεκμαρτά ακαθάριστα έσοδα, για να επιβάλλει ΦΠΑ, πριν ακόμα γίνουν οι ελεγκτικές επαληθεύσεις. Ουσιαστικά αυτή η λογική προσκρούει ακόμα και σε συνταγματικές διατάξεις.
Επίσης, ένα άλλο δείγμα -που είδαμε στις μέρες μας- είναι ακριβώς αυτό με τις αντικειμενικές αξίες και την παταγώδη -αν θέλετε- φυγή της Κυβέρνησης προς τα πίσω με εκείνη τη λογική της τιμωρίας για τις αντικειμενικές αξίες, που έζησαν όλοι οι πολίτες.
Κυρίες και κύριοι συνάδελφοι, είναι βέβαιο ότι οι αριστοτεχνικές αλχημείες, ή οι διασταυρώσεις μέσω των τεσσάρων πράξεων της αριθμητικής, μπορεί να οδηγούν σε μετάθεση του προβλήματος και στην ενίσχυση της εικονικής πραγματικότητας, όμως με μαθηματική ακρίβεια οδηγούν και στο σταύρωμα των πολιτών αυτής της χώρας. Αυτή η Κυβέρνηση δεν έχει αυτό το δικαίωμα. Δεν της το έχει παραχωρήσει κανένας Έλληνας πολίτης. Στις τελευταίες εκλογές -ακόμα και εκείνοι που την ψήφισαν- δεν της έδωσαν εν λευκώ εξουσιοδότηση. Και η Κυβέρνηση θα πρέπει να κατανοήσει ότι αυτή η ιστορία -και στην οικονομία και στη λειτουργία του δημόσιου βίου- δεν πάει άλλο.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Σκρέκας.
ΘΕΟΔΩΡΟΣ ΣΚΡΕΚΑΣ: Ευχαριστώ, κυρία Πρόεδρε.
Θα αρχίσω την αγόρευσή μου κάνοντας μια παρατήρηση - καταγγελία προς τον Υπουργό Εθνικής Οικονομίας, τον κ. Χριστοδουλάκη, ο οποίος συστηματικά -όπως και όλοι οι Υπουργοί της Κυβέρνησης- περιφρονεί τη διαδικασία του κοινοβουλευτικού ελέγχου.
Και έρχομαι στο θέμα της επερώτησής μας, μιας επερώτησης που έχει ένα σκοπό, να αναδείξει το πρόβλημα της έλλειψης οικονομικής πολιτικής της Κυβέρνησης του ΠΑΣΟΚ. Η πολιτική αυτή έχει οδηγήσει τον ελληνικό λαό, αλλά και τη χώρα μας, σε μεγάλα αδιέξοδα.
Κυρία Πρόεδρε, κάθε οικονομική πολιτική μιας κυβέρνησης πρέπει να συνοδεύεται και από μηχανισμούς ελέγχου και αξιολόγησης του κυβερνητικού έργου. Ερωτάται, λοιπόν, η Κυβέρνηση εάν διαθέτει αυτούς τους μηχανισμούς. Η απάντηση, δυστυχώς, είναι όχι. Και είναι όχι, γιατί εάν υπήρχαν αυτοί οι μηχανισμοί δεν θα είχαμε αυτά τα προβλήματα και δεν θα είχαμε φθάσει σε αυτά τα αδιέξοδα, στα οποία έχει οδηγηθεί και η κοινωνία μας και η οικονομία μας μέχρι τώρα.
( Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 

AD

Κάθε φορά που τίθενται από τα κόμματα της Αντιπολίτευσης θέματα τέτοιου είδους, η Κυβέρνηση έρχεται και λέει ότι "κινδυνολογούμε", "όλα είναι καλά, όλα πάνε καλά". 
Εδώ, όμως, τίθεται αδήριτα το ερώτημα: Αν πράγματι είναι έτσι όπως τα λέει η Κυβέρνηση, πώς εξηγείται το φαινόμενο σήμερα να μην δίνεται απάντηση από την Κυβέρνηση για τα μεγάλα σκάνδαλα του Χρηματιστηρίου και της Ολυμπιακής; Γιατί δεν απαντά η Κυβέρνηση για το σκάνδαλο που προέκυψε της συγχώνευσης της Εθνικής Τράπεζας με την ALPHA BANK, ένα πυροτέχνημα το οποίο εμφανίστηκε σε μία συγκεκριμένη περίοδο, για να δοθεί ως προίκα στην ενθρόνιση του νέου τσάρου της οικονομίας;
Ποια απάντηση δίνεται στο φαινόμενο να έχει η χώρα μας αυτά τα ποσοστά ανεργίας που σήμερα όλοι γνωρίζουμε καλά; Ποια είναι η απάντηση γι' αυτόν τον απέραντο, γενικευμένο, τζόγο στον ελλαδικό χώρο ή για τις αδικίες ή για το χαμηλό εισόδημα που έχουμε τη δυνατότητα σήμερα με το ευρώ να το συγκρίνουμε με τις άλλες ευρωπαϊκές χώρες; 
Θα θέλαμε, επίσης, μία απάντηση για το μεγάλο θέμα των απορροφήσεων των κοινοτικών πόρων. Εμμένω σ' αυτό, γιατί η Κυβέρνηση έστειλε για μία ακόμα φορά τον - συμπαθέστατο κατά τα άλλα- κύριο Πάχτα, εργατικότατο, ο οποίος είναι και ο άμεσα υπεύθυνος γι' αυτό το αντικείμενο. Θα ήθελα, λοιπόν, να τον ρωτήσω για το θέμα των καθυστερήσεων των απορροφήσεων, για το έργο το οποίο εκτελέστηκε και για τις κακοτεχνίες αυτών των έργων. Θα ήθελα ακόμα να τον ρωτήσω για το Γ' Κοινοτικό Πλαίσιο Στήριξης, καθώς πέρασαν δύο χρόνια και ακόμα δεν έχουν αρχίσει οι απορροφήσεις.
Κύριε Πρόεδρε, θα ήθελα να μου επιτρέψετε να κάνω χρήση και της δευτερολογίας μου, για να ολοκληρώσω.
Θα ήθελα να πω ότι ο συνάδελφος, ο κύριος Καλλιώρας, έθεσε μία σειρά θεμάτων, τα οποία έρχονται και δίνουν απάντηση σε όλα αυτά τα ερωτήματα που έχουν σχέση με την ανεργία, η οποία βασανίζει τους Έλληνες και τη χώρα μας. Δεν δικαιολογείται, όμως, η χώρα μας να έχει ανεργία σήμερα, όταν η Κυβέρνηση υποστηρίζει ότι υπάρχει ανάπτυξη. Η χώρα μας φθίνει πληθυσμιακά και θα έπρεπε να συμβαίνει το αντίθετο, δηλαδή να κάνουμε εισαγωγή εργασίας, αντί να έχουμε ανεργία.
Όσον αφορά στην ανάπτυξη, θα έλεγα ότι η μικρομεσαία επιχείρηση είναι αποκομμένη και από τις χρηματοδοτήσεις του τραπεζικού συστήματος, αλλά και από την υποστήριξη της Κυβέρνησης. Η μικρομεσαία επιχείρηση, όμως, είναι αυτή που ουσιαστικά θα δώσει οξυγόνο στην ανάπτυξη, θα ισχυροποιήσει την οικονομία μας και θα δώσει λύσεις στο μέγα πρόβλημα της ανεργίας.
Όσον αφορά στο θέμα των εξαγωγών, θα ήθελα να πω ότι φθάσαμε στο σημείο σήμερα η Ελλάδα να εισάγει το 70% των αναγκών της σε γεωργικά προϊόντα. Ενώ είναι μία χώρα κατ' εξοχήν γεωργική, έφθασε σήμερα η Κυβέρνηση του ΠΑΣΟΚ στο σημείο να την οδηγήσει διαχρονικά, με την εγκατάλειψη και με την ανύπαρκτη αγροτική πολιτική, στην εισαγωγή του 70% των αναγκών μας σε αγροτικά προϊόντα.
Σήμερα, με αυτές τις κινητοποιήσεις των αγροτών έρχεται η Κυβέρνηση και προσπαθεί να επικεντρώσει το πρόβλημα της αντίδρασης και της αγανάκτησης των αγροτών σε ένα σημείο: Αν θα κλείσουν οι δρόμοι και αν η τελική τιμή του προϊόντος του βαμβακιού θα είναι στις τριακόσιες δραχμές ή λίγο παρακάτω. Αν μεν αυτά αντιμετωπιστούν με όποια πολιτική αποφασίσει η Κυβέρνηση, τί θα γίνει την επομένη μέρα, την άλλη χρονιά ή τα επόμενα χρόνια;
Η αγροτική πολιτική επί είκοσι χρόνια αφέθηκε στην τύχη της. Σήμερα, πληρώνουμε βαρύ το τίμημα αυτής της ανύπαρκτης και -θα έλεγα- της εγκληματικής αγροτικής πολιτικής της Κυβέρνησης του ΠΑΣΟΚ.

Με αυτές τις λίγες επισημάνσεις, σε αυτό το λίγο χρόνο που μπορεί να έχει κανείς μέσα από το χρόνο ο οποίος δίδεται από τον Κανονισμό, θέλω να κλείσω λέγοντας προς την Κυβέρνηση το εξής: Στο λίγο χρόνο που έχει μπροστά της, ας βελτιώσει τις επιδόσεις της για να μη χάσουμε και άλλο χρόνο όσο θα είναι στην εξουσία. Η Ελλάδα έχει ανάγκη από μία νέα πολιτική, μία νέα πολιτική που να εκμεταλλεύεται τις ευκαιρίες και τις δυνατότητες και να δίνει προοπτική για τους Έλληνες και για το μέλλον των παιδιών μας.
(Χειροκροτήματα από την πτέρυγα της Νέας Δημοκρατίας)
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, μπορώ να έχω το λόγο;
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Λαφαζάνη, έχετε το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Θα ήθελα, κύριε Πρόεδρε, αν είναι δυνατόν, να μιλήσω πριν αν πρόκειται να αποχωρήσουν οι επερωτώντες, διότι τότε θα αποχωρήσω και εγώ διαμαρτυρόμενος φυσικά για την απουσία του κυρίου Υπουργού. Και δεν μπορεί να γίνει συζήτηση απουσία του επερωτώντος κόμματος. Θα ήθελα, λοιπόν, αν μου επιτρέπετε, να κάνω μία παρέμβαση πριν αν δεν πρόκειται να έλθει ο κύριος Υπουργός.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε Πρόεδρε, μπορώ να έχω το λόγο;
ΠΑΝΑΓΙΩΤΗΣ ΛΑΦΑΖΑΝΗΣ: Δεν το ζητάω από εσάς, κύριε Πάχτα. Μην κάνετε έτσι. Το λόγο ζητάμε. Δεν μπορούμε να σας κρίνουμε, μας είπατε προηγουμένως. Το λόγο ζητάω. Κακό είναι; Να ακούσετε.
ΠΡΟΕΔΡΕΥΩΝ (Κωνσταντίνος Βρεττός): Κύριε Λαφαζάνη, κατ' αρχήν μην αντιδικείτε με τον κύριο Υπουργό.
ΠΑΝΑΓΙΩΤΗΣ ΛΑΦΑΖΑΝΗΣ: Αυτό θα έπρεπε να το παροτρύνετε. Να ακούσετε και μία άλλη φωνή.
ΠΡΟΕΔΡΕΥΩΝ (Κωνσταντίνος Βρεττός): Κύριε Λαφαζάνη, είτε αναγνωρίζουμε ότι πρέπει να μιλήσουμε παρόντος του κ. Πάχτα, είτε δεν το αναγνωρίζουμε. Δεν το καταλαβαίνω δηλαδή. Επειδή θα φύγει η Νέα Δημοκρατία μετά θα πρέπει να φύγετε και εσείς;
ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως θα φύγω. 
ΠΡΟΕΔΡΕΥΩΝ (Κωνσταντίνος Βρεττός): Γιατί;
ΠΑΝΑΓΙΩΤΗΣ ΛΑΦΑΖΑΝΗΣ: Θα εξηγήσω, κύριε Πρόεδρε. Αυτή είναι δική μας θέση. Δεν θα την κρίνετε εσείς ως Προεδρείο. Την εξήγησα. Διαμαρτυρόμαστε διότι δεν είναι παρών ο αρμόδιος Υπουργός, ο Υπουργός Οικονομίας και Οικονομικών, διότι αυτό γίνεται κατά σύστημα. Δεν είναι δυνατόν να υποβαθμίζεται η Βουλή. Με την απουσία του κόμματος που επερωτά, δεν είναι δυνατόν να μείνει η ελάσσονα Αντιπολίτευση εδώ να παριστάνει το θεατή της υπόθεσης.
ΠΡΟΕΔΡΕΥΩΝ (Κωνσταντίνος Βρεττός): Κατάλαβα, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Σας ζητάω για δύο, έστω τρία λεπτά το λόγο να πω ορισμένα πράγματα επί της ουσίας.
ΠΡΟΕΔΡΕΥΩΝ (Κωνσταντίνος Βρεττός): Ο Κανονισμός, κύριε Λαφαζάνη, προβλέπει μετά από την ολοκλήρωση των πρωτολογιών να μιλήσει ο κύριος Υπουργός. Δυστυχώς -λυπάμαι- δεν μπορώ να παραβιάσω τον Κανονισμό.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Και ζητάω το λόγο, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Έχετε το λόγο ούτως ή άλλως, κύριε Υπουργέ.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, μπορώ να έχω το λόγο;
ΠΡΟΕΔΡΕΥΩΝ (Κωνσταντίνος Βρεττός): Επί της διαδικασίας;
ΓΕΩΡΓΙΟΣ ΑΛΟΓΟΣΚΟΥΦΗΣ: Μία παρέμβαση θα ήθελα να κάνω.
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, θα δώσω το λόγο επί της διαδικασίας στον κ. Αλογοσκούφη και μετά θα λάβετε το λόγο εσείς.
Ορίστε, κύριε Αλογοσκούφη, έχετε το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, πιθανώς προσωπικά να μην γνωρίζετε, αλλά η συνέχεια του Προεδρείου είναι δεδομένη. Όπως έχετε πληροφορηθεί είπαμε από την αρχή ότι θα δώσουμε χρόνο κατά τη διάρκεια των πρωτολογιών να έρθει ο Υπουργός Οικονομίας και Οικονομικών, ο οποίος, σημειωτέον, ήταν εδώ νωρίτερα δίπλα στον Πρωθυπουργό, σιωπηλός, κυκλοφορούσε στους διαδρόμους και αποχώρησε λίγο πριν αρχίσει η συζήτηση της επερώτησης. Δεδομένου ότι δεν ήλθε, εμείς πιστοί σε αυτό που είπαμε από την αρχή, είμαστε υποχρεωμένοι να αποχωρήσουμε σε ένδειξη διαμαρτυρίας για τη συστηματική υποβάθμιση του Κοινοβουλίου από την ηγεσία του Υπουργείου Οικονομίας και Οικονομικών.
(Στο σημείο αυτό οι Βουλευτές της Νέας Δημοκρατίας και του Συνασπισμού αποχωρούν από την Αίθουσα)
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Θα ήθελα, ξεκινώντας την παρέμβασή μου, κύριε Πρόεδρε και αγαπητοί συνάδελφοι, να αναφερθώ στη σημερινή ενέργεια των Βουλευτών της Νέας Δημοκρατίας που είναι πρωτοφανής, πιστεύω, για τα κοινοβουλευτικά ήθη και τα κοινοβουλευτικά δεδομένα.
Όπως είπα και προηγουμένως, η Κυβέρνηση νομίμως εκπροσωπείται σεβόμενη το περιεχόμενο του Κανονισμού που ομόφωνα αυτή η Αίθουσα αποδέχτηκε. Η Νέα Δημοκρατία με τη σημερινή της συμπεριφορά είναι αυτή που δεν σέβεται το Κοινοβούλιο, είναι αυτή που δεν σέβεται τις αποφάσεις που η ίδια υιοθέτησε όταν δεν κάθεται να ακούσει τις απαντήσεις στις ερωτήσεις και στα θέματα που ανέπτυξαν προηγουμένως οι συνάδελφοι της Νέας Δημοκρατίας.
Υπάρχει, λοιπόν, ένα ερώτημα: Έτσι αντιλαμβάνεται το διάλογο η Νέα Δημοκρατία; Έτσι αντιλαμβάνεται τον κοινοβουλευτικό έλεγχο; Κάνουμε την επερώτηση και μετά φεύγουμε; Ανοίγουμε τις πόρτες και εξαφανιζόμαστε; Ή μήπως δεν θέλουμε να ακούσουμε τις απαντήσεις στα θέματα τα οποία τέθηκαν, που πολλά από αυτά, ενώ αγγίζουν σοβαρά προβλήματα της ελληνικής οικονομίας και της ελληνικής κοινωνίας, τέθηκαν με ένα τρόπο που στρεβλώνει την πραγματικότητα, αμφισβητεί την πορεία μιας χώρας και ενός ολόκληρου λαού;

(DP)







Η Κυβέρνηση, κύριοι συνάδελφοι, σέβεται και θα σεβαστεί μέχρι τέλους τις κοινοβουλευτικές διαδικασίες. Παρά τη δημαγωγία και τον όποιο υποβιβασμό επιχειρεί η Νέα Δημοκρατία, δεν θα διολισθήσουμε στο δρόμο που άνοιξε ο κοινοβουλευτικός εκπρόσωπος της Νέας Δημοκρατίας και οι συνάδελφοί μας. 
Το πώς θα εκπροσωπείται κάθε φορά η Κυβέρνηση στο ελληνικό Κοινοβούλιο θα το επιλέξει η ίδια, ανάλογα με το θέμα και τη διαθεσιμότητα των Υπουργών της Κυβέρνησης. Και βεβαίως δεν θα υποκύψουμε ποτέ είτε σε εκβιασμούς, είτε σε δημαγωγία, είτε σε όποια καμώματα των παιδιών της Νέας Δημοκρατίας. Όσοι αποχωρούν είναι αυτοί που περιφρονούν το Κοινοβούλιο. 
Αναδεικνύεται όμως και μία άλλη αδυναμία: η αδυναμία συμμετοχής σε ένα διάλογο ουσιαστικό, εποικοδομητικό, δημιουργικό με ανάδειξη πολιτικών, με ανάδειξη θέσεων, αντιθέσεων και μιας σύνθεσης που την οφείλουμε απέναντι στον ελληνικό λαό. 
Ο λόγος ο καταγγελτικός, ο μονόλογος αναδεικνύεται σήμερα ως κύριο σημείο δράσης της Νέας Δημοκρατίας στο ελληνικό Κοινοβούλιο. Αυτό πιστεύω ότι αποδεικνύει ένα τεράστιο έλλειμμα για μία ουσιαστική συζήτηση με ένα ουσιαστικό περιεχόμενο, γιατί όλοι αντιλαμβανόμαστε ότι το περιεχόμενο της επερώτησης είναι και κρίσιμο, είναι και επίκαιρο, χρήσιμο και εποικοδομητικό για ένα διάλογο ουσίας. 
Όμως δεν μπορώ να συμφωνήσω με αυτά που ακούστηκαν προηγουμένως από τους συναδέλφους της Νέας Δημοκρατίας. Γιατί; Γιατί η Ελλάδα, κύριοι συνάδελφοι, βαδίζει τα τελευταία χρόνια σε ένα διαφορετικό δρόμο απ' ό,τι στο παρελθόν. Έχει μία πορεία, μια προοπτική με σχέδιο για να αντιμετωπίσει τις προκλήσεις του αύριο, για να παραδώσει μία άλλη Ελλάδα στην επόμενη γενιά και έχει μία Κυβέρνηση που διασφαλίζει σταθερά αυτή την πορεία τα τελευταία χρόνια. Μία Κυβέρνηση που εργάζεται για να δώσει βιώσιμες απαντήσεις σε σημαντικά ζητήματα που παραμένουν ανοικτά. 
Ο λαός αντιλαμβάνεται αυτή τη νέα πορεία, τους νέους ορίζοντες για τη χώρα μας. Η ομαλή αποδοχή του ευρώ από τους πολίτες, αλλά και τις επιχειρήσεις ένα μόλις μήνα μετά την είσοδο του ευρώ στην καθημερινότητα, καταδεικνύει με τον πιο χαρακτηριστικό τρόπο τη διάχυση αυτής της νέας αντίληψης στη κοινωνία. Και η Νέα Δημοκρατία δεν θέλει και δεν μπορεί να παρακολουθήσει αυτή την πορεία. Αμφισβητεί, κινδυνολογεί, αποπροσανατολίζει. Είναι ο εύκολος και ανέξοδος δρόμος. Η χώρα μας όμως προχωρά, ο λαός θα βιώνει τη νέα εποχή και η Νέα Δημοκρατία θα φθάσει στο τέρμα του δικού της αδιέξοδου δρόμου. 
Μία απλή αναδρομή στις συνθήκες που επικρατούσαν στις αρχές της δεκαετίας του '90 αρκεί για να επιβεβαιώσει κανείς, ακόμα και ο πιο αυστηρός κριτής, ότι η χώρα διήνυσε μία μεγάλη απόσταση, πέτυχε πολλά, ξεπέρασε το παρελθόν και μπήκε σε μία νέα τροχιά. Προσεγγίζουμε πλέον σήμερα για πρώτη φορά μετά από πολλές δεκαετίες τις πλουσιότερες χώρες του κόσμου. Με αυτές πλέον συγκρινόμαστε σήμερα και λίγοι φαντάστηκαν ή μπορούσαν να φανταστούν μία τέτοια πορεία λίγα χρόνια πριν, στην αρχή της προηγούμενης δεκαετίας. 
Έτσι η Ελλάδα σήμερα έρχεται πρώτη σε ρυθμό ανάπτυξης ανάμεσα σε όλες τις χώρες του ΟΟΣΑ. Έχει ρυθμούς τριπλάσιους από το μέσο όρο των χωρών της ευρωζώνης και τετραπλάσιους από το μέσο όρο των δεκαπέντε κρατών-μελών της Ευρωπαϊκής Ένωσης. Έχουμε πληθωρισμό πολύ κοντά στο κοινοτικό μέσο όρο και χαμηλότερο βεβαίως από 11 χώρες του ΟΟΣΑ. Έχει εγχώρια κατανάλωση που είναι υψηλότερη μεταξύ των χωρών του ΟΟΣΑ και τρεις φορές μεγαλύτερη από αυτή της Ευρωπαϊκής Ένωσης. Η οικονομία μας κινείται πλέον γρηγορότερα απ' ό,τι στις άλλες χώρες. Οι επενδύσεις στη χώρα μας παρουσιάζουν τον υψηλότερο ρυθμό αύξησης στη ζώνη του ΟΟΣΑ και πολλαπλάσιο από τον μέσο όρο της Ευρωπαϊκής Ένωσης, για να δώσω μία απάντηση στους Βουλευτές της Νέας Δημοκρατίας.
(PX)


Η ανταγωνιστικότητα της οικονομίας μας αυξάνεται, βελτιώνεται, το ίδιο και η παραγωγικότητα. Το δημόσιο χρέος βρίσκεται πλέον σε πτωτική πορεία. Και οι επιδόσεις αυτές δεν αμφισβητούνται, ούτε η προσπάθεια που κατέβαλε η χώρα για να τις κατακτήσει αμφισβητείται. 
'Ολοι οι διεθνείς οργανισμοί αναγνωρίζουν ότι στην Ελλάδα έχει διαμορφωθεί πλέον μια νέα οικονομική πραγματικότητα. Και είναι αυτοί οι ίδιοι οι οργανισμοί που πριν από λίγα χρόνια μας χαρακτήριζαν ως τον ασθενή της Ευρώπης, που έπρεπε να εγκαταλείψει την Ευρωπαϊκή 'Ενωση. Αυτός λοιπόν, ο μέχρι χθες ασθενής της Ευρώπης, έγινε πλέον ισότιμο μέλος του σκληρού πυρήνα της Ευρωπαϊκής 'Ενωσης, της Οικονομικής και Νομισματικής 'Ενωσης. 
Απολαμβάνει την προστασία της ευρωπαϊκής οικογένειας, έχει ένα από τα ισχυρότερα νομίσματα του κόσμου, το ευρώ. Ο ασθενής αυτός αντιμετωπίζει σήμερα πλέον μαζί με τις ανεπτυγμένες χώρες της Ευρώπης κρίσιμα ζητήματα που έχουν να κάνουν με την ευημερία, την απασχόληση, την ανάπτυξη, την ασφάλεια, για όλους τους Ευρωπαίους πολίτες. 
Και οι επιδόσεις αυτές αποκτούν ακόμη μεγαλύτερη σημασία για δύο πολιτικούς λόγους. Πρώτον, αφενός γίνονται σε ένα δύσκολο πλέον διεθνές περιβάλλον με επιβράδυνση των ρυθμών ανάπτυξης στις περισσότερες οικονομίες, με σημαντικές αβεβαιότητες και προβλήματα ακόμη και στις πιο ισχυρές οικονομίες. Αφετέρου, γιατί μαζί με την τεράστια προσπάθεια της χώρας για την ΟΝΕ, η Ελλάδα μπόρεσε να εφαρμόσει έναν αρμονικό συνδυασμό, που ποτέ δεν το κατόρθωσαν οι προηγούμενες κυβερνήσεις της Νέας Δημοκρατίας, δηλαδή ανάπτυξη, σταθεροποίηση της οικονομίας, ενίσχυση της κοινωνικής συνοχής. 
Είμαστε η μόνη χώρα στην Ευρώπη, που στην πορεία μας προς την ΟΝΕ αυξήσαμε τις κοινωνικές δαπάνες και τους κοινωνικούς μισθούς. Η Ελλάδα έχει πλέον τη δυνατότητα να καθιερωθεί στα μάτια του κόσμου ως μια σύγχρονη ανεπτυγμένη χώρα, μια χώρα με ενισχυμένη διεθνή ακτινοβολία, μια χώρα με ενισχυμένη θέση και στην Ευρώπη, αλλά και σε όλον τον κόσμο.
Αυτή την ευκαιρία η Ελλάδα δεν την είχε μόλις πριν από λίγα χρόνια. Την έχει σήμερα. Σήμερα είναι η εποχή που εμείς μπορούμε, που η Ελλάδα και ο λαός της μπορούν να βάλουν στόχους και να τους πετυχαίνουν. 
'Ενα από τα σημεία που έθιξαν και οι Βουλευτές της Νέας Δημοκρατίας, είναι αυτά τα περίφημα, που επανέρχονται συνεχώς, σχόλια για τα Κοινοτικά Πλαίσια Στήριξης στη χώρα μας. 'Οσον αφορά το Κοινοτικό Πλαίσιο Στήριξης, τα αναφερόμενα στο κείμενο των συναδέλφων της Νέας Δημοκρατίας, τόσο σε σχέση με το Β', όσο και με το Γ' Κοινοτικό Πλαίσιο Στήριξης, προξενούν πραγματική κατάπληξη και σε εμένα, αλλά και σε όλους τους έχοντες τη στοιχειώδη γνώση για την πορεία αυτών των προγραμμάτων.
Κατ' αρχήν αναφέρουν ότι το Β΄ Κοινοτικό Πλαίσιο Στήριξης, το Β' Σχέδιο Ανάπτυξης για τη χώρα μας καθυστερεί. Θα ήθελα να τους πληροφορήσω ότι το Β' Κοινοτικό Πλαίσιο Στήριξης δεν καθυστερεί, γιατί απλούστατα έχει τελειώσει. 'Εχει ήδη ολοκληρωθεί. Το Β' Κοινοτικό Πλαίσιο Στήριξης ολοκληρώθηκε στις 31 Δεκεμβρίου του προηγουμένου έτους με υπεραπορρόφηση των κοινοτικών κονδυλίων. 'Οταν αυτό το στοιχείο αγνοείται από την Αξιωματική Αντιπολίτευση, τότε πράγματι δεν μπορεί κανείς παρά να ανησυχεί. 
Ενώ βρισκόμαστε σε πλήρη φάση υλοποίησης του Γ' Κοινοτικού Πλαισίου Στήριξης, του Γ΄ Σχεδίου Ανάπτυξης για τη χώρα μας, η Νέα Δημοκρατία ασχολείται με το αν καθυστερεί το προηγούμενο Κοινοτικό Πλαίσιο Στήριξης που ήδη έχει τελειώσει. Είναι άλλη μια μάχη με το παρελθόν που δίνει η Νέα Δημοκρατία, ενώ ίδια η ζωή έχει προχωρήσει. 
Για άλλη μια φορά η Νέα Δημοκρατία έχει μείνει μερικά χρόνια πίσω. Νομίζει ότι είμαστε στο 1995 ή στο 1998 και αυτό γιατί επί χρόνια η Νέα Δημοκρατία, μέσα από τα πιο επίσημα χείλη των Αρχηγών και των εκπροσώπων της, είχε προβλέψει ότι θα χάσουμε πόρους από το Β' Κοινοτικό Πλαίσιο Στήριξης, όπως είχε προφητεύσει ότι δεν θα υπάρξει Γ' Κοινοτικό Πλαίσιο Στήριξης, ή ότι θα είναι πολύ μικρό. Επίσης, είχε κάνει σ' αυτήν την Αίθουσα και τη φοβερή πρόβλεψη ότι δεν θα μπούμε στην Οικονομική και Νομισματική 'Ενωση, στην ΟΝΕ….
ΦΛΩΡΟΣ ΚΩΝΣΤΑΝΤΙΝΟΥ: 'Οτι δεν θα ενταχθούμε και στο ευρώ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): …. άρα δεν θα ενταχθούμε στο ευρώ, ότι δεν θα είχαμε ευρώ στην τσέπη μας σήμερα. 
Τρίτον, είπε επίσης η Νέα Δημοκρατία και το έλεγε συνεχώς επί χρόνια και το πίστεψε ίσως τόσο πολύ, που τώρα δεν μπορεί να αντιληφθεί ότι η πραγματικότητα δεν προσαρμόστηκε στα μίζερα πλαίσια που εκείνη είχε προδιαγράψει.


Τι να κάνουμε αγαπητοί συνάδελφοι; Ευτυχώς για τους Έλληνες ο τόπος αυτός έχει προχωρήσει και έχει μία καλύτερη πορεία, από αυτή για την οποία τον θεωρούσαν ικανό και άξιο οι συνάδελφοι της Νέας Δημοκρατίας. 
Κύριοι της Νέας Δημοκρατίας τον υποτιμήσατε για μια ακόμα φορά τον ελληνικό λαό. Ο ελληνικός λαός κινήθηκε προς τα εμπρός και με την υπεύθυνη κυβέρνησή του πέτυχε την πλήρη αξιοποίηση των πόρων του Β' Σχεδίου Ανάπτυξης της χώρας μας, τη στιγμή που άλλες χώρες σήμερα κινδυνεύουν με απώλειες δεκάδων δισεκατομμυρίων δραχμών. 
Η Ελλάδα δεν διατρέχει τέτοιο κίνδυνο. Διασφάλισε πόρους για το Γ' Κοινοτικό Πλαίσιο Στήριξης, για το Γ' Σχέδιο Ανάπτυξης της πατρίδας μας, πόρους πολύ περισσότερους από κάθε άλλη φορά για την πατρίδα μας. Το Γ' Κοινοτικό Πλαίσιο Στήριξης είναι το μεγαλύτερο αναπτυξιακό πρόγραμμα της σύγχρονης ελληνικής ιστορίας, είναι η μεγαλύτερη επιχείρηση δημιουργίας φυσικού και κοινωνικού κεφαλαίου και από τα βασικά μας εργαλεία για την επίτευξη του επόμενου μεγάλου εθνικού μας στόχου, που είναι η πραγματική μας σύγκλιση με τις πιο πλούσιες χώρες του κόσμου.
Τέλος, ο ελληνικός λαός πέτυχε να μπούμε στην ΟΝΕ, έτσι ώστε να συναλλάσσεται σήμερα ο κάθε Έλληνας πολίτης, από το Ορμένιο του Έβρου μέχρι τη Γαύδο της Κρήτης με ένα από τα τρία ισχυρότερα νομίσματα του κόσμου.
Η Νέα Δημοκρατία, όχι μόνο απέτυχε παταγωδώς σε όλες τις κρίσιμες προβλέψεις της, αλλά ήταν και απούσα σε όλες αυτές τις μάχες, όταν δεν τις υπονόμευε. Γι' αυτό σήμερα, την ώρα της αλήθειας και του απολογισμού για το Β' Κοινοτικό Πλαίσιο Στήριξης, θα περίμενε κανείς η Νέα Δημοκρατία, όχι βεβαίως να αναγνωρίσει τα λάθη της, αλλά να είναι τουλάχιστον πιο προσεκτική σε ό,τι αφορά μια επιτυχία που δεν ανήκει μόνο στην Κυβέρνηση, αλλά σε ολόκληρη την ελληνική κοινωνία, γιατί κυβέρνηση και κοινωνία μαζί ανταποκρίθηκαν σε αυτή τη μεγάλη πρόκληση. 
Η Νέα Δημοκρατία, το κόμμα της Αξιωματικής Αντιπολίτευσης, που νομίζει ότι μπορεί να κυβερνήσει, δεν γνωρίζει καν πως το υπόλοιπο προς είσπραξη από το Β' Κοινοτικό Πλαίσιο Στήριξης δεν είναι το 1 τρισεκατομμύριο δραχμές που αναφέρεται στο περιεχόμενο της επερωτήσεώς της, αλλά 500 δισεκατομμύρια, δηλαδή ακριβώς το μισό, ούτε γνωρίζει βεβαίως πως το ποσό αυτό αποτελεί την αποπληρωμή του Β' Κοινοτικού Πλαισίου Στήριξης και γίνεται υποχρεωτικά μετά την ολοκλήρωση των προγραμμάτων, μετά και από τον τελικό έλεγχο της Ευρωπαϊκής Ένωσης και κατά συνέπεια δεν θα μπορούσε να εισπραχθεί μέχρι σήμερα. Αυτό βεβαίως δεν ισχύει μόνο για την Ελλάδα, ισχύει και για τα 15 κράτη μέλη της Ευρωπαϊκής Ένωσης. Αυτό είναι το περιεχόμενο των κανονισμών του προηγούμενου σχεδίου ανάπτυξης της Ευρωπαϊκής Ένωσης. 
Η Νέα Δημοκρατία, όμως, συνεχίζει αμετανόητη την τακτική της αοριστολογίας, της κινδυνολογίας και της υποβίβασης του πολιτικού διαλόγου. Αναφέρεται κατ' επανάληψη σε μια άλλη οικονομική πολιτική, που δεν την περιγράφει, όμως, ίσως γιατί δεν τολμάει. 
Το κόμμα της Νέας Δημοκρατίας που θέλει να λέγεται ευρωπαϊκό κάνει αντιπολίτευση με θέματα που κανένα άλλο κόμμα εξουσίας στην Ευρώπη δεν θεωρεί άξια να κάνει. Αντί να προβάλλει την πολιτική της και να αντιπαρατεθεί με τα επιχειρήματα της πολιτικής αυτής, περιμένει κάτι να μην πάει καλά στη ζωή των ανθρώπων της χώρας μας, στην οικονομία μας, στην κοινωνίας μας. Ή οι απορροφήσεις του Κοινοτικού Πλαισίου Στήριξης ή το χρηματιστήριο ή ο πληθωρισμός και ολοένα και πιο συχνά δυστυχώς, τα φυσικά φαινόμενα και οι καταστροφές. Μια πλημμύρα, μια χιονοθύελλα, ένας σεισμός, μια πυρκαγιά, ένας εκτροχιασμός, ένα ατύχημα, μια ληστεία, φαντάζουν στη Νέα Δημοκρατία ως σανίδα σωτηρίας, προκειμένου να αποκρύψει τη γύμνια της πολιτικής της πρότασης και να αναπτύξει το αντιπολιτευτικό ταλέντο της. Αυτό, όμως, δεν τιμά ούτε την ίδια, ούτε τον κρίσιμο θεσμό της Αξιωματικής Αντιπολίτευσης.
Με το Γ' Κοινοτικό Πλαίσιο Στήριξης η Νέα Δημοκρατία εφαρμόζει την ίδια και απαράλλαχτη τακτική. Ούτε ίχνος ουσιαστικής κριτικής, παρά μόνο κινδυνολογία και αοριστολογία. Η φιλολογία περί απώλειας πόρων ξεκίνησε ήδη από το 1999, πριν καν ξεκινήσει το Γ' Κοινοτικό Πλαίσιο Στήριξης και σήμερα κάνει λόγο για καθυστέρηση είκοσι μηνών, τη στιγμή που το νέο πλαίσιο εφαρμογής του Γ' Κοινοτικού Πλαισίου Στήριξης είναι σε πλήρη λειτουργία, έχουν ενταχθεί στο πρόγραμμα δημοσίων επενδύσεων από το Γ' Κοινοτικό Πλαίσιο Στήριξης χίλια τετρακόσια έργα και δράσεις του Γ' Κοινοτικού Πλαισίου Στήριξης συνολικού προϋπολογισμού πάνω από 4 τρισεκατομμύρια δραχμές, ένα ποσό που αντιστοιχεί στο 40% του Γ' Κοινοτικού Πλαισίου Στήριξης, που είναι σε πλήρη εξέλιξη και ενεργοποίηση, οι δε δαπάνες που έχουμε κάνει μέχρι σήμερα ξεπερνούν το 1,5 τρισεκατομμύριο δραχμές.
(PE)

Πάνω από το 50% του συνόλου των μέτρων όλων των επιχειρησιακών προγραμμάτων, περιφερειών και Υπουργείων, έχουν πλέον ενεργοποιηθεί. Δεκάδες έργα του Γ΄ Κοινοτικού Πλαισίου Στήριξης έχουν ήδη ολοκληρωθεί σε κάθε περιφέρεια της χώρας μας και έχει ήδη εισπραχθεί από την Ευρωπαϊκή Ένωση περίπου 1 τρισεκατομμύριο δραχμές. Με 20 μήνες καθυστέρηση, όπως αναφέρουν οι συνάδελφοι της Νέας Δημοκρατίας, είναι να απορεί κανείς πότε συνέβησαν όλα αυτά. 
Αντιλαμβάνεται, λοιπόν, κανείς την αξιοπιστία των όσων ισχυρίζεται η Νέα Δημοκρατία. Λυπάμαι, αλλά αδυνατούμε να παρακολουθήσουμε τη Νέα Δημοκρατία σε αυτόν το στίβο της ασχετοσύνης, της αοριστολογίας και της κινδυνολογίας.
Έρχομαι τώρα, αγαπητοί συνάδελφοι, στο θέμα, που αφορά την πραγματική σύγκλιση. 
Πράγματι, τίθεται ένα ευρύτερο θέμα. Πετύχαμε την οικονομική σύγκλιση. Βελτιώνεται, όμως, το επίπεδο ζωής και ευημερίας του Έλληνα πολίτη; Προχωρούμε στην πραγματική σύγκλιση και στην κοινωνική συνοχή; 
Το κατά κεφαλή ΑΕΠ αποτελεί έναν από τους δείκτες της πραγματικής σύγκλισης μιας χώρας. Η διαχρονική εξέλιξη αυτού του δείκτη φανερώνει και την αναπτυξιακή πορεία της χώρας προς την πραγματική σύγκλιση. 
Στο πεδίο αυτό η Ελλάδα έχει σημειώσει μία σημαντική επιτυχία. Η χώρα μας έχει πετύχει να αυξήσει το κατά κεφαλή ΑΕΠ της, εκφρασμένο σε ποσό του μέσου όρου της Ευρωπαϊκής Ένωσης, την περίοδο 1993-2001 κατά 7 σχεδόν μονάδες. Πλησιάσαμε κατά 7 μονάδες το μέσο κοινοτικό όρο. Έτσι το κατά κεφαλή ΑΕΠ της Ελλάδος εκτινάσσεται πλέον από το 64%, που ήταν στο τέλος του 1993, στο 70,9, δηλαδή στο 71, το 2001.
Αυτό την κατατάσσει επάξια στην έκτη θέση μεταξύ των 15 κρατών -μελών από πλευράς αναπτυξιακής επιτυχίας την περίοδο αυτή. Σε ό,τι δε αφορά την περιφέρεια της Ηπείρου έχει γίνει ένα άλμα 11 ποσοστιαίων μονάδων από το 1998 μέχρι το 1999, σύμφωνα με τα πρόσφατα στοιχεία που κατέθεσε η Ευρωπαϊκή Ένωση. Μέσα σε ένα χρόνο έκανε 11 ποσοστιαίες μονάδες. 
Έχουμε μεγάλο δρόμο να διανύσουμε και ως Ελλάδα και ως περιφέρεια της χώρας μας. Αλλά είναι πρωτοφανής αυτή η επιτυχία της χώρας μας και δεν μπορούμε να την αγνοήσουμε. Δεν μπορούμε, επίσης, να αγνοήσουμε ότι έχουμε δρόμο να διαβούμε. Έχουμε μεγάλη προσπάθεια και κόπο ακόμα να καταβάλουμε.
Βλέπουμε, λοιπόν, την Ελλάδα να βρίσκεται σε μία ταχύτερη αναπτυξιακή τροχιά στην πραγματική σύγκλιση από χώρες, όπως η Πορτογαλία, η Ισπανία, η Ιταλία. Με τους ρυθμούς, που πηγαίνουμε περίπου σε ένα ή δύο χρόνια, θα έχουμε ξεπεράσει και την Πορτογαλία στην Ευρωπαϊκή Ένωση. Πρέπει να συνεχίσουμε αυτήν την προσπάθεια και να καλύψουμε τη μεγάλη απόσταση, που μας χωρίζει από το μέσο κοινοτικό όρο, που είναι ουσιαστικά ο μέσος όρος των πιο πλούσιων χωρών του κόσμου.
Ήθελα, όμως, να κάνω μία υπέρβαση και να πω ότι η θέση στο διεθνές περιβάλλον βελτιώνεται συνεχώς όχι μόνο μέσα στην Ευρωπαϊκή Ένωση, αλλά να δούμε πως κινούμαστε σε επίπεδο των χωρών του Οργανισμού των Ηνωμένων Εθνών. Ποια είναι η θέση της χώρας μας ανάμεσα στα 162 κράτη του ΟΗΕ;
Χρησιμοποιώντας στοιχεία του Οργανισμού Ηνωμένων Εθνών και των Διεθνών Οργανισμών βλέπουμε ότι η πραγματική κατάσταση της χώρας μας, αλλά και το επίπεδο ευημερίας, είναι πολύ καλύτερα από ό,τι φαίνεται χρησιμοποιώντας ως αποκλειστικό δείκτη το κατά κεφαλή ΑΕΠ. Σύμφωνα με τα στοιχεία των Ηνωμένων Εθνών στο κατά κεφαλή ΑΕΠ της χώρας σε μονάδες σταθερής αγοραστικής δύναμης το 1999 ήμασταν το 33ο κράτος στον κόσμο. Είχαμε, δηλαδή, την 33η θέση στο σύνολο των 162 χωρών του Οργανισμού Ηνωμένων Εθνών.
Ο δείκτης, όμως, της ανάπτυξης και της ανθρώπινης ευημερίας που είναι η συνισταμένη τριών άλλων δεικτών, του ποσοστού ορίου διαβίωσης, του δείκτη εκπαίδευσης και του δείκτη ΤΟΕΠ, κατατάσσει τη χώρα μας στην 23η θέση μεταξύ του συνόλου των 162 χωρών του Οργανισμού. Αυτός είναι ο πραγματικός δείκτης, που αντανακλά το επίπεδο ευημερίας μιας χώρας. Αυτόν ακριβώς το δείκτη οφείλουμε διαρκώς να βελτιώνουμε. Είμαι αισιόδοξος ότι με τη συνολική προσπάθεια, που καταβάλουμε, και με την ορθολογική αξιοποίηση των πρωτοφανών για τη χώρα μας διαθέσιμων κοινοτικών, αλλά και εθνικών πόρων, στο τέλος της τρέχουσας προγραμματικής περιόδου η χώρα μας θα συγκαταλέγεται μεταξύ των 20 πιο ανεπτυγμένων χωρών του κόσμου με βάση το δείκτη της ευημερίας και μεταξύ των 30 με βάση το δείκτη του κατά κεφαλή ΑΕΠ.
Πότε άλλοτε η χώρα μας είχε πετύχει τέτοια αποτελέσματα, αγαπητοί συνάδελφοι; Ποτέ άλλοτε δεν υπήρχαν τέτοιες προοπτικές για πραγματική σύγκλιση. Ποτέ η χώρα δεν είχε βρεθεί σε μια τέτοια προγραμματική περίοδο. 
( PM)

Μπορείτε λοιπόν να μου θυμίσετε αντίστοιχη περίοδο που η χώρα μας διένυσε με σταθερότητα τιμών, με αύξηση του πραγματικού εισοδήματος των εργαζομένων, με ενίσχυση του κράτους πρόνοιας και τη στήριξη του εισοδήματος των ασθενέστερων κοινωνικών στρωμάτων, χαμηλοσυνταξιούχων και χαμηλόμισθων, με επενδύσεις σε υποδομές που αλλάζουν τη φυσιογνωμία της υπαίθρου και της χώρας στο σύνολό μας;
Βεβαίως, δεν είναι μόνο οι υψηλοί ρυθμοί ανάπτυξης που μας επιτρέπουν να συγκλίνουμε με τις άλλες ευρωπαϊκές χώρες. Είναι και οι εξελίξεις στο επίπεδο τον αμοιβών. Βεβαίως υστερούμε ακόμη και εδώ και το ευρώ θα αναδείξει ακόμη περισσότερο τις διαφορές και θα υπάρχει μεγαλύτερη αδιαφάνεια μεταξύ των κρατών-μελών.
Τί συνέβη όμως την τελευταία δεκαετία στην πατρίδα μας; Μήπως δεν είναι αλήθεια ότι την περίοδο 1990-1993, όταν κυβερνούσε η Νέα Δημοκρατία, είχαμε μείωση του πραγματικού μισθού στη χώρα μας, όταν στην Ευρωπαϊκή Ένωση υπήρχε μια αυξητική τάση σε όλους τους μισθούς; Δεν είναι αλήθεια ότι από το 1994 και μετά και τότε μόνο οι όροι αντιστράφηκαν, ότι στη χώρα μας είχαμε σημαντική αύξηση των πραγματικών μισθών, 2% περίπου σε μέσο ετήσιο επίπεδο την περίοδο 1994-2001, ενώ στην Ευρωπαϊκή Ένωση είχαμε μία αύξηση μόλις μεγαλύτερη από το 0,5%; Αυτό δεν μας οδηγεί στο να καλύψουμε τη διαφορά που μας χωρίζει ακόμη, δεν σημαίνει πραγματική σύγκλιση;
Αγαπητοί συνάδελφοι, ήθελα να καταθέσω το σχετικό πίνακα της Ευρωπαϊκής Ένωσης.
(Στο σημείο αυτό ο Υφυπουργός Εθνικής Οικονομίας κ. Πάχτας καταθέτει για τα Πρακτικά τον προαναφερθέντα πίνακα, ο οποίος έχει ως εξής):

Καταθέτω τον πίνακα για να δούμε ακριβώς αυτήν την πορεία και σε ό,τι αφορά το δείκτη του μέσου ακαθάριστού μισθού σε μονάδες σταθερής αγοραστικής δύναμης. Συγκεκριμένα, ο δείκτης του μέσου μισθού ανέρχεται σήμερα στο 80,4% έναντι 74,7% της Πορτογαλίας και 94% της Ισπανίας. Στο σημείο αυτό πρέπει να τονίσουμε ότι ο μέσος ακαθάριστος μισθός σε μονάδες αγοραστικής δύναμης την περίοδο 1994-2001 αυξήθηκε κατά δεκατρείς εκατοστιαίες μονάδες και υψηλότερα από τη σχετική αύξηση της παραγωγικότητας, που σημείωσε αύξηση 9,8 εκατοστιαίων μονάδων. Αντίθετα, την τετραετία 1990-1994 ο μέσος πραγματικός μισθός είχε μειωθεί κατά 4,4 εκατοστιαίες μονάδες και από το 71,7% του 1990 πήγαμε στο 67,3% του 1994. 
Είναι προφανές ότι παράλληλα με την ονομαστική σύγκλιση προωθήθηκε περισσότερο από κάθε άλλη χώρα της Ευρωπαϊκής Ένωσης και η πραγματική σύγκλιση, αφού η χώρα μας σημειώνει την περίοδο 1994-2001 τη μεγαλύτερη αύξηση της αμοιβής εργασίας και την τρίτη υψηλότερη αύξηση της παραγωγικότητας. Εδώ βεβαίως έχουμε δρόμο να διανύσουμε, ιδιαίτερα στους χαμηλοσυνταξιούχους και τους χαμηλόμισθούς, που πράγματι είναι αδικημένοι, γι' αυτό και προβλέψαμε το ΕΚΑΣ, για να γευθούν και αυτοί μέρος της πίτας που αυξάνεται. 
Θα ήθελα να αφήσω κάποια σημεία για τη δευτερολογία ίσως και να κλείσω την παρέμβασή μου με δύο επιμέρους σημεία, την ανταγωνιστικότητα της οικονομίας και την παραγωγικότητα της οικονομίας. 
ΠΡΟΕΔΡΕΥΩΝ (Κωνσταντίνος Βρεττός): Κύριε Υφυπουργέ, θα σας διακόψω για να κάνω μια ανακοίνωση. 
Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα 180 χρόνια από την Ελληνική Επανάσταση, 79 μαθητές και 5 καθηγητές από το Βαρβάκειο Ενιαίο Λύκειο Ψυχικού. 
Η Βουλή τους καλωσορίζει. 
(Χειροκροτήματα από όλες τις πτέρυγες).
Παρακαλώ συνεχίστε, κύριε Υφυπουργέ. 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Σε ό,τι αφορά την ανταγωνιστικότητα της οικονομίας, η Νέα Δημοκρατία δεν παρακολουθεί, δεν γνωρίζει ή δεν θέλει να παρακολουθεί και να γνωρίζει τη βελτίωση της διεθνούς ανταγωνιστικής θέσης της Ελλάδας τα τελευταία χρόνια. 
Η ανταγωνιστικότητα είναι ένα ζήτημα διαρθρωτικό, κύριοι συνάδελφοι. Αφορά όλους τους τομείς και όλους τους φορείς της οικονομίας. Στη σύγχρονη εποχή έχει να κάνει κυρίως με το ρόλο που διαδραματίζουν οι νέες τεχνολογίες, οι γνώσεις και η ικανότητα προσαρμογής στα νέα δεδομένα. 
Το 1996 η Ελλάδα βρισκόταν στην τεσσαρακοστή θέση ανταγωνιστικότητας. Την ίδια περίπου θέση είχε και από τις αρχές της δεκαετίας του 1990. Σταθερά, την πρώτη πενταετία του 1990 ήμασταν στην τεσσαρακοστή θέση. Την πενταετία που μεσολάβησε στη συνέχεια, 1997-2001, η Ελλάδα βελτίωσε τη σειρά κατάταξής της κατά δέκα ολόκληρες θέσεις. Το 2001 καταλαμβάνει πλέον την τριακοστή θέση. Η βελτίωση μάλιστα είναι πιο σημαντική, αν λάβει κανείς υπόψη του ότι στο διάστημα αυτό εισήλθαν στο δείγμα της μέτρησης ακόμη τρεις χώρες, εκ των οποίων δύο, η Εσθονία και η Κορέα, κατατάχθηκαν σε θέσεις υψηλότερες απ' αυτήν της Ελλάδας. 
(Ε Β)




Σημαντική παρουσιάζεται η βελτίωση της θέσης της Ελλάδας σε σχέση με το προηγούμενο έτος το 2000 που κατείχε την 34η θέση. Και ιδιαίτερα αξιοπρόσεκτο είναι το στοιχείο ότι η Ελλάδα για πρώτη φορά παρουσιάζεται ως πιο ανταγωνιστική χώρα από δύο ετέρους μας στην Ευρωπαϊκή 'Ενωση. 'Εχουμε για πρώτη φορά αφήσει πίσω μας και τη Ιταλία και την Πορτογαλία.
Αυτό αγαπητοί συνάδελφοι, δεν συνιστά μία πολύ σημαντική πρόοδο της χώρας μας; Και πού βρήκαν οι συνάδελφοι της Νέας Δημοκρατίας ότι το 2001 η Ελλάδα είναι στην 40η θέση; 'Ημασταν στην 40η θέση το 1990, το 1991, το 1992, το 1993, το 1995. Σήμερα είμαστε στην 30η θέση. Δεν δείχνει ότι το μήνυμα της πολιτικής που εφαρμόσαμε τα τελευταία χρόνια και το οποίο αμφισβητείται στην επερώτηση των συναδέλφων της Νέας Δημοκρατίας έχει ήδη πλέον συγκεκριμένα και απτά αποτελέσματα; Αυτό ακριβώς δείχνει. 'Οτι βαδίζουμε προς τη σωστή κατεύθυνση. 'Οτι σταθερά προσεγγίζουμε τις αναπτυγμένες χώρες του κόσμου και είμαστε αισιόδοξοι ότι η πορεία αυτή θα συνεχιστεί και θα ενταθεί. 
Οι υψηλοί ρυθμοί ανάπτυξης που διασφαλίζουμε ήδη, η συνεχής ανοδική τάση των επενδύσεων τόσο των ιδιωτικών όσο και των δημοσίων, η απελευθέρωση των αγορών, η συνεχής βελτίωση του επιχειρηματικού περιβάλλοντος είναι παράγοντες που θα συμβάλουν ουσιαστικά στο κρίσιμο στόχο της ανταγωνιστικότητας.
Και έρχομαι στην παραγωγικότητα της οικονομίας, το τελευταίο σημείο που ήθελα να αναπτύξω σ' αυτήν την ενότητα. Και εδώ θέλω να απαντήσω πολύ ουσιαστικά σ' αυτά που ακούστηκαν προηγουμένως. Μετά από μία 25ετή περίοδο η Ελλάδα χάρη στην πολιτική που ακολουθήθηκε αλλά και στις επιλογές του ελληνικού λαού απολαμβάνει πλέον πρωτιές σε ευρωπαϊκό επίπεδο. Απολαμβάνει πρωτόγνωρες επιδόσεις σε σχέση με ό,τι συνέβαινε στη χώρα μας πολλές δεκαετίες πριν. Την τελευταία πενταετία ο ρυθμός αύξησης της παραγωγικότητας στη χώρα μας είναι σχεδόν διπλάσιος από αυτόν της Ευρωπαϊκής 'Ενωσης. Σύμφωνα με τα πρόσφατα στοιχεία της 'Ενωσης την περίοδο '75-΄90, επί 25 χρόνια είχαμε αρνητικούς ρυθμούς παραγωγικότητας, έναντι θετικών ρυθμών της 'Ενωσης της τάξης του 1,4%, 1,5%. Την περίοδο 1995-2000, την τελευταία 6ετία η Ελλάδα είχε μία μέση ετήσια αύξηση της παραγωγικότητας κοντά στο 2% έναντι 1% της 'Ενωσης. Συγκεκριμένα κάθε χρόνο αυξάνεται κατά μέσο όρο το ΑΕΠ, κατά 1,9 δηλαδή κατά 700 δισ. δραχμές σε σταθερές τιμές 1995 ή κατά 900 δισ. δραχμές σε τρέχουσες τιμές.
Η Ελλάδα την τελευταία δεκαετία 1993-2001 είχε την τέταρτη καλύτερη επίδοση στην παραγωγικότητα μεταξύ των 15 κρατών-μελών της Ευρωπαϊκής 'Ενωσης. Απέχουμε μόλις 10 ποσοστιαίες μονάδες από την άλλοτε αυτοκράτειρα, τη Μεγάλη Βρετανία ή από την ατμομηχανή της ευρωπαϊκής οικονομίας, τη Γερμανία. 'Εχουμε αφήσει πίσω την Πορτογαλλία περίπου κατά 20 μονάδες. Και πρέπει να συνειδητοποιήσουμε όλοι το μέγεθος της προσπάθειας που κάνουμε. Διότι αγαπητοί συνάδελφοι συναγωνιζόμαστε με τις πιο πλούσιες χώρες της Ευρώπης που είναι από τις πλουσιότερες του κόσμου μ' αυτή των Ηνωμένων Πολιτειών της Αμερικής και της Ιαπωνίας. Το να προσεγγίσεις σημαντικά τις ισχυρότερες οικονομίες του κόσμου δεν γίνεται με λογιστικά τερτίπια. Είναι πραγματική κατάκτηση στην καρδιά της οικονομίας. Αυτά τα αποτελέσματα δεν έρχονται από μόνα τους θέλουν κόπο, προσπάθεια. Ποιος θα φανταζόταν λίγα χρόνια πριν ότι σήμερα ανταγωνιζόμαστε ως Ελλάδας χώρες που διέθεταν οργάνωση και διοίκηση εδώ και εκατοντάδες χρόνια, υποδομές, αποικίες. Είχαν ισχυρή ανάπτυξη εδώ και εκατοντάδες χρόνια. Είναι τόσο δύσκολο να αναλογιστείτε τη σημασία αυτής της διαδρομής που έκανε η χώρα μας τα τελευταία χρόνια; Και πότε άλλοτε είχαμε ξανά τέτοια επίδραση; Μα ποτέ βεβαίως. 
Τα παραπάνω καταδεικνύουν ότι προχωρούμε σε μία σταθερή πορεία βελτίωσης και μάλιστα προχωρούμε ταχύτερα απ' ότι προχωρούν άλλες χώρες στην Ευρώπη ή αλλού στον κόσμο. Και πρέπει να τρέξουμε γρηγορότερα από τους άλλους γιατί συνεχίζουμε να έχουμε μία υστέρηση. 'Ομως, για πρώτη φορά μετά από 20 χρόνια η Ελλάδα εμφανίζεται από το 1995 και μετά με θετικούς αυξητικούς ρυθμούς παραγωγικότητας σε σχέση με το μέσο όρο της Ευρωπαϊκής 'Ενωσης Ουσιαστικά επί 20 και πλέον χρόνια καταγράφαμε μια συνεχή απόκλιση. Την τελευταία πενταετία επιτυγχάνουμε μία συνεχή πραγματική σύγκλιση και μέχρι τώρα οι επιδόσεις της χώρας μας σηματοδοτούν την επιβράβευση μιας σταθερής οικονομικής και αναπτυξιακής πολιτικής, μιας συμπεριφοράς μοναδικής τα τελευταία 25 χρόνια. Σηματοδοτούν ότι βαδίζουμε προς τη σωστή κατεύθυνση σ' αυτή που μας οδηγεί στην πραγματική σύγκλιση.
(KA)

Θα ήθελα κλείνοντας να τονίσω απευθυνόμενος ξανά στους συναδέλφους της Νέας Δημοκρατίας ότι αγαπητοί συνάδελφοι δίνετε πάντα με τις παρεμβάσεις και τις ομιλίες σας τον τόνο της ηττοπάθειας και της καταστροφής. Θέλετε να συμπαρασύρετε έναν ολόκληρο λαό σε ένα χορό με σκυμμένο το κεφάλι, επειδή εσείς έχετε επιλέξει το ζεμπέκικο της ήττας, της απελπισίας, της μιζέριας ή του καημού της μη δικαίωσης. 
Σε μια εποχή που επιτέλους η χώρα μας η Ελλάδα, ο ελληνικός λαός, για πρώτη φορά βάζουμε στόχους και τους πετυχαίνουμε, τώρα που υπάρχει ο καρπός, που υπάρχει το αποτέλεσμα, που υπάρχει επιτυχία, που υπάρχει η ανταμοιβή των προσπαθειών πολλών ετών, εμείς σας λέμε πολύ απλά αλλάξτε σκοπό και ελάτε μαζί μας. Ελάτε μαζί μας να δημιουργήσουμε αυτή τη νέα Ελλάδα που καθημερινά δημιουργούμε. Να χορέψουμε στους ρυθμούς μιας συλλογικής προσπάθειας που δίνει μάχες και κερδίζει, που δίνει δύναμη και αισιοδοξία στον απλό πολίτη της χώρας μας. Ελάτε να χορέψουμε στους δικούς μας ρυθμούς, με αυτούς τους ρυθμούς που τόσα χρόνια πλέον χορεύουμε, στους ρυθμούς της δημιουργίας και της ανάπτυξης, στους ρυθμούς της Ελλάδας που πετυχαίνει, που μπορεί, που χειροκροτείται, στους ρυθμούς μιας αισιοδοξίας και μιας εθνικής αυτοπεποίθησης. Και αν δεν μπορείτε να χορέψετε τουλάχιστον ακολουθείστε τα βήματα αυτών που σέρνουν το χορό.
Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο κοινοβουλευτικός εκπρόσωπος του ΠΑΣΟΚ κ.Κωνσταντίνου έχει το λόγο.
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, τα στοιχεία που έδωσε κατά τρόπο αναλυτικό ο Υφυπουργός νομίζω ότι είναι τόσο συντριπτικά ώστε να δικαιολογείται η απουσία της Νέας Δημοκρατίας από την Αίθουσα. Και είναι τόσο συντριπτικά γιατί δεν είναι τόσο στοιχεία της Εθνικής Στατιστικής Υπηρεσίας της Ελλάδος, αλλά είναι στοιχεία από διεθνείς οργανισμούς, στοιχεία που κανείς δεν μπορεί να αμφισβητήσει όσο προσπάθεια, ακόμα και κακοπροαίρετη -που δεν θέλω να το πιστεύω- επιχειρήσει να καταβάλει. 
Κύριε Πρόεδρε, μόνο τέσσερα σημεία θέλω να θίξω στην παρέμβασή μου σε ό,τι αφορά την ανάπτυξη της σημερινής επερώτησης για τη γενικότερη οικονομική κατάσταση της χώρας.
Το πρώτο σημείο αφορά τη διαδικασία και την ένταση που πήρε η συζήτησή μας, για την εφαρμογή του Κανονισμού της Βουλής -όπως το Προεδρείο κατά τρόπο σωστό και απόλυτο έκανε- με την προσπάθεια της Νέας Δημοκρατίας, μετά από θέση που εξέφρασε ο κοινοβουλευτικός της εκπρόσωπος αλλά και ο Επίτιμος Πρόεδρος ο κ. Μητσοτάκης, επιχειρώντας να παρασύρουν ή και να πείσουν το Προεδρείο να μην ακολουθήσει τον Κανονισμό της Βουλής και να επιλέγουν οι ίδιοι επερωτώντες τον τρόπο αλλά και το πρόσωπο που θα δίνει απαντήσεις. 
Εκείνη την ώρα συζητώντας με το συνάδελφο κ. Αλαμπάνο μου θύμισε τι γινόταν στην περίοδο 1990-1993. Το λέω απλώς για την ιστορία και αν κάποιος ανατρέξει στα Πρακτικά θα μπορέσει και αυτός να το θυμηθεί. Τότε δεν ερχόταν οι Υπουργοί που εμείς ως Αντιπολίτευση ζητούσαμε να έλθουν να απαντήσουν, αλλά ερχόταν αυτοί που στην πράξη, ανάλογα και με τις ανάγκες της Κυβέρνησης, μπορούσαν να έλθουν να απαντούν και να δίνουν τα στοιχεία.
Αυτό το λέω κύριε Πρόεδρε γιατί έχουμε και ακροατήριο και δεν θα πρέπει να ανησυχεί σε ό,τι αφορά τις διαδικασίες της Βουλής.
Το δεύτερο στοιχείο που θέλω να θέσω είναι τα ερωτήματα που θέτει η Νέα Δημοκρατία στην επερώτησή της και θέλω να σας τα θυμίσω γιατί τα έχει η ίδια η Νέα Δημοκρατία αριθμημένα: Ανεργία, διαθέσιμο εισόδημα των Ελλήνων, δημόσιο χρέος, υλοποίηση του Γ΄Κοινοτικού Πλαισίου Στήριξης, ιδιωτικοποιήσεις, φορολογική μεταρρύθμιση.
(GH)


Αυτά λέγει στο σώμα της επερώτησης. Αντ' αυτών τι ακούσαμε εδώ στην Αίθουσα;
Ανάλυση για τις μικρομεσαίες επιχειρήσεις. Για όσους δεν θυμούνται πριν από μερικές μέρες είχαμε επερώτηση για τις μικρομεσαίες επιχειρήσεις και συζητήσαμε εδώ -ήταν παρών ο νυν Υφυπουργός- και ανέπτυξαν οι συνάδελφοι της Νέας Δημοκρατίας το θέμα. Γιατί σήμερα το θέτουν; Ο καθένας μπορεί να καταλάβει.
Έθεσαν επίσης το θέμα των αγροτών, και συγκεκριμένα των κινητοποιήσεών τους. Δεν αναφέρεται στην επερώτηση. Όλοι μας όμως αντιλαμβανόμαστε την πολιτική σκοπιμότητα που το έθεσαν και σήμερα όπως και προχθές ανεπιτυχώς προσπάθησαν να θέσουν ένα άλλο θέμα που αφορά τους αγρότες και πρέπει να αντιμετωπιστεί.
Τι δεν έθεσαν από αυτά που λένε εδώ στην επερώτηση. Να σας θυμίσω κύριε Πρόεδρε το σημείο 4. "Γιατί καθυστερούν οι αναγκαίες διαρθρωτικές μεταρρυθμίσεις, όπως λόγου χάρη η απελευθέρωση των αγώνων, η απελευθέρωση της αγοράς εργασίας, οι πραγματικές ιδιωτικοποιήσεις και κατά συνέπεια η πραγματική σύγκλιση με τους εταίρους μας στην Ευρωπαϊκή Ένωση;".
Αυτή είναι η μόνη πρόταση που υπάρχει στην επερώτηση από τη Νέα Δημοκρατία, διότι είναι και η μόνη πολιτική που ασπάζεται και υιοθετεί. Απελευθερώστε τα πάντα, ξεπουλήστε τα πάντα, ιδιωτικοποιείστε τα πάντα, χωρίς να καθυστερείτε. Άλλωστε και οι ίδιοι δεν τόλμησαν να προχωρήσουν στο πέμπτο σημείο της επερώτησης που θέτουν, όπως "για μαγειρέματα από την Εθνική Στατιστική Υπηρεσία της Ελλάδος". Δεν τα έθεσαν σήμερα εδώ, δεν είπαν τίποτα γι΄ αυτά. Είπαν μόνο γι΄ αυτά που έκριναν ότι στον Τύπο ή στους αγρότες που βρίσκονται σε κινητοποίηση κλπ. θα είχαν κάποια εκλογική απήχηση, κάποια άγρα ψήφων. Αυτό επιχείρησαν να κάνουν όλοι οι συνάδελφοι της Νέας Δημοκρατίας. 
Να σας θυμίσω ότι -αν ήταν ένα κόμμα υπεύθυνο, που θέλει να λέγεται Αξιωματική Αντιπολίτευση- θα έπρεπε να αναφερθεί στις δυσκολίες που παγκόσμια υπάρχουν και αυτό επηρεάζει και την Ελλάδα -που το αναφέρουν στο σώμα της επερώτησης- για το τρομοκρατικό χτύπημα της 11ης του Σεπτέμβρη στις ΗΠΑ και πόσο αυτό οδήγησε σε μια παγκόσμια δυσκολία. Γνωρίζετε τα τελευταία στοιχεία, χθεσινά στοιχεία στην Ομοσπονδιακή Δημοκρατία της Γερμανίας για την έκταση που πήραν αυτά τα οικονομικά φαινόμενα, τα οποία εδώ για την Ελλάδα ούτε αναφέρουν, ούτε θέλουν να λάβουν υπόψη τους ότι ως ένα βαθμό, σε μια παγκοσμιοποιημένη οικονομία μας επηρεάζουν. 
Το τρίτο στοιχείο που θέλω να θέσω σε ό,τι αφορά την ανάπτυξη της επερώτησης, είναι η ονομαστική και η πραγματική σύγκλιση. Σήμερα και εδώ, αλλά και το τελευταίο διάστημα η Νέα Δημοκρατία μιλάει πολύ για την πραγματική σύγκλιση της κοινωνίας και της οικονομίας, μιλάει για κοινωνική αλληλεγγύη, καθώς και για θέσεις που είναι έξω από τη φιλοσοφία, το πρόγραμμά της, αλλά και από την πρακτική που είχε όταν άσκησε τη διακυβέρνηση της χώρας. Θέλει όμως η Νέα Δημοκρατία να ξεχνάει από την επομένη των εκλογών του Απριλίου του 2000 τι στόχο έθεσε ο ίδιος ο Πρωθυπουργός για όλη την Κυβέρνηση και ποιο ήταν το πνεύμα ακόμα από τις προγραμματικές δηλώσεις. Ποιο ήταν, κύριε Πρόεδρε; Απλά λόγια. Πετύχαμε την ονομαστική σύγκλιση και αυτός ο στόχος μας οδήγησε να ενταχθούμε στο ευρώ, στη νομισματική ένωση. Όμως από εδώ και πέρα στόχος του ΠΑΣΟΚ, στόχος της Κυβέρνησης είναι η πραγματική σύγκλιση.
Και γιατί τα είπε αυτά ο Πρωθυπουργός και τα στηρίζουμε όλοι. Γιατί έχουμε επίγνωση ότι η επίτευξη του στόχου της ονομαστικής σύγκλισης δημιούργησε παρενέργειες, δημιούργησε προβλήματα, έχουμε επίγνωση για τις περιφερειακές ανισότητες που υπάρχουν στην Ελλάδα, για τις ενδοπεριφερειακές ανισότητες, που υπάρχουν στη χώρα, για τα προβλήματα που δημιουργήθηκαν για τις χαμηλές εισοδηματικά τάξεις και τους αγρότες. Έχουμε επίγνωση ότι αυτά είναι η πρώτη προτεραιότητά μας.
Θα ήθελα δε να θυμίσω και στον παριστάμενο κύριο Υφυπουργό ότι πράγματι από εδώ και πέρα θα κυριαρχεί στις συζητήσεις μας το θέμα της ανταγωνιστικότητας της οικονομίας.
(XA)

Για εμένα, κύριε Πρόεδρε, αυτό δεν είναι πανάκεια. Θέλω να θυμίσω στον κύριο Υφυπουργό ότι οι χώρες που είναι μπροστά από κάθε άποψη -θυμίζω τη Νέα Ζηλανδία, τη Νορβηγία, τη Δανία- αδιαφορούν εν μέρει για το θέμα της ανταγωνιστικότητας και από την πρώτη, δεύτερη, τρίτη θέση βρέθηκαν να είναι τώρα σε πολύ πιο χαμηλή. Γιατί το μοναδικό στοιχείο δεν μπορεί να είναι η ανταγωνιστικότητα ως αυτοσκοπός, αλλά και η κοινωνική συνοχή, η κοινωνική σύγκλιση. Και αυτό είναι ένα θέμα που ένα σοσιαλιστικό κόμμα, όπως εμείς, πρέπει να το έχει στην ημερήσια διάταξη. Όχι να έχουν στην πλάτη τους την ονομαστική σύγκλιση μόνο οι αδύναμες κοινωνικές ομάδες. Να πληρώσουν οι έχοντες και οι κατέχοντες γι' αυτήν τη σύγκλιση. 
Και το τέταρτο σημείο που θέλω να πω, κύριε Πρόεδρε, αφορά το ότι κατά τρόπο αντικειμενικό και αδιαμφισβήτητο απ' όλες τις πολιτικές δυνάμεις βρισκόμαστε σε μία μεταβατική φάση, μία φάση προσαρμογής στα κοινωνικά δεδομένα. Αν κάποιος θέλει να κάνει μια στατική απεικόνιση του σημείου που βρίσκεται η ελληνική κοινωνία και η ελληνική οικονομία, πράγματι μπορεί να βρει δείκτες πάρα πολύ άσχημους. Και δεν νομίζω ότι είναι κρυφό και ότι μπορεί κανείς να επαίρεται, σ' όποιο κόμμα κι αν ανήκει, για το βαθμό της ανεργίας που υπάρχει σήμερα και το ότι αυτό χτυπά ιδιαίτερα τους νέους και ιδίως τα παιδιά που τελειώνουν σχολές, Πανεπιστήμιο, Λύκειο κλπ. 
Αυτά όμως δεν μπορούμε να τα αντιμετωπίζουμε στατικά, να παίρνουμε κάποια επιλεγμένα στοιχεία αυτής της περιόδου και αυτό να προβάλλουμε. Διότι τότε θα γίνει αυτό που σωστά είπε ο κύριος Υπουργός στην τοποθέτησή του, ότι θα υπάρξει ένας πεσιμισμός. Δεν δείχνει ένα δυναμισμό, δεν δείχνει μια συνολική αντιμετώπιση των προβλημάτων της ελληνικής κοινωνίας σε μια διαχρονική πορεία, ότι έχει δυναμική, ότι κάθε μέρα κάνει ένα βήμα πιο μπροστά. Κάθε μέρα πηγαίνουμε και καλύτερα. 
Και δεν είναι σωστό για ένα κόμμα που λέγεται Αξιωματική Αντιπολίτευση να ψάχνει να βρει αρνητικούς δείκτες και να τους προβάλλει, για να δημιουργήσει σε όλη την κοινωνία ένα κλίμα, θα έλεγα, ηττοπάθειας, ένα κλίμα που θα προσπαθεί να περάσει στη συνείδηση των πολιτών ότι απoτύχαμε, ότι δεν μπορούμε, ότι δεν πάμε μπροστά, ενώ η ακρίβεια των πραγμάτων διαχρονικά με δυναμισμό είναι ότι κάνουμε βήματα θετικότατα. Ίσως επιβάλλεται να κάνουμε και άλλα περισσότερο θετικά, με μεγαλύτερη ταχύτητα, αλλά είναι μέσα στις διαθέσεις, μέσα στον προγραμματισμό, μέσα στις δυνατότητές μας.
Τελειώνω, κύριε Πρόεδρε, λέγοντας αυτό που είπα για την αποχώρηση της Νέας Δημοκρατίας από την επερώτηση. Ίσως να προστρέξει να διευκρινίσει τις θέσεις της αλλού. Ίσως να νομίζει ότι μ' αυτόν τον τρόπο μπορεί να φθείρει την Κυβέρνηση. Δεν νομίζω να θέλει να φθείρει κανέναν άλλο θεσμό. Αλλά πάνω από αυτά, πάνω από τη φθορά, που δεν θα υπάρξει, της Κυβέρνησης ή του οποιουδήποτε, υπάρχει κάτι που είναι πάνω απ' όλους μας. Και αυτό είναι η θέληση του ελληνικού λαού. Εκεί θα πρέπει να πάει η Νέα Δημοκρατία να απολογηθεί γι' αυτά που κάνει. Και μ' αυτήν την ανεύθυνη συμπεριφορά θα συνεχίσει να είναι για πολλά χρόνια Αντιπολίτευση. Δεν γνωρίζω καν αν είναι Αξιωματική Αντιπολίτευση.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, κηρύσσεται περαιωμένη η συζήτηση επί της υπ' αριθμόν 31/3-12-2001 επερώτησης των Βουλευτών της Νέας Δημοκρατίας προς τον Υπουργό Οικονομίας και Οικονομικών σχετικά με την οικονομική πολιτική της Κυβέρνησης.
Έχουν διανεμηθεί τα Πρακτικά της Δευτέρας 28 Ιανουαρίου 2002 και ερωτάται το Σώμα αν συμφωνεί για την επικύρωσή τους.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Συνεπώς, τα Πρακτικά της Δευτέρας 28 Ιανουαρίου 2002 επεκυρώθησαν.
Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14:03 λύεται η συνεδρίαση για ημέρα Δευτέρα 11 Φεβρουαρίου 2002 και ώρα 18.00΄ με αντικείμενο εργασιών του Σώματος κοινοβουλευτικό έλεγχο, α' συζήτηση επικαίρων ερωτήσεων και β' συζήτηση επερωτήσεως σύμφωνα με την ημερησία διάταξη που θα διανεμηθεί. 


O ΠΡΟΕΔΡΟΣ ΟΙ ΓΡΑΜΜΑΤΕΙΣ