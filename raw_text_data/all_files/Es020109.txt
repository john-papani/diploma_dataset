
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΞΓ'
Τετάρτη, 9 Ιανουαρίου 2002
ΘΕΜΑΤΑ
ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. 'Αδεια απουσίας του Βουλευτή Χ. Ζώη, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 10 Ιανουαρίου 2002, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και του σχεδίου νόμου του Υπουργείου Εθνικής 'Αμυνας: "Οργανωτικά θέματα του Υπουργείου Εθνικής 'Αμυνας, ρυθμίσεις προσωπικού των Ενόπλων Δυνάμεων και άλλες διατάξεις", σελ.
ΟΜΙΛΗΤΕΣ
Α. Επί του σχεδίου νόμου του Υπουργείου Εθνικής 'Αμυνας:
ΑΠΟΣΤΟΛΙΔΗΣ Δ., σελ.
ΑΠΟΣΤΟΛΙΔΗΣ Λ., σελ.
ΑΡΣΕΝΗΣ Γ., σελ.
ΒΑΡΒΙΤΣΙΩΤΗΣ Ι., σελ.
ΔΑΜΑΝΑΚΗ Μ., σελ.
ΚΑΜΜΕΝΟΣ Π., σελ.
ΚΑΝΕΛΛΗ Λ., σελ.
ΚΑΡΑΤΖΑΦΕΡΗΣ Γ., σελ.
ΚΑΨΗΣ Ι., σελ.
ΚΕΔΙΚΟΓΛΟΥ Β., σελ.
ΜΟΛΥΒΙΑΤΗΣ Π., σελ.
ΠΑΠΑΚΩΣΤΑΣ ΑΙΚ., σελ.
ΠΑΥΛΙΔΗΣ Α., σελ.
ΣΠΗΛΙΩΤΟΠΟΥΛΟΣ Σ., σελ.
ΣΠΥΡΙΟΥΝΗΣ Κ., σελ.
ΤΖΑΝΗΣ Λ., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B΄
ΣΥΝΕΔΡΙΑΣΗ ΞΓ΄
Τετάρτη, 9 Ιανουαρίου 2002

Αθήνα, σήμερα στις 9 Ιανουαρίου 2002, ημέρα Τετάρτη και ώρα 10.51΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 8-1-2002 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΞΒ΄ συνεδριάσεώς του, της 8ης Ιανουαρίου 2002, σε ό,τι αφορά στην ψήφιση στο σύνολο των νομοσχεδίων: 
1. "Κύρωση της Συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ουκρανίας". 
2. "Κύρωση της Συμφωνίας αεροπορικών μεταφορών, μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κροατίας." 
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Παναγιώτη Καμμένο, Βουλευτή Β΄ Αθηνών, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Κοινότητα Μακρινίτσας Μαγνησίας ζητεί την αποκατάσταση των ζημιών που προκάλεσε η πρόσφατη κακοκαιρία στην περιοχή της.
2) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία η Τοπική 'Ενωση Δήμων και Κοινοτήτων Νομού Καρδίτσας ζητεί έκτακτη οικονομική ενίσχυση για την αποκατάσταση των ζημιών που προκάλεσε η κακοκαιρία στο Νομό Καρδίτσας.
3) Ο Βουλευτής Λασιθίου κ. ΕΜΜΑΝΟΥΗΛ ΚΑΡΧΙΜΑΚΗΣ κατέθεσε αναφορά με την οποία Κάτοικοι του Οικισμού Κουτσουρά του Δήμου Μακρυγιαλού Λασιθίου ζητούν τον επανακαθορισμό των ορίων του οικισμού τους.
4) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο Μητροπολίτης Πωγωνιανής και Κονίτσης ζητεί την επανασύσταση του στρατιωτικού φυλακίου στο χωριό Αμάραντος επαρχίας Κόνιτσας Ιωαννίνων.
5) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Τοπική 'Ενωση Δήμων και Κοινοτήτων Σάμου ζητεί να μη δημιουργηθεί πεδίο βολής στην περιοχή Μυτιληνιών στη Σάμο.
6) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Νομάρχης Καρδίτσας ζητεί το χαρακτηρισμό του Νομού Καρδίτσας ως θεομηνιόπληκτου, λόγω των σφοδρών χιονοπτώσεων.
7) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Καρδίτσας ζητεί οικονομική ενίσχυση για τον αποχιονισμό της περιοχής του.
8) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Καρδίτσας ζητεί έκτακτη οικονομική ενίσχυση για την αποκατάσταση των ζημιών που προκάλεσαν οι χιονοπτώσεις στην περιοχή του.
9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Εμμ. Δερμιτζάκης ζητεί να ελευθερωθούν οι άδειες "καζανιών" για την παρασκευή του ποτού ρακί. 
10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Β. Δρακάκης ζητεί την αύξηση των συντάξεων των δικηγόρων.
11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου ζητεί την κατασκευή πεζοδρομίων εκατέρωθεν του εθνικού οδικού δικτύου της περιοχής του.
12) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Αγροτικός Συνεταιρισμός Ομβριακής διαμαρτύρεται για την παρακράτηση 2% από τις επιδοτήσεις σκληρών σιτηρών για εξόφληση χρεών της 'Ενωσης Γεωργικών Συνεταιρισμών Λαμίας.
13) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Δήμαρχος Νεάπολης, Αγροτικοί Φορείς Νεάπολης και η ΤΕΔΚ Ν. Αιτωλ/νίας ζητούν να αποζημιωθούν οι πληγέντες από τη μεγάλη ξηρασία ελαιοπαραγωγοί της περιοχής τους.
14) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Περάματος ζητεί να αποκτήσει και προαστιακό χαρακτήρα ο σιδηροδρομικός σταθμός του Ικονίου. 
15) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Σωματείο Συνταξιούχων-Επαγγελματιών-Βιοτεχνών Τ.Ε.Β.Ε. Νίκαιας και Κορυδαλλού Αττικής ζητεί την προστασία των ανθρώπινων δικαιωμάτων και των λαϊκών ελευθεριών που απειλούνται από τους σχεδιασμούς της "Νέας Τάξης".
16) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Σωματείο Συνταξιούχων Επαγγελματιών-Βιοτεχνών ΤΕΒΕ Νίκαιας και Κορυδαλλού Αττικής καταγγέλλει τη διατάραξη της παγκόσμιας ειρήνης από τους ιμπεριαλιστικούς πολέμους.
17) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Σωματείο Συνταξιούχων Επαγγελματιών-Βιοτεχνών ΤΕΒΕ Νίκαιας και Κορυδαλλού Αττικής αναφέρεται στα προβλήματα υγείας, περίθαλψης και συνταξιοδότησης των μελών του.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 993/21-8-01 ερώτηση ΑΚΕ 128 δόθηκε με το υπ' αριθμ. 4979/26-9-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης και Α.Κ.Ε. 993/128/21-8-01 που κατατέθηκε στη Βουλή από τους Βουλευτές κυρίους Αντ. Σκυλλάκου και Λιάνας Κανέλλη, σας αποστέλλουμε το με Α.Π. 4516/13-9-01 έγγραφο του Διευθύνοντος Συμβούλου της Α.Ε. Ελληνικά Τουριστικά Ακίνητα με το οποίο εξηγούνται ο λόγοι διενέργειας δημόσιου διαγωνισμού για την μίσθωση και εκμετάλλευση των Ακτών της Αττικής. 
Ο Υπουργός
Ν. ΧΡΙΣΤΟΔΟΥΛΑΚΗΣ"
2. Στην με αριθμό 990/21-8-01 ερώτηση ΑΚΕ 127 δόθηκε με το υπ' αριθμ. 15672/26-9-01 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης και αίτησης κατάθεσης εγγράφων 990/127/21.8.2001 που κατατέθηκε στη Βουλή από το Βουλευτή κ. Σ. Χατζηγάκη, σας πληροφορούμε ότι έχει ήδη εξασφαλισθεί η σύμφωνη γνώμη της πλειοψηφίας των κατοίκων της τοπικής κοινωνίας των θιγόμενων περιοχών για τα διαλαμβανόμενα, στο υπό ψήφιση Σχέδιο Νόμου, θέματα.
Επιπρόσθετα σας διαβιβάζουμε, συνημμένα και το υπ' αριθμ. Γ. ΔΝΣ/3127/11.9.01 έγγραφο της ΔΕΗ, το οποίο καλύπτει αναλυτικά το θέμα.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
3. Στην με αριθμό 1009/22-8-01 ερώτηση δόθηκε με το υπ' αριθμ. 102/25-9-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 1009/22.8.2001 που κατέθεσε στη Βουλή, ο Βουλευτής κ. Αθανάσιος Δαβάκης, παρακαλούμε να πληροφορήσετε τον κ. Βουλευτή σύμφωνα με τα στοιχεία της Περιφέρειας Πελοποννήσου ότι μέχρι σήμερα καμία μελετητική υποδομή δεν υφίσταται για τον εν λόγω οδικό άξονας, καθώς επίσης και προγραμματισμός του έργου από τα αρμόδια όργανα προγραμματισμού (Περιφερειακό, Νομαρχιακό συμβούλιο).
Ο Υπουργός
Κ. ΛΑΛΙΩΤΗΣ"
4. Στην με αριθμό 1056/24-8-01 ερώτηση δόθηκε με το υπ' αριθμ. 1630/26-9-01 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 1056/24-8-2001, που κατέθεσαν οι Βουλευτές κύριοι Α. ΦΛΩΡΙΝΗΣ και Χ. ΜΑΡΚΟΓΙΑΝΝΑΚΗΣ, σας γνωρίζουμε ότι, με αφορμή έγγραφο του πρώτου εκ των ερωτώντων κυρίων Βουλευτών της 18-8-2001, από το Αρχηγείο της Ελληνικής Αστυνομίας διατάχθηκε και ενεργήθηκε από τον Γενικό Αστυνομικό Διευθυντή Κεντρικής Μακεδονίας έρευνα, προκειμένου να διαπιστωθεί η βασιμότητα των καταγγελλομένων και η τυχόν συνδρομή λόγων που να δικαιολογούν την άσκηση πειθαρχικής δίωξης.
Από την έρευνα αυτή διαπιστώθηκε ότι επί συνόλου 34 αστυνομικών κατωτέρων βαθμών, οι οποίοι μετατέθηκαν εντός του νομού με διαταγή της Αστυνομικής Διεύθυνσης Χαλκιδικής, οι 13 μετατέθησαν ύστερα από αίτησή τους σε κενές οργανικές θέσεις του βαθμού τους, οι 6 χωρίς αίτησή τους, αλλά εντός του αυτού τόπου, για κάλυψη υπηρεσιακών αναγκών και οι υπόλοιποι 15 χωρίς αίτησή τους σε άλλο τόπο της αυτής περιοχής μετάθεσης για κάλυψη υπηρεσιακών αναγκών σε κενές θέσεις του βαθμού τους.
Κατόπιν των ανωτέρω τα καταγγελλόμενα περί κομματικών μεταθέσεων και πολιτικών διώξεων δεν ανταποκρίνονται στην πραγματικότητα, δεδομένου ότι, όπως διαπιστώθηκε και από την έρευνα, οι συγκεκριμένες μεταθέσεις ήταν σύννομες και διατάχθηκαν με γνώμονα το υπηρεσιακό συμφέρον και την εύρυθμη λειτουργία της Υπηρεσίας, σύμφωνα με τις διατάξεις της ισχύουσας νομοθεσίας.
Ο Υπουργός
ΜΙΧΑΛΗΣ ΧΡΥΣΟΧΟΙΔΗΣ"
5. Στην με αριθμό 1062/24-8-01 ερώτηση δόθηκε με το υπ' αριθμ. 106/25-9-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 1062/24-8-2001 που κατέθεσε στη Βουλή ο Βουλευτής κ. Θεοφάνης Δημοσχάκης, παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Δ/νσης Συντήρησης Οδικών Έργων (Δ3) του ΥΠΕΧΩΔΕ τα εξής:
Το ΥΠΕΧΩΔΕ σύμφωνα με το ν.2503/97, είναι αρμόδιο για τη συντήρηση του διευρωπαϊκού οδικού δικτύου, ενώ χρηματοδοτεί μέσω διαθεσίμων πόρων του ΤΕΟ εργασίες συντήρησης και του λοιπού Εθνικού Οδικού Δικτύου, οι οποίες εκτελούνται από τις αρμόδιες Περιφερειακές Υπηρεσίες (ΔΕΣΕ).
Σύμφωνα με τις κείμενες διατάξεις η αρμοδιότητα διαχείρισης του επαρχιακού οδικού δικτύου ανήκει στις Νομαρχιακές Αυτοδιοικήσεις και η εκτέλεση έργων σε αυτό βαρύνει τις πιστώσεις των Νομαρχιακών Προγραμμάτων.
Παρά ταύτα το ΥΠΕΧΩΔΕ έχει επιχορηγήσει την Νομαρχιακή Αυτοδιοίκηση Έβρου με το ποσό των 30.000.000 δρχ. για το έτος 2001 από πολύ περιορισμένο κονδύλιο του ΤΕΟ με σκοπό την κάλυψη εκτάκτων και επειγουσών αναγκών συντήρησης δικτύου έργων.
Ο Υπουργός
Κ. ΛΑΛΙΩΤΗΣ"
6. Στην με αριθμό 1073/24-8-01 ερώτηση δόθηκε με το υπ'αριθμ. 1631/26-9-01 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 1073/24-8-2001 που κατέθεσε η Βουλευτής κ. Ε. ΠΑΠΑΔΗΜΗΤΡΙΟΥ, σας γνωρίζουμε ότι το θέμα της πληρέστερης στελέχωσης των αστυνομικών Υπηρεσιών αντιμετωπίζεται μέσα από τις δυνατότητες που παρέχει η ελλειμματική δύναμη του Σώματος με ορθολογική κατανομή αυτής.
Στο πλαίσιο αυτό έχει στελεχωθεί και η Αστυνομική Διεύθυνσης Αργολίδας με δύναμη, η οποία υπολείπεται της οργανικής κατά 4 άτομα, όταν άλλες Αστυνομικές Διευθύνσεις, που παρουσιάζουν παρόμοια ή και περισσότερα αστυνομικά προβλήματα, εμφανίζουν σημαντικά ελλείμματα. Πάντως η εν λόγω Υπηρεσία, κατά τις μεταθέσεις των 2000 και 2001, ενισχύθηκε με 1 αξιωματικό και 30 αστυνομικούς κατώτερων βαθμών. Περαιτέρω ενίσχυσή της, όπως και των λοιπών, με προσωπικό θα εξετασθεί στο πλαίσιο της μελετώμενης αναδιάρθρωσης και αναδιοργάνωσης των περιφερειακών Υπηρεσιών, μετά τις μεταβολές που επήλθαν στη διοικητική διαίρεση της χώρας με το ν 2539/1997, και τη συνεπεία αυτής ανακατανομή της οργανικής δύναμης του Σώματος, καθώς και με την εξοικονόμηση προσωπικού που θα προέλθει από τη συνεχιζόμενη αποδέσμευση της Αστυνομίας από έργα ξένα προς την αποστολής της.
Για το αναφερόμενο θέμα της αποδέσμευσης της Αστυνομίας από την εκτέλεση ξένων προς την αποστολή της έργων, σας πληροφορούμε ότι προς την κατεύθυνση αυτή έχουν γίνει σημαντικά βήματα με διάφορες νομοθετικές ρυθμίσεις, όπως σε θέματα επιδόσεων εγγράφων και εκτελέσεων αποφάσεων άλλων δημοσίων Υπηρεσιών, χορήγησης βεβαιώσεων και πιστοποιητικών, συμμετοχής σε συλλογικά όργανα κλπ. Επίσης έχουμε αναλάβει πρωτοβουλίες και συνεργαζόμαστε με τα συναρμόδια Υπουργεία για τη μεταβίβαση στους Ο.Τ.Α. αρμοδιοτήτων, πέραν αυτών που μεταβιβάσθηκαν με τις διατάξεις του ν 2647/1998 και οι οποίες σχετίζονται με την ευταξία και ευκοσμία, το υπαίθριο εμπόριο, τη χορήγηση βεβαιώσεων, την εκτέλεση αποφάσεων, την εφαρμογή του Γενικού Οικοδομικού Κανονισμού κλπ.
Επισημαίνεται ότι συνεχίζονται και οι προσπάθειές μας για την αποδέσμευση των αστυνομικών από την επίδοση ποινικών δικογράφων, ενώ, σύμφωνα με τις διατάξεις του ν 2721/1999, όπως τροποποιήθηκε με τον ν 2836/2000, η Αστυνομία αποδεσμεύεται σταδιακά από το έργο της εξωτερικής φρούρησης των φυλακών και σωφρονιστικών καταστημάτων, το οποίο από την 1-1-2001 ανέλαβε η νεοσυσταθείσα Υπηρεσία Εξωτερικής Φρούρησης Καταστημάτων Κράτησης του Υπουργείου Δικαιοσύνης. Η Υπηρεσία αυτή υποβοηθείται στην εκτέλεση του έργου της από το ήμισυ της αστυνομικής δύναμης που διετίθετο, μέχρι την 31-12-2001, οπότε το αστυνομικό προσωπικό αποδεσμεύεται εντελώς.
Ο Υπουργός
ΜΙΧΑΛΗΣ ΧΡΥΣΟΧΟΪΔΗΣ"
7. Στην με αριθμό 1074/27-8-01 ερώτηση δόθηκε με το υπ'αριθμ. 1931/24-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση που κατέθεσε 1074/27-8-01 η Βουλευτής κα Ξηροτύρη - Αικατερινάρη Ασ. για τα θέματα της αρμοδιότητάς μας, σας πληροφορούμε τα εξής:
Μετά από Προγραμματική σύμβαση από τη Νομαρχιακή, Αυτοδιοίκηση Κιλκίς και το ΙΓΜΕ εκπονείται και έχει παραδοθεί η Α' φάση από το ΙΓΜΕ Θεσσαλονίκης μελέτης για την Ορθολογική Διαχείριση των Υδατικών πόρων Ν. Κιλκίς. Στα πλαίσια αυτής της μελέτης εξετάζεται και η λίμνη Δοϊράνη και παράλληλα μέσω υπαρχουσών και νεώτερα ανορυχθεισών γεωτρήσεων, παρακολουθείται η πιεζομετρική στάθμη.
Σε ό,τι αφορά διακρατική συνεργασία για τη μεταφορά νερού στη λ. Δοϊράνη, το θέμα αποτελεί αρμοδιότητα όλων των συναρμόδιων Υπουργείων ( Εξωτερικών , Εθνικής Οικονομίας, Ανάπτυξης , Γεωργίας ΠΕΧΩΔΕ και Μακεδονίας - Θράκης), με κύριο συντονιστή , σύμφωνα με το ν. 173987 "Διαχείριση υδατικών πόρων και άλλες διατάξεις" το Υπουργείο Ανάπτυξης. 
Επίσης αναφέρεται ότι εκτός της πρότασης από την ΠΓΔΜ για ενίσχυση του υδάτινου όγκου της λίμνης , υπάρχουν από την ελληνική πλευρά προτάσεις για άλλες τοπικές πηγές αλλά δεν υπάρχει συνολική μελέτη.
Πάντως επειδή η λίμνη Δοϊράνη αποτελεί υδρολογική υποενότητα της λεκάνης απορροής του π. Αξιού, κρίνεται σκόπιμο το θέμα να εξετασθεί σε ενιαία βάση.
Σε ό,τ ι αφορά τη μείωση της κατανάλωσης του νερού από τη γεωργία επισημαίνεται ότι από το 2000 με Απόφαση Νομάρχη έχουν εγκριθεί Απαγορευτικά - Ρυθμιστικά - Περιοριστικά μέτρα, με τα οποία προβλέπεται η υποχρεωτική άρδευση με σταγόνες από το νερό των γεωτρήσεων.
Ο Υπουργός
Γ. ΑΝΩΜΕΡΙΤΗΣ"
8. Στην με αριθμό 1082/27-8-2001 ερώτηση δόθηκε με το υπ' αριθμ. 2173/25-9-2001 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην με αριθμό 1082/2001 ερώτηση που κατατέθηκε στη Βουλή από το Βουλευτή κ. Λ. Λυμπερακίδη, για τα θιγόμενα σε αυτή θέματα σας πληροφορούμε τα εξής:
Σύμφωνα με την αριθμ. 30824/27-6-2001 απόφαση του Υπουργού Εργασίας και Κοινωνικών Ασφαλίσεων, παρ. 2β, εξαιρούνται από το πρόγραμμα απόκτησης εργασιακής εμπειρίας (STAGE 2001) "όλες οι επιχειρήσεις που διέπονται άμεσα ή έμμεσα όσον αφορά στην πρόσληψη του προσωπικού τους, από τις διατάξεις του ν. 2190/94" και συνεπώς το Νομαρχιακό Νοσοκομείο του Διδυμοτείχου δεν μπορεί να συμμετέχει στο εν λόγω πρόγραμμα, εφόσον διέπεται από τις διατάξεις του ως άνω Νόμου.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
9. Στην με αριθμό 1085/27-8-2001 ερώτηση δόθηκε με το υπ' αριθμ. 1043/24-9-2001 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 1085/27-8-2001 ερώτηση που κατατέθηκε στη Βουλή από το Βουλευτή κ. Γ. Βουλγαράκη με θέμα: "Επικίνδυνα Φάρμακα", μετά από σχετική ενημέρωση από τον Εθνικό Οργανισμό Φαρμάκων (ΕΟΦ), σας γνωρίζουμε τα εξής:
Η κυκλοφορία των φαρμάκων στην Ελλάδα, ο τρόπος έγκρισής τους και οι μηχανισμοί ελέγχου της καταλληλότητάς τους γίνονται σύμφωνα με την κοινή ευρωπαϊκή πρακτική, όπως ορίζει η σχετική νομοθεσία.
Ο ΕΟΦ βρίσκεται σε διαρκή διαδικασία συλλογής στοιχείων για όλα τα φάρμακα που κυκλοφορούν στη χώρα μας. Τα στοιχεία επαναξιολογούνται σε εθνικό και ευρωπαϊκό επίπεδο και λαμβάνονται τα απαιτούμενα μέτρα για την προστασία της δημόσιας υγείας όταν παρίσταται ανάγκη.
Η Υφυπουργός
Χ. ΣΠΥΡΑΚΗ"
10. Στην με αριθμό 1093/27-8-2001 ερώτηση δόθηκε με το υπ' αριθμ. 1934/20-9-2001 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 1093/27-8-2001 που κατέθεσε η Βουλευτής κα Α. Ξηροτύρη-Αικατερινάρη, σας πληροφορούμε τα εξής:
1. Καταληκτική ημερομηνία περάτωσης των εργασιών του Συστήματος Γεωγραφικών Πληροφοριών στον ελαιοκομικό τομέα σύμφωνα με την Κοινοτική Νομοθεσία είναι η 31.10.2003.
2. Οι οικονομικοί πόροι του είναι καθορισμένοι και δεσμευμένοι για την κατάρτισή του και προέρχονται από την Κοινοτική ενίσχυση στην παραγωγή ελαιολάδου κατά 100%.
3. Κατά την παρούσα χρονική περίοδο η εξέλιξη των εργασιών έχει ως εξής:
Οι εργασίες της πρώτης φάσης για τη δημιουργία χαρτογραφικής βάσης έχουν σχεδόν αποπερατωθεί, αφού έχει ολοκληρωθεί η αεροφωτογράφηση και η σύνταξη των ορθοφωτοχαρτών.
Επίσης οι εργασίες δημιουργίας ενοτήτων έχουν σε μεγάλο ποσοστό ολοκληρωθεί για τους βασικούς ελαιοκομικούς και αμπελουργικούς Νομούς της Χώρας.
Η πορεία εργασιών της δεύτερης φάσης (συμπλήρωση των σχετικών δηλώσεων από τους ελαιοπαραγωγούς) παρουσιάζει την ακόλουθη εικόνα:
Έχουν ξεκινήσει οι εργασίες της δεύτερης φάσης στους Νομούς Αχαΐας, Εύβοιας, Φωκίδας και Ευρυτανίας οι οποίες βρίσκονται σε πολύ καλή πορεία και πιστεύεται ότι θα ολοκληρωθούν εντός του 2001.
Η υπογραφή των συμβάσεων για τους ακόλουθους εννέα (9) Νομούς: Αιτωλοακαρνανίας, Τρικάλων, Μαγνησίας, Πιερίας, Καρδίτσας, Λάρισας, Ηλείας, Φθιώτιδας και Βοιωτίας θα γίνει μετά την έγκριση της ανάθεσης από το Ελεγκτικό συνέδριο της χώρας.
Τέλος για τους υπόλοιπους ελαιοπαραγωγικούς νομούς σύντομα αναμένεται να περατωθεί η διαδικασία υπογραφής των συμβάσεων με τους αναδόχους, εκτός των Νομών Κυκλάδων, Δωδεκανήσου, Σάμου, Χίου και Λέσβου για τους οποίους θα υπάρξει νέα προκήρυξη.
Ο Υφυπουργός
Ε. ΑΡΓΥΡΗΣ"
11. Στην με αριθμό 1097/28-8-01 ερώτηση/ΑΚΕ 140 δόθηκε με το υπ' αριθμ. 1040/20-9-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 1097/140/28-8-2001 ερώτηση και ΑΚΕ που κατατέθηκε στη Βουλή από το Βουλευτή κ. Α. Γιαννόπουλο με θέμα: "Παρέμβαση των Υπουργών Υγείας και Δικαιοσύνης στο Συμβούλιο της Επικρατείας για τις προσφυγές των Πανεπιστημιακών Ιατρών", όσο αφορά θέματα της αρμοδιότητάς μας, σας διαβιβάζουμε το από 21/8/2001 Δελτίο Τύπου του Υπουργείου μας, με το οποίο δίνονται στοιχεία αναφορικά με την υπόθεση.
Για τα υπόλοιπα θέματα της ερώτησης αρμόδιο να απαντήσει στη Βουλή είναι το συνερωτώμενο Υπουργείο Δικαιοσύνης.
Η Υφυπουργός
ΧΡΙΣΤΙΝΑ ΣΠΥΡΑΚΗ"
12. Στην με αριθμό 1103/28-8-01 ερώτηση δόθηκε με το υπ' αριθμ. 396/21-9-01 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Aπαντώντας στην ερώτηση 1103/28.8.01 που κατέθεσε στη Βουλή Βουλευτής κ. Νικόλαος Λέγκας, σχετικά με την καθυστέρηση διεκπεραίωσης των συνταξιοδοτικών υποθέσεων του ΟΓΑ, σας πληροφορούμε τ' ακόλουθα:
Οι αιτήσεις για χορήγηση σύνταξης, που υποβάλλονται στον ΟΓΑ εξετάζονται κατ' απόλυτο προτεραιότητα, ανάλογα με την ημερομηνία που εισέρχονται.
Στις ομαλές περιπτώσεις, που δεν κρίνεται απαραίτητη η προσκόμιση συμπληρωματικών στοιχείων, οι συνταξιοδοτικές υποθέσεις προωθούνται και διεκπεραιώνονται μέσα σε διάστημα έως 9 περίπου μηνών από την υποβολή της αίτησης.
Στις περιπτώσεις συνταξιοδότησης λόγω αναπηρίας, επειδή για την έκδοση των συνταξιοδοτικών αποφάσεων ακολουθείται η προβλεπόμενη από τον Οργανισμό του φορέα απαραίτητη διαδικασία (εξέταση των ασφαλισμένων από Α/θμια ή και Β/θμια Υγειονομική Επιτροπή) απαιτείται χρονικό διάστημα 8 έως 12 μηνών.
Τέλος, όσον αφορά τις περιπτώσεις συνταξιοδότησης με συνυπολογισμό διαδοχικού χρόνου ασφάλισης σε άλλους φορείς ή χρόνου που έχει πραγματοποιηθεί σε χώρα της Ευρωπαϊκής Ένωσης, όπως είναι φυσικό παρατηρείται καθυστέρηση, λόγω της απαραίτητης αλληλογραφίας του ΟΓΑ με τους άλλους φορείς.
Παρά τις δυσκολίες αυτές, στόχος του Οργανισμού είναι η βελτίωση των παρεχομένων υπηρεσιών στους ασφαλισμένους του και για την πραγμάτωση αυτού προχώρησε στη λειτουργία των Περιφερειακών Υποκαταστημάτων Κρήτης (με έδρα το Ηράκλειο) και Κεντρικής Μακεδονίας (με έδρα τη Θεσσαλονίκη) από 1.8.2000 και 1.1.2001,αντίστοιχα.
Στις προθέσεις της Διοίκησης του Οργανισμού είναι σταδιακά να λειτουργήσουν και άλλα Περιφερειακά Υποκαταστήματα, μετά την πρόσληψη του νέου προσωπικού, που έχει ήδη εγκριθεί για τον ΟΓΑ.
Ο Υφυπουργός
ΝΙΚΟΣ ΦΑΡΜΑΚΗΣ"
14. Στην με αριθμό 1130/29.8.01 ερώτηση δόθηκε με το υπ' αριθμ. 1949/20.9.01 έγγραφο από τον Υπουργό Γεωργίας η ακόλουθη απάντηση:
"Απαντώντας στην 1130/29.3.01 ερώτηση που κατέθεσε ο Βουλευτής κ. Ι. Χωματάς, σας πληροφορούμε τα εξής:
Σχετικά με την κατασκευή Φράγματος στη Φανερωμένη Νήσου Νάξου αναφέρεται ότι υπάρχει εγκατεστημένη εργολαβία και το έργο εκτελείται χωρίς ιδιαίτερα προβλήματα σύμφωνα με τους συμβατικούς όρους. Μέχρι σήμερα έχουν εκτελεστεί τα σημαντικότερα τμήματα αυτού.
Κατά τη διάρκεια κατασκευής του έργου προέκυψε η ανάγκη σύναψης Σύμβασης Συμπληρωματικών Εργασιών για να περιληφθούν οι πρόσθετες εργασίες που προέκυψαν από απρόβλεπτες περιστάσεις και δεν ήταν δυνατόν να καλυφθούν από την Κύρια Σύμβαση.
Για την υλοποίηση των ανωτέρω αναγκαίων πρόσθετων εργασιών απαιτήθηκε επιπλέον χρηματοδότηση 317.984.324 δρχ. (με Γ.Ε. και Ο.Ε., Φ.Π.Α. και Αναθεώρηση).
Με σύντονες ενέργειες των Υπουργών Γεωργίας και Εθνικής Οικονομίας, το πρόβλημα της Χρηματοδότησης για τη σύναψη της Σύμβασης των Συμπληρωματικών Εργασιών που παρουσιάστηκε στο έργο θα επιλυθεί, οπότε και θα ολοκληρωθεί η κατασκευή του χωρίς σημαντική καθυστέρηση. Εκτιμάται ότι το έργο θα είναι σε λειτουργία το 2002, ενώ γίνεται προσπάθεια για την κατασκευή αγωγού από Φανερωμένη μέχρι Εγκαρές.
Ο Υπουργός
Γ. ΑΝΩΜΕΡΙΤΗΣ"
15. Στην με αριθμό 1136/29.8.01 ερώτηση ΑΚΕ 147 δόθηκε με το υπ' αριθμ. 35945/20.9.01 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της παραπάνω 1136/147/29.8.01 ερώτηση ΑΚΕ για το αντικείμενο του θέματος και σύμφωνα με σχετικό έγγραφο της Περιφέρειας Αττικής, σας πληροφορούμε ότι η ΔΕΗ προέβη στηνκπή των επικίνδυνων κλαδιών του δένδρου, στην οδό Λ. Κατσώνη 10 στο Δήμο Μοσχάτου, ώστε να μην υπάρχει κίνδυνος πυρκαγιάς.
Ο Υφυπουργός
Κ. ΚΑΙΣΕΡΛΗΣ"
16. Στην με αριθμό 1166/30.8.01 ερώτηση δόθηκε με το υπ' αριθμ. 219/24.9.01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1166/30.8.2001 που κατέθεσε ο Βουλευτής κ. Γ. Καρασμάνης, για τα θέματα της αρμοδιότητάς μας, σας πληροφορούμε τα εξής:
Σύμφωνα την Κ.Υ.Α. Α9 οικ. 32508/2512/01 (ΦΕΚ 664/Β/01) Υπουργών Οικονομικών, Γεωργίας και Μεταφορών-Επικοινωνιών ΄Αρθρο 3, ο ενδιαφερόμενος που είναι εγγεγραμμένος στο Μητρώο των Δ/νσεων Γεωργίας μπορεί να ζητήσει τη σχετική βεβαίωση για την απόκτηση της άδειας κυκλοφορίας αγροτικού αυτοκινήτου μέχρι 2,5 το Μ.Β. ή 1.300 χι./μων ωφέλιμου φορτίου.
Επενδύσεις στις γ. εκμ/σεις με βάση ένα σχέδιο βελτίωσης δύνανται να πραγματοποιηθούν την τρέχουσα προγραμματική περίοδο 2000-2006 τόσο στα πλαίσια του Ε.Π. "Αγροτική Ανάπτυξη Ανασυγκρότηση της Υπαίθρου" (επενδύσεις κυρίως στην κτηνοτροφία, επενδύσεις σε καινοτόμες δράσεις και τη δημιουργία πρότυπων αγροκτημάτων, πληρωμής ανειλημμένων υποχρεώσεων από το 2ο ΚΠΣ) ΄σο και στα πλαίσια των Περιφερειακών Επιχειρησιακών Προγραμμάτων (επενδύσεις κυρίως στη φυτική παραγωγή, αγροτουρισμός) με τους όρους και προϋποθέσεις που ορίζονται στον Καν. 1257/99 και στις κατευθυντήριες γραμμές για την γεωργία.
Απώλεια πόρων από την καθυστέρηση έναρξης εφαρμογής όχι μόνο δεν προβλέπεται, αφού έχουν προβλεφθεί στο πρόγραμμα οι πληρωμές που πραγματοποιούνται μετά την 1.1.2000 να είναι επιλέξιμες, αλλά υπάρχει και ο κίνδυνος μη επάρκειας κοινοτικών πόρων, όπως συνέβη την 2η προγραμματική περίοδο, το χρονικό διάστημα μεταξύ Σεπτεμβρίου-Δεκεμβρίου 1999, όπου οι δαπάνες για την υλοποίηση των Σχεδίων Βελτίωσης λόγω υπεραπορρόφησης βάρυναν τον Κρατικό Προϋπολογισμό (Π.Δ.Ε.).
Τέλος μετά την υπογραφή της σχετικής Κ.Υ.Α., η έναρξη εφαρμογής των καθεστώτων ενισχύσεων που αφορούν επενδύσεις στις γεωργικές εκμ/σεις αναμένεται να αρχίσει περί τα τέλη τρέχοντος μηνός (Σεπτεμβρίου).
Ο Υπουργός
Γ. ΑΝΩΜΕΡΙΤΗΣ"
17. Στην με αριθμό 1178/30-8-01 ερώτηση δόθηκε με το υπ' αριθμ. 50742/21-9-01 έγγραφο από τον Υφυπουργό Oικονομικών η ακόλουθη απάντηση:
"Σε απάντηση της ερώτησης 1178/30-8-01 που κατατέθηκε στη Βουλή από το Βουλευτή κ. Μ. Στρατάκη, από πλευράς δικής μας αρμοδιότητας, πληροφορούμε την Εθνική Αντιπροσωπεία ότι το θέμα που προβάλλεται σ' αυτή είναι γενικότερο, τελεί υπόψη της υπηρεσίας μας και μελετάται η αντιμετώπισή του.
Ο Υφυπουργός
ΓΕΩΡΓΙΟΣ ΔΡΥΣ"
18. Στην με αριθμό 1198/3-9-01 ερώτηση δόθηκε με το υπ' αριθμ. 344/20-9-01 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση της ερώτησης 1198/3-9-01 του Βουλευτή κ. Ε. Πολύζου, σας γνωρίζουμε ότι:
1. Ενώ η μέση ετήσια διεθνής τιμή πετρελαίου εκτιμάται ότι θα μειωθεί εφέτος σε σχέση με το 2000 (όταν έφθασε το 56,2%), οι έμμεσες επιπτώσεις της περυσινής ανόδου της, εξακολουθούν να εκδηλώνονται στις τιμές των τελικών αγαθών και υπηρεσιών, με αποτέλεσμα ο πυρήνας του πληθωρισμού να αυξάνεται έως και τον Ιούλιο του 2001.
'Όμως η συνολική επίδραση των βασικών προσδιοριστικών παραγόντων του πληθωρισμού στην Ελλάδα εκτιμάται ότι θα τον οδηγήσουν σε βαθμιαία υποχώρηση, περίπου στο 3%, μέχρι το τέλος του έτους.
Οι βασικοί αυτοί προσδιοριστικοί παράγοντες από πλευράς οικονομικής πολιτικής είναι:
- Η συγκρότηση του κόστους εργασίας ανά μονάδα προϊόντος στο σύνολο της οικονομίας.
- Η πλεονασματική δημοσιονομική διαχείριση της γενικής κυβέρνησης.
- Η συγκράτηση της ζήτησης, καθώς η μεγάλη αύξησή της από την επεκτατική επίδραση που είχε η μείωση των επιτοκίων, απορροφήθηκε το 2000.
- Η ενίσχυση του ανταγωνισμού με τις απελευθερώσεις των αγορών στις τηλεπικοινωνίες και της ηλεκτρικής ενέργειας, την αναβάθμιση του ρόλου της επιτροπής ανταγωνισμού και την προβλεπόμενη απελευθέρωση των "κλειστών επαγγελμάτων".
Επιπλέον, οι εξωγενείς προσδιοριστικοί παράγοντες, οι οποίοι αναμένεται να έχουν ευνοϊκή επίδραση στη μείωση του πληθωρισμού είναι:
- Η αμετάκλητα σταθερή ισοτιμία της δραχμής έναντι του ευρώ.
- Η προοπτική ενίσχυσης της ισοτιμίας του ευρώ έναντι του δολαρίου.
- Η προβλεπόμενη μείωση της μέσης ετήσιας διεθνούς τιμής του πετρελαίου.
- Η σημαντική επιβράδυνση του ρυθμού ανόδου των διεθνών τιμών των εισαγομένων πρώτων υλών.
2. 'Επειτα από τις σημαντικές αυξήσεις στις πραγματικές ακαθάριστες αποδοχές των μισθωτών την επταετία 1994 - 2000 κατά 2,2% ετησίως (και σωρευτικά κατά 16,5%) έναντι 0,5% της Ευρωπαϊκής 'Ενωσης των 15, το 2001 εκτιμάται περαιτέρω άνοδος των πραγματικών αποδοχών κατά 2,0% διπλάσια από την αντίστοιχη της Ε. 'Ενωσης. Σημειώνεται ότι οι αυξήσεις αυτές όλη την οκταετία 1994 - 2001 ανέρχονται στο 70% της αύξησης του πραγματικού ΑΕΠ, ενώ στην Ε. Ενωση, οι αυξήσεις των πραγματικών μισθών καλύπτουν μόνο το 24% της ανόδου του μέσου κοινοτικού ΑΕΠ.
Σύμφωνα επίσης με τα στοιχεία των Κοινωνικών Προϋπολογισμών του Υπουργείου Εργασίας και του Υπουργείου Οικονομικών, η πραγματική δαπάνη ανά συνταξιούχο, ύστερα από μέση ετήσια πραγματική αύξηση 2,6% την περίοδο 1994 - 2000 (και συνολικά 19,7%), εφέτος εκτιμάται ότι θα αυξηθεί κατά 2%.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
ΠΡΟΕΔΡΟΣ (Απόστολος Κακλαμάνης): Έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 10 Ιανουαρίου 2002.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.2 και 3 Καν. Βουλής)
1. Η με αριθμό 255/7-1-2002 επίκαιρη ερώτηση του Βουλευτή της Νέας Δημοκρατίας κ. Βύρωνα Πολύδωρα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τις επιπτώσεις από την πρόσφατη κακοκαιρία, τη λήψη των αναγκαίων μέτρων για την καλύτερη και αποτελεσματικότερη λειτουργία του κράτους κλπ.
2. Η με αριθμό 256/7-1-2002 επίκαιρη ερώτηση της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τις επιπτώσεις από την πρόσφατη κακοκαιρία, τη λήψη των αναγκαίων μέτρων για την καλύτερη και αποτελεσματικότερη λειτουργία του κράτους κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ.2 και 3 Καν. Βουλής)
1. Η με αριθμό 254/7-1-2002 επίκαιρη ερώτηση του Βουλευτή της Νέας Δημοκρατίας κ. Ευάγγελου Μπασιάκου προς τον Υπουργό Γεωργίας, σχετικώς με τις ζημιές που προκλήθηκαν στη φυτική και ζωική παραγωγή από την πρόσφατη κακοκαιρία, την αποζημίωση των πληγέντων κλπ.
2. Η με αριθμό 257/7-1-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τους Υπουργούς Εξωτερικών, Εθνικής Άμυνας, σχετικώς με δημοσιεύματα του Τύπου αναφερόμενα στην κατάργηση της θαλάσσιας συνοριακής γραμμής Ελλάδας-Τουρκίας στο Αιγαίο κλπ.
ΠΡΟΕΔΡΟΣ (Απόστολος Κακλαμάνης): Εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Άμυνας: "Οργανωτικά θέματα του Υπουργείου Εθνικής Άμυνας, ρυθμίσεις προσωπικού των Ενόπλων Δυνάμεων και άλλες διατάξεις".
Κατά τη χθεσινή συνεδρίαση ψηφίστηκε επί της αρχής το νομοσχέδιο, το οποίο έχει δεκαπέντε άρθρα. Στη Διαρκή Επιτροπή συζητήθηκαν ως εξής: Το πρώτο άρθρο χωριστά, το δεύτερο και το τρίτο μαζί και το τέταρτο μέχρι το τέλος ως ενότητα.
Με το νέο Κανονισμό, όπως γνωρίζετε, οι συζητήσεις στις Διαρκείς Επιτροπές θα γίνονται κατ' άρθρον και κατά το δυνατόν πρέπει να το προσπαθήσουμε και στην Ολομέλεια. Υποθέτω ότι από τα άρθρα αυτά, το πρώτο πρέπει να συζητηθεί χωριστά και εδώ και το δεύτερο και το τρίτο και προχωρούμε και συνεχίζουμε αύριο τα υπόλοιπα.
Ο κύριος Υπουργός έχει το λόγο.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Πρόεδρε, συζήτησα και με τους εισηγητές και θα παρακαλούσα, αν είναι δυνατόν από το Προεδρείο, να γίνει αποδεκτό να συζητήσουμε το άρθρο 1 μέχρι και το άρθρο 3, τα άρθρα 4 και 5 χωριστά και μετά όλα τα υπόλοιπα άρθρα μαζί, όπως κάναμε και στη Διαρκή Επιτροπή. Ευχαριστώ.
ΠΡΟΕΔΡΟΣ (Απόστολος Κακλαμάνης): Κυρία και κύριοι συνάδελφοι, ήθελα να σας υπενθυμίσω ότι σύμφωνα με τον Κανονισμό, ο οποίος ορίζει ότι ο Πρόεδρος της Βουλής έχει εκείνες τις αρμοδιότητες -μεταξύ των άλλων- για τη διασφάλιση της απρόσκοπτης διεξαγωγής των εργασιών της Βουλής, έχω επανειλημμένως παρακαλέσει να μη γίνεται χρήση κινητών τηλεφώνων μέσα στην Αίθουσα, διότι αυτή η χρήση είναι προφανές ότι παρεμποδίζει αυτήν την απρόσκοπτη διεξαγωγή των εργασιών. 
Πέραν του θέματος της αισθητικής και του σεβασμού που πρέπει να έχουμε στο χώρο αυτόν η χρήση των κινητών τηλεφώνων παρεμβάλλεται στο σύστημα που λειτουργεί στην Αίθουσα και δημιουργούνται παράσιτα στις ομιλίες των αγορητών. Οι συνάδελφοι -ελάχιστοι συνάδελφοι- συχνά υποχρεώνουν το Προεδρείο να απευθύνει συστάσεις, το οποίο επίσης δεν ωφελεί την καλή εικόνα του Σώματος, να απευθύνεται ο Πρόεδρος, διαρκούσης της συνεδριάσεως, σε Βουλευτές και να συνιστά τη μη χρήση των κινητών τηλεφώνων. Όπως επίσης δεν ωφελεί την εικόνα της Βουλής η κίνηση συναδέλφων, την ώρα που διεξάγεται η συζήτηση -την οποία όλοι οφείλουμε με σεβασμό να παρακολουθούμε- να διεξάγουν τηλεφωνικές συνομιλίες.
Όπως είχα ανακοινώσει στο Σώμα επρόκειτο η Βουλή να προμηθευτεί ειδική συσκευή, η οποία παρεμβάλλεται και διακόπτει τη χρήση της συχνότητας στο συγκεκριμένο χώρο της Ολομέλειας. Η συσκευή αυτή δοκιμάζεται από την περασμένη Παρασκευή. Αφού ολοκληρωθεί και επιβεβαιωθεί ότι μπορεί να εξυπηρετήσει αυτόν το σκοπό και μόνο και με δεδομένο, ότι όπως προκύπτει από τα στοιχεία της συσκευής αυτής δεν ακτινοβολεί, τουλάχιστον περισσότερο απ' ότι ακτινοβολεί ένα κινητό τηλέφωνο, αντιλαμβάνεσθε ότι θα χρησιμοποιηθεί μονίμως.
Λυπούμαι γιατί αναγκάζεται το Προεδρείο να εφαρμόσει -επαναλαμβάνω- τον Κανονισμό, αφού ενημέρωσε το Σώμα. Και όσοι παρακολουθούν τις συνεδριάσεις το έχουν ακούσει πάρα πολλές φορές αυτό, ότι δεν επιτρέπεται η χρήση των κινητών, όπως επίσης είχαν ακούσει επανειλημμένως ότι θα χρησιμοποιηθεί μία τέτοια συσκευή, που χρησιμοποιείται σήμερα σε πάρα πολλούς κλειστούς χώρους, δεδομένου ότι η χρήση των κινητών έχει καταστεί μάστιγα πολλές φορές όχι μόνο για αίθουσες, όπως αυτή του Κοινοβουλίου, αλλά και σε άλλους χώρους. Κατά συνέπεια θα παρακαλέσω να ληφθούν υπόψη όλα αυτά και να μη δίνεται καμία αφορμή για άλλα σχόλια σε βάρος του Σώματος. 
Προχωρούμε στη συζήτηση ...
ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, το λόγο.
ΠΡΟΕΔΡΟΣ (Απόστολος Κακλαμάνης): Όχι, κύριε συνάδελφε. Τα θέματα αυτά τάξεως ...
ΠΑΝΑΓΙΩΤΗΣ ΚΑΜΜΕΝΟΣ: Δεν μπορεί να υφιστάμεθα ακτινοβολία, κύριε Πρόεδρε. Δεν υπάρχει κανένας νόμος. Συμφωνούμε για τη μη χρήση κινητών ...
ΠΡΟΕΔΡΟΣ (Απόστολος Κακλαμάνης): Κύριε συνάδελφε, μη μιλάτε. Σας παρακαλώ.
ΠΑΝΑΓΙΩΤΗΣ ΚΑΜΜΕΝΟΣ: Σε όλες τις χώρες έχουν απαγορευθεί ...
ΠΡΟΕΔΡΟΣ (Απόστολος Κακλαμάνης): Σας παρακαλώ, δεν έχετε το λόγο.
ΠΑΝΑΓΙΩΤΗΣ ΚΑΜΜΕΝΟΣ: Γιατί θέλετε μονόλογο, κύριε Πρόεδρε;
ΠΡΟΕΔΡΟΣ (Απόστολος Κακλαμάνης): Παρακαλώ, καθίστε. Θα σας δώσω το λόγο. 
Εγώ σας απευθύνω μία θερμότατη προσωπική παράκληση. Δεν πρέπει χωρίς ουσιαστικό λόγο να δίνονται αφορμές σχολίων σε βάρος του Κοινοβουλίου. Αυτή τη στιγμή εσείς, χωρίς να σας δώσω το λόγο, σηκώνεστε και ομιλείτε. Γιατί, κύριε συνάδελφε; Αδικείται τον εαυτό σας και το Κοινοβούλιο. Θέλετε να πείτε κάτι. Δεν μπορείτε να περιμένετε; 
ΠΑΝΑΓΙΩΤΗΣ ΚΑΜΜΕΝΟΣ: Σας ζητάμε το λόγο και δεν τον δίνετε.
ΠΡΟΕΔΡΟΣ (Απόστολος Κακλαμάνης): Μα, κύριε συνάδελφε, λυπάμαι, διότι με φέρνετε σε πάρα πολύ δύσκολη θέση πολλές φορές. Επιτέλους, σκεφθείτε πως ό,τι κάνει ένας εξ ημών, το χρεώνονται τριακόσιοι και το χρεώνεται ο θεσμός.
Δηλαδή αυτήν τη στιγμή εσείς τι κάνετε; Δίνετε απλώς τη δυνατότητα να γραφούν κάποια πράγματα, ότι εγώ σας διέκοψα, ότι με διακόψατε κλπ. Είναι σωστό αυτό; Σας παρακαλώ! 
ΠΑΝΑΓΙΩΤΗΣ ΚΑΜΜΕΝΟΣ: Δώστε μας το λόγο, κύριε Πρόεδρε. Ζητάμε το λόγο.
ΠΡΟΕΔΡΟΣ (Απόστολος Κακλαμάνης): Πρώτα-πρώτα ο λόγος, όπως ξέρετε, δίνεται με κάποιον τρόπο, που τον προβλέπει ο Κανονισμός.
Ορίστε, λοιπόν, τι θέλετε να πείτε;
ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, ζήτησα το λόγο για να σας πω τα εξής. Δεν υπάρχει καμία αντίρρηση από κανέναν για τη μη χρήση κινητών μέσα στο Κοινοβούλιο. Είναι δεδομένο και αυτό πρέπει να το σεβαστούμε όλοι οι συνάδελφοι.
Από εκεί και πέρα, η χρήση τέτοιων μηχανημάτων, ως σαρωτές συχνοτήτων, έχει απαγορευτεί -διότι σε άτομα τα οποία φέρουν βηματοδότες, παραδείγματος χάρη, προκαλούν τεράστιες ζημιές και πέραν αυτού υπάρχει ακτινοβολία- στις Ηνωμένες Πολιτείες. Και η ελληνική νομοθεσία το απαγορεύει... 
ΠΡΟΕΔΡΟΣ (Απόστολος Κακλαμάνης): Με συγχωρείτε, κύριε συνάδελφε, που σας διακόπτω.
ΠΑΝΑΓΙΩΤΗΣ ΚΑΜΜΕΝΟΣ: Όχι, κύριε Πρόεδρε, σας παρακαλώ πολύ!
ΠΡΟΕΔΡΟΣ (Απόστολος Κακλαμάνης): Κύριε συνάδελφε, μπορούσατε ως προς αυτό να απευθυνθείτε σε μένα τον ίδιο και να μη ζητάτε το λόγο αυτήν τη στιγμή στην Αίθουσα. Για ποιο λόγο το κάνετε αυτό; 
ΠΑΝΑΓΙΩΤΗΣ ΚΑΜΜΕΝΟΣ: Το ανακοινώνετε στην Αίθουσα...
ΠΡΟΕΔΡΟΣ (Απόστολος Κακλαμάνης): Σας το έχω ανακοινώσει προ πολλού χρόνου.
ΠΑΝΑΓΙΩΤΗΣ ΚΑΜΜΕΝΟΣ: Μην απαγορεύετε το διάλογο.
Σας λέω, λοιπόν, κύριε Πρόεδρε, αν υπάρχει αντίθετη γνώμη, να μας την καταθέσετε. Δεν υπάρχει θέμα. Είσθε Πρόεδρος του Κοινοβουλίου. Σας λέμε ότι υπάρχουν οι κίνδυνοι εκπομπής ακτινοβολίας από τέτοιου είδους μηχανισμούς και πέραν αυτού νομίζω ότι θα δεχόμασταν όλοι οι συνάδελφοι εδώ την εφαρμογή του Κανονισμού για τη μη χρήση των κινητών τηλεφώνων. Τέτοιου είδους όμως μηχανισμοί που εκπέμπουν ακτινοβολία μέσα στο Κοινοβούλιο δίνουν, αν θέλετε, και το παράδειγμα χρησιμοποιήσεως τέτοιου είδους μηχανισμών εις βάρος της υγείας των πολιτών.
ΠΡΟΕΔΡΟΣ (Απόστολος Κακλαμάνης): Καλώς, κύριε συνάδελφε.
Ήθελα να πω στο Σώμα -παρ΄ όλο ότι, παρά τον Κανονισμό, έδωσα το λόγο στον κ. Καμμένο και δημιουργούνται έτσι, όπως ξέρετε, εντυπώσεις και παράγονται γεγονότα, τα οποία επικαλύπτουν την ουσία των συζητήσεων σ΄ αυτήν την Αίθουσα- ότι εκείνο το οποίο μου προκαλεί εμένα ιδιαίτερη στενοχώρια είναι το ότι η εικόνα των τριακοσίων και του θεσμού, επιμένουν ορισμένοι συνάδελφοι να ταυτίζεται με την εικόνα, την οποία αυτοί θέλουν να δίνουν με την παρουσία τους. Αυτό είναι απαράδεκτο.
Είπα ως Πρόεδρος του Σώματος, όπως έχω ευθύνη εκ του Κανονισμού, για τα μέτρα τα οποία λαμβάνονται για την ομαλή διεξαγωγή των συζητήσεων εδώ ότι δεν προβλέπει ο Κανονισμός ότι απαιτείται η συναίνεση και του τελευταίου ενδεχομένως έχοντος άλλη άποψη συναδέλφου, διότι τότε δεν θα λειτουργούσε το Σώμα.
Σας λέω λοιπόν ότι, όπως η αρμόδια υπηρεσία, αφού συμβουλεύτηκε τους ειδικούς, με διαβεβαίωσε, δεν υπάρχει πρόβλημα ακτινοβολίας, δεν υπάρχει πρόβλημα άλλων παρενεργειών. Υπάρχει πρόβλημα ενδεχομένως με ελαχίστους, τέσσερις - πέντε, δεν ξέρω πόσους συναδέλφους, οι οποίοι επιμένουν να μη σέβονται το χώρο αυτόν και να χρησιμοποιούν τα κινητά τους τηλέφωνα. Αυτό είναι απαράδεκτο και ως Πρόεδρος πιστεύω -και το κατανοείτε όλοι- ότι δεν είναι σωστό να το ανέχομαι αυτό το πράγμα. Το παρακολουθείτε συχνά αυτό το θέαμα. Λυπούμαι που οι ίδιοι δεν αντιλαμβάνονται ότι αυτό βλάπτει και την εικόνα των ιδίων και όχι μόνο του Κοινοβουλίου.
Αυτά και προχωρούμε τώρα στο νομοσχέδιο. 
Επί του άρθρου 1 ο εισηγητής της Πλειοψηφίας κ. Σπυριούνης έχει το λόγο. 
ΜΑΡΙΑ ΔΑΜΑΝΑΚΗ: Συζητούμε μέχρι και το άρθρο 3;
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Αυτή είναι η πρότασή μου, αφού συμφωνούν όλοι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Επομένως συζητούμε μέχρι και το άρθρο 3.
Ορίστε, κύριε Σπυριούνη, έχετε το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, συμφωνώ απολύτως και είμαι ένας από τους παραβάτες χρησιμοποίησης του κινητού τηλεφώνου στην Αίθουσα αυτή, αναλαμβάνων παραλλήλως την ευθύνη μου και δηλώνω ότι θα συμμορφωθώ πλήρως προς την εντολή.
Το άρθρο 1 καθορίζει αρμοδιότητες της ιεραρχίας στα θέματα που θα θίξω. Η παράγραφος 1 που αναφέρεται στην παράγραφο 4 του άρθρου 1 του ν.2292/95 --δεν τα μνημονεύω, για την ταχύτερη διεξαγωγή της συζήτησης, είναι γνωστά- εντάσσει και την Παλλαϊκή Άμυνα στις δυνάμεις της Κυβέρνησης για την υλοποίηση και εκτέλεση της ευθύνης της σε ό,τι αφορά την πολιτική της Εθνικής Άμυνας.
Η παράγραφος 2 αναφέρεται στη δυνατότητα του ΚΥΣΕΑ να αποφασίζει επί της δομής διοίκησης και της μελλοντικής δομής των Ενόπλων Δυνάμεων.
Αναφέρεται μια λέξη σε σχέση με τον 2292/95 ότι αλλάζει. Δεν υπάρχει κανένα πρόβλημα, γιατί στην ουσία δεν αλλάζει τίποτα. 
Επίσης το ΚΥΣΕΑ τοποθετεί γνωστούς αντιστράτηγους ή υποστράτηγους σε θέση αντιστράτηγου που ήταν και στον παλιότερο 660/77 και ήταν και είναι στον 2292/95. Εδώ δεν έχει αλλάξει και τίποτα μετά την αποδοχή και της έγγραφης πρότασης του οικείου κλάδου του Α/ΓΕΕΘΑ. Επομένως μένει όπως ήταν, δεν υπάρχει πρόβλημα.
Μπαίνουμε μετά στις αρμοδιότητες του Υπουργού Εθνικής Άμυνας. Προΐσταται του επιτελείου κλπ και ασκεί διοίκηση. Μπαίνει μια λέξη μόνο. Επειδή αποκτά επιχειρησιακή αρμοδιότητα, στην άσκηση της διοίκησης και του ελέγχου των Ενόπλων Δυνάμεων ...
ΣΠΗΛΙΟΣ ΣΠΗΛΙΟΤΟΠΟΥΛΟΣ: Της επιχειρησιακής διοίκησης. 
ΚΥΡΙΑΚΟΣ ΣΠΥΡΙΟΥΝΗΣ: Όχι, μιλώ για τον Υπουργό. Αναφέρομαι στην παράγραφο 4 του άρθρου 1. Προΐσταται μεταξύ των άλλων και όπως ο 2292 μπαίνει και ο Α/ΓΕΕΘΑ, γιατί ο Α/ΓΕΕΘΑ τώρα αποκτά επιχειρησιακή διοίκηση. Αυτή είναι η αλλαγή που γίνεται. Μπαίνει δηλαδή και το Γενικό Επιτελείο Εθνικής Άμυνας. Μέσω των αρχηγών η λέξη που βάζει είναι των ΓΕΕΘΑ. Δεν υπήρχε στον 2292. 
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Η παράγραφος 5. Αναφέρεται στο ΚΥΣΕΑ, στη δομή διοίκησης και τη μελλοντική δομή διοίκησης των δυνάμεων.
Αντικαθίστανται στην παράγραφο 6, οι λέξεις μικτών μονάδων, όπου αποφασίζει για τη συγκρότηση και τη διάκριση κλπ. μονάδων και κλάδων των Ενόπλων Δυνάμεων και διακλαδικών μονάδων. Στην ουσία δεν αλλάζει τίποτα. 
Η παράγραφος 7 αναφέρεται στις αρμοδιότητες του ΣΑΜ. Είναι σχεδόν πανομοιότυπο με το παλιό. Επικαλείται εδώ κατά εφαρμογή κλπ. του άρθρου 11, άρα είναι οι αρμοδιότητες του αρχηγού Ενόπλων Δυνάμεων, με την παράγραφο 5β που αναφέρεται στην εφαρμογή του συστήματος χειρισμού της. Αυτά όσον αφορά το άρθρο 1.
Το άρθρο 2 μιλά για αρμοδιότητες του ΣΑΓΕ και του Α/ΓΕΕΘΑ, όπου αφιερώνεται το μείζον μέρος, για να μην πω όλο του άρθρου 2. Το ΣΑΓΕ στον Α/ΓΕΕΘΑ υποβάλλει γνωμάτευση σε εκείνα τα θέματα που αφορούν το γενικό σχέδιο άμυνας της χώρας που είναι ευθύνη του Α/ΓΕΕΘΑ και το γενικό σχέδιο και τα ειδικά και τα ενδεχόμενα στη σειρά, όπως ήταν ο 2292 που απαιτούν κοινή δράση. Το ΣΑΓΕ κάνει εισήγηση, γιατί εκεί μέσα είναι οι αρχηγοί των κλάδων. Επομένως είναι ένα γενικό σχέδιο που περιλαμβάνει στοιχεία κοινής δράσης, ένα γενικό σχέδιο άμυνας της χώρας που αντικρίζει το σύνολο της αμυντικής πολιτικής. Εκεί παρεμβαίνουν οι κλάδοι. Επομένως απαιτεί κοινή δράση. Γι' αυτό φαίνεται λίγο οξύμωρο το ΣΑΓΕ να προτείνει στον Α/ΓΕΕΘΑ που έχει και την ευθύνη αυτών των σχεδίων.
Πάμε στην παράγραφο 2 του άρθρου 2. Αναφέρονται όλα στο άρθρο 11 που είναι οι αρμοδιότητες του Α/ΓΕΕΘΑ. Και εδώ αναλύει με κυρίαρχη την ανάληψη από τον καιρό της ειρήνης της επιχειρησιακής αρμοδιότητας του ΓΕΕΘΑ πως είναι τα πράγματα στην παράγραφο 1 και στην παράγραφο 2, στη 2α΄ και στη 2β΄. 
Στη 2α΄ λέει "ασκεί επιχειρησιακή διοίκηση επί των διακλαδικών στρατηγείων και διακλαδικών μονάδων." Γιατί σύμφωνα με τις διαδικασίες των προβλέψεων του άρθρου 5, που είναι παραχώρηση από τον Υπουργό κλπ., η αντιμετώπιση στρατιωτικών ενεργειών -που συγκροτούνται δηλαδή τα διακλαδικά στρατηγεία και οι διακλαδικές μονάδες- είναι εις βάρος της ασφαλείας της χώρας και των νομίμων συμφερόντων της. 
Και η παράγραφος β΄ αναφέρει "επιπρόσθετα όλων των υπολοίπων μονάδων των κλάδων στις αναφερόμενες πέντε περιπτώσεις" Και οι περιπτώσεις αυτές είναι όπως ήταν και στο ν. 2292, εφαρμογή ή δοκιμή των σχεδίων ή διεξαγωγή επιχειρήσεων εκτός χώρας, εφαρμογή του συστήματος χειρισμού κρίσεων. Έκτακτες ανάγκες που οφείλονται σε ατυχήματα, καταστροφές κλπ. και στην παράγραφο επίσης αναφέρεται "όπου κριθεί σκόπιμο". Βλέπουμε λοιπόν ότι γίνεται μία διεύρυνση πρόβλεψης, ώστε όπου κριθεί σκόπιμο να παίρνει και άλλες αρμοδιότητες επιχειρησιακής διοίκησης.
Η παράγραφος 6 αναφέρεται στο τι σημαίνει επιχειρησιακή διοίκηση. Μετακινεί μονάδες, διατάσσει μονάδες, αναπέμπει μονάδες. Εκδίδει τα διακλαδικά διατάγματα. Εισηγείται προτεραιότητα. Αντί για το "εκφέρει γνώμη" γίνεται "εισηγείται". Αυτό είναι στην παράγραφο 5. Η παράγραφος 6 κατευθύνει, συντονίζει και καθορίζει τις γενικές κατευθυντήριες γραμμές. Είναι στο ίδιο πνεύμα του 2292.
Εγώ θα ήθελα να προσθέσω εδώ, κύριε Υπουργέ, όταν διαβάσει κανείς το άρθρο 22 του 2292 και το άρθρο 11 παράγραφος 19 με τι αρμοδιότητες περιβάλλεται ο Αρχηγός των Ενόπλων Δυνάμεων σε πολεμική περίοδο είναι ασήμαντα αυτά που παραχωρούνται και δεν πρέπει καν να τα κουβεντιάσουμε. Γίνεται ένα βήμα, μπορεί να μην είναι ολοκληρωμένο αν θέλετε. Να τον θεωρήσουμε ότι πετυχαίνει στον πόλεμο, όταν αυτό που κάνει το έχει επεξεργαστεί, το έχει δοκιμάσει, έχει γίνει εθισμός καθ' όλη τη διάρκεια της ειρήνης. Αν στον πόλεμο αντιμετωπίζεις πράγματα για πρώτη φορά δεν θα τα κάνεις άριστα. Και το αμυντικό σύστημα απαιτεί ποιότητα πάνω από το άριστα αν είναι ανθρωπίνως δυνατόν.
Αντί λοιπόν για "επισκέψεις", βάλτε "επιθεώρηση". Δεν είναι μοδιστράδικο οι Ένοπλες Δυνάμεις. Γιατί μας φοβίζει η λέξη "επιθεώρηση"; Δεν ενδιαφέρει εννοιολογικά σε τίποτα, κύριε Πρόεδρε. Βυζαντινολογούμε. Βάλτε τη λέξη "επιθεώρηση" για να φαίνεται ο τίτλος, η βαρύτητα ότι περιβάλλεται με αρμοδιότητες ο Α/ΓΕΕΘΑ και δεν φοβόμαστε να το κάνουμε αυτό.
Και το τελευταίο. Το ΓΕΕΘΑ καθορίζει δύο υπαρχηγούς αντί ενός που έχει των δύο άλλων κλάδων από τους οποίους δεν προέρχεται, εκτός εκείνου δηλαδή από τον οποίο προέρχεται ο Α/ΓΕΕΘΑ. 
Το άρθρο 3 αναφέρεται στους αρχηγούς των κλάδων. Δεν έχει τίποτα ιδιαίτερο, προσθέτει απλώς μία φράση. "Δικαιούνται να αποφαίνονται στη συγκρότηση και διάλυση των μονάδων με γνώμη του Α/ΓΕΕΘΑ για εκείνες τις μονάδες που αποτελούν στοιχεία της επιχειρησιακής του διοίκησης. Και ο αρχηγός της Αεροπορίας είχε και έχει την ευθύνη της αεράμυνας και εισηγείται αυτήν την πολιτική και στον Υπουργό γιατί είναι κύριος σύμβουλός του. Δεν παύει αυτό να υπάρχει, δεν εξουδετερώνεται ο κλάδος, είναι σημαντικά αυτά τα στοιχεία, κύριε Πρόεδρε- και η πρόβλεψη γιατί αφού περιβάλλεται ο Α/ΓΕΕΘΑ με διακλαδικές μονάδες θα αναφέρει και η αεράμυνα αφορά το σύνολο των μονάδων του ελληνικού στρατού όλων των κλάδων. Θα ενημερώνει και για το μέρος που αφορά τον Αρχηγό των Ενόπλων Δυνάμεων για τα στοιχεία της πολιτικής αεράμυνας.
Ψηφίζω και τα τρία άρθρα της ενότητας.
ΠΡΟΕΔΡΕΥΩΝ (Κωνσταντίνος Γείτονας): Έχω την τιμή να ανακοινώσω ότ από το Συνασπισμό της Αριστεράς και της Προόδου ορίζεται ως Κοινοβουλευτικός Εκπρόσωπος για τη σημερινή συζήτηση η Βουλευτής Μαρία Δαμανάκη.
Ο εισηγητής της Νέας Δημοκρατίας κ. Καμμένος έχει το λόγο.
ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, αρχίζω από την παράγραφο 1 του άρθρου 1 που αναφέρεται στις δυνάμεις της Παλλαϊκής Άμυνας. 
Το Υπουργείο Εθνικής Άμυνας που η Κυβέρνηση έχει για την εφαρμογή της πολιτικής εθνικής άμυνας, έχει και τις δυνάμεις της Παλλαϊκής Άμυνας. Δυστυχώς πρόκειται για ανύπαρκτες δυνάμεις, οι οποίες μόνο στο σχετικό περί Παλλαϊκής Αμύνης νομοσχέδιο υπάρχουν, που δεν έχει εφαρμοστεί και φαίνεται ότι δεν επιθυμεί η Κυβέρνηση μέχρι τώρα να εφαρμόσει μία εξαγγελία. Θα σας θυμίσω ότι το ΠΑΣΟΚ το είχε φέρει πριν από το 1991.
Δεν είναι δυνατόν λοιπόν για λόγους εντυπωσιασμού και για λόγους βιτρίνας να επαναφέρεται η αναφορά στην Παλλαϊκή Άμυνα ακόμη και σε ένα νομοσχέδιο, γιατί είναι σαν να κοροϊδεύουμε τον ελληνικό λαό. Ή έχετε αποφασίσει να εφαρμόσετε το νομοσχέδιο περί Παλλαϊκής Αμύνης ή το κρατάτε σε εφεδρεία για άλλους λόγους ή από εκεί και πέρα δεν έχετε λόγο να το αναφέρετε.
Όσον αφορά το άρθρο 2, στις αρμοδιότητες του ΚΥ.Σ.Ε.Α. περιλαμβάνεται και ο όρος "δομή διοίκησης". Αυτό χρειάζεται παραπάνω διευκρινίσεις. 
Χθες ο κύριος Υπουργός μίλησε ξεκάθαρα για διακλαδικά στρατηγεία. Γιατί λοιπόν να μην αναφερθούμε ξεκάθαρα ότι μιλάμε για μία νέα δομή δυνάμεων που αναφέρεται σε δημιουργία των διακλαδικών στρατηγείων ...
ΚΥΡΙΑΚΟΣ ΣΠΥΡΙΟΥΝΗΣ: Και όχι μόνο ...
ΠΑΝΑΓΙΩΤΗΣ ΚΑΜΜΕΝΟΣ: Ναι, και διακλαδικών μονάδων αν θέλετε. Αλλά να τα πούμε ξεκάθαρα τα πράγματα. Δεν έχουμε κανένα λόγο να αναφερόμαστε σε αλλαγές της δομής διοικήσεως χρησιμοποιώντας και όρους που μέχρι τώρα δεν έχουν χρησιμοποιηθεί στην ελληνική εθνική άμυνα. Αλλά ούτε και στο εξωτερικό υπάρχουν. 
Πιστεύουμε, λοιπόν, ότι στο θέμα της παραγράφου 2 θα πρέπει να ξεκαθαριστεί τι εννοούμε με αυτήν τη δομή διοίκησης. Όλοι γνωρίζουμε και πολύ περισσότερο οι στρατιωτικοί ότι ένα σύνταγμα είναι υποδεέστερο μιας μεραρχίας και αυτή η σχέση δεν μπορεί να ανατραπεί με οποιαδήποτε απόφαση του οποιουδήποτε ΚΥ.Σ.Ε.Α.
ΚΥΡΙΑΚΟΣ ΣΠΥΡΙΟΥΝΗΣ: Αυτός ο όρος ήταν στο ν. 2292 ...
ΠΑΝΑΓΙΩΤΗΣ ΚΑΜΜΕΝΟΣ: Θα σας πω κάτι. Υπάρχει το "chain of command" στις χώρες μέλη του ΝΑΤΟ. Δεν εκπροσωπείται όμως από τον όρο "αυτόνομης διοίκησης".
Πιστεύουμε, λοιπόν, ότι είναι ξεκάθαρα τα πράγματα για να μην υπάρχουν και εμπλοκές αργότερα στα θέματα της ιεραρχίας. 
Στην παράγραφο 3 βλέπουμε ότι έχετε κάνει, κύριε Υπουργέ, τις αλλαγές, αυτές που προτείναμε στην επιτροπή και συμφωνούμε. 
Όσον αφορά την παράγραφο 4, από τις αρμοδιότητες του Υπουργού Εθνικής Αμύνης σε ό,τι αφορά την άσκηση της διοίκησης και των Κλάδων των Ενόπλων Δυνάμεων έχει παραληφθεί η δυνατότητα να συντονίζει τους αρχηγούς των κλάδων μέσω του Αρχηγού του Γ.Ε.ΕΘ.Α., όπως ακόμα και η άσκηση της επιχειρησιακής διοίκησης των δυνάμεων των κλάδων.
Η αφαίρεση αυτής της αρμοδιότητας στην ουσία του Αρχηγού του Γ.Ε.ΕΘ.Α., δηλαδή να συντονίζει τους αρχηγούς των Κλάδων είναι άστοχη. Και τούτο, γιατί ο συντονισμός αποτελεί διαδικασία απαραίτητη σε πολλές και ιδιαίτερα σοβαρές περιπτώσεις ή καταστάσεις. Το συντονισμό κατόπιν τούτων ποιος θα τον πραγματοποιεί; Ο Υπουργός;
ΚΥΡΙΑΚΟΣ ΣΠΥΡΙΟΥΝΗΣ: Αναφέρεται αυτό. 
ΠΑΝΑΓΙΩΤΗΣ ΚΑΜΜΕΝΟΣ: Δεν πρέπει να αφαιρεθεί αυτό. Να πει ότι το συντονισμό θα τον έχει ο Αρχηγός του Γ.Ε.ΕΘ.Α. και όχι ο Υπουργός. Δεν το λέει αυτό. Αν άλλαξε, δεν το ξέρω. Αν δεν άλλαξε, να αλλάξει. Να επανέλθει ο συντονισμός από τη μεριά του Α/Γ.Ε.ΕΘ.Α. Η αφαίρεση της άσκησης επιχειρησιακής διοίκησης δεν δημιουργεί προβλήματα γιατί η επιχειρησιακή διοίκηση εμπεριέχεται στην αρμοδιότητα του Υπουργού Εθνικής Άμυνας, της διοίκησης και του ελέγχου των Ενόπλων Δυνάμεων. Αλλά όσον αφορά το άλλο, θα πρέπει να το επαναφέρετε, δηλαδή το συντονισμό των αρχηγών των Κλάδων.
Έρχομαι στην παράγραφο 5. Και η διάταξη αυτή αναφέρεται στην αρμοδιότητα του Υπουργού Εθνικής Άμυνας να εισηγείται στο ΚΥ.Σ.Ε.Α. τη δομή διοίκησης και τη μελλοντική δομή των δυνάμεων. Χρειάζεται όμως, κατά την άποψή μας, διευκρίνιση το θέμα της δομής διοίκησης. 
Στην παράγραφο 6, αναφέρεστε με τον όρο "διακλαδικών μονάδων". Προτείνουμε να αναφερθεί ο όρος "διακλαδικών διοικήσεων και στρατηγείων". Ξεκάθαρα να μιλήσουμε για διακλαδικά στρατηγεία. 
Στην παράγραφο 7, στη διάταξη των αρμοδιοτήτων του Συμβουλίου Αμύνης και σε ό,τι αφορά την εκτίμηση καταστάσεων η εκχώρηση της επιχειρησιακής διοίκησης των Ενόπλων Δυνάμεων στον Αρχηγό Γ.Ε.ΕΘ.Α. πραγματοποιείται σε συγκεκριμένες περιπτώσεις που δεν περιλαμβάνονται στις αρμοδιότητες του Αρχηγού Γ.Ε.ΕΘ.Α. Εδώ δεν έχω κανένα σχόλιο να κάνω.
Έρχομαι στο άρθρο 2 παράγραφος 1. Ο όρος "γνωματεύσεις" νομίζω ότι είναι αδόκιμος για τα στρατιωτικά σχέδια και πιστεύουμε ότι το "Γενικό Σχέδιο Άμυνας της Χώρας" το Γ.Ε.Σ.Α.Χ. συντάσσεται από τον Α/Γ.Ε.ΕΘ.Α. και εγκρίνεται από το Σ.Α.Γ.Ε. Το να κάνει γνωματεύσεις ένα όργανο για ό,τι το ίδιο ενέκρινε κατά την άποψή μας, αποτελεί παραλογισμό. Το Σ.Α.Γ.Ε. μπορεί να διαφοροποιεί και να αλλάζει τα σχέδια.
Επίσης αδόκιμος είναι και ο όρος "γενικών σχεδίων που απορρέουν από αυτό". Δεν μπορούν να υπάρχουν πολλά γενικά σχέδια που το ένα απορρέει από το άλλο. Η αντικατάσταση του όρου "μικτών" με τον όρο "διακλαδικών" απαιτεί διευκρίνιση για το τι εννοούμε. Έγινε χθες νύξη πάνω σ' αυτό το θέμα και θα πρέπει να το αναφέρουμε και στο άρθρο 2 παράγραφος 1.
Επίσης στην ίδια παράγραφο ο όρος "υποβολή γνωματεύσεων για θέματα που αφορούν την κοινή δράση των κλάδων των Ενόπλων Δυνάμεων" δεν είναι ορθός. 
Παρακάτω στην παράγραφο 3 αναφέρεται ότι τα διακλαδικά επιχειρησιακά δόγματα εκδίδονται από τον Αρχηγό ΓΕΕΘΑ. Εδώ δεν μπορεί το ΣΑΓΕ ως συλλογικό όργανο να υποβάλει γνωματεύσεις στον πρόεδρό του. Το ΣΑΓΕ κανονικά ή αποφασίζει για θέματα που έχει εξουσία και αρμοδιότητα ή εισηγείται στα προϊστάμενα κλιμάκια ΥΠΕΘΑ, Σ.ΑΜ., ΚΥΣΕΑ.
Μια γενικότερη τώρα παρατήρηση. Είναι παράδοξο το ότι σύμφωνα με τον 2292/95 το βασικότερο σχέδιο της χώρας, το ΓΕΣΑΧ, το οποίο αποτελεί την συνισταμένη όλων των άλλων αποφάσεων και αμυντικών προετοιμασιών για τις οποίες έχει άμεσο λόγο η πολιτική ηγεσία, εγκρίνεται από το ΣΑΓΕ. Αυτό θα πρέπει να εγκρίνεται τουλάχιστον από το ΣΑΜ και αν όχι από το ίδιο το ΚΥΣΕΑ. 
Έρχομαι τώρα στην παράγραφο 2 του άρθρου 2. Στη διάταξη που αφορά την άσκηση της επιχειρησιακής διοίκησης από τον Αρχηγό ΓΕΕΘΑ σε περίοδο ειρήνης, προστέθηκε διάταξη της κατευθείαν άσκησης της επιχειρησιακής διοίκησης σε διακλαδικά στρατηγεία και τις δυνάμεις τους και όχι μέσω των Αρχηγών των Κλάδων, όπως ασκείται σε άλλες περιπτώσεις. Η διάταξη είναι επιβεβλημένη για διακλαδικά στρατηγεία και αντίστοιχες δυνάμεις με τη διαφορά ότι τόσο τα στρατηγεία όσο και οι δυνάμεις διακλαδικής μορφής στην παρούσα τουλάχιστον περίοδο δεν υπάρχουν. 
Εδώ θα πω ότι αυτά αποτελούν προγραμματική θέση της Νέας Δημοκρατίας. Έχουμε καταγράψει τη δέσμευση του Υπουργού ότι εντός του Φεβρουαρίου θα προχωρήσει στην υλοποίηση.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, είναι τρία άρθρα και θα σας παρακαλέσω για την ανοχή σας.
ΠΡΟΕΔΡΕΥΩΝ (Κωνσταντίνος Γείτονας): Σε λογικά πλαίσια, όμως, κύριε συνάδελφε. Παρακαλώ, προχωρείστε.
ΠΑΝΑΓΙΩΤΗΣ ΚΑΜΜΕΝΟΣ: Ζητάμε λοιπόν από τον κύριο Υπουργό να εφαρμόσει αυτά τα οποία δεσμεύτηκε χθες μέχρι το Φεβρουάριο. Εδώ είμαστε και θα περιμένουμε.
Στην ίδια διάταξη περιλαμβάνεται η επεξήγηση του όρου "επιχειρησιακή διοίκηση". Για τους μη έχοντες άμεση σχέση με τις Ένοπλες Δυνάμεις, όπως το πλήθος των ιδιωτών που στελεχώνουν σημαντικές θέσεις ευθύνης στο Επιτελείο του Υπουργού Εθνικής Αμύνης ή στην ενσωματούμενη -στη Γενική Γραμματεία Οικονομικού Σχεδιασμού και Αμυντικών Επενδύσεων- Γενική Διεύθυνση Εξοπλισμών, είναι ιδιαίτερα χρήσιμη για να προσαρμοστούν όσο είναι δυνατόν στο στρατιωτικό περιβάλλον. 
Στην παράγραφο 3 τώρα, αντικαθίσταται ο όρος "μικτά επιχειρησιακά δόγματα" με τον όρο "διακλαδικά επιχειρησιακά δόγματα" με το οποίο και συμφωνούμε. 
Έρχομαι στην παράγραφο 4. Εδώ υπάρχει καλύτερη διατύπωση της διακλαδικής σχεδίασης καθώς και ελέγχου της Διεύθυνσης Διακλαδικών Επιχειρήσεων.
Παράγραφος 5. Στη διάταξη όσον αφορά τις αρμοδιότητες του Αρχηγού ΓΕΕΘΑ, παρέχεται σ' αυτόν επιπλέον το δικαίωμα να εισηγείται την προτεραιότητα των εξοπλιστικών προγραμμάτων μετά από απόφαση του ΣΑΓΕ κατά τη διαδικασία επεξεργασίας τους μεταξύ των Κλάδων και του Επιτελείου του Υπουργού Εθνικής Άμυνας στα πλαίσια του ΕΜΠΑΕ. 
Όπως φαίνεται από τη διάταξη σε θέματα καθοριστικής σημασίας που θα έπρεπε η απόφαση του ΣΑΓΕ να είναι κατ' επέκταση της γνώμης του Αρχηγού ΓΕΕΘΑ, περιορίζεται αυτή σε μια απλή εισήγηση. Και αυτή μάλιστα για την προτεραιότητα και μόνο των εξοπλιστικών προγραμμάτων τα οποία έχουν αποφασιστεί κυρίως από το Επιτελείο του Υπουργού. Οποιαδήποτε μνεία για τις αρμοδιότητες και ευθύνες του ΣΑΓΕ και του Αρχηγού ΓΕΕΘΑ για την κατάρτιση του περιεχόμενου του ΕΜΠΑΕ δεν γίνεται στην παρούσα διάταξη, αλλά ούτε και σε άλλη, τόσο αυτού του σχεδίου νόμου όσο και του 2292/95, οι διατάξεις του οποίου τροποποιούνται.
Έρχομαι στην παράγραφο 6. Εδώ υπάρχουν δύο νέες αρμοδιότητες του Αρχηγού ΓΕΕΘΑ. Η πρώτη αναφέρεται στη δυνατότητα να κατευθύνει και να συντονίζει τον καθορισμό των απαιτήσεων των οπλικών συστημάτων στα πλαίσια της μακροπρόθεσμης σχεδίασης. Πρόκειται στην ουσία για αρμοδιότητα ανενεργό ή ελάχιστα ενεργό. Σχεδιάζει ο Αρχηγός με τον τρόπο που του επιτρέπει η διάταξη για πέραν της πενταετίας περίοδο ή και δεκαετίας ή και εικοσαετίας για να ανατραπεί ή το λιγότερο να διαμορφωθεί ο σχεδιασμός του από τον πενταετή μεσοπρόθεσμο προγραμματισμό, στην κατάρτιση του οποίου αυτός ο πλέον αρμόδιος παράγων δεν συμμετέχει. Θα πρέπει να το διευκρινίσουμε αυτό.
Η δεύτερη αρμοδιότητα είναι στη δυνατότητα του Αρχηγού να εισηγείται στον Υπουργό Εθνικής 'Αμυνας μετά από γνωμάτευση του ΣΑΓΕ θέματα Παλλαϊκής Άμυνας. Και αυτή η αρμοδιότητα είναι αρμοδιότητα βιτρίνα. 
Στη διάταξη της παραγράφου 7 αντικαθίστανται "οι ενημερωτικές επισκέψεις του Υπουργού σε σχηματισμούς και μονάδες" με απλά "επισκέψεις σε όλες βέβαια τις περιπτώσεις μετά από συνεργασία με τους Αρχηγούς Γενικών Επιτελείων". 
Η διαφοροποίηση του χαρακτήρα των επισκέψεων του Αρχηγού ΓΕΕΘΑ δεν φαίνεται να έχει ουσιαστική σημασία και τούτο γιατί δεν διευκρινίζεται επακριβώς η μορφή των επισκέψεων. Από τη στιγμή που ο Αρχηγός ΓΕΕΘΑ ασκεί επιχειρησιακή διοίκηση σε περίοδο ειρήνης και πλήρη διοίκηση σε περίοδο πολέμου με τις προθέσεις του ν.2292, επιβάλλεται να πραγματοποιεί ουσιαστικές επισκέψεις προκειμένου να διαμορφώσει τη δική του γνώμη για τη γενικότερη κατάσταση των σχηματισμών. 
Βεβαίως εμείς συμφωνούμε -και ο εισηγητής της Πλειοψηφίας το είπε- να κάνει επιθεωρήσεις ο Αρχηγός ΓΕΕΘΑ. Ξεκάθαρα πράγματα. Να του δοθούν συγκεκριμένες αρμοδιότητες. Και νομίζω ότι πρέπει να το δεχθείτε αυτό, κύριε Υπουργέ. Είναι απαίτηση από όλες τις πτέρυγες της Βουλής.
Στην παράγραφο 8 αναφέρονται οι λεπτομέρειες για την καθιέρωση δύο Υπαρχηγών του ΓΕΕΘΑ. Σας το είχαμε πει όταν συζητείτο η κατάργηση των δύο Υπαρχηγών του ΓΕΕΘΑ από διαφορετικά όπλα. Η Νέα Δημοκρατία βλέπετε ότι επιβεβαιώνεται ακόμη μία φορά για τη θέση της αυτή και συγχαίρουμε την Κυβέρνηση που έστω και αργά το κατανόησε χρησιμοποιώντας μετά από έξι χρόνια μια χθεσινή φράση του Υπουργού Εθνικής Άμυνας. 
Όσον αφορά στο άρθρο 3 θα είμαι σύντομος: Προβλέπεται η σύμφωνη γνώμη του Αρχηγού ΓΕΕΘΑ για αλλαγές τις οποίες οι Αρχηγοί των Κλάδων προτίθενται να κάνουν στην επιχειρησιακή διοίκηση μονάδων, των οποίων την επιχειρησιακή διοίκηση έχει ο Αρχηγός ΓΕΕΘΑ. 
Και η παράγραφος 2, πέραν της ευθύνης του Αρχηγού ΓΕΑ για την αεράμυνα εισηγείται την πολιτική επί όλων των θεμάτων αεράμυνας της χώρας στον Αρχηγό ΓΕΕΘΑ και στον Υπουργό Εθνικής Άμυνας. Και στη διάταξη αυτή περιλαμβάνονται γενικότητες, οι οποίες μπορεί να οδηγήσουν σε σύγχυση. Η κατάργηση, για παράδειγμα, των εισερχομένων αναχαιτίσεων στο FIR Αθηνών χωρίς σχέδια πτήσεως αεροσκαφών αποτελεί ή όχι θέμα αεράμυνας; Αποτελεί θέμα αεράμυνας. 
Τα θέματα αυτά πρέπει να διέπονται από σαφήνεια και να μην αφήνουν περιθώρια αμφιβολιών. Το σπουδαιότερο όμως σημείο, το οποίο η διάταξη αυτή δεν περιλαμβάνει, είναι η αρμοδιότητα του Αρχηγού του ΓΕΑ να καθορίζει τα μέσα αεράμυνας που χρειάζεται για να ανταποκριθεί στην ευθύνη που του ανατίθεται. 
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, ολοκληρώστε, παρακαλώ.
ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, από δω και πέρα θα συζητάμε άρθρο-άρθρο. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, αφήστε τις απειλές.
ΠΑΝΑΓΙΩΤΗΣ ΚΑΜΜΕΝΟΣ: Δεχθήκαμε για την ευκολία να συζητήσουμε τα άρθρα σε ενότητες. 
ΠΡΟΕΔΡΕΥΩΝ (Κωνσταντίνος Γείτονας): Δεν αντιδικείτε με το Προεδρείο, κύριε Καμμένε.
ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, σεβαστείτε...
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ! 'Ολοι ενδιαφερόμαστε να βγει πέρα καλύτερα το νομοθετικό έργο. Υπάρχουν κι άλλοι συνάδελφοι που πρέπει να μιλήσουν. 
Η κα Κανέλλη, Κοινοβουλευτική Εκπρόσωπος του Κομμουνιστικού Κόμματος Ελλάδας, έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Η συζήτηση για τα άρθρα 1, 2 και 3 ίσως να είναι και η πιο ουσιαστική, κύριε Υπουργέ. Είχαμε συζητήσει διεξοδικά στην επιτροπή και νομίζω ότι επί της ουσίας είναι λίγα αυτά που μπορεί να προσθέσουμε εδώ. 
Προβήκατε σε κάποιες τροποποιήσεις. Η βασική φιλοσοφία δεν άλλαξε. Γνωρίζετε τις αντιρρήσεις μας, λοιπόν, για το άρθρο 1. Θα ήθελα όμως εδώ ειδικά να επανέλθω στην παράγραφο 7 του άρθρου 1 και να σας παρακαλέσω να διευκρινίσετε για μία ακόμη φορά εν ολομελεία την αντίληψη της Κυβέρνησης για την άμεση αντίδραση σε επεισόδια ή έκτακτες καταστάσεις που μπορούν να οδηγήσουν σε κρίση, καθώς και την ανάθεση της επιχειρησιακής διοίκησης δυνάμεων των τριών κλάδων στις ειδικότερες περιπτώσεις της παραγράφου 5 β΄του άρθρου 11. 
Υπάρχει αυτή η αντίληψη περί ευελιξίας, άμεσης επέμβασης, συγκρότησης και αναδιάρθρωσης των Ενόπλων Δυνάμεων για να παρεμβαίνουν σε επεισόδια και κρίσεις. Είχα επιμείνει και στην επιτροπή ότι η λέξη "επεισόδια" ελέγχεται πολιτικώς. Δεν μπορείτε ούτε να τη διευκρινίσετε ούτε να την οριστικοποιήσετε σε ένα νομοσχέδιο. Όση ισχύ και να περιβληθεί η λέξη "επεισόδια", θα παραμένει πολιτικά έωλη, δηλαδή πολιτικά ερμηνεύσιμη κατά το δοκούν. 
Τι πάει να πει επεισόδια; Είναι προφανές. Εδώ μιλάμε για τις Ένοπλες Δυνάμεις. Η έννοια "επεισόδια" και μάλιστα στον ευρύτερο χώρο, τον περίγυρο, σε τι ακριβώς αναφέρεται; Μπορεί ενδεχομένως να οδηγήσει αύριο το πρωί σε πολύ σημαντικές παρερμηνείες της έννοιας "επεισόδια". Να εμπλέξει τις Ένοπλες Δυνάμεις, δηλαδή στην πραγματικότητα τον ελληνικό λαό. Όταν λέμε Ένοπλες Δυνάμεις, κύριε Πρόεδρε, είναι προφανές ότι δεν μιλούμε για κάτι που είναι αποκομμένο από τον ελληνικό λαό όσες αναδιαρθρώσεις και να γίνουν. 
Έχουμε δει δε, να μην εισπράττουμε κάτι το σημαντικό πολιτικά εμείς εδώ από τη συμμετοχή μας, πέραν της εμπειρίας ενδεχομένως που αποκτούν οι στρατιώτες. Πολιτικά, όμως, ποια ήταν τα οφέλη μας; Πληρώνουμε και τη συμμετοχή μας στην παρουσία στρατιωτικών δυνάμεων, πότε αστυνομικής υφής, πότε επικουρικής, ιατροφαρμακευτικής υφής. Στην πραγματικότητα, όμως, εξάγουμε στρατιωτικό δυναμικό. Θα φτιάξουμε και τα στρατηγεία αυτά τα κατά τι πιο περίπλοκα. Οι στρατιωτικοί τα γνωρίζουν πάρα πολύ καλά. Ο Υπουργός διευκρίνισε χθες ότι δεν μπορούμε να έχουμε φιλοδοξίες να αποκτήσουμε στρατηγεία τύπου Ατλαντικού ή τύπου Ειρηνικού, μικτά, κατά το δοκούν. 
Εδώ, λοιπόν, οι πολιτικές μας αντιρρήσεις για τα άρθρα 1, 2 και 3 συνολικά είναι οι εξής:
Οι αρμοδιότητες του Αρχηγού Γ.Ε.ΕΘ.Α., έτσι όπως συγκροτείται. Βεβαίως πήραμε μια ερμηνεία χθες. Προς τι, λοιπόν, να κουράσω και το Κοινοβούλιο. Ο Υπουργός μας είπε χθες -ο συνεργάτης σας και προϊστάμενός σας πολιτικά στο Υπουργείο- ότι θέλει να φτιάξει Ένοπλες Δυνάμεις κατά τα πρότυπα του αμερικανικού στρατού. Από την ώρα, λοιπόν, που έχει επιλεγεί ένα τέτοιο πρότυπο, φαντάζομαι ότι ενδεχομένως θα δούμε και δυνάμεις πεζοναυτών σε συγκεκριμένες τηλεοπτικές και κινηματογραφικές μορφές ή ενδεχομένως και πιλότους να πρωταγωνιστούν σε τέτοιου είδους ταινίες αναλαμβάνοντας αποστολές σε μυθικές χώρες όπως είναι το Κόσοβο, όπως είναι το Αφγανιστάν.
Στο άρθρο 2 ρυθμίζεται μία σειρά σχεδιασμών στην πραγματικότητα, δηλαδή τα διακλαδικά στρατηγεία, οι μονάδες, ο τρόπος με τον οποίο θα συγκροτούνται, όπως συμβαίνει επί της φιλοσοφίας και στο άρθρο 1. Ξέρετε κάτι; Δεν είναι μόνο ότι αγνοείται η Βουλή. Παραπέμπετε μία σειρά από διαδικασίες σε χρόνο μελλοντικό κατά την κρίση σας. Και ενδεχομένως πάρα πολλά από αυτά τα πράγματα και από τις εισηγήσεις, δεν θα έχουμε τρόπο να τα παρακολουθήσουμε μετά. Αν έχει ένα λόγο ο κοινοβουλευτικός έλεγχος, αν έχει ένα λόγο, αν θέλετε, η αποφυγή της διαδικασίας ενδεχομένως προεδρικών διαταγμάτων, είναι για να μπορούμε να αποφεύγουμε εκπλήξεις.
Άρθρο 3: Είχαμε συζητήσει για την Αεράμυνα. Είναι ένα από τα πράγματα στα οποία δεν θα μπορούσαμε ποτέ να έχουμε αντιρρήσεις. Να σταματήσω εδώ. Θα φαινόταν και παράλογο το αντίθετο. 
Έχετε μία φιλοσοφία σε αυτά τα άρθρα η οποία μας βρίσκει αντίθετους. Δεν ρυθμίζετε ζητήματα προσωπικού. Αναδιαρθρώνετε -και παραμένει ένα μεγάλο ερωτηματικό- τις Ένοπλες Δυνάμεις. Εσείς λέτε ότι τις εκσυγχρονίζετε. Επιλέξατε ένα πρότυπο, τον αμερικάνικο στρατό. Θα ήθελα μία απάντηση: Είναι προς το ελληνικό συμφέρον ή είναι προς εξυπηρέτηση των συμφερόντων των συμμάχων μας; Εσείς έχετε κάνει την επιλογή στο ΝΑΤΟ. Οι δυνάμεις μας θα εξέρχονται της χώρας, θα αντιμετωπίζουν επεισόδια, θα αντιμετωπίζουν κρίσεις, θα συγκροτούν στρατηγεία, γιατί αυτό θα υπερασπίζεται τα ελληνικά κυριαρχικά δικαιώματα και την ελληνική επικράτεια; Διότι για εμάς μόνη έννοια ύπαρξης ουσίας και αποστολής των ελληνικών Ενόπλων Δυνάμεων δεν είναι παρά η ουσιαστική άμυνα. Ο μόνος δίκαιος πόλεμος είναι ένας πόλεμος ο οποίος θα υπερασπιστεί την υπαρκτή σήμερα μορφή της χώρας και τα σύνορά της. Με το να εξάγουμε στρατιώτες δεν υπερασπιζόμαστε τα σύνορά μας, δεν διασφαλίζουμε ούτε την τρομοκρατία ούτε τη λαθρομετανάστευση ούτε τίποτε από όλα αυτά. 
Ακούσαμε χθες τον κύριο Υπουργό και είναι αδύνατον να μην αναφερθεί κανένας στις θέσεις έτσι όπως τις ανέπτυξε σε κρίσιμη περίοδο, την οποία ο ίδιος ανέδειξε σε κρίσιμη περίοδο, τώρα, όχι μόνο για το 2002. Το ταξίδι του Πρωθυπουργού το 2002, η κρίση η οποία επέρχεται, τα ανοιχτά εθνικά μας θέματα. Αναρωτιέμαι: Όταν μας πήραν οι φίλοι και σύμμαχοί μας Τούρκοι μόλις προ ολίγων ημερών να μας ειδοποιήσουν για το καράβι, το γεμάτο με λαθρομετανάστες, το οποίο "πνιγόταν" ανοιχτά της Κρήτης, δεν εγνώριζαν ότι έφυγε; Είναι οι ίδιοι οι οποίοι αυτήν τη στιγμή κατέχουν το βόρειο τμήμα της Κύπρου. Είναι δυνάμεις κατοχής, δυνάμεις αποστολής προβλημάτων προς τη χώρα μας και δεν θα αντιμετωπιστούν, κατά την άποψή μας, οι απειλές της χώρας με αυτό το νομοσχέδιο. 
ΠΡΟΕΔΡΕΥΩΝ (Κωνσταντίνος Γείτονας): Η Κοινοβουλευτική Εκπρόσωπος του Συνασπισμού της Αριστεράς και της Προόδου, κα Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Το άρθρο 1 αναφέρεται στο θέμα της Παλλαϊκής Άμυνας.
Με τη διάταξη την οποία εισηγείται το Υπουργείο, ουσιαστικά ο όποιος σχεδιασμός και οι όποιες δομές υπάρχουν της Παλλαϊκής Άμυνας υπάγονται στις Ένοπλες Δυνάμεις.
Στη διάρκεια της συζητήσεως επί της αρχής το Υπουργείο δεν αναφέρθηκε πολύ σ' αυτό το θέμα. Θα θέλαμε έστω και τώρα να υπάρξει μια αναφορά. Ποιος είναι ο στόχος όλης αυτής της υπόθεσης; Ο όρος "παλλαϊκή άμυνα" είναι ένας όρος ο οποίος έχει χρησιμοποιηθεί πολλές φορές, χωρίς όμως αποτελέσματα. Τι ακριβώς σκοπεύετε; Πού αποσκοπεί η Παλλαϊκή Άμυνα έτσι όπως τη σκεφτόσαστε; Αναφερόμαστε σε κάποιες υποδομές που θα βοηθούν την επίλυση προβλημάτων σε περίπτωση έκτακτης ανάγκης, σε περιπτώσεις θεομηνιών, σε περιπτώσεις που οι πολίτες χρειάζονται οι ίδιοι να ενεργήσουν, να βοηθήσουν εθελοντικά και θέλουμε να τους εκπαιδεύσουμε; Κάτι τέτοιο ασφαλώς θα μας βρει σύμφωνους. Αλλά κάτι τέτοιο, όπως αντιλαμβάνομαι, είναι λογικό να υπάγεται στο Υπουργείο Εσωτερικών. Το Υπουργείο Εσωτερικών έχει την Υπηρεσία Πολιτικής Προστασίας. Δεν είναι ώρα τώρα να πούμε κατά πόσο αυτοί οι θεσμοί έχουν λειτουργήσει επιτυχώς ή όχι. Το αφήνω για λόγους ουσίας.
Εάν, λοιπόν, μιλούμε για δομές οι οποίες έχουν σχέση με την πολιτική προστασία, μιλούμε για δομές που ανήκουν στο Υπουργείο Εσωτερικών. Εάν μιλούμε για στρατιωτικές δομές, δεν αντιλαμβάνομαι σε καιρό ειρήνης τι ακριβώς αυτές οι δομές επιτελούν. Παρακαλώ, λοιπόν, να είναι σαφέστερος ο Υπουργός.
Όταν συζητούσαμε το θέμα της Παλλαϊκής Άμυνας είχε γίνει πολύ μεγάλη συζήτηση εδώ στη Βουλή, θα το θυμούνται οι παλαιότεροι συνάδελφοι και υπήρχαν πολύ δυνατά και ισχυρά επιχειρήματα για το γεγονός ότι αυτή η Παλλαϊκή Άμυνα δεν έχει λόγο ύπαρξης εκτός εάν θεωρηθεί υπηρεσία πολιτικής προστασίας. Τώρα έρχεται το Υπουργείο και την υποτάσσει πλήρως στη στρατιωτική λογική. Ποια είναι τα επιχειρήματα γι' αυτήν την υποταγή;
Εν πάση περιπτώσει, κύριε Πρόεδρε, με βάση αυτούς τους προβληματισμούς εμείς δεν μπορούμε να δεχθούμε το άρθρο 1.
Έρχομαι τώρα στο άρθρο 2. Στο άρθρο 2 οι επιφυλάξεις μας παραμένουν και παραμένουν παρά το γεγονός ότι εμείς δεχόμαστε την ανάγκη να υπάρξει διακλαδικότητα στις Ένοπλες Δυνάμεις -το διευκρίνισα αυτό στη συζήτηση επί της αρχής- και δεχόμαστε την αναγκαιότητα να υπάρξουν διακλαδικά στρατηγεία, τα οποία θεωρούμε ότι επιβάλλονται από τις σύγχρονες ανάγκες των Ενόπλων Δυνάμεων της χώρας, από την ανάγκη να αντιμετωπισθούν οι σύγχρονες προκλήσεις και όχι από παλαιότερα και παρωχημένα ιδεολογήματα. Όμως, έχουμε επιφυλάξεις για το πώς το όλο σύστημα θα λειτουργήσει σε περιόδους κρίσεων. Αυτό εξακολουθεί να παραμένει ένα σοβαρό πρόβλημα, το οποίο δεν έχει απαντηθεί. Και αναφέρομαι και σε ομιλίες άλλων συναδέλφων που έθεσαν το θέμα αυτό. Έθεσαν το θέμα αυτό διότι οι διατυπώσεις του άρθρου δεν είναι σαφείς, ούτε αναφέρονται μόνο στη λειτουργία διακλαδικών στρατηγείων. Εάν μιλούμε για λίγα μάλιστα διακλαδικά στρατηγεία, όπως είπε ο κύριος Υπουργός, άλλες είναι οι διατυπώσεις που πρέπει να προταχθούν, τουλάχιστον αυτό υποστηρίζουμε εμείς.
Το άρθρο 3 αναφέρεται σε αρμοδιότητες του Αρχηγού του Επιτελείου της Εθνικής Άμυνας. Όταν αναφερόμαστε στην αεράμυνα της χώρας εμείς δεν έχουμε αντίρρηση και ψηφίζουμε το άρθρο 3.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ήταν σύντομη η κα Δαμανάκη. Πολύ ωραία. 
Ο κ. Καρατζαφέρης έχει το λόγο.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, δεν χωράει αμφιβολία ότι κεκαλυμμένα θα έλεγα και με κομψό τρόπο φαίνεται ότι υπάρχει μία ανησυχία για το μελλοντικό δρόμο που θα χαράξει η χώρα σε σχέση προφανώς με τους γείτονες εξ ανατολών. Με άλλα λόγια μυρίζει πόλεμο, μυρίζει κάτι. Και ίσως αυτό που σε μας μυρίζει στην ατμόσφαιρα, φαίνεται ότι το ξέρουν λίγο καλύτερα οι σύμμαχοι -εντός εισαγωγικών βέβαια πάντα η λέξη για μένα- με τον τρόπο που προσπαθούν να πιέσουν και να πείσουν αυτήν τη στιγμή τον Πρωθυπουργό της χώρας για τον ευρωστρατό. Προσπαθεί το νομοσχέδιο αυτό να μαζέψει κάποια πράγματα, να φέρει κάποια πράγματα σε μία ευθεία. Γιατί δεν το κάνετε ξεκάθαρα, κύριε Υπουργέ; Ο Αρχηγός των Ενόπλων Δυνάμεων να είναι Αρχηγός των Ενόπλων Δυνάμεων. 
Να γυρίσετε δηλαδή σε εκείνη την πολύ πετυχημένη συνταγή του Αγγελή που ντρέπεστε να το παραδεχθείτε. Ήταν σωστό και επιτέλους ας το δεχθούμε. Μη μας ενοχλεί άλλο σε ποια πολιτική περίοδο της χώρας έγινε αυτό. 
Δεν μπορεί να υπάρχει Αρχιστράτηγος σε καιρό πολέμου που την περίοδο της ειρήνης θα τον έχουμε για να κάνει βόλτες, που δεν θα έχει καν το δικαίωμα να επιθεωρήσει ούτε μια μονάδα. Αυτός που δεν έχει δικαίωμα σε καιρό ειρήνης να επιθεωρήσει μια μονάδα, σε καιρό κάποιας εντάσεως γίνεται Αρχιστράτηγος. Αυτά είναι σχήματα οξύμωρα και αντιφατικά. Τουλάχιστον πρέπει να έχει κάνει τη στοιχειώδη, αν θέλετε, "προπόνηση" σε περίοδο ειρήνης σε απλά πράγματα, σε ασκήσεις για να μπορεί στον πόλεμο να αντεπεξέλθει. Δηλαδή θα γίνει μια μεγάλη άσκηση στο Αιγαίο και δεν θα μπορεί να είναι ο Αρχηγός τον Ενόπλων Δυνάμεων, δηλαδή το Α/ΓΕΕΘΑ. Και θα μπορεί να είναι αυτός Αρχηγός των Ενόπλων Δυνάμεων σε μια κρίση που θα έχουμε. Ε, αυτά δεν γίνονται. Δηλαδή θα του τηλεφωνούμε και θα του λέμε "έχουμε κρίση τώρα στα Ίμια και έλα να αναλάβεις"; Θα πρέπει να συνέλθει το όργανο για να του πει ότι αναλαμβάνει κλπ; 
Προχωρήστε. Εάν βλέπετε ότι "κάτι μπάζει από τη βροχή" προχωρείστε θαρραλέα. Αναπτύξτε αυτό το φρόνημα που λείπει σήμερα. Και θα σας το πω ξεκάθαρα, κύριε Υπουργέ. 
Επίσης, όπως δεν μπορεί να υπάρξει δικτατορία και κοινοβούλιο, είναι έννοιες ασυμβίβαστες, έτσι δεν μπορεί να υπάρχει δημοκρατία και στράτευμα, για μέσα στο στράτευμα μιλάω. Το στράτευμα θέλει πειθαρχία. Απομακρύνετε τους πολλούς παντελονάδες είπε πριν από μερικές ημέρες ο Δεσπότης απευθυνόμενος στον Αρχιεπίσκοπο. Και εγώ σας λέω: Αφήστε τα του στρατεύματος στη στολή. Μπορεί η στολή να τακτοποιήσει τα θέματα.
Προχωρείστε θαρραλέα, κύριε Υπουργέ. Ο Α/ΓΕΕΘΑ να έχει πενταετή αναγκαστική θητεία, να τον βρίσκει η επόμενη κυβέρνηση και να μη φοβάται ότι μία απόφασή του σε ένα μήνα θα επισύρει την αποστρατεία του. Ακόμα κάντε τον και μέλος του Υπουργικού Συμβουλίου ως μόνιμο που ψάχνετε να βρείτε αναπληρωτή Υπουργό Εξωτερικών. Δώστε του λοιπόν αυτές τις εξουσίες. Εξουσίες τις οποίες έχει στη γείτονα χώρα και βλέπετε το αποτέλεσμα και την αποτελεσματικότητα που έχουν οι γείτονες έναντι ημών σε περιπτώσεις κρίσεων που επίτηδες καλλιεργούν γιατί γνωρίζουν την αδυναμία μας. 
Ο πόλεμος με την Τουρκία θα γίνει την ημέρα που οι ελληνικές κυβερνήσεις θα πάψουν να υποχωρούν στις απαιτήσεις τους. Όταν πάψουν, θα έχουμε πόλεμο. Και δεν ξέρω λοιπόν αύριο τι είδους υποχωρήσεις θα αναγκαστεί να κάνει κάτω από την πίεση, τη συμπίεση του Αμερικανού Προέδρου ο Έλληνας Πρωθυπουργός.
Άρα, για να μην υποχωρούμε, αναγκαστικά πρέπει να δομήσουμε Ένοπλες Δυνάμεις αξιόμαχες. 
Μιλάμε για Παλλαϊκή Άμυνα και μιλάμε αόριστα. Τι θα είναι αυτό; Είχαμε κάποτε στο χώρο αυτόν τα ΤΕΑ. Τα διαλύσαμε, γιατί δεν μας άρεσαν, γιατί ξαφνικά ήταν παρακρατικά και πάει λέγοντας. Διαλύσαμε την Αγροφυλακή για να φέρουμε λέει τους συνοριακούς φρουρούς κλπ. Τα είχαμε αυτά τα πράγματα. Είχαμε δομήσει μια άμυνα. Ξέραμε τι θα συμβεί σε μία περίοδο κρίσεως. Φοβόμαστε, λοιπόν, να αντιμετωπίσουμε την πραγματικότητα, κρυβόμαστε και προσπαθούμε να φέρουμε ένα νομοσχέδιο με κάποιες περίεργες τοποθετήσεις. 
Όσον αφορά τους Υπαρχηγούς, λέτε ότι πρέπει να είναι από τα άλλα Σώματα. Πρέπει να είναι οι καλύτεροι. Από κει και πέρα η δόμηση μπορεί να γίνει. Ξέρει ο Αρχηγός των Ενόπλων Δυνάμεων ποιους θα διαλέξει. 
Μιλάτε για διακλαδικές μονάδες. Γιατί; Ήδη τώρα οι Κλάδοι έχουν εισχωρήσει ο ένας στον άλλο. Το Ναυτικό έχει ελικόπτερα, ο Στρατός έχει Αεροπορία. Δεν χρειάζεται να χαλάσουμε και τις μονάδες. Τι θα κάνετε δηλαδή; Θα βάλετε τρεις συνδιοικητές σε μία μονάδα που έχει και τους τρεις κλάδους; Θα τα μπλέξετε. Αυτήν τη στιγμή έχει εισχωρήσει ο ένας κλάδος μέσα στον άλλο. Το ζούμε αυτό από την πραγματικότητα. Άρα, είναι ένα θέμα λίγο περίεργο.
Έρχομαι, κύριε Υπουργέ, στη χυδαία επίθεση που ακούστηκε χθες από το στόμα του Υπουργού. Ο Ισοκράτης λέει ότι η αλήθεια δεν είναι ποτέ χυδαία. Και υπάρχει μια συγκεκριμένη αλήθεια: Έχει πιαστεί η Ελλάδα να παίρνει μίζες. Τις μίζες βέβαια ξέρουν και τις παίρνουν. Υπάρχει το πόρισμα του γερουσιαστού Μακέιν της αρμοδίας επιτροπής. Υπάρχουν 10% μίζες που έχει βρει το αμερικάνικο δημόσιο για δύο συγκεκριμένες συμβάσεις, της Λίτον και των Σιρκόφσκι. Είναι χυδαία επίθεση αυτή; 
ΠΡΟΕΔΡΕΥΩΝ (Κωνσταντίνος Γείτονας): Επί του άρθρου, κύριε Καρατζαφέρη. Τα είπατε επί της αρχής. Μιλήστε επί του άρθρου τώρα. 
ΓΕΩΡΓΙΟΣ ΚΑΡΑΤΖΑΦΕΡΗΣ: Μη σας φοβίζει η αλήθεια. 
ΠΡΟΕΔΡΕΥΩΝ (Κωνσταντίνος Γείτονας): Δεν με φοβίζει η αλήθεια. Εκείνο που με φοβίζει είναι να υπάρχει παρεκτροπή από τον Κανονισμό. 
ΓΕΩΡΓΙΟΣ ΚΑΡΑΤΖΑΦΕΡΗΣ: Είναι υποχρέωσή μας να λέμε την αλήθεια. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ! 
ΓΕΩΡΓΙΟΣ ΚΑΡΑΤΖΑΦΕΡΗΣ: Μιλάμε για τις Ένοπλες Δυνάμεις. Ένοπλες Δυνάμεις με τέτοιες διαδικασίες δεν μπορούν να υπάρξουν. Ο ελληνικός λαός φορολογείται, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Μιλούμε επί των άρθρων, κύριε Καρατζαφέρη. 
ΓΕΩΡΓΙΟΣ ΚΑΡΑΤΖΑΦΕΡΗΣ: Εκατό δισεκατομμύρια πήγαν σε μίζες το 2000 από τα αμερικάνικα εξοπλιστικά προγράμματα, εάν δεχθούμε την απόφαση του Μακέιν. Πρέπει να το ξεκαθαρίσουμε στην Αίθουσα. Πρέπει να το ψάξουμε.
ΠΡΟΕΔΡΕΥΩΝ (Κωνσταντίνος Γείτονας): Οφείλω να σας επαναφέρω στην κοινοβουλευτική τάξη. Μιλήστε επί του άρθρου. Αφήστε τις επιθέσεις σε απόντες.
ΓΕΩΡΓΙΟΣ ΚΑΡΑΤΖΑΦΕΡΗΣ: Εγώ μιλάω πάντα με ντοκουμέντα. Είπα χθες ότι ο προκάτοχος Υπουργός έχει μία βίλα δύο χιλιάδων τετραγωνικών μέτρων, που δεν δικαιολογείται. Σήμερα σας φέρνω την εφημερίδα που δημοσιεύει αυτήν τη βίλα και την καταθέτω στα Πρακτικά.
(Στο σημείο αυτό ο Βουλευτής κ. Γεώργιος Καρατζαφέρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Καρατζαφέρη.
ΓΕΩΡΓΙΟΣ ΚΑΡΑΤΖΑΦΕΡΗΣ: Φέρτε μου εσείς των υπολοίπων δεκατεσσάρων Υπουργών Εθνικής Άμυνας της Ευρώπης τις φωτογραφίες των σπιτιών τους.
ΠΡΟΕΔΡΕΥΩΝ (Κωνσταντίνος Γείτονας): Σε κοινοβουλευτικό έλεγχο να τα πείτε αυτά, όχι επί του άρθρου του νομοσχεδίου, για να πάρετε και τις απαντήσεις.
ΓΕΩΡΓΙΟΣ ΚΑΡΑΤΖΑΦΕΡΗΣ: Είμαστε η φτωχότερη χώρα με τους πλουσιότερους Υπουργούς. 
ΠΡΟΕΔΡΕΥΩΝ (Κωνσταντίνος Γείτονας): Δεν μπορείτε να παραβιάζετε τον Κανονισμό. 
ΓΕΩΡΓΙΟΣ ΚΑΡΑΤΖΑΦΕΡΗΣ: Εδώ είναι η αλήθεια και να τη δείτε κατάματα.
ΠΡΟΕΔΡΕΥΩΝ (Κωνσταντίνος Γείτονας): Αφήστε τους εκνευρισμούς τώρα. Για όνομα του Θεού! Επί του άρθρου να μιλήσετε με βάση τον Κανονισμό. Θα σεβασθείτε επιτέλους τον Κανονισμό! Λυπάμαι πραγματικά.
ΓΕΩΡΓΙΟΣ ΚΑΡΑΤΖΑΦΕΡΗΣ: Εσείς να σεβασθείτε την αλήθεια.
Επί των άρθρων, λοιπόν, κύριε Πρόεδρε. Ας αφήσουμε στο Στρατό τα των αναγκών του. Ο Στρατός να μπορεί να έχει το δικαίωμα της επιλογής και να μην υπεισέρχονται οι "παντελονάδες", οι οποίοι κατά το προσωπικό τους δοκούν, πολιτικό ή ιδιωτικό, αποφασίζουν για το ποιους εξοπλισμούς θα πάρουμε εις βάρος του ελληνικού λαού.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αρσένης έχει το λόγο.
ΓΕΡΑΣΙΜΟΣ ΑΡΣΕΝΗΣ: Κύριε Πρόεδρε, χθες στη συζήτηση επί της αρχής είχα την ευκαιρία να εκθέσω τις δικές μου απόψεις για τα άρθρα 1, 2 και 3 και δεν θα επανέλθω σε αυτές τις παρατηρήσεις. Θα ήθελα να κάνω μόνο κάποιες συγκεκριμένες προτάσεις για τη βελτίωση των άρθρων έτσι όπως είναι τώρα.
Στο άρθρο 1, παράγραφος 4 αντικαθίσταται η παράγραφος 2 του άρθρου 5 του ν. 2292. Απαλείφεται, όμως, μία πολύ σημαντική διάταξη της κείμενης νομοθεσίας, όπου δίδει την αρμοδιότητα επιχειρησιακής διοίκησης στον Υπουργό Εθνικής Άμυνας μέσω του Α/ΓΕΕΘΑ και των Αρχηγών των κλάδων. 
Πιστεύω ότι είναι πολύ σημαντικό να διατηρηθεί η επιχειρησιακή διοίκηση του Υπουργού Εθνικής Άμυνας. Έχει δοθεί μεγάλη μάχη στο παρελθόν γι' αυτό και νομίζω ότι θα ήταν λάθος να δώσουμε πάλι την αποκλειστική επιχειρησιακή διοίκηση στον Αρχηγό του ΓΕΕΘΑ και στους Αρχηγούς των κλάδων.
Προτείνω, λοιπόν, στην παράγραφο 4 του άρθρου 1, μετά τις λέξεις "... και Γενικού Επιτελείου Αεροπορίας (Γ.Ε.Α.)" να προσθέσουμε την εξής φράση: "Ειδικά την επιχειρησιακή διοίκηση των δυνάμεων των κλάδων ασκεί διά του Α/ΓΕΕΘΑ και των Αρχηγών των Γενικών Επιτελείων των κλάδων, όπως στον παρόντα νόμο ορίζεται".
ΙΩΑΝΝΗΣ ΒΑΡΒΙΤΣΙΩΤΗΣ: Κάτι λείπει από αυτό που είπατε.
ΓΕΡΑΣΙΜΟΣ ΑΡΣΕΝΗΣ: Η παράγραφος 2 έτσι όπως είναι λέει: "Προΐσταται του Επιτελείου Υπουργού Εθνικής ΄Αμυνας...". Εγώ προτείνω να προστεθεί η εξής φράση, η οποία υπάρχει στην κείμενη νομοθεσία.
ΙΩΑΝΝΗΣ ΒΑΡΒΙΤΣΙΩΤΗΣ: Πείτε μας όλη τη φράση.
ΓΕΡΑΣΙΜΟΣ ΑΡΣΕΝΗΣ: "Ειδικά την επιχειρησιακή διοίκηση των δυνάμεων των κλάδων ασκεί διά του Α/ΓΕΕΘΑ των Αρχηγών των Γενικών Επιτελείων των κλάδων...". Εδώ προσδιορίζεται πώς ασκεί την επιχειρησιακή διοίκηση.
ΙΩΑΝΝΗΣ ΒΑΡΒΙΤΣΙΩΤΗΣ: Δεν καλύπτεται από το "ασκεί τη διοίκηση";
ΓΕΡΑΣΙΜΟΣ ΑΡΣΕΝΗΣ: Όχι. Άλλο η διοίκηση και άλλο η επιχειρησιακή διοίκηση.
ΠΡΟΕΔΡΕΥΩΝ (Κωνσταντίνος Γείτονας): Κύριε Αρσένη, μπορείτε να επαναλάβετε τι ακριβώς προτείνετε;
ΓΕΡΑΣΙΜΟΣ ΑΡΣΕΝΗΣ: Η πρότασή μου είναι να προστεθεί, όπως είπα, η εξής φράση: "Ειδικά την επιχειρησιακή διοίκηση των δυνάμεων των κλάδων ασκεί διά του Α/ΓΕΕΘΑ και των Αρχηγών των Γενικών Επιτελείων των κλάδων, όπως στον παρόντα νόμο ορίζεται". Στην προηγούμενη φράση αναφερόμαστε στη διοίκηση, στον έλεγχο των Ενόπλων Δυνάμεων, αλλά δεν αναφερόμαστε στην επιχειρησιακή διοίκηση που πρέπει να παραμείνει μία αρμοδιότητα στα χέρια του Υπουργού Εθνικής Άμυνας.
Έγινε συζήτηση για τα διακλαδικά στρατηγεία. Έχω εκφέρει την άποψή μου γι' αυτά. Ο όρος διακλαδικό στρατηγείο δεν υπάρχει στη νομοθεσία και καλό θα ήταν να είμαστε κάπως πιο συγκεκριμένοι. Προτείνω να αναδιαμορφωθεί το άρθρο 2 παράγραφος 2, 5α' ως εξής: "Ο Α/ΓΕΕΘΑ από την περίοδο ειρήνης ασκεί την επιχειρησιακή διοίκηση α. των διακλαδικών στρατηγείων που συγκροτούνται όταν απαιτείται συντονισμένη δράση δυνάμεων των κλάδων των Ενόπλων Δυνάμεων με απόφαση του ΚΥΣΕΑ μετά από εισήγηση του Υπουργού Εθνικής ΄Αμυνας και με ενημέρωση της Διαρκούς Επιτροπής Άμυνας και Εξωτερικών Υποθέσεων της Βουλής", διαγράφοντας όλα τα άλλα, δηλαδή τι γίνεται όταν προβλέπεται αντιμετώπιση στρατιωτικών ενεργειών, που στρέφονται κατά της ασφάλειας της χώρας. Δεν τα χρειαζόμαστε αυτά. Λέμε ότι θα έχει την επιχειρησιακή διοίκηση των διακλαδικών στρατηγείων που γίνονται για καλύτερο συντονισμό των Ενόπλων Δυνάμεων. Αυτό θα γίνεται με πολιτική απόφαση του ΚΥΣΕΑ και με ενημέρωση της Βουλής. Νομίζω ότι αυτό θα μας βγάλει από πολλά προβλήματα τα οποία είχαν συζητηθεί στη Διαρκή Επιτροπή. Ξεκαθαρίζεται ο σκοπός των διακλαδικών στρατηγείων.
Πάμε στο άρθρο 2 στην παράγραφο 5. Δεν καταλαβαίνω ακριβώς τι γίνεται. Λέμε ότι ο Α/ΓΕΕΘΑ εισηγείται. Πού εισηγείται; Λέει ότι εισηγείται την προτεραιότητα των εξοπλιστικών προγραμμάτων μετά από απόφαση του ΣΑΓΕ. ΄Αρα έχει περάσει η διαδικασία από το ΣΑΓΕ και εισηγείται κάπου αλλού. Τι εισηγείται όμως; Την διαδικασία επεξεργασίας μεταξύ των κλάδων. Όμως, η διαδικασία, επεξεργασία για τα εξοπλιστικά προγράμματα, γίνεται πριν ληφθεί η απόφαση του ΣΑΓΕ. Φαντάζομαι ότι εδώ υπάρχει ένα πρόβλημα. Μάλλον, θέλετε να πείτε ότι ο Α/ΓΕΕΘΑ εκφέρει γνώμη κατά τη διαδικασία επεξεργασίας των εξοπλιστικών προγραμμάτων μεταξύ των κλάδων και του Επιτελείου του Υπουργού Εθνικής Άμυνας. Δηλαδή, είναι μια παρέμβαση του Α/ΓΕΕΘΑ στις συζητήσεις που γίνονται. Χρειάζεται λοιπόν να αναδιαμορφώσουμε την παράγραφο για να είναι ξεκάθαρο το τι ακριβώς λέμε.
Στην παράγραφο 6 προσθέτουμε παράγραφο ιη΄ . Νομίζω ότι εδώ πρέπει να γίνει μια γραμματική βελτίωση του κειμένου, γιατί πάλι ο Α/ΓΕΕΘΑ συντονίζει τον καθορισμό επιχειρησιακών απαιτήσεων και προτείνει γενικές κατευθύνσεις πολιτικής για κάθε επιχειρησιακό στόχο. Νομίζω ότι θα επέλθει κάποια σύγχυση στους στρατιωτικούς κύκλους απ' αυτή τη φρασεολογία. Καλύτερα να ξεκαθαρίσουμε ακριβώς τι θέλουμε να κάνουμε. Εάν ο Α/ΓΕΕΘΑ είναι για να συντονίζει τις ανάγκες των οπλικών συστημάτων, αυτό είναι κάτι άλλο. Αυτό δεν είναι ξεκάθαρο. 
Επίσης δεν είναι ξεκάθα στην παράγραφο 8,1 ότι το ΓΕΕΘΑ είναι το επιτελικό όργανο, μέσω του ο οποίου ο Α/ΓΕΕΘΑ βοηθείται στην άσκηση των καθηκόντων του και το στρατηγείο με το οποίο διεξάγει τις επιχειρήσεις. Αυτό το στρατηγείο που αναφέρεται; Ποιο είναι το υποκείμενο; Είναι το επιτελικό όργανο ή ο Α/ΓΕΕΘΑ; Δεν είναι ξεκάθαρο ακριβώς τι ρόλο παίζει αυτή η φράση καιτ ο στρατηγείο, με το οποίο διεξάγει τις επιχειρήσεις. Είναι επιτελικό όργανο; Εάν είναι έτσι, πρέπει να το διαμορφώσουμε διαφορετικά. Ευχαριτώ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βαρβιτσιώτης.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, κατά τη χθεσινή συνεδρίαση εκφράσαμε την άποψη ότι ενώ συμφωνούμε στη βασική σκέψη για τη διακλαδικότητα των Ενόπλων Δυνάμεων, αλλά και για την ενίσχυση των αρμοδιοτήτων του Αρχηγού ΓΕΕΘΑ, δεν θα ψηφίσουμε τη σχετικές διατάξεις, διότι απλούστατα δεν μας ικανοποιούν. Πιστεύουμε ότι οι διατάξεις αυτές είναι ατελέσφορες και δεν ικανοποιούν το στόχο τον οποίο υποτίθεται ότι καλείται να καλύψει το νομοσχέδιο αυτό.
Θα ήθελα ειδικότερα να παρατηρήσω ότι πλέον γίνεται πιο ξεκάθαρο, αν και νομίζω δεν υπήρχε διαφωνία και στο παρελθόν ότι η Παλλαϊκή Άμυνα υπάγεται στο Υπουργείο Εθνικής Αμύνης. Ο νόμος περί παλλαϊκής άμυνας, ο οποίος τότε αν θυμόσαστε, κύριε Πρόεδρε, ψηφίστηκε με πολλές τυμπανοκρουσίες και πολλές θριαμβολογίες από τον προκάτοχο του κυρίου Υπουργού Εθνικής Άμυνα, προβλέπει ότι η Παλλαϊκή Άμυνα οργανώνεται από τον καιρό της ειρήνης και έχει ως κύρια αποστολή, σε περιόδους εντάσεως κλπ., ενώ σε καιρό ειρήνης αρμοδιότητα έχει την πολιτική άμυνα και την πολιτική προστασία.
Στο άρθρο 2 ξεκαθαρίζει τι εννοεί πολιτική προστασία. Μεταξύ των άλλων αναφέρεται στις ελαχιστοποιήσεις των επιπτώσεων, στις περιπτώσεις αναγκών που προκαλούνται από φυσικές, τεχνολογικές ή άλλες καταστροφές. Είναι σαφής, λοιπόν, ο προορισμός και η αποστολή της Παλλαϊκής Άμυνας. Αλλά αυτή η Παλλαϊκή Άμυνα, η οποία ιδρύθηκε εδώ και τρία χρόνια ήταν ανύπαρκτη κατά την πρόσφατη θεομηνία. Δεν υπάρχει αμφιβολία ότι υπήρξε μία εξαιρετική περίπτωση κακοκαιρίας. Παρά ταύτα, είχαμε προειδοποιηθεί από την ΕΜΥ και μάλιστα υπήρξαν ανάλογα καιρικά φαινόμενα την προηγούμενη εβδομάδα στη Θεσσαλία και τη Βόρειο Ελλάδα. Συνεπώς δεν υπάρχει καμία δικαιολογία να απουσιάζει το κράτος, να έχει παντελή έλλειψη συντονισμού και να μην μπορεί να προσφέρει στοιχειώδεις υπηρεσίες. Τα παραδείγματα είναι πάρα πολλά, με πρώτη την εθνική οδό και το αεροδρόμιο, τα οποία έκλεισαν από τις δυσμενείς καιρικές συνθήκες.
Μιλάμε, λοιπόν, για Παλλαϊκή Άμυνα. Που είναι η Παλλαϊκή Άμυνα; Τρία χρόνια τι έγινε με την Παλλαϊκή Άμυνα; Τρία χρόνια στα συρτάρια τίνος γραφείου κοιμόταν αυτός ο θεσμός ο οποίος έπρεπε να υλοποιηθεί; Τώρα που θα χρειαζόταν η Παλλαϊκή Άμυνα, υπήρξε και αυτή απούσα δικαιολογημένα, διότι δεν έχει δραστηριοποιηθεί ο θεσμός.
Η δεύτερη παρατήρηση, την οποία θα ήθελα να κάνω, κύριε Πρόεδρε, είναι στην παράγραφο 4 του άρθρου 1, η οποία αντικαθιστά την παράγραφο 2 του άρθρου 5 του ν. 2292. Αναφέρεται στις αρμοδιότητες του Υπουργού και αρχίζει: Προίσταται του Επιτελείου Υπουργού Εθνικής Άμυνας, του ΓΕΕΘΑ και κάθε κλάδου των Ενόπλων Δυνάμεων".
Άρα θέτει υπέρτερα του ΓΕΕΘΑ, υπέρτερα των κλάδων το προσωπικό του γραφείο. Για όνομα του Θεού! Διότι το Επιτελείο του Υπουργού είναι το προσωπικό του γραφείο. Τουλάχιστον ας είχατε την ευφυΐα να βάλετε τελευταίο το Επιτελείο του Υπουργού και όχι να το προβάλλετε ότι το Επιτελείο του Υπουργού είναι υπεράνω του ΓΕΕΘΑ, υπεράνω των κλάδων των Ενόπλων Δυνάμεων. Αυτό είναι μία πρωτοφανής ύβρις, η οποία πέρασε ως τώρα, δυστυχώς, απαρατήρητα.
Επίσης είχαμε τονίσει ότι οι αρμοδιότητες του Αρχηγού ΓΕΕΘΑ δεν μας ικανοποιούν. Το είπα χθες ότι δεν είναι δυνατόν να αναφέρει το νομοσχέδιο ότι μεταξύ των αρμοδιοτήτων του Αρχηγού ΓΕΕΘΑ είναι να πραγματοποιεί επισκέψεις σε σχηματισμούς και μονάδες των τριών κλάδων των Ενόπλων Δυνάμεων μετά από συνεργασία με τους Αρχηγούς των Γενικών Επιτελείων. Τι Αρχηγός ΓΕΕΘΑ είναι αυτός; Δεν μπορεί ούτε να επιθεωρήσει; Επισκέψεις αβροφροσύνης θα κάνει; Θα πάει να πει χρόνια πολλά στον εορτάζοντα διοικητή; Αν θέλαμε να κάνουμε Αρχηγό ΓΕΕΘΑ έπρεπε να του δώσουμε τουλάχιστον την αρμοδιότητα να επιθεωρεί μονάδες και των τριών κλάδων.
Ακόμα και άλλη αρμοδιότητα του Αρχηγού ΓΕΕΘΑ είναι τσουρουφλισμένη και περιορισμένη. Στην παράγραφο 6 με βάση την επιχειρησιακή διοίκηση ο Αρχηγός ΓΕΕΘΑ αναθέτει αποστολές ή έργο σε υφιστάμενους διοικητές, αναπτύσσει μονάδες αναδιαθέτει δυνάμεις κλπ. Τη διοίκηση αυτή όμως τη ασκεί υποβοηθούμενος από το ΣΑΓΕ. Για το όνομα του Θεού, τι θα πει υποβοηθούμενος από το ΣΑΓΕ; Οι συντάκτες του νομοσχεδίου έπρεπε να είναι περισσότερο προσεκτικοί, γιατί δεν καταλαβαίνω τι θα πει ο Αρχηγός ΓΕΕΘΑ υποβοηθείται στην ανάθεση αποστολών ή στην ανάπτυξη μονάδων από το ΣΑΓΕ. Νομίζω πως όλα αυτά δείχνουν ότι ο σκοπός τον οποίο το νομοσχέδιο αυτό επιδιώκει δεν επιτυγχάνεται.
Τέλος, θέλω να κάνω μια γενικότερη παρατήρηση. Πολλές αναφέρεται στα τρία αυτά άρθρα το ΚΥΣΕΑ. Πράγματι είναι ένα ανώτατο κυβερνητικό όργανο μεταξύ των τριών οργάνων της κυβερνητικής πολιτικής και ορθώς υπάρχει. Όμως έπρεπε να είναι ένα ολιγομελές όργανο και να απαρτίζεται από τρεις, τέσσερις Υπουργούς και αυτό να αποφασίζει. Η τελευταία πράξη του Υπουργικού Συμβουλίου δια του οποίου συνιστάται το ΚΥΣΕΑ προβλέπει τα εξής -και είναι πρωτοφανής ελληνική εφεύρεση και βεβαίως αντικείμενο επιθεωρήσεως υψηλού χιούμορ. Στο κυβερνητικό Συμβούλιο Εξωτερικών και Άμυνας μετέχουν ο Πρωθυπουργός ως Πρόεδρος και οι Υπουργοί: Εσωτερικών, Εθνικής Άμυνας, Εξωτερικών, Εθνικής Οικονομίας και Οικονομικών. Ως εδώ εντάξει. Αλλά: και ακόμη οι Υπουργοί Ανάπτυξης, ΠΕΧΩΔΕ, Δημόσιας Τάξης, Αναπληρωτής Υπουργός Εξωτερικών, Μακεδονίας Θράκης και Αιγαίου και επίσης ο Υπουργός Εμπορικής Ναυτιλίας όταν πρόκειται για την επιλογή του Αρχηγού του Λιμενικού Σώματος.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Δημόσιας Τάξης μετείχε πάντα. Το λέω γιατί έχω μετάσχει κατά τη θητεία μου. Ανέκαθεν γινόταν. Αλίμονο αν δεν μετέχει.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, δέχομαι την ευαισθησία σας γιατί διατελέσατε Υπουργός Δημόσιας Τάξης, αλλά για ποιον λόγο να μετέχουν σημασία ο Υπουργός Ανάπτυξης ή ο Υπουργός ΠΕΧΩΔΕ και ο Υπουργός Αναπληρωτής Εξωτερικών. Για το όνομα του Θεού. Αν θέλουμε να σοβαρευτούμε, φαντάζομαι κάποιος θα διαβάσει τα Πρακτικά της Βουλής, εκ των αρμοδίων εγκεφάλων του Πρωθυπουργού ώστε να σημειώσει ότι αυτό δεν είναι ΚΥΣΕΑ, είναι ένας περιφερόμενος θίασος ο οποίος δεν αξίζει, δεν αρμόζει για τέτοιο όργανο.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αποστολάκης έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ : Κύριε Πρόεδρε, επειδή για λόγους τεχνικούς δεν μπόρεσα χθες να μιλήσω επί της αρχής θα πω λίγες σκέψεις θεωρητικές σκέψεις.
ΠΡΟΕΔΡΕΥΩΝ (Κωνσταντίνος Γείτονας): Βασιζόμενος στα συζητούμενα άρθρα να αναπτύξετε την ομιλία σας κύριε Αποστολάκη, για να είμαστε εντάξει με τον Κανονισμό.
ΔΗΜΗΤΡΙΟΣ ΑΠΟΣΤΟΛΑΚΗΣ: Για το συγκεκριμένο άρθρο, κύριε Πρόεδρε, θα μιλήσω.
ΠΡΟΕΔΡΕΥΩΝ (Κωνσταντίνος Γείτονας): Πολύ ωραία.
ΔΗΜΗΤΡΙΟΣ ΑΠΟΣΤΟΛΑΚΗΣ: Το θέμα της κατανομής της εξουσίας μεταξύ προσώπων ή οργάνων είναι ένα θέμα παλαιό. Ασχολούνται δε με αυτό διανοητές από την αρχαιότητα μέχρι και σήμερα από τον Αριστοτέλη και τον Θουκυδίδη μέχρι τον Έγγελς και τον Μαρξ. Ο Κλάουζεβιτς στο έργο του "Περί Πολέμου" αποσαφήνισε -ή προσπάθησε να αποσαφηνίσει- αυτά τα θέματα, ούτε όμως αυτός το κατάφερε. Και ο δικός μας Κονδύλης λέει πάρα πολλά στο βιβλίο του "Η θεωρία περί πολέμου". Αυτά για το υψηλότερο, θεωρητικό επίπεδο του θέματος.
Και στο πρακτικό επίπεδο, όμως, η κατανομή της εξουσίας μεταξύ των αρχηγών των κλάδων των Ενόπλων Δυνάμεων είναι ένα πάρα πολύ μεγάλο θέμα, με τεχνική και περιπλοκής φύσεως χαρακτηριστικών. Σε μας έχει προστεθεί και το στοιχείο της ταραγμένης πολιτικής ιστορίας του τόπου, όπου κατά καιρούς οι Ένοπλες Δυνάμεις χρησιμοποιήθηκαν από ορισμένους για άλλους σκοπούς, για πολιτικούς σκοπούς, με τα γνωστά αποτελέσματα.
Το χειρότερο παράδειγμα είναι η τελευταία δικτατορία του 1967. Πρέπει βέβαια να πούμε ότι, όταν έγινε η δικτατορία του 1967, οι εξουσίες μεταξύ των αρχηγών των κλάδων των Ενόπλων Δυνάμεων ήταν όπως είναι μέχρι αυτήν τη στιγμή, δηλαδή ο Αρχηγός του Γενικού Επιτελείου Εθνικής Άμυνας δεν είχε καμία εξουσία. Παρ' όλα αυτά η δικτατορία επεβλήθη. Το ακραίο παράδειγμα συγκέντρωσης εξουσίας είναι ότι το Αρχηγείο Ενόπλων Δυνάμεων κατά τη διάρκεια της δικτατορίας είχε πλήρη Διοίκηση όλων των κλάδων των Ενόπλων Δυνάμεων με απεριόριστες εξουσίες. Εν συνεχεία το 1974 με τη δημοκρατία, οι εξουσίες ήρθαν στο παλαιότερο πλαίσιο, στους επί μέρους Αρχηγούς.
Τώρα υπάρχει πράγματι ένα μεγάλο πρόβλημα. Ο Αρχηγός των Ενόπλων Δυνάμεων θα κληθεί να κάνει πόλεμο. Πρέπει επομένως να είναι προετοιμασμένος από την περίοδο της ειρήνης. Επειδή όμως πλέον δεν υπάρχουν κίνδυνοι παρεκτροπής από την αποστολή τους για τις Ένοπλες Δυνάμεις-πιστεύω και όλοι έχουμε αυτήν την πίστη- ήρθε η ώρα να ανατεθούν ορισμένες επιχειρησιακές αρμοδιότητες στον Αρχηγό του Γενικού Επιτελείου Εθνικής Άμυνας.
Ο νόμος νομίζω ότι είναι πάρα πολύ σαφής. Αναθέτει μόνο επιχειρησιακές αρμοδιότητες. Και θα δώσω για τα Πρακτικά ένα κατάλογο των όρων που αφορούν τη διοίκηση. Διότι όταν λέμε γενικά "διοίκηση" στην καθομιλουμένη, στην πράξη εννοούμε την πλήρη διοίκηση. Και η πλήρης διοίκηση συμπεριλαμβάνει κάθε αρμοδιότητα την οποία μπορεί να έχει ένα φυσικό πρόσωπο να ασκεί όποια πλευρά και όποιο πλαίσιο και όποια πτυχή της διοίκησης πάνω στις υποτεταγμένες μονάδες.
Μετά την πλήρη διοίκηση αρχίζει ο διαχωρισμός: Η μία είναι η διοικητική διοίκηση, η οποία μένει στους αρχηγούς των κλάδων των Ενόπλων Δυνάμεων και στην οποία συμπεριλαμβάνεται και η προετοιμασία και η επιθεώρηση των μονάδων.
Η άλλη είναι η επιχειρησιακή διοίκηση -και το διαβάζω, αλλά θα το δώσω και στα Πρακτικά- είναι "η εξουσία που έχει παραχωρηθεί σε κάποιο διοικητή να αναθέτει αποστολές ή έργα σε υποταγμένους διοικητές, να αναπτύσσει δυνάμεις, να διαθέτει δυνάμεις και να διατηρεί ή μεταβιβάζει τον επιχειρησιακό ή τακτικό έλεγχο σύμφωνα με τον τρόπο που κρίνει αναγκαίο. Στην επιχειρησιακή διοίκηση δεν περιλαμβάνεται η ενάσκηση διοικητικής ευθύνης ή η ευθύνη της διοικητικής μέριμνας". Διότι αυτή η ευθύνη μένει στους κλάδους των Ενόπλων Δυνάμεων. Αυτά τα λέω για διευκρίνιση.
Επομένως, η παρατήρηση ότι πρέπει ρητά να δίδουμε το δικαίωμα στον Αρχηγό του Γενικού Επιτελείου Εθνικής Άμυνας να κάνει και επιθεωρήσεις είναι σωστή. Έτσι πρέπει να γίνεται, διότι άλλως, σύμφωνα με τους όρους και με τα πλαίσια τα οποία καθορίζονται από κάθε επίπεδο διοίκησης, μέχρι αυτήν τη στιγμή δεν έχει αυτό το δικαίωμα.
Θα δώσω αυτόν τον κατάλογο, για να μείνει στα Πρακτικά.
(Στο σημείο αυτό ο Βουλευτής κ. Δημήτριος Αποστολάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Νομίζω ότι και τα τρία άρθρα που συζητάμε δίδουν αρμοδιότητες και κάνουν κάποιες διευκρινίσεις, οι οποίες -πρέπει να πω και από την εμπειρία μου- δεν σημαίνουν ότι λύνονται όλα τα προβλήματα. Προβλήματα μπορεί να υπάρξουν. Γι' αυτό όμως θα υπάρχει ο Υπουργός, ο οποίος θα αποφασίζει στη συγκεκριμένη περίπτωση και θα δίδει λύσεις.
Το κεντρικό θέμα είναι πάντως ότι ο Αρχηγός του Γενικού Επιτελείου Εθνικής Άμυνας κατά την περίοδο της ειρήνης θα μπορεί να έχει λόγο, να έχει γνώση των επιχειρησιακών μονάδων οι οποίες θα του δοθούν. Τα στρατηγεία δεν πιστεύω ότι πρέπει να αναφερθούν στο νόμο.
Η οργάνωση των στρατηγείων είναι μια εσωτερική πράξη του Υπουργείου Εθνικής Άμυνας ...
ΠΡΟΕΔΡΕΥΩΝ (Κωνσταντίνος Γείτονας): Αναφέρεσθε σε αυτό που είπαν και άλλοι συνάδελφοι, στα διακλαδικά...
ΔΗΜΗΤΡΙΟΣ ΑΠΟΣΤΟΛΑΚΗΣ: Τα διακλαδικά στρατηγεία.
Κάποιοι συνάδελφοι ζήτησαν να εγγραφούν στο νόμο. Νομίζω ότι αυτό είναι μια υπερβολή, αυτό είναι εσωτερική διαδικασία του Υπουργείου Εθνικής Άμυνας. 
ΑΡΙΣΤΟΤΕΛΗΣ ΠΑΥΛΙΔΗΣ: Τουλάχιστον να μας τα πει ο Υπουργός, να μας αποκαλύψει τον σχεδιασμό. 
ΔΗΜΗΤΡΙΟΣ ΑΠΟΣΤΟΛΑΚΗΣ: Θα το πει πιθανόν ο κύριος Υπουργός, διότι αυτά τα στρατηγεία μπορεί μεν να είναι ορισμένα από την περίοδο της ειρήνης, αλλά μπορεί να χρειαστεί κατά μια συγκεκριμένη περίοδο, κατά μια συγκεκριμένη φάση κρίσης, να οργανωθεί ένα νέο στρατηγείο. Επομένως ορθώς δεν πρέπει να είναι εδώ. 
Θέλω να πω για το θέμα των αρμοδιοτήτων αεράμυνας στον Αρχηγό του Γενικού Επιτελείου Αεροπορίας. Πάντοτε ο Αρχηγός του Γενικού Επιτελείου Αεροπορίας είχε γενικά την ευθύνη της αεράμυνας της χώρας και την έχει. Η πρόοδος όμως και των οπλικών συστημάτων και της τακτικής και της πολιτικής πάνω σ' αυτό το θέμα έφερε να έχουν και οι άλλοι κλάδοι των Ενόπλων Δυνάμεων κάποιες δυνατότητες άσκησης αεράμυνας. Και οι δυνατότητες αυτές ασκούνται και με ορισμένα οπλικά συστήματα, τα οποία θα πρέπει να προμηθεύονται οι Ένοπλες Δυνάμεις. Και εκεί δεν θα πρέπει να υπάρχει μια, ας πούμε, ασάφεια, ή να υπάρχουν διαχωριστικές πλευρές και ο Αρχηγός του Γενικού Επιτελείου Αεροπορίας, ο οποίος έχει τη γενική ευθύνη, να μην έχει γνώση. Νομίζω ότι με τη διάταξη αυτή γίνεται μια διευκρίνιση.
Τέλος, ήθελα να πω ότι στο άρθρο 2, που το ανέφερε και ο κ. Αρσένης, στην παράγραφο 5 περίπτωση 1ι΄ θα πρέπει να διευκρινιστεί, κύριε Υπουργέ, ότι αυτή η συζήτηση γίνεται μέσα στο ΣΑΜ. Δηλαδή, ο συντονισμός των συστημάτων που θα αγοραστούν από το ΕΜΠΑΕ γίνεται μέσα στο ΣΑΜ και πιστεύω ότι θα είναι θετικό για τη σαφήνεια του νόμου να προσδιορισθεί ότι θα γίνεται αυτή η συζήτηση όχι μεταξύ των κλάδων των γενικών επιτελείων και του ΕΠΥΕΘΑ, αλλά μέσα στο ΣΑΜ, που εκεί πράγματι γίνονται όλες οι συζητήσεις, εκεί συντονίζονται και εκεί λαμβάνονται οι τελικές αποφάσεις. Ευχαριστώ, κύριε Πρόεδρε.
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
ΠΡΟΕΔΡΕΥΩΝ (Παναγιώτης Σγουρίδης): Η κα Παπακώστα έχει το λόγο.
ΑΙΚΑΤΕΡΙΝΗ ΠΑΠΑΚΩΣΤΑ ΣΙΔΗΡΟΠΟΥΛΟΥ: Κύριε Πρόεδρε, κυρίες και κύριοι συνάδελφοι, στις επιμέρους παρατηρήσεις και σχολιασμούς στην κατ' άρθρον συζήτηση, θέλω να πω τα εξής. 
Στο άρθρο 1 παράγραφος 1 προτείνω να μη γίνει δεκτή η συγκεκριμένη παράγραφος, όσον αφορά την Παλλαϊκή Άμυνα, με δεδομένο και την τοποθέτηση την οποία έκανα χθες επί της αρχής ότι ο Υπουργός δεν έδωσε μέχρι σήμερα καμιά απάντηση στο ζήτημα και βάσει των πληροφοριών τις οποίες έχουμε, δηλαδή πόσα και ποια τμήματα έχουν συγκροτηθεί μέχρι τώρα, ποιοι και πόσοι έχουν εκπαιδευτεί και είναι έτοιμοι να αναλάβουν οποιασδήποτε μορφής αποστολή και κατά συνέπεια είναι γράμμα κενό, άνευ περιεχομένου. 
Κατά συνέπεια η διατύπωση της προτεινόμενη για αντικατάσταση παραγράφου 4 του άρθρου 1 του ν. 2292/95 είναι ορθή και είναι επαρκής. 
Τώρα, οι παρατηρήσεις μου στην παράγραφο 4 -πηγαίνω κατευθείαν γιατί καλύφθηκα από τους προλαλήσαντες συναδέλφους- του άρθρου 2. Εδώ θέλω να πω το εξής. Για τις Ένοπλες Δυνάμεις, κύριε Πρόεδρε, ο όρος "προΐσταται" εμπεριέχει και την έννοια της διοίκησης. Κατά συνέπεια, λοιπόν, η αναφορά, ο όρος "προΐσταται" ο ΥΕΘΑ των Ενόπλων Δυνάμεων και ασκεί τη διοίκηση, μόνο σύγχυση προκαλεί. Κατά συνέπεια, λοιπόν, ο έλεγχος εμπεριέχει και τη διοίκηση. Απορώ πώς είναι δυνατό άνθρωποι, οι οποίοι υποτίθεται ότι είναι καθ' ύλην αρμόδιοι περιπίπτουν σε τέτοιου είδους πλεονασμούς ή δείχνουν ότι δεν υπάρχει γνώση της στρατιωτικής ορολογίας. Η απάλειψη της παραγράφου 2 του άρθρου 5 του ν.2292/95 δεν διαφοροποιεί την ουσία της διάταξης. Η παράγραφος αυτή απλώς ήταν λάθος ήδη από το νόμο γιατί η επιχειρησιακή διοίκηση εμπεριέχεται στη διοίκηση. Τώρα αν οι συντάκτες του συγκεκριμένου σχεδίου νόμου με την απάλειψη της παραγράφου εννοούν ότι ο Υπουργός Εθνικής ΄Αμυνας δεν θα ασκεί επιχειρησιακή διοίκηση ή επιχειρησιακό έλεγχο των Ενόπλων Δυνάμεων, τότε αυτό είναι λάθος, δεν κινείται προς τη σωστή κατεύθυνση. Ο Υπουργός Εθνικής ΄Αμυνας, σαν εκπρόσωπος της Κυβέρνησης, δεν είναι δυνατόν, κύριε Πρόεδρε και κυρίες και κύριοι συνάδελφοι, να μη διοικεί και να μην ελέγχει τις Ένοπλες Δυνάμεις στη διεξαγωγή των επιχειρήσεων, όποιες επιχειρήσεις και αν είναι αυτές. Αν συμβεί αυτό, τότε ο Α/ΓΕΕΘΑ και οι αρχηγοί των κλάδων θα αναφέρονται και θα ελέγχονται από το ΚΥΣΕΑ. Ας μας πει η Κυβέρνηση, ας μας πει το Υπουργείο Εθνικής Άμυνας αν είναι η πρόθεσή του να συμβεί αυτό, να μας το ξεκαθαρίσει.
Τώρα, στην παράγραφο 6. Σαφέστατα ο όρος "διακλαδικών μονάδων" είναι λάθος και πρέπει να απαλειφθεί. Προφανώς εννοεί διακλαδικές διοικήσεις και στρατηγεία. Στον ν. 2292, τον προϋπάρχοντα, οι μονάδες με προσωπικό από δύο ή περισσότερους κλάδους, κύριε Πρόεδρε, αναφέρονται σαν μεικτές. Αν εννοούνται αυτές, τότε μπορεί να συμπληρωθεί η παράγραφος με τις λέξεις "διακλαδικών διοικήσεων και στρατηγείων". Η παράλειψή τους από τη νομική όμως αυτή διάταξη δείχνει, κύριε Πρόεδρε, ότι άλλοι εκείνοι, οι οποίοι προέβησαν σε ανάλυση, πράγμα που δείχνει και την προχειρότητα του νομοσχεδίου σας, κύριε Υπουργέ.
Τώρα θέλω να κάνω μια γενική παρατήρηση, κύριε Πρόεδρε και κύριοι συνάδελφοι, για το άρθρο 2. Είναι προφανέστατο και πασιφανέστατο ότι με τις αποσπασματικές παρεμβάσεις που γίνονται με το συγκεκριμένο σχέδιο νόμου, πολλά θέματα και κυρίως εξουσίες, αρμοδιότητες, δικαιώματα, αλλά και ευθύνες στα ανώτατα κλιμάκια της ιεραρχίας των Ενόπλων Δυνάμεων και ενδεχομένως και στα κατώτερα δεν αποσαφηνίζονται, δεν διευκρινίζονται. Και γνωρίζετε κάλλιστα ότι στις Ένοπλες Δυνάμεις αυτό είναι στοιχείο εκ των ουκ άνευ, sine qua non. Προτείνεται, λοιπόν, να μη γίνει δεκτό συνολικά και να αναδιατυπωθεί, να συμπληρωθεί και να επανυποβληθεί στη Βουλή για ψήφιση, αφού θα έχουν καθοριστεί προηγουμένως τα μεγάλα διακλαδικά στρατηγεία.
Και γιατί τα λέω αυτά. Εξηγούμαι: Κατ' αρχάς στο άρθρο 2, παράγραφος 1. Στρατιωτική ορολογία δεν εμπεριέχει τον όρο "γνωματεύσεις". Ο όρος "γνωματεύσεις" είναι αδόκιμος για στρατιωτικά σχέδια, αυτό είναι σαφέστατο και δείχνει άγνοια. Στην προκειμένη περίπτωση είναι ο πιο επιεικής όρος τον οποίο μπορεί να χρησιμοποιήσει κανείς τόσο της στρατιωτικής δεοντολογίας όσο και της ορολογίας.
Το γενικό σχέδιο τώρα της άμυνας της χώρας, το περίφημο ΓΕΘΑ συντάσσεται από τον Αρχηγό ΓΕΕΘΑ και εγκρίνεται από το ΣΑΓΕ. Το να κάνει τώρα γνωματεύσεις ένα όργανο για τα θέματα, τα οποία το ίδιο ενέκρινε, μάλλον παραλογισμό εμφανίζεται να ενποιεί στη συγκεκριμένη περίπτωση. Το ΣΑΓΕ μπορεί να διαφοροποιεί και να αλλάζει τα σχέδια. Επίσης αδόκιμος είναι και ο όρος των "γενικών σχεδίων" που απορρέουν από αυτό που εμπεριέχεται στη συγκεκριμένη παράγραφο, διότι δεν μπορεί να υπάρχουν πολλά σχέδια από τα οποία να απορρέει το ένα από το άλλο. Αυτό είναι αδιανόητο.
Η γενικότερη παρατήρηση πάνω στην παράγραφο αυτή: Είναι παράδοξο πράγματι το ότι σύμφωνα με το ν. 2292/95 άρθρο 11, παράγραφος 8α΄, το βασικότερο σχέδιο άμυνας της χώρας, το οποίο άλλωστε δεν αποτελεί παρά τη συνισταμένη όλων των άλλων αποφάσεων και των αμυντικών προετοιμασιών για τις οποίες έχει άμεσο λόγο η πολιτική ηγεσία, να εγκρίνεται από το ΣΑΓΕ. Αυτό θα πρέπει τουλάχιστον να εγκρίνεται από το Συμβούλιο 'Αμυνας, αν όχι και από το ΚΥΣΕΑ.
Τώρα, θα πάω κατ' ευθείαν στην υποπαράγραφο 2β.4. Η διάταξη αυτή είναι αντιδεοντολογική, αν δεν αποτελεί τελικά έναν παραλογισμό ή δεν ξέρω πώς αλλιώς να τον χαρακτηρίσω. Η ανάληψη της επιχειρησιακής διοίκησης μετά από απόφαση του ΣΑΓΕ, δεν μπορεί παρά να εννοεί ότι ο Αρχηγός του Γενικού Επιτελείου Εθνικής Άμυνας θα συγκαλεί τους Αρχηγούς των Γενικών Επιτελείων για να τους ζητήσει την έγκριση να αναλάβει τη διοίκηση των δυνάμεών τους. Κι αν δεν συμφωνήσουν, αυτός τι θα κάνει; Ποιος είναι ο ρόλος του και ποια είναι η θέση του; Το δικαίωμα αυτό θα πρέπει να το έχει, σύμφωνα με τα όσα κρατούν στις Ένοπλες Δυνάμεις, προϊστάμενο του Α/ΓΕΕΘΑ κλιμάκιο. Θεωρώ πως αυτό είναι αυτονόητο.
Τώρα η διευκρίνιση του όρου "επιχειρησιακή διοίκηση", είναι ελλιπής, διότι απαιτείται πλήρης διευκρίνιση του όρου αυτού, όπως επίσης και η διάκριση της επιχειρησιακής διοίκησης από τη μη επιχειρησιακή διοίκηση ή όπως αυτή θα τιτλοφορηθεί, θα βαφτιστεί, θα ονομαστεί. Ποιος θα χειρίζεται τα θέματα προσωπικού; Ποιος θα χειρίζεται τα θέματα εκπαίδευσης, τα ζητήματα διοικητικής μέριμνας και άλλα των διακλαδικών δυνάμεων;
Η πρόταση που περιλαμβάνεται μέσα ότι υποβοηθείται από το ΣΑΓΕ δεν έχει ουσία και περιεχόμενο και βεβαίως προκαλεί σύγχυση. Πρέπει να αντικατασταθεί ότι υποβοηθείται από τους Αρχηγούς των Γενικών Επιτελείων κ.λπ.
Τώρα, παράγραφος 5. Πλήρως ακαταλαβίστικη, διότι, αν λαμβάνεται απόφαση στο ΣΑΓΕ για την προτεραιότητα των εξοπλιστικών προγραμμάτων, ο Α/ΓΕΕΘΑ δεν μπορεί να κάνει διαφορετική εισήγηση, εκτός κι αν ο ίδιος διαφοροποιείται απ' αυτή, οπότε στα διπροϊστάμενα κλιμάκια θα υπάρχουν κατ' ανάγκη δύο διαφορετικές εισηγήσεις και καλύτερα θα είναι να μη συγκαλείται το ΣΑΓΕ.
Αλλά και τι έννοια θα έχει η απόφαση του ΣΑΓΕ, αν η επεξεργασία γίνεται μεταξύ των κλάδων και του Υπουργείου Εθνικής ΄Αμυνας, που σαφώς εννοεί ότι το ΓΕΕΘΑ παρακάμπτεται; Υπάρχουν πάρα πολλά ζητήματα, αλλά σας είπα ότι προτείνω αυτό το άρθρο να αποσυρθεί. 
Τώρα στο άρθρο 3 - και τελειώνω, κύριε Πρόεδρε- στην παράγραφο 1, η προστιθέμενη παράγραφος "Για μονάδες που ανήκουν στην Επιχειρησιακή Διοίκηση του Α/ΓΕΕΘΑ, απαιτείται η σύμφωνη γνώμη του", δημιουργεί μια ασάφεια και οπωσδήποτε μια αντιδεοντολογική σχέση μεταξύ των αρχηγών των γενικών επιτελείων του κλάδου και του Α/ΓΕΕΘΑ, πράγμα το οποίο δεν επιθυμούμε. 
Αυτό προκύπτει σύμφωνα με την υποπαράγραφο στ΄ της παραγράφου 4 του άρθρου 14 του νόμου, κατά την οποία οι αρχηγοί των κλάδων διατηρούν το δικαίωμα να αποφασίζουν για τη συγκρότηση και διάλυση μονάδων του κλάδου τους. Για τις μονάδες που ανήκουν στην επιχειρησιακή διοίκηση του Α/ΓΕΕΘΑ, θα απαιτείται η σύμφωνη γνώμη του. 
Αυτό δεν μπορεί πρακτικά να σημαίνει τίποτε άλλο, κύριε Πρόεδρε -και τελειώνω- από το να αποφασίζει ο Α/ΓΕΕΘΑ τη συγκρότηση και διάλυση και έμμεσα να καταργείται το δικαίωμα των αρχηγών των γενικών επιτελείων. Σε αντίθετη περίπτωση, το να αποφασίζουν τώρα οι αρχηγοί των κλάδων τη συγκρότηση και τη διάλυση μονάδων που διατέθηκαν σε προϊστάμενο κλιμάκιο, μάλλον αποτελεί παραλογισμό.
Τέλος στην παράγραφο 3, αν ο Α/ΓΕΑ είναι υπεύθυνος για την αεράμυνα, δεν χρειάζεται να του καθοριστεί, παραδείγματος χάρη, ότι θα εισηγείται και την πολιτική κλπ., διότι το θέμα είναι έναντι τίνος αυτός είναι υπεύθυνος. Έναντι του Α/ΓΕΑ ή έναντι του Υπουργού; 
ΠΡΟΕΔΡΕΥΩΝ (Παναγιώτης Σγουρίδης): Έχετε εξελιχθεί σε θηλυκό αξιωματικό. 
ΑΙΚΑΤΕΡΙΝΗ ΠΑΠΑΚΩΣΤΑ ΣΙΔΗΡΟΠΟΥΛΟΥ: Εσείς δεν ήσασταν που εισηγηθήκατε τη στράτευση των γυναικών, κύριε Πρόεδρε; Λοιπόν, ιδού το αποτέλεσμα. 
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κυρία Παπακώστα.
ΑΙΚΑΤΕΡΙΝΗ ΠΑΠΑΚΩΣΤΑ ΣΙΔΗΡΟΠΟΥΛΟΥ: Δεν είναι λογικό, λοιπόν, να είναι υπεύθυνος έναντι και των δυο σε παράλληλη διάταξη. 
Κύριε Πρόεδρε, θα ήθελα να κάνω μια τελευταία επισήμανση. Αν ο Α/ΓΕΕΘΑ απ' ό,τι εκτιμάται θα διοικεί το αεροπορικό και το αντιαεροπορικό δυναμικό, σε διακλαδικό πάντοτε πλαίσιο, αυτός πρέπει να είναι και ο υπεύθυνος έναντι του Υπουργού Εθνικής Άμυνας και ο Α/ΓΕΑ έναντι του Α/ΓΕΕΘΑ.
Γι' αυτούς τους λόγους, λοιπόν, πρέπει να προσέξετε τις διατάξεις. Βεβαίως δεν μπορούμε να ψηφίσουμε τα συγκεκριμένα άρθρα. 
ΠΡΟΕΔΡΕΥΩΝ (Παναγιώτης Σγουρίδης): Τα επόμενα στο στρατό. 
Ο κ. Σπηλιωτόπουλος έχει το λόγο. 
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε...
ΑΡΙΣΤΟΤΕΛΗΣ ΠΑΥΛΙΔΗΣ: Εμείς δεν θα μιλήσουμε, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Στο τέλος θα είστε το καπάκι των ομιλητών. 
Ορίστε, κύριε Σπηλιωτόπουλε.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, από τη στιγμή που ο Αρχηγός ΓΕΕΘΑ ασκεί επιχειρησιακή διοίκηση σε περίοδο ειρήνης και πλήρη διοίκηση σε περίοδο πολέμου, όπως ήδη ακούστηκε από συναδέλφους εκτός της Νέας Δημοκρατίας, οι αρμοδιότητες που δίνονται με το νομοσχέδιο αυτό, που συγκεκριμένα αναφέρονται στην υπό συζήτηση ενότητα, είναι το ελάχιστο. Και όχι μόνο αυτό. 
Και οι αρμοδιότητες αυτές, όπως διατυπώνονται εδώ, εξαρτάται πως θα υλοποιηθούν, αν δηλαδή το γράμμα του νόμου θα τηρηθεί, διότι βεβαίως δεν φθάνουμε στο άκρο που περιέγραψε χθες η κα Δαμανάκη ότι η Νέα Δημοκρατία θέλει τους στρατιωτικούς να αποφασίζουν για τις προμήθειες των Ενόπλων Δυνάμεων. Δεν ισχύει αυτό, ποτέ η Νέα Δημοκρατία δεν είπε τέτοιο πράγμα. 
Όμως δεν θέλουμε να συμβεί το άλλο άκρο, να γίνονται οι προμήθειες, να καταρτίζεται δηλαδή το εξοπλιστικό πρόγραμμα μεσοπρόθεσμα και μακροπρόθεσμα, χωρίς να λαμβάνεται υπόψη η γνώμη των στρατιωτικών. Και μάλιστα όχι μόνο σε πολλές περιπτώσεις δεν ελήφθη κάποια γνώμη, αλλά...
ΚΥΡΙΑΚΟΣ ΣΠΥΡΙΟΥΝΗΣ: Έτσι γίνεται.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κακώς. Όμως υπάρχουν και αντίθετες αποφάσεις των ανωτάτων συμβουλίων, όπως του Ανώτατου Αεροπορικού. Το Ανώτατο Αεροπορικό Συμβούλιο ήταν αντίθετο για την προμήθεια που εξελίσσεται τώρα, όσον αφορά τα συστήματα αυτοπροστασίας των αεροσκαφών F16.
Στο άρθρο 2 παράγραφος 5, όπου δίδεται η αρμοδιότητα στον Α/ΓΕΕΘΑ να εισηγείται την προτεραιότητα των εξοπλιστικών προγραμμάτων, το ερώτημα είναι κατά πόσο αυτή η εισήγηση λαμβάνεται υπόψη. Δεν είπα κατά πόσο γίνεται δεκτή, αλλά κατά πόσο λαμβάνεται υπόψη ή θα λαμβάνεται υπόψη από την πολιτική ηγεσία. 
Αυτό είναι μείζον θέμα, διότι διαβάζουμε στον Τύπο ότι, παραδείγματος χάρη, πάμε για καινούρια άρματα μάχης, όταν δεν είναι αυτή η προτεραιότητα στο Στρατό Ξηράς. Και αντίστοιχα υπάρχουν και τα ίδια στους άλλους δυο κλάδους των Ενόπλων Δυνάμεων.
Επομένως σε θέματα τα οποία είναι καθοριστικής σημασίας και του αναγνωρίζεται αρμοδιότητα εισηγήσεως για την προτεραιότητα των εξοπλιστικών προγραμμάτων, εύλογα μπορεί να συμπεράνει κανείς ότι αυτός είναι ο πλέον αρμόδιος, ο Αρχηγός ΓΕΕΘΑ που συντονίζει τους υπόλοιπους κλάδους οι οποίοι είναι οι χρήστες των οπλικών συστημάτων και αυτοί ξέρουν καλύτερα παντός άλλου τι θέλουν για να κάνουν σωστά τη δουλειά τους. Βεβαίως η Κυβέρνηση αποφασίζει, η Κυβέρνηση έχει την ευθύνη και ουδείς το αρνείται αυτό. 
Στην παράγραφο 6 στο εδάφιο ιη΄ -αφορά πάλι τις αρμοδιότητες για τα θέματα των εξοπλιστικών προγραμμάτων- ο Αρχηγός ΓΕΕΘΑ έχει αρμοδιότητα να κατευθύνει και να συντονίζει τον καθορισμό των επιχειρησιακών απαιτήσεων και οπλικών συστημάτων στα πλαίσια της μακροπρόθεσμης σχεδίασης. Νομίζω ότι αυτό είναι "περιπαικτικό". Διότι τι σημασία έχει να συντονίζει ο Α/ΓΕΕΘΑ για τα επόμενα δέκα, είκοσι, τριάντα χρόνια, όταν ο άμεσος σχεδιασμός του ΕΜΠΑΕ, του εξοπλιστικού προγράμματος, δεν περιλαμβάνει αυτόν ως κύριο πρόσωπο μέσα και απεναντίας διαμορφώνεται σε επίπεδο επιτελείου-Υπουργού.
Επομένως, στη μεν πρώτη περίπτωση δεν προτείνω διαφοροποίηση στη διατύπωση της διατάξεως αυτής, αλλά ζητώ την ουσιαστική εφαρμογή της, αλλά στην παράγραφο 6 εδάφιο ιη' νομίζω ότι εδώ θα πρέπει ή αυτή η παράγραφος να απαλειφθεί τελείως ή τουλάχιστον να διαμορφωθεί, ούτως ώστε να μην φαίνεται ότι μπορεί ο Α/ΓΕΕΘΑ να αποφασίζει για δέκα χρόνια μετά τι εξοπλισμούς θα πάρουμε, ενώ αδυνατεί να επηρεάσει την κατάρτιση του αμέσου προγράμματος της επόμενης πενταετίας.
Θα προχωρήσω με το ίδιο σκεπτικό στην παράγραφο 8 του άρθρου 2. Στο παρελθόν είχαμε δύο Υπαρχηγούς στο ΓΕΕΘΑ, στους οποίους είχαν κατανεμηθεί αρμοδιότητες σύμφωνα με την απόφαση των τότε Υπουργών. Καταργήθηκε ο δεύτερος Υπαρχηγός ΓΕΕΘΑ και εμείς τότε στο νομοσχέδιο 2292/95 πριν γίνει νόμος, είχαμε καταγράψει την αντίθεσή μας και τη διαμαρτυρία γι' αυτό που έγινε. Γιατί; Γιατί στη συνέχεια οι αρμοδιότητες του Υπαρχηγού ΓΕΕΘΑ, στρατιωτικού οργάνου, πέρασαν στο επιτελείο του Υπουργού Εθνικής Άμυνας. Δηλαδή είχαμε αφαίρεση αρμοδιοτήτων από στρατιωτικό όργανο για θέματα στρατιωτικά και μεταφορά του σε πολιτικό όργανο, στους συμβούλους του εκάστοτε Υπουργού. Βεβαίως αυτό εμάς μας έχει κάνει να διαμαρτυρόμαστε κάθε φορά που βλέπουμε την αποψίλωση των αρμοδιοτήτων από τη στρατιωτική ηγεσία. Και τούτο γιατί έχει μεν την ευθύνη η στρατιωτική ηγεσία, αλλά δεν έχει αρμοδιότητες προκειμένου να υλοποιήσει αυτά για τα οποία ευθύνεται. Και είναι πρωτοφανές και περίεργο στο σύστημα διοικήσεως, όχι μόνο του στρατεύματος, αλλά και σε οποιοδήποτε σύστημα διοικήσεως, να έχει κάποιος την ευθύνη, αλλά να μην έχει τις αρμοδιότητες για να αναλάβει την ευθύνη του.
Επομένως μας ικανοποιεί η δέσμευση του κυρίου Υπουργού ότι θα φύγουν όλες οι επιχειρησιακές αρμοδιότητες από το επιτελείο Υπουργού -νομίζω ότι αυτήν τη δήλωση έκανε και στην Επιτροπή- και θα περάσουν στους αρμόδιους στρατιωτικούς. Και βεβαίως η θεσμοθέτηση πάλι του δευτέρου Υπαρχηγού ΓΕΕΘΑ έχω την εντύπωση, κύριε Υφυπουργέ, ότι αυτό θα σημαίνει και χαίρομαι που συμφωνείτε.
Τέλος θα ήθελα να επισημάνω για άλλη μια φορά, κύριε Πρόεδρε, ότι ξεκινά η Κυβέρνηση τη διακλαδικότητα κάτι το οποίο από καιρό έπρεπε να είχαμε θεσμοθετήσει. Το ξεκινάει τώρα υποτονικά και γι' αυτό θα καταψηφίσουμε το νομοσχέδιο διότι, ενώ προσπαθεί από τη μια πλευρά να περάσει την ιδέα της διακλαδικότητας μέσα στο στράτευμα, παραμένει υπό την επήρεια διαφόρων αγκυλώσεων -δεν λέω ιδεολογικών, ιδεοληπτικών πλέον αγκυλώσεων- και δεν παραχωρεί όλες εκείνες τις αρμοδιότητες στον Αρχηγό του ΓΕΕΘΑ, ώστε να μπορέσει αυτός κυρίως στις πολεμικές επιχειρήσεις να ανταποκριθεί πλήρως. 
Το ότι δεν μπόρεσε ο λεγόμενος Αρχιστράτηγος, ο Αρχηγός ΓΕΕΘΑ τότε στην κρίση των Ιμίων να αντιδράσει σωστά και συμπεριφέρθηκε ως τοπικός ναυτικός διοικητής μοίρας σκαφών επιφανείας, αυτό σημαίνει πάρα πολλά. Προκειμένου, λοιπόν, να αποφύγουμε τέτοιες περιπτώσεις, θα πρέπει να λύσουμε τα χέρια στη φυσική ηγεσία του στρατεύματος για να ανταποκριθεί σ' αυτό που ο ελληνικός λαός περιμένει, να ανταποκριθεί δηλαδή επιτυχώς στην υπεράσπιση των συμφερόντων άμυνας και ασφάλειας της χώρας. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, γίνεται η συζήτηση αυτού του νομοσχεδίου του Υπουργείου Εθνικής Αμύνης κατ΄ επίκαιρον στιγμή. Και εφάνη το επίκαιρο της στιγμής απ' όσα χθες διεκήρυξε από του Βήματος της Βουλής ο Πρόεδρος της Νέας Δημοκρατίας, συνδυαζόμενα προς τη σημερινή επίσκεψη του Προέδρου της ελληνικής Κυβερνήσεως στην Ουάσιγκτον, για την οποία έχω να κάνω την εξής παρατήρηση.
Ευχόμεθα ειλικρινώς να πάει καλά, να πάει καλά η Ελλάδα. Αλλά να μην αποσιωπούμε ότι για να φθάσουμε μέχρις αυτού του σημείου να εύχεται δηλαδή, το Κοινοβούλιο, να εύχεται ο ελληνικός λαός, υπάρχουν λόγοι που τα πράγματα έφθασαν εδώ, και δεν είναι καλά. Οι λόγοι αυτοί οφείλονται πρώτον στην τακτική που ακολούθησε η Κυβέρνηση, στην εξωτερική της πολιτική και δεύτερον στην ανικανότητα και την αμέλεια της.
Έρχομαι τώρα στο Υπουργείο Εθνικής Αμύνης. Κύριε Υφυπουργέ, πήγατε προ ημερών -και καλώς πράξατε- στη Ρόδο. Λυπούμαι γιατί δεν ήμουν εκεί. Ταξίδευα στα άλλα νησάκια, εκεί που πήγε και ο Υπουργός Εθνικής Αμύνης, στο Αγαθονήσι. Ήθελα να τον ρωτήσω -γι' αυτό ζήτησα χθες να μιλήσω, αλλά δεν είχα το δικαίωμα- τι αντελήφθη από την επίσκεψή του στο ακριτικό Αγαθονήσι; 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Θέλετε να σας απαντήσω εγώ σ' αυτό;
ΑΡΙΣΤΟΤΕΛΗΣ ΠΑΥΛΙΔΗΣ: Όχι. Θέτω ερώτημα για να μας απαντήσει κάποια στιγμή, να μας πει τις εντυπώσεις του.
Πέραν των ευρώ-κερμάτων που τους μοίρασε και τα οποία υποθέτω ότι τους ικανοποίησαν δεν είχε την πρόνοια πριν κατέβει να ρωτήσει: "Βρε παιδιά, οι Αγαθονησιώτες, τι προβλήματα έχουν; Ας πάω ως Υπουργός Αμύνης να λύσω ένα πρόβλημα".
Τα λέω αυτά, κύριε Πρόεδρε, που είσθε και εσείς παραμεθόριος, γιατί στην Αίθουσα αυτή, ενόσω ο Υπουργός Εθνικής Αμύνης ήτο Υπουργός Εθνικής Οικονομίας, προϊστάμενος δηλαδή του Υφυπουργού των Οικονομικών, του εποπτεύοντος τα δημόσια κτήματα, θέσαμε θέμα "δώστε ένα κομμάτι γης, στο Αγαθονήσι, στους ανύπαντρους, να χτίσουν σπίτι, να παντρευτούν εκεί και να μείνουν στο Αγαθονήσι". 
Το Αγαθονήσι δεν το επέλεξε τυχαία ο κύριος Υπουργός Εθνικής Αμύνης για να κάνει τη συμβολική του επίσκεψη και να διακηρύξει εκεί -ο κ. Παπαντωνίου- ότι υπάρχει κίνδυνος εξ ανατολών, ένεκα αυτού άλλωστε γίνεται όλη η πολεμική προπαρασκευή στα στρατόπεδα, στα στρατηγεία και στο Κοινοβούλιο σήμερα συζητείται το παρόν νομοσχέδιο, το οποίο νομοσχέδιο, επαναλαμβάνω ότι συζητείται κατ' επίκαιρον στιγμή. Είναι δηλαδή, η ώρα να διακηρύξει το κάθε μέλος του Κοινοβουλίου την αντίθεσή του προς τις πρακτικές ορισμένων παραγόντων της πολιτικής και δημοσιογραφικής ζωής στις Ηνωμένες Πολιτείες. 
Διαμαρτύρομαι και εγώ για τη στάση τους κατ' εκείνη την περίεργη εκπομπή του CBS, τα "εξήντα λεπτά", όπου απεδόθησαν στον Πρόεδρο του Ελληνικού Κοινοβουλίου απαράδεκτες, μα απαράδεκτες απόψεις! Ήταν απαράδεκτες και θα έπρεπε το Κοινοβούλιο να διατυπώσει την αντίθεσή του προς αυτήν τη στάση των "φίλων μας" δημοσιογράφων στις Ηνωμένες Πολιτείες και τινών άλλων. Και τα λέω εγώ που είμαι εκ παραδόσεως και εκ πεποιθήσεως αμερικανόφιλος και έχω και άλλες σχέσεις με τις Ηνωμένες Πολιτείες, συγγενικές σχέσεις.
Κύριε Υπουργέ, ξέρετε τι έγινε προχθές; Η Τουρκία ήγειρε θέμα, γιατί λέει, κύριοι συνάδελφοι, ότι πυροσβεστικό αεροσκάφος κινούμενο από Ρόδο προς βορρά παραβίασε τον τουρκικό εναέριο χώρο. Προχθές έγινε αυτό. Ακούστε, λοιπόν. 
Αποτελεί μάλιστα συνέχεια κάποιων άλλων πρακτικών που πρόσφατα οι πάντες παρακολουθήσαμε εντυπωσιασμένοι, για την απαίτηση της Τουρκίας να δίδεται ειδική ενημέρωση στις αρμόδιες αεροπορικές τουρκικές αρχές, οσάκις κάποιο αεροπλάνο πετάει από κάπου προς Ρόδο ή προς Κύπρο. Είδαμε τον περίφημο ψηφιακό χάρτη και πληροφορηθήκαμε ότι ηρνήθη να παράσχει αρωγή, κατάλληλο πολεμικό πλοίο των Ηνωμένων Πολιτειών, κατά την ανέλκυση ενός καταρριφθέντος κατά το Β΄ Παγκόσμιο Πόλεμο αεροσκάφους ανοιχτά της Λέρου, με πρόσχημα το οποίο προσέφεραν οι αρμόδιες υπηρεσίες της αμερικανικής πλευράς. 
Ποιο ήταν το πρόσχημα; "Ξέρετε" λέει "η περιοχή είναι αμφισβητούμενη" -περίπου αυτά είπαν- "και εν πάση περιπτώσει πρέπει να είναι αποστρατικοποιημένη".
Γι' αυτά, κύριε Υπουργέ Εθνικής Αμύνης, εσείς ούτε το Κοινοβούλιο ενημερώνετε -που εγώ θα το έκανα επ' ευκαιρία του νομοσχεδίου- ούτε έχετε κάνει ό,τι θα έπρεπε να γίνει, ώστε τουλάχιστον να ακουστεί η ελληνική άποψη ισχυρά απόψε. Και γνωρίζετε πολύ καλά πως σε αυτές τις περιπτώσεις ό,τι έγινε χθες με τη στάση του Προέδρου της Νέας Δημοκρατίας θα εγίνετο και από μέλη του ελληνικού Κοινοβουλίου ανήκοντα στη Νέα Δημοκρατία γενικώς. 
Μέμφομαι την τακτική σας, όπως μέμφομαι το ότι στα 1995 μας φέρατε εδώ νομοσχέδιο και διατυμπανίσατε τότε πως επελύατε το θέμα της διαρθρώσεως της διοικητικής των Ενόπλων Δυνάμεών μας, το οποίο είναι σήμερα νόμος, τον οποίον τώρα περίπου ισοπεδώνετε. 
Θέλω να πιστεύω ότι τα Ίμια σας δίδαξαν. Πάντως τα Ίμια, κύριοι συνάδελφοι, όπως τα ανέλυσαν ξένοι στρατιωτικοί παρατηρητές και πολιτικοί έβγαλαν συμπεράσματα για εκείνους χρήσιμα, για εμάς διδακτικά. Ορισμένοι συνάδελφοι, επί χρόνια θητεύσαντες στις Ένοπλες Δυνάμεις, στα διάφορα όπλα, παρουσίασαν εδώ πολύ αξιόλογες απόψεις. Χρήσιμο θα είναι το Κοινοβούλιο να τις έχει κατ' αρχήν υπόψη του. 
Έχω στα χέρια μου ένα δημοσίευμα του "ΕΠΕΝΔΥΤΗ" της περασμένης εβδομάδος, το οποίο κάνει ορισμένες παρατηρήσεις καθ΄ όσον αφορά τη θέση του Α/Γ.Ε.ΕΘ.Α. Λέγει κάτι, το οποίο δεν ξέρω αν το έχετε εκτιμήσει. Το 60% των Ενόπλων Δυνάμεων εν καιρώ ειρήνης είναι οι υπηρετούντες στο Στρατό Ξηράς και το 80% εν καιρώ πολέμου. Έχετε προβληματιστεί τι θα γίνει με τον Α/Γ.Ε.ΕΘ.Α. μη προερχόμενο απ΄ αυτό το χώρο σε περίοδο ειδικής κρίσεως; Την αποκαλώ ειδική κρίση. Δώστε μας μία εξήγηση γιατί για εμένα αποτελεί ένα ερώτημα. Εξήγηση από την Κυβέρνηση. 
Θέμα δεύτερο, κύριε Υπουργέ. Αναφερόμενος στην περίφημη Παλλαϊκή Άμυνα, θυμίζω ότι μας έχετε βασανίσει από το 1982. Θυμάμαι το Ματαφιά. Τον θυμάται κανείς άλλος τον Ματαφιά; 
ΚΥΡΙΑΚΟΣ ΣΠΥΡΙΟΥΝΗΣ: Στη Χίο. 
ΑΡΙΣΤΟΤΕΛΗΣ ΠΑΥΛΙΔΗΣ: Στη Χίο. Χάλασε τον κόσμο. Τον φέρατε από την Κύπρο, τον στείλατε στην Κύπρο, έκανε σχέδια, ξανάκανε σχέδια, συζήτησαμε, συμφωνήσαμε, αλλά πού είναι η Παλλαϊκή Άμυνα; Και σας τα λέγει αυτά παραμεθόριος Βουλευτής. Έχετε πάει ποτέ κάτω να δείτε πώς εκπαιδεύονται, υπό ποίες συνθήκες οι πολίτες, οι οποίοι κάποια στιγμή ω μη γένοιτο ...
ΚΥΡΙΑΚΟΣ ΣΠΥΡΙΟΥΝΗΣ: Τέσσερις ώρες το χρόνο. 
ΑΡΙΣΤΟΤΕΛΗΣ ΠΑΥΛΙΔΗΣ: Να, ο Στρατηγός που υπηρέτησε στην Κω. Ο στρατηγός Σπυριούνης λέει τέσσερις ώρες το χρόνο. Μα, είναι εκπαίδευση για Παλλαϊκή Άμυνα αυτή; Απέναντι μάλιστα στην Τουρκιά, με όσα είπα προηγουμένως, όπως π.χ. το πυροσβεστικό αεροσκάφος που αποτελεί πρόβλημα αν παρεκκλίνει της πορείας του για κάποιους λόγους. Εσείς μου λέτε έναντι αυτών ότι στην Παλλαϊκή Άμυνα είσθε ικανοποιημένος με εκπαιδευόμενους τέσσερις ώρες το χρόνο; Βάλτε στην άκρη τις κοινωνικές εκδηλώσεις, στις οποίες συμμετέχω και εγώ είτε ως έφεδρος αξιωματικός είτε ως ανήκων στις μονάδες Παλλαϊκής Αμύνης. Θα πάω και παραπέρα και να ακουστεί εδώ μέσα. Θέλω να ρωτήσω εσάς, κύριε Υφυπουργέ, όσο νέος και αν είστε στο Υπουργείο, είσθε ικανοποιημένος με τον τρόπο εκπαιδεύσεως των οπλιτών μας που επί ώρες ατελείωτες σύρονται στα στρατόπεδα; Είπε ο κ. Αποστολάκης κάτι προηγουμένως. Διελύθη, λέγει, η δυσπιστία έναντι στελεχών των Ενόπλων Δυνάμεων, τα οποία κατά κάποια κρίσιμη στιγμή οδήγησαν στη τραγωδία της 21ης Απριλίου. Ε, καλά, από το 1980 που είσθε μέχρι σήμερα γκοβέρνο, δυσπιστία είχατε; Δεν μπορούσατε να περιβάλλετε με το μανδύα των εξουσιών που σήμερα θέλετε να δώσετε τον Αρχηγό του Γενικού Επιτελείου Εθνικής Αμύνης;
Θέλω να σας πω με αυτά ότι κάνετε κινήσεις καθυστερημένες και άτολμες. Εγώ πολιτικά ομιλώ, τα στρατιωτικά τα χειρίσθηκαν οι ειδικώς γνωρίζοντες τα των διαρθρώσεων και τα της στρατιωτικής δομής των Ενόπλων Δυνάμεων. Αυτό το περίφημο δόγμα των διακλαδικών στρατηγείων μας το έλεγαν οι Αμερικάνοι, δεν ξέρω πόσα χρόνια πριν, ως μέλη της Επιτροπής Αμύνης της Κοινοβουλευτικής Συνέλευσης του ΝΑΤΟ. Τα joint commend, τα joint forces, τα μάθαμε απέξω και ανακατωτά εμείς, δεν τα μάθατε εσείς; Καθυστερήσατε. Και μας αποκρύπτετε και πώς θα εφαρμοσθεί το νομοσχέδιό σας.
Μου θυμίζετε τι έγινε...
ΠΡΟΕΔΡΕΥΩΝ (Παναγιώτης Σγουρίδης): Ναι, αλλά μιλήσατε επί της αρχής στη συζήτηση των τριών άρθρων και τώρα θέλετε να μιλήσετε επί των άρθρων στα εννέα λεπτά. Προς Θεού, κύριε Παυλίδη! 
ΑΡΙΣΤΟΤΕΛΗΣ ΠΑΥΛΙΔΗΣ: Να ενημερώσω, κύριε Πρόεδρε, το Κοινοβούλιο αφού δεν το κάνει ο αρμόδιος Υπουργός.
ΠΡΟΕΔΡΕΥΩΝ (Παναγιώτης Σγουρίδης): Δεν είναι το θέμα του χρόνου. Να σας δώσω απεριόριστο χρόνο, αλλά έχουμε έναν Κανονισμό. Μιλήσατε 8 λεπτά επί της αρχής και τώρα μπαίνετε στην ενότητα των άρθρων. 
ΑΡΙΣΤΟΤΕΛΗΣ ΠΑΥΛΙΔΗΣ: Μου θυμίζετε και θα το θυμάστε και εσείς ίσως όταν κάποτε επί αειμνήστου Αβέρωφ ετέθη το θέμα αμύνης και εξοπλισμών είπαν κάποιοι συνάδελφοι ότι αυτά δεν πρέπει να λέγονται εδώ μέσα. Είπα τότε: μα, πως δεν πρέπει να λέγονται εδώ μέσα. Κυκλοφορούν στα περίπτερα. Και τους έφερα ένα βιβλίο "armata navale natione", ιταλικό, που περιέγραφε λεπτομερώς τι εσχεδίαζε να προμηθευθεί η Ελλάς και οι άλλες ΝΑΤΟϊκές χώρες. Απόρρητα δεν υπάρχουν δηλαδή. Εδώ λοιπόν οι εφημερίδες διαλαλούν την κατάργηση του Γ΄ Σώματος Στρατού, τη διάλυση της 11ης Μεραρχίας στην Καβάλα, την μετάπτωση τριών μεραρχιών Κιλκίς, Σερρών, Χανίων σε ταξιαρχίες, την υποβάθμιση της 8ης Μεραρχίας Ιωαννίνων. Εσείς τι πρόβλημα έχετε να μας πείτε ότι ο σχεδιασμός σας έχει γίνει ήδη και βάσει αυτού φέρνετε το νομοσχέδιο, για να ξέρουμε και εμείς στα νησιά τι θα γίνει με τις δυνάμεις που έχετε, πως θα διοικηθούν, ποια αποστολή θα έχουν και πως θα λειτουργήσουν.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριοι συνάδελφοι, πιστεύω πραγματικά ότι έγινε μια ουσιαστική συζήτηση. Πριν έρθω στις επί μέρους παρατηρήσεις και προτάσεις που ακούστηκαν, θα ήθελα να κάνω δύο, τρία σχόλια όπου επικεντρώθηκαν σε πολλές συζητήσεις. 
Κατ' αρχήν με το θέμα της Παλλαϊκής Άμυνας που έγινε πάρα πολύ συζήτηση, έχω την αίσθηση ότι ή πολλές φορές δεν έχουμε καταλάβει τι περιεχόμενο δίνουμε στην Παλλαϊκή Άμυνα ή θέλουμε απλά να βρισκόμαστε σε κουβέντα. Εάν δεχθούμε ότι η καρδιά της Παλλαϊκής Άμυνας είναι η ενεργός συμμετοχή του πολίτη αυτό αφορά την άμυνα και σε καιρό πολέμου την ασφάλεια και κινητοποιείς όλες τις δυνάμεις, που βρίσκονται έξω από τις Ένοπλες Δυνάμεις, τις δυνάμεις της κοινωνίας -ένα είναι αυτό- και εν καιρώ ειρήνης κινητοποιείς σε εθελοντική συντονισμένη οργανωμένη βάση είτε τις λεγόμενες μη κυβερνητικές οργανώσεις είτε με τη συμβολή του Υπουργείου Εσωτερικών που έχει και την αρμοδιότητα με την Γενική Γραμματεία Πολιτικής Προστασίας που υφίσταται ως θεσμός, που λειτουργεί ως θεσμός είτε ήταν οι σεισμοί πριν είτε οι καταστροφές είτε η τελευταία θεομηνία σε μια πραγματικότητα. Είναι ενεργητικός ο θεσμός. Και αν θέλετε σε τελευταία ανάλυση, επειδή αναφερθήκατε και στο θέμα της τελευταίας χιονοθύελλας και ο στρατός και ο κρατικός μηχανισμός έδωσε το παρόν του και μπορεί ο καθένας από μας να ήθελε να δώσει τα άριστα, αλλά δεν άκουσα πραγματικά και ήθελα να το τονίσω μέσα εδώ στο Κοινοβούλιο ότι τρεις ημέρες θεομηνίας δεν άνοιξε ρουθούνι, δεν είχαμε ένα σοβαρό δυστύχημα, δεν είχαμε κανένα θάνατο και αντί να πούμε ότι πραγματικά στο θέμα της προστασίας της ανθρώπινης ζωής δώσαμε ρέστα σ' αυτήν τη θεομηνία, μεμψιμοιρούμε. 
ΠΑΝΑΓΙΩΤΗΣ ΚΑΜΜΕΝΟΣ: ...(δεν ακούστηκε).
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Σας παρακαλώ, κύριε Καμμένε, δεν θέλετε να τα ακούσετε, αλλά αφού ρωτήσατε, θα τα ακούσετε για να καταλάβετε τι είναι η Παλλαϊκή Άμυνα, για να καταλάβετε τι σημαίνει πολιτική προστασία. 
Κύριοι συνάδελφοι, επειδή ο κ. Βαρβιτσιώτης μου διάβασε το νόμο περί Παλλαϊκής Άμυνας, θα κάνω και εγώ μία αναφορά, που θέλετε να μιλήσετε επι των ουσιαστικών ζητημάτων.
ΠΑΝΑΓΙΩΤΗΣ ΚΑΜΜΕΝΟΣ: Να πείτε για τα ουσιαστικά θέματα του νομοσχεδίου.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Θα σας πω και για το νομοσχέδιο.
Ξέρετε γιατί το λέω αυτό, κύριε Καμμένε; Εγώ είμαι επί της ουσίας. Όταν η κα Δαμανάκη λέει ότι εγώ δεν θα ψηφίσω το άρθρο 1 επειδή βάλατε μέσα την Παλλαϊκή Άμυνα, θα διαβάσω στην κα Δαμανάκη το άρθρο: "Για την εφαρμογή της πολιτικής αυτής, η Κυβέρνηση διαθέτει κυρίως το Υπουργείο Εθνικής Άμυνας" -μιλάμε τώρα σε καιρό πολέμου, κυρία Δαμανάκη- "και τις υπαγόμενες σ' αυτό 'Ενοπλες Δυνάμεις, Πολεμική Αεροπορία, Στρατό Ξηράς, Ναυτικό, διαθέτει επίσης όλα τα υπόλοιπα Υπουργεία". Δηλαδή και το Υπουργείο Εσωτερικών είναι ένα άλλο Υπουργείο στο οποίο υπάγεται σήμερα ο θεσμός για τον οποίο συζητάμε και ταυτόχρονα ομιλεί για τις δυνάμεις της Παλλαϊκής Άμυνας.
Ομιλεί δηλαδή για τον ενεργό πολίτη, ο οποίος κινείται με συγκεκριμένο σχέδιο και καλύπτει συγκεκριμένες ανάγκες. 
Αυτή, λοιπόν, η διάταξη εδώ και η αναφορά δεν έγινε για να βγάλουμε μία βιτρίνα είτε για να πει το Υπουργείο ότι εμείς ενδιαφερόμαστε για το θεσμό της Παλλαϊκής Άμυνας. Και δεύτερο, θα έλθω στο παλιό ρητό που έλεγαν οι αρχαίοι ημών Έλληνες ότι κάθε πολίτης, ο οποίος δεν συμμετέχει στα κοινά είναι άχρηστος.
Αν σήμερα γίνεται μια μεγάλη κινητοποίηση ολόκληρης της κοινωνίας με τις εθελοντικές οργανώσεις είτε σε καιρό πολέμου είναι η ασφάλεια του τόπου είτε σε καιρό ειρήνης η διαφύλαξη των αγαθών αυτού του τόπου, νομίζω ότι εκεί είναι ο πυρήνας της Παλλαϊκής Άμυνας για τα ύψιστα αγαθά. Και νομίζω ότι θα πρέπει να μιλάμε όχι μόνο για κυβερνητικές ευθύνες είτε του κρατικού μηχανισμού ευθύνες είτε απρόσωπα της πολιτείας, αλλά θα πρέπει εδώ μέσα να μιλάμε και για την κοινωνική ευθύνη και για την ατομική ευθύνη. 
Νομίζω ότι το κράτος δεν είναι κάτι ξένο και κάτι ξεχωριστό από την κοινωνία. Βρίσκεται στο ίδιο μετερίζι και έχει τους ίδιους σκοπούς, άσχετα -και εδώ είναι η κριτική του λαού- κατά πόσο μπορεί η πολιτεία ή η εκάστοτε κυβέρνηση να επιτυγχάνει αυτούς τους συγκεκριμένους σκοπούς με την πολιτική και τα μέσα που διαθέτει.
Η δεύτερη παρατήρηση είναι η εξής: Ακούστηκαν ορισμένοι συνάδελφοι εδώ για τη μεγάλη αγάπη τους για τις Ένοπλες Δυνάμεις, ενώ εμείς και τις αγαπάμε και δεν τις αγαπάμε.
Εγώ πιστεύω ότι δεν υπάρχει Έλληνας πολίτης, ο οποίος δεν αγαπά τις Ένοπλες Δυνάμεις. Θέλω, όμως, να τονίσω ότι όλα αυτά τα χρόνια με τις Κυβερνήσεις του ΠΑΣΟΚ εμείς δεν είπαμε μόνο λόγια. Η αγάπη αυτή η δική μας αναδείχθηκε με συγκεκριμένα έργα και μέτρα. Γιατί ο στρατός μας -αν καθίσει κανείς και δει τις τελευταίες δεκαετίες με το σήμερα- έχει προχωρήσει πάρα πολύ. Θα ξεκινήσω από τη μισθολογική βελτίωση και αναβάθμιση των αποδοχών των στρατεύσιμων, των αξιωματικών μας, θα μιλήσω για τις συνθήκες διαβίωσης στα στρατόπεδα και θα πω στον κ. Παυλίδη ότι πρόσφατα πήγα στην Τήλο και είδα ένα σύγχρονο και υπερλούξ στρατόπεδο. Και αυτός είναι ο στόχος μας να κινηθούμε σε όλη την Ελλάδα. Αυτή είναι η πορεία μας της αναδιοργάνωσης να πάμε σε σύγχρονα στρατόπεδα που θα αλλάξουν οι συνθήκες διαβίωσης και για τους στρατιώτες και για τους αξιωματικούς μας.
Τρίτον, προχωράμε για τους εξοπλισμούς. Ξεκινήσαμε με ένα 3% που ήταν μέχρι το 1996 και φθάσαμε στο 5%. Υπήρξαν τεράστια ποσά και θυσίες από τον ελληνικό λαό για να δώσουμε τα μέσα να φτιάξουμε ένα σύγχρονο στρατό για να διασφαλίσουμε πραγματικά και την ασφάλεια αυτού του τόπου και τα κυριαρχικά του δικαιώματα. Αυτή είναι η προσπάθεια. Και θα πω μία αλήθεια και μία πραγματικότητα όπως τη ζω αυτήν τη στιγμή, έχοντας μία ευθύνη στο Υπουργείο Εθνικής Άμυνας. Η ομοψυχία, η ενότητα των αξιωματικών μας και συνολικά των Ενόπλων Δυνάμεων, είναι κατά την άποψή μου μοναδική και αξίζει να τονισθεί μέσα στο Κοινοβούλιο. Οι διαχωριστικές γραμμές, οι ταμπέλες και οι κομματισμοί τελείωσαν. Και νομίζω ότι αυτός ο τόπος, αυτό το έθνος, όποτε μονιασμένο περπατά, κερδίζει πολλά. Και θέλω να εξάρω από αυτή τη θέση και την ομιλία που έκανε χθες ο Αρχηγός της Αξιωματικής Αντιπολίτευσης, χωρίς μεμψιμοιρίες. Πραγματικά στάθηκε στο ύψος των προβλημάτων που αντιμετωπίζει αυτήν τη στιγμή ο τόπος ούτε με μικροκομματισμούς ούτε με συνθήματα. 
Νομίζω ότι έδωσε το στίγμα της πορείας μας και ασφαλώς ο Πρωθυπουργός σε μια λακωνική δήλωση είπε ότι τελείωσε η ιστορία σε αυτόν τον τόπο, που κάπου πήγαιναν οι κυβερνήσεις για να πάρουν πολιτική. Και αυτή είναι η πραγματικότητα. Έχουμε αλλάξει πολλά πράγματα. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Θα παρακαλέσω, κύριε Πρόεδρε, να μου δώσετε λίγο χρόνο ακόμα.
ΠΡΟΕΔΡΕΥΩΝ (Παναγιώτης Σγουρίδης): Ο χρόνος είναι ίδιος για όλους. Θα σας παρακαλέσω, λοιπόν, να τελειώσετε σε τρία λεπτά, όσο χρόνο έδωσα στον κ. Παυλίδη.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Πραγματικά ένα από τα πιο σοβαρά άρθρα αυτού του νομοσχεδίου είναι το θέμα του άρθρου 2 που αναφέρεται στη διακλαδικότητα. Δεν νομίζω να υπάρχει κανένας στην Αίθουσα αυτή ή τουλάχιστον κανένας αξιωματικός σήμερα στις Ένοπλες Δυνάμεις, που δεν μιλάει για την αναγκαιότητα της διακλαδικότητας.
Δεν υπάρχει ευρωπαϊκός ή ΝΑΤΟϊκός στρατός αυτήν τη στιγμή που να μην έχει αυτή τη σύνθεση, τη νέα δομή, τις νέες επιχειρησιακές, αν θέλετε, ικανότητες που θα πρέπει να έχει ο στρατός μας σήμερα για να αντιμετωπίσει τις απειλές και τις προκλήσεις όπως αυτές τις ζούμε σήμερα είτε αναφέρονται στο θέμα της τρομοκρατίας, όπως το ζήσαμε τελευταία είτε αναφέρονται στις απειλές στο Αιγαίο και στη Θράκη τις οποίες οι πάντες γνωρίζουμε, είτε αναφέρονται στις απειλές κάτω από μία αστάθεια, όπως είναι στην περιοχή μας στα Βαλκάνια. 
Αναφορικά με το θέμα της διακλαδικότητας -και θα αναφερθώ στο θέμα της ορολογίας που και ο κ. Αρσένης, ο οποίος έχει διατελέσει Υπουργός και έχει αφήσει τη σφραγίδα του σ' αυτό το Υπουργείο, αναφέρθηκε, αλλά και άλλοι συνάδελφοι- έχω την αίσθηση ότι η ορολογία αυτή που χρησιμοποιήθηκε -και αυτή είναι η πραγματικότητα- είναι μια ορολογία την οποία οι αξιωματικοί του Στρατού μας και των τριών κλάδων βρήκαν σαν την πλέον δόκιμη. Και τουλάχιστον δεν το αναφέρω αυτό ως ένα ισχυρό επιχείρημα, αλλά θα αναφέρω τρία πράγματα, τα οποία είναι νομίζω γνωστά στους πάντες.
Υπάρχει μία μεγάλη, σημαντική, θα έλεγα, διαίρεση στο θέμα της διοίκησης των Ενόπλων Δυνάμεων, στη επιχειρησιακή λεγόμενη πλευρά της και στη λειτουργική της πλευρά, όπου στη λειτουργική της πλευρά είναι και η διοικητική μέριμνα, είναι και η εκπαίδευση, είναι και μια σειρά από άλλα τέτοια ζητήματα, που αφορούν το προσωπικό των Ενόπλων Δυνάμεων. Η επιχειρησιακή έχει ένα και μόνο σκοπό, να αναπτύξει τις υπάρχουσες δυνάμεις και να τις αξιοποιήσει κατά τον καλύτερο δυνατό τρόπο προκειμένου να έχει το επιθυμητό αποτέλεσμα, αλλά και να επιτύχει το στόχο που επιδιώκει. 
Στο επιχειρησιακό, λοιπόν, μέρος αυτήν τη στιγμή, το άρθρο 2 μεταφέρει ουσιαστικές αρμοδιότητες στον Αρχηγό ΓΕΕΘΑ. Και εγώ απορώ πραγματικά -όταν η Νέα Δημοκρατία επισημαίνει ότι εκείνοι μίλησαν πρώτοι για τη διακλαδικότητα ότι και εκείνοι θέλανε να δώσουν εξουσίες στον Α/ΓΕΕΘΑ και ότι και εκείνοι θέλανε να περπατήσουν προς τα εκεί- πού διαφωνεί τελικά. Τώρα, αν είναι μία λέξη έτσι ή μία λέξη αλλιώς ή ψαχνόμαστε για να μην το ψηφίσουμε, νομίζω ότι είναι λάθος.
Θέλω αυτό να το επισημάνω, όχι σε μια αντιπαράθεση με τη Νέα Δημοκρατία και τις άλλες πολιτικές παρατάξεις εδώ, αλλά θέλω να το επισημάνω από την άποψη ότι το στοιχείο της διακλαδικότητας -και θα το τονίσω- είναι η αναγκαιότητα για να μπορέσουν πραγματικά σήμερα οι 'Ενοπλες Δυνάμεις, στην αρχή της προσαρμοστικότητας, της ευελιξίας, της κινητικότητας και της αποτελεσματικότητας, να έχουν και το αξιόμαχο, αλλά και τη δυνατότητα κατά τον καλύτερο δυνατό τρόπο να αντιμετωπίσουν τις οποιεσδήποτε απειλές. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ποιος εκ των κυρίων συναδέλφων θέλει να δευτερολογήσει;
Ορίστε, κύριε Σπυριούνη, έχετε το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, εκφράστηκαν απόψεις οι οποίες ερεθίζουν το γενικό προβληματισμό που πρέπει πάντοτε να είναι παρών και να ενεργοποιείται σε θέματα τόσο λεπτά και υψίστης σπουδαιότητας, όπως είναι το αμυντικό μας σύστημα, γιατί περί αυτού πρόκειται.
Θα συμφωνήσω, επαναλαμβάνω, σαν ερεθισμό και σαν προβληματισμό με το ότι, κύριε Πρόεδρε και κύριε Υπουργέ, η ηθική στήριξη των Ενόπλων Δυνάμεων είναι υπέρτατος όρος για την επιτέλεση της αποστολής των. Και η ηθική στήριξη επιβάλλει κανόνες μεταξύ των οποίων κυρίαρχος είναι ότι τα όργανα, που έχουν την ευθύνη μιας εξουσίας πρέπει να έχουν και τις αρμοδιότητες για να ασκήσουν αυτήν την εξουσία. 
Όταν, λοιπόν, αποδίδουμε τον τίτλο στον Α/ ΓΕΕΘΑ, ότι δηλαδή είναι κύριο όργανο στον Υπουργό Εθνικής Αμύνης, είναι ο κύριος σύμβουλός του για τα επιχειρησιακά και στρατιωτικά θέματα, όταν λέμε στον Αρχηγό του Γενικού Επιτελείου Α', Β', Γ' ότι είναι ο κύριος σύμβουλος και ότι είναι ο υπεύθυνος για την πολεμική προπαρασκευή και ετοιμότητα του κλάδου του, σημαίνει ότι έχει όλες τις εξουσίες, από τον εξοπλισμό μέχρι την καθημερινή διοικητική μέριμνα. 
Όπου αποπειράται να ψαλιδιστούν αυτές οι εξουσίες, οδηγούμαστε πλέον στην αναστροφή του ειδώλου. Και αντί κεφαλής έχουμε τα πόδια ψηλά.
Τι σημαίνει αυτό; Σημαίνει ότι είναι αδιανόητο να παρεμβάλλεται άλλη ρύθμιση που θα μετακινεί το θέμα της ευθύνης σε μία υπερβατική θεωρία. Η εξουσία έχει ευθύνη. Η ευθύνη έχει αρμοδιότητες, αλλιώς δεν υπάρχει. Υπάρχουν πολλά παραδείγματα από την ιστορία. Κανείς, πιστεύω, καμία κυβέρνηση δεν αποπειράται να ψαλιδίσει τις αρμοδιότητες και να αφήσει εξογκωμένη και έωλη την αντίστοιχη ευθύνη, την αντίστοιχη εξουσία. Το ένα θέμα είναι αυτό. 
Το δεύτερο. Είναι πολύ σημαντικά αυτά τα θέματα. Και εγώ θα ήθελα και το έχω ξαναπεί σ' αυτήν την Αίθουσα να αφιερώσουμε μία ημέρα προ ημερησίας διατάξεως, όπως πρέπει να κάναμε για τη νεολαία μας, για το δημογραφικό μας πρόβλημα κύριε Πρόεδρε και για τις Ένοπλες Δυνάμεις, για το αμυντικό μας σύστημα. Γιατί η πατρίδα είναι πάνω από όλους μας. Γιατί ο τρόπος που θα εκτελέσουμε την αποστολή μας είναι το ζητούμενο. Γιατί ο συνεχής προβληματισμός αποτελεί συλλογική ευθύνη όλων μας. 
Τα κόμματα υπάρχουν σήμερα, αύριο δεν θα υπάρχουν. Θα είναι άλλα κόμματα. Ούτε Νέα Δημοκρατία, ούτε ΠΑΣΟΚ. Θα λέγονται κάπως αλλιώς. Και θα έχουν υπερβεί βέβαια και την παλαιοκομματική αντίληψη. Και πλέον θα ανάγονται σε επίπεδο υπερκομματικό, το πνεύμα και η ευθύνη, η αξιοκρατία στις επιλογές και όλα αυτά τα πράγματα που αποτελούν όρους για να λειτουργήσει το σύστημα. 
Ο πόλεμος του 1897 είναι γνωστός. Και η Μικρασιατική Καταστροφή διδάσκει πολλά. Όποιος θέλει να την διαβάσει εξάγει κρισιμότατα συμπεράσματα. Και να πάω και παραπέρα κύριε Υπουργέ να θίξω γελώντας: Μετά την Μικρασιατική Καταστροφή έγινε και μία δίκη, που λέγεται η δίκη των έξι. Καλό είναι όλοι μας να ρίξουμε μία ματιά σε εκείνα τα πρακτικά εκείνης της δίκης, για να δείτε πως κατηγορήθηκαν άνθρωποι για τη μετακίνηση ενός τάγματος.
Θα πρέπει οι Ένοπλες Δυνάμεις να έχουν τον πολιτικό έλεγχο, να έχουν τον προϊστάμενο που είναι ο έχων την ευθύνη για την εθνική άμυνα, αλλά όταν του λες "Κύριε Αρχηγέ της Αεροπορίας, είσαι υπεύθυνος για τον εξοπλισμό, για την ετοιμότητα, για την εκπαίδευση, για τη διοικητική μέριμνα, για την προς πόλεμο παρασκευή του κλάδου σου", πρέπει να έχεις τις αρμοδιότητες και την άνεση που θα εξασφαλίσουν αυτούς τους όρους. Και κανείς δεν αποπειράθηκε -και το νομοσχέδιο πόρρω απέχει από τέτοια υποψία- να αλλάξει στο ελάχιστο αυτήν την ευθύνη. 
Και ένα άλλο θέμα: Η συνεχής ηθική κύριε Υπουργέ. Και μάλιστα χαίρομαι γιατί έχετε και μία υπερβάλλουσα και οι τρεις -με τον κ. Παπαντωνίου κυρίαρχο- ευπρέπεια στον χειρισμό των Ενόπλων Δυνάμεων. Και είναι απαραίτητη η ηθική στήριξη.
ΠΡΟΕΔΡΕΥΩΝ (Παναγιώτης Σγουρίδης): Κύριε Σπυριούνη, στο θέμα μας παρακαλώ.
ΚΥΡΙΑΚΟΣ ΣΠΥΡΙΟΥΝΗΣ: Ο άνεμος, η προσοχή, ο σεβασμός στις Ένοπλες Δυνάμεις, η στήριξη με μία καλημέρα αν θέλετε είναι όρος δύναμης. Το 70% του αποτελέσματος του χαρακώματος εξαρτάται από τον ανθρώπινο παράγοντα. Χρειάζεται, λοιπόν, και υλική και ηθική στήριξη. 
Ψηφίζω και τα τρία άρθρα του νομοσχεδίου. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Καμμένος έχει το λόγο.
ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, η Νέα Δημοκρατία θα επιμείνει και σήμερα στο να μην επανέλθει στο 1924 που αναφέρθηκε χθες, το 1904, στην Μικρασιατική Καταστροφή, αλλά θα ασχοληθεί με το αύριο. Θα ασχοληθεί με το αύριο των Ενόπλων μας Δυνάμεων και του Ελληνικού Στρατού.
Εδώ ακούγονται πράγματα τα οποία πράγματι μπερδεύουν ακόμα και την ίδια την έννοια του νομοσχεδίου. Μίλησε ο κύριος Υπουργός τώρα και μας είπε ότι η Παλλαϊκή Άμυνα θα ασχοληθεί με τις βροχές, με τις καταστροφές, με τους σεισμούς και με τις χιονοπτώσεις. Και μάλιστα, προσπαθώντας να υποστηρίξει τα όσα είπε για την Παλλαϊκή Άμυνα, μας είπε ότι λόγω της παλλαϊκής άμυνας δεν είχαμε ούτε ένα νεκρό σ' αυτήν την τελευταία καταστροφή. 
Πράγματι εγώ δεν μπορώ να παρακολουθήσω τη σκέψη του Υπουργού όταν ο ίδιος στη συνεδρίαση της επιτροπής από τα επίσημα Πρακτικά μιλώντας για την Παλλαϊκή Άμυνα -το ξαναδιάβασα πάλι διότι πράγματι προβληματίστηκα- είπε:
"Ειπώθηκαν κάποια ερωτήματα, ως προς το θέμα της Παλλαϊκής Άμυνας. Το θέμα της Παλλαϊκής Άμυνας πράγματι είναι κάτι που έχει νομοθετηθεί και δεν έχει δραστηριοποιηθεί. Πριν την οριστικοποίηση θα έλθει στη Διαρκή Επιτροπή για συζήτηση. Ο σκοπός είναι εθνικός και δεν έρχεται να εξυπηρετήσει οτιδήποτε άλλο". 
Σήμερα, μετά από κάποιες μέρες από τη συνεδρίαση της επιτροπής...
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Αν μου επιτρέπετε, υπάρχει ένα άλλο κομμάτι που είναι η πολιτική προστασία. Αν λοιπόν στο νομοσχέδιο το διαβάσετε...
ΠΑΝΑΓΙΩΤΗΣ ΚΑΜΜΕΝΟΣ: Θέλετε να σας πω τι είπατε; Τα δικά σας λόγια θα πω.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ! 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Θα κάνετε τον αυθεντικό ερμηνευτή των λόγων μου; 
ΠΡΟΕΔΡΕΥΩΝ (Παναγιώτης Σγουρίδης): Συνεχίστε κύριε Καμμένο. 
ΠΑΝΑΓΙΩΤΗΣ ΚΑΜΜΕΝΟΣ: Εδώ, λοιπόν, θα πρέπει να δούμε τι εννοείτε. Θα ενεργοποιήσετε ή όχι την Παλλαϊκή Άμυνα; Υπάρχει Παλλαϊκή Άμυνα ως οργανωμένη, όπως περιγράφεται στο νομοσχέδιο που εσείς καταθέσατε και ψηφίσατε και δεσμευτήκατε το 1981. Την αναφέρετε πάλι σ'αυτό το σχέδιο νόμου.
Ο πρώην συνάδελφός μας Δημήτρης Βουνάτσος από το 1981 κόντεψε να συλληφθεί στη Μυτιλήνη, γιατί πήγε να εφαρμόσει το προγραμματικό σχέδιο του Ανδρέα Παπανδρέου για την εφαρμογή της Παλλαϊκής Αμύνης. Λοιπόν, μην κοροϊδεύετε τον ελληνικό λαό. Και μην αναφέρουμε την Παλλαϊκή Άμυνα όπου δεν μας βγαίνει να μιλήσουμε γι' αυτά που σήμερα νομοθετούμε.
Θα θέλαμε, λοιπόν, να γίνει ξεκάθαρο από την Κυβέρνηση το θέμα της Παλλαϊκής Αμύνης. Το νομοσχέδιο που φέρατε στη Βουλή των Ελλήνων θα το εφαρμόσετε ή όχι; Και αν δεν το εφαρμόσετε, θα επαναφέρετε διατάξεις ενεργοποίησης της Εθνοφυλακής ή όχι; Διότι σας επισημαίνω ότι, παρ΄ ότι ο Υπουργός Εξωτερικών μιλά για αγαστές σχέσεις μεταξύ των δύο χωρών, παρ΄ ότι κάνει δηλώσεις και εν συνεχεία τον παραδοσιακό χορό μετά του συναδέλφου του και ομολόγου του Τούρκου Υπουργού Εξωτερικών, ο Υπουργός Εθνικής Αμύνης κάνει δηλώσεις από το Αγαθονήσι και λέει ότι κινδυνεύουμε εξ ανατολών.
Λοιπόν, αν κινδυνεύουμε εξ ανατολών, έχουμε υποχρέωση είτε να οργανώσουμε την Παλλαϊκή Άμυνα που εσείς φέρατε και ψηφίσατε και εξαγγείλατε εδώ και είκοσι χρόνια ή επανεργοποιήστε την Εθνοφυλακή. Δεν μπορεί να είναι αφύλακτη η ελληνική περιφέρεια και οι ακριτικές περιοχές.
Πέραν αυτού, δε νομίζω ότι κανείς είναι υπερήφανος σ' αυτήν την Αίθουσα, όταν οι πολίτες των συνόρων μας εκπαιδεύονται για τέσσερις ώρες το χρόνο όπως αναφέρθηκαν, όταν καλούνται και όταν πάνε.
Πέραν αυτού, σας κάναμε συγκεκριμένες προτάσεις για τα θέματα των αρμοδιοτήτων του Αρχηγού του Γενικού Επιτελείου Εθνικής Αμύνης. Εσείς τα αγνοήσατε πλήρως. Δεν είναι δυνατόν να κάνουμε συζήτηση στο Κοινοβούλιο, η Αξιωματική Αντιπολίτευση αλλά και Βουλευτές δικοί σας να σας κάνουν συγκεκριμένες προτάσεις και αντί να μας απαντάτε στις συγκεκριμένες προτάσεις που σας κάνουμε, να αναφερόμαστε στη Μικρασιατική Καταστροφή, στη "Δίκη των έξι", στο 1804 και στο 1915. Για το όνομα του Θεού!
Χθες, ο Κοινοβουλευτικός Εκπρόσωπος του ΠΑΣΟΚ έφθασε να πει για το "βυθίσατε το Χόρα" και να ανατρέψει την πολιτική ιστορία της Ελλάδος. Θέλουμε υπεύθυνη θέση σ' αυτά που σας προτείνουμε, προκειμένου να αποφασίσουμε τη στάση μας. Εάν δεν το πράξετε, θα μας αναγκάσετε να καταψηφίσουμε διατάξεις, τις οποίες όταν εμείς υποστηρίζαμε, ήσασταν αντίθετοι. Για τις αρμοδιότητες του Α/ΓΕΕΘΑ ο κ. Ιωάννης Βαρβιτσιώτης, Κοινοβουλευτικός Εκπρόσωπος και πρώην Υπουργός Εθνικής Αμύνης ,σας είπε ότι όταν πήγε να δώσει εξουσίες στον Α/ΓΕΕΘΑ ως Υπουργός Εθνικής Αμύνης, κοντέψατε να του κάνετε επίθεση ότι δημιουργεί νέον Αγγελή. Όταν μιλάγαμε για τα Διακλαδικά Στρατηγεία στην προεκλογική περίοδο ακόμα και του 1996, το ΠΑΣΟΚ αντιδρούσε και μιλούσε για ιμπεριαλιστικού είδους λύσεις.
Πρέπει να αποφασίσετε, λοιπόν, τι θέλετε. Και όταν αντιγράφετε μια άποψη της Νέας Δημοκρατίας, τουλάχιστον να την αντιγράφετε σωστά. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύρια Κανέλλη, έχετε το λόγο.
ΛΙΑΝΑ ΚΑΝΕΛΛΗ: Κύριε Υπουργέ, ακούσαμε τον κ. Παπαντωνίου χθες και παραμένουν αναπάντητα τα ερωτήματα. Δοκίμασα να το επαναλάβω σήμερα. Δεν θα σταθούμε, παρ΄ ότι είναι συζήτηση επί των άρθρων, σε λεπτομέρειες, οι οποίες και εξαντλήθηκαν στην Επιτροπή και δεν υπήρχε η, θα έλεγα, επικαιρότητα, της οποίας τον τόνο έδωσε ο ίδιος ο Υπουργός. Δεν εφευρέθηκε εντός της Αιθούσης, του Κοινοβουλίου, ούτε ήταν πρωτοβουλία των συναδέλφων.
Η κρούση κώδωνος κινδύνου, η οποία άρχισε μέσα στην εορταστική περίοδο από δηλώσεις του Υπουργού, επανελήφθη χθες κατηγορηματικά και επίσημα από του Βήματος του Κοινοβουλίου. 
Μίλησε ο κύριος Υπουργός χθες -και αυτό θα μείνει στο πολιτικό ζήτημα- για κινδύνους που θα αντιμετωπίσουν οι Ένοπλες Δυνάμεις της χώρας -δεν μίλησε αφηρημένα περί κινδύνων, δεν αναφέρθηκε σε μία διεθνή συγκυρία, σε οικονομικές επιπτώσεις- την ίδια ώρα που εμείς εδώ συζητούμε ένα νομοσχέδιο το οποίο ρυθμίζει με καλύτερο τρόπο, κατά την κρίση της Κυβέρνησης -εμείς διαφωνούμε- τον τρόπο με τον οποίο θα αντιμετωπιστούν αυτοί οι κίνδυνοι. Ο ίδιος ο Υπουργός χθες από αυτό το Βήμα, χωρίς να έχει χρησιμοποιηθεί τυπικά κατά τον Κανονισμό η διαδικασία του κατεπείγοντος, μίλησε για τον επείγοντα χαρακτήρα ψήφισης αυτού του νομοσχεδίου.
Δεν μας απαντήσατε ούτε χθες ούτε σήμερα ποιος είναι ο επείγων χαρακτήρας και γιατί είναι επείγων ο χαρακτήρας. Είχαμε χθες το ζήτημα της διαχείρισης των πόρων, που επιχειρεί η Γραμματεία, τούτο εδώ το νομοσχέδιο έτσι όπως έρχεται, μία ευρυτάτη οικονομική ανάλυση του πόσο διπλασιάσατε τα κονδύλια για τις Ένοπλες Δυνάμεις, τα χρήματα που έχουν ξοδευθεί, το μέγεθος στο επίπεδο του Γ΄ Κοινοτικού Πλαισίου Στήριξης, δηλαδή την υπερδιόγκωση των αμυντικών μας αναγκών και δεν πήραμε πολιτική απάντηση.
Κατά την κρίση μας θα σας πούμε τι συμβαίνει. Ο τρόπος με τον οποίο φέρνετε το νομοσχέδιο, ο χρόνος στον οποίο το φέρνετε και η θεμελιώδης φιλοσοφία του δεν διαφέρει από την περσινή. Μόνο που τώρα οι διαδικασίες είναι επείγουσες εξαιτίας της 11ης Σεπτεμβρίου, της αλλαγής των διεθνών συσχετισμών, των επικείμενων ενδεχομένως πολέμων και των μετώπων που θα ανοίξουν. Είναι παράξενο να ακούει κάποιος τον Έλληνα Υπουργό Εθνικής Άμυνας να λέει στην ομιλία του "ευτυχώς τελείωσε ο πόλεμος στο Αφγανιστάν", χθες, από αυτό το Βήμα για αυτό το νομοσχέδιο.
Αν είμαστε, λοιπόν, μπροστά σε συμμετοχές κατά τα συμφωνηθέντα είτε με το ΝΑΤΟ είτε με την Ευρωπαϊκή Ένωση είτε με τις ανάγκες και νέων αποστολών, είναι προφανές ότι είναι κατεπείγον το ζήτημα της διακλαδικότητας. Πρέπει να συγκροτηθούν συγκεκριμένες μονάδες.
Δεν μας εξηγήσατε, όμως, σχετικά με τις απειλές που δέχεται το Σώμα των Ενόπλων Δυνάμεων στην Ελλάδα με τη διαδικασία του κατεπείγοντος -με δυσάρεστο το 2002- σε τι η διακλαδικότητα θα διασφαλίσει για παράδειγμα την υπεράσπιση του Αιγαίου και αν αυτό θα είναι προς εξυπηρέτηση δικών μας αναγκών ή επικειμένων αποστολών και άλλων ζητημάτων.
Κοιτάξτε, ο ελληνικός λαός από χθες παρά τα βάσανά του, όταν ακούει για την πολιτική άμυνα η οποία δεν έχει εφαρμοσθεί μέχρι σήμερα, δεν έχει υλοποιηθεί, να μετακινείται επί της ουσίας της πολιτικής -ας αφήσουμε τα διαδικαστικά, αγαπητοί συνάδελφοι- από τη διαδικασία της προετοιμασίας της πολιτικής προστασίας, στην οποία και θα εκπαιδεύεται και θα είναι χρήσιμη σε καιρό ειρήνης, ως κύριο όργανο στο Υπουργείο Εθνικής Άμυνας υπό τον Υπουργό, ξέρει και κατανοεί ότι πρόκειται περί στρατιωτικοποίησης. Και βεβαίως μακριά από εμάς αυτό που ακούστηκε χθες εδώ, να φτιάξουμε ΤΕΑ. Έλεος αν το 2002 χρειάζεται να φτιάξουμε ΤΕΑ! Αυτός είναι ο κίνδυνος που εμείς επισημάναμε.
Ακούμε, λοιπόν, για κινδύνους, για ανάγκη διαχείρισης πόρων, για συμμετοχή σε ειρηνευτικές αποστολές. Για μισό λεπτό. Είναι κίνδυνος η συμμετοχή σε ειρηνευτικές αποστολές; Κάθε άλλο. Από πού, λοιπόν, προέρχεται ο κίνδυνος; Πώς θα τον αντιμετωπίσουμε με αυτό το νομοσχέδιο; Με την παραχώρηση δυνάμεων και περαιτέρω δυνατοτήτων αποφάσεων στον Αρχηγό Γ.Ε.ΕΘ.Α.; Μα είναι προφανές ότι έτσι διευκολύνονται οι απαιτήσαντες αυτό το νομοσχέδιο για λόγους δικούς τους σε επίπεδο παγκοσμιοποίησης. Και είναι ευκολότερο να διαχειρίζεσαι έναν ολόκληρο κορμό Ενόπλων Δυνάμεων έστω και ως δύναμη ταχείας επέμβασης, όταν έχεις να συνεννοείσαι με έναν και να αποφασίζει ένας.
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Τελειώνω αμέσως, κύριε Πρόεδρε και ζητώ την επιείκειά σας και σας ευχαριστώ πολύ.
Αυτή, λοιπόν, την απάντηση, από πού προέρχονται οι αυξημένοι κίνδυνοι και τι δύναται να περιμένει ο ελληνικός λαός για το 2002, όταν διαχειρίζεστε στο Υπουργείο Εθνικής Άμυνας κατά τη δική σας δήλωση, όσα διαχειρίζονται για το Γ' Κοινοτικό Πλαίσιο Στήριξης όλα τα υπόλοιπα Υπουργεία, την οφείλετε εντός του Κοινοβουλίου. Αυτό είναι το πολιτικό ζήτημα. Τα υπόλοιπα καθίστανται λεπτομέρειες, διότι η φιλοσοφία δεν αποκρύπτεται. Όταν, όμως, την υλοποιείτε ως κίνδυνο θα πρέπει να μας εξηγήσετε, κύριε Υπουργέ.
Βεβαίως, καταψηφίζουμε αυτά τα τρία άρθρα της πρώτης ενότητας στα οποία αναφερθήκαμε, παρ΄ ότι σας επισημάναμε ότι στο άρθρο 3 η αντίληψη περί Αεράμυνας δεν μας βρίσκει αντίθετους. Είμαστε, όμως, υποχρεωμένοι για τα υπόλοιπα άρθρα, να καταψηφίσουμε και τα τρία.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο. 
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, η παρέμβαση του κυρίου Υφυπουργού Αμύνης κάθε άλλο παρά με ικανοποίησε, εμένα τουλάχιστον. Περίμενα να μας δώσετε ορισμένες εξηγήσεις. Νομοσχέδιο συζητούμε, ακούστηκαν απόψεις επί τεχνικών θεμάτων αναφερομένων στη δομή των Ενόπλων Δυνάμεων. 
Το πρώτο θέμα είναι αυτό το περί Παλλαϊκής Αμύνης. Πώς την έχετε σχεδιάσει; Δεν νομίζετε ότι είναι μια ευκαιρία το Κοινοβούλιο να πληροφορηθεί και βεβαίως αυτό να περάσει και προς τον ελληνικό λαό, πώς αντιλαμβάνεσθε την ανάπτυξη δραστηριοτήτων στους κόλπους της Παλλαϊκής Αμύνης; 
Σας είπαν οι Βουλευτές και εγώ κυρίως προερχόμενος από παραμεθόριο νησιωτική περιοχή πώς λειτουργεί το σύστημα μέχρι σήμερα, ποιες βελτιώσεις επιφέρει τώρα η ανάθεση αρμοδιότητας στον Α/ΓΕΕΘΑ. Καμία απάντηση δεν πήραμε επ' αυτού. Σας ανέγνωσα δημοσιεύματα περί τροποποιήσεως στη δομή των μεγάλων σχηματισμών. Δεν πήραμε καμία απάντηση και επ' αυτού. Απόρρητα τα έχετε; Πού θα βρείτε λαμπρότερη ευκαιρία και επισημότερη για να ενημερώσετε το Κοινοβούλιο; 
Έκανα και μία πολιτική παρατήρηση επί της οποίας επιμένω. Είσθε κυβέρνηση είκοσι χρόνια και έχετε μεταβάλει δόγματα, σκέψεις, αντιλήψεις και πρακτικές οι οποίες δεν υποβοηθούν το έργο των Ενόπλων Δυνάμεων. Κανείς δεν αποκλείει, μέχρις ότου αποχωρήσετε από την Κυβέρνηση -πράγμα που φαίνεται ότι σίγουρα θα γίνει γρήγορα αυτό- ο επόμενος Υπουργός Αμύνης από το ίδιο κόμμα μέχρι της αναχωρήσεώς σας, κάποια νέα αντίληψη να επιχειρήσει να επιβάλει. 
Εμένα πάντως, κύριε Υπουργέ, το θέμα του Α/ΓΕΕΘΑ με απασχολεί αλλά περισσότερο με απασχολεί η ικανότητα των επιλεγομένων στελεχών. Εμείς τα ζούμε τα στελέχη των Ενόπλων Δυνάμεων πολύ έντονα καθημερινά μέσα στα σπίτια μας στα νησιά και παρακολουθούμε τον αγώνα τους. Έχουμε ένα αίσθημα ασφαλείας παρά τα όσα η απέναντι πλευρά κατά καιρούς οφθαλμοφανέστατα προβάλλει. Τι οφθαλμοφανέστερο να βλέπετε πολεμικό τουρκικό πλοίο να εξοκήλει σε ακτή ελληνικού νησιού; Τι οφθαλμοφανέστερο από το να βλέπετε σμήνος τουρκικών αεροσκαφών να μπαινοβγαίνει στον εναέριο χώρο πάνω από τα νησιά μας; Τι παραπάνω να πω; Η εμπιστοσύνη μας, όμως, προς τις Ένοπλες Δυνάμεις είναι σταθερή. 
Επικαλέσθηκα το Αγαθονήσι και εκεί θέλω να καταλήξω. Είστε περίεργη Κυβέρνηση, κύριε Υπουργέ. Το Αγαθονήσι κανόνια σας ζήτησε; Σας ζήτησε σύστημα αεραμύνης; Ζουν οι νησιώτες στο Αγαθονήσι, εκατόν πενήντα άνθρωποι στο μάξιμουμ της συγκεντρώσεώς των χωρίς αντιαεροπορικές άμυνες, χωρίς πυραύλους, χωρίς πάτριοτ. Τι σας ζήτησε; Ένα κομματάκι γης να χτίσουν αυτοί οι παράτολμοι ένα σπιτάκι και να παραμείνουν εκεί με τα παιδιά τους. 
Εσείς μοιράζετε την Ελλάδα. Την έχετε κάμει κουρελού. Ξεπουλάτε τα μνημεία με το σύστημα της ΕΤΑ, Ελληνικά Τουριστικά Ακίνητα και με την Κτηματική Εταιρεία του Δημοσίου. Τα ξεπουλήσατε, δεν μένει τίποτα. Πάνε στα δικαστήρια οι δήμαρχοι για να περισώσουν ένα κομμάτι γης. Ο Δήμαρχος Αρχαγγέλου αλλά και άλλοι που είναι ΠΑΣΟΚ κόντρα στην Κυβέρνησή σας! Προσέφυγαν στο Συμβούλιο της Επικρατείας για να περισσεύσουν τη δημόσια δωδεκανησιακή γη και μας μιλάτε τώρα για αεροπορικές άμυνες, για Παλλαϊκές Άμυνες, για πάτριοτ, για NMD, για JOINΤCOMMAND. Καλά είναι όλα αυτά, αλλά δέστε και στα νησάκια τι γίνεται. 
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλίδη. 
ΑΡΙΣΤΟΤΕΛΗΣ ΠΑΥΛΙΔΗΣ: Ξεπουλήσατε το σύμπαν, δεν αφήνετε τους νησιώτες να ζήσουν και δεν τους βοηθάτε να παραμείνουν εκεί που πηγαίνετε για επισκέψεις "θέατρο". Στο Αγαθονήσι ο κ. Παπαντωνίου πήγε για θέατρο, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Μόνο που ο κ. Παπαντωνίου τώρα είναι Υπουργός Εθνικής Άμυνας. 
Ο κ. Βαρβιτσιώτης έχει το λόγο. 
ΑΡΙΣΤΟΤΕΛΗΣ ΠΑΥΛΙΔΗΣ: Πήγε με την ιδιότητα του Υπουργού Εθνικής Αμύνης, εάν δεν το γνωρίζετε, κύριε Προεδρεύοντα, και πήγε για θέατρο συνοδευόμενος από κάμερες, από επιτελεία, από ούτε εγώ δεν ξέρω τι άλλο. Κόστισε η επίσκεψη όσο θα κόστιζε η συντήρηση όλου του νησιού ένα χρόνο. 
ΠΡΟΕΔΡΕΥΩΝ (Παναγιώτης Σγουρίδης): Καλώς.
Ο κ. Βαρβιτσιώτης έχει το λόγο.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, ο κύριος Υφυπουργός με απογοήτευσε με την τοποθέτησή του, διότι προσπάθησε να ωραιοποιήσει την Παλλαϊκή Άμυνα. Μα, όλοι μας ζούμε στην Ελλάδα, όλοι μας γνωρίζουμε τι συνέβη τις ημέρες που πέρασαν και όλοι μας γνωρίζουμε ότι η Παλλαϊκή Άμυνα δυστυχώς ακόμη είναι στα χαρτιά, δεν έχει γίνει απολύτως τίποτα. Εδώ και τρία χρόνια έχει ψηφιστεί το νομοσχέδιο και μάλιστα ψηφίστηκε τότε με θριαμβολογίες και με μεγαλοστομίες ότι λύνεται ένα τεράστιο πρόβλημα για το οποίο επί χρόνια δεν μπορούσε να βρεθεί λύση και τώρα η Παλλαϊκή Άμυνα είναι ακόμα στα χαρτιά. 
Ένα από τα αντικείμενα της Παλλαϊκής Άμυνας είναι αναμφισβήτητα και η πολιτική προστασία. Πού υπήρξε αυτή η προσφορά της Παλλαϊκής Άμυνας στις τελευταίες θεομηνίες; 
Εάν θέλετε Παλλαϊκή Άμυνα πρέπει να αρχίσετε να την εφαρμόζετε αμέσως. Φαίνεται όμως ότι η Κυβέρνηση δεν έχει τίποτα στο μυαλό της περί Παλλαϊκής Άμυνας, διότι αλλιώς θα έπρεπε ο κύριος Υφυπουργός, ο οποίος προκλήθηκε πολλές φορές μέσα στην Αίθουσα αυτήν κατά τη σημερινή συνεδρίαση, να μας πει τουλάχιστον το γενικό πλαίσιο μέσα στο οποίο θα κινηθεί η Παλλαϊκή Άμυνα. Αυτή είναι η πρώτη παρατήρησή μου.
Η δεύτερη παρατήρησή μου είναι η εξής: Ορθώς κατά τη γνώμη μου αναθέτεται ως αρμοδιότητα στον Αρχηγό ΓΕΕΘΑ η διεξαγωγή επιχειρήσεων εκτός ελληνικής επικράτειας μετά από απόφαση του ΚΥΣΕΑ και του Υπουργού Εθνικής Αμύνης. Θα ήθελα απλώς να υπενθυμίσω ότι όταν η τότε κυβέρνηση, η κυβέρνηση Μητσοτάκη με εμένα Υπουργό Εθνικής Αμύνης, απεφάσισε την αποστολή μιας φρεγάτας στην Ερυθρά Θάλασσα, χιλιάδες μίλια μακριά από το θέατρο των επιχειρήσεων στον Περσικό Κόλπο, τότε εσείς όλοι κύριοι συνάδελφοι...
ΚΥΡΙΑΚΟΣ ΣΠΥΡΙΟΥΝΗΣ: Όχι, κύριε συνάδελφε.
ΙΩΑΝΝΗΣ ΒΑΡΒΙΤΣΙΩΤΗΣ: Εσείς μπορεί να είστε εξαίρεση, αλλά δεν μιλήσατε, ως συνήθως πράττετε. Μπορεί να έχετε αντιρρήσεις, αλλά δεν μιλήσατε.
ΚΥΡΙΑΚΟΣ ΣΠΥΡΙΟΥΝΗΣ: Συναντηθήκαμε στην ΕΡΤ και σας τα είπα.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Σπυριούνη. Όταν μιλούσατε εσείς δεν ξεσηκώθηκε κανείς να σας διακόψει. 
ΙΩΑΝΝΗΣ ΒΑΡΒΙΤΣΙΩΤΗΣ: Στείλατε τις ΕΓΕς τις γυναίκες του ΠΑΣΟΚ ως δήθεν μητέρες των ναυτών της φρεγάτας που αναχωρούσε και λιποθυμούσαν ότι δήθεν τα παιδιά τους πάνε στον πόλεμο.
ΚΥΡΙΑΚΟΣ ΣΠΥΡΙΟΥΝΗΣ: Οι ΕΓΕς γυναίκες πήγαν; 
ΙΩΑΝΝΗΣ ΒΑΡΒΙΤΣΙΩΤΗΣ: Οι δήθεν μανάδες, οι ΕΓΕς γυναίκες του ΠΑΣΟΚ πήγαν. Αυτά είναι τα δικά σας δημιουργήματα. 
Χαίρομαι, λοιπόν, που και σε αυτό αλλάξατε πορεία. Και αλλάξατε πορεία προς τη σωστή κατεύθυνση. Τουλάχιστον, όμως, να είστε ειλικρινείς στις δηλώσεις σας.
Ο κύριος Υπουργός Εθνικής Αμύνης αρχικά δήλωνε ότι δεν πρόκειται να σταλεί στρατιωτική μονάδα στο Αφγανιστάν. Τώρα έχει ανακρούσει πρύμνα και δηλώνει ότι θα σταλεί στρατιωτική μονάδα στο Αφγανιστάν. Τέλος πάντων, μπορούμε να ξέρουμε ποια είναι η θέση της ελληνικής Κυβερνήσεως; Θα στείλει ή δεν θα στείλει στρατιωτική μονάδα; Και επίσης εάν έκανε προσπάθεια να στελεχωθεί με εθελοντές, η προσπάθεια αυτή απέτυχε διότι δεν υπήρξαν καν εθελοντές;
Ορθώς θεσμοθετούνται δύο οργανικές θέσεις για Υπαρχηγούς του ΓΕΕΘΑ οι οποίοι θα είναι αντιστράτηγοι, αντιναύαρχοι ή αντιπτέραρχοι. Κύριε Πρόεδρε, είχαμε επισημάνει όταν εψηφίζετο ο σχετικός νόμος που καταργούσε τις δύο θέσεις, ότι ήταν λάθος κανείς όμως δεν μας άκουσε τότε. Και τώρα, ύστερα από πέντε χρόνια αναγνωρίζετε το λάθος σας και έρχεστε στα λόγια τα δικά μας. 
Η τελευταία παρατήρησή μου αφορά το άρθρο 3. Ορθώς λέει ότι ο Αρχηγός του ΓΕΕΘΑ είναι υπεύθυνος για την Αεράμυνα της χώρας. Συνεχίζει, όμως, και λέει "και επιπλέον εισηγείται την πολιτική επί όλων των θεμάτων Αεράμυνας της χώρας στον Αρχηγό ΓΕΕΘΑ και στον Υπουργό Εθνικής Αμύνης". 
Βάλτε τουλάχιστον πρώτον τον Υπουργό Εθνικής Άμυνας και μετά τον Αρχηγό ΓΕΕΘΑ, διότι αλλιώς οδηγούμαστε στο πρότυπο της Τουρκίας, όπου ο Αρχηγός ΓΕΕΘΑ είναι ανώτερος του Υπουργού Εθνικής Άμυνας. 
Αυτό θέλετε; Τουρκία να κάνετε την Ελλάδα; Ο Υπουργός Εθνικής Άμυνας έχει το προβάδισμα είτε μας αρέσει είτε δεν μας αρέσει. Εμένα μου αρέσει κι εγώ αυτό πιστεύω. Η Τουρκία μόνο δίνει το προβάδισμα στον Αρχηγό ΓΕΕΘΑ. Και εσείς το προβάδισμα αυτό το θεσμοθετείτε με το άρθρο 3.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε τέσσερα λεπτά για να κλείσετε τη συζήτηση επί της ενότητας των άρθρων αυτών.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κατ΄ αρχήν, θα ήθελα να κάνω μία παρατήρηση. Έκανα την αναφορά για το θέμα της Παλλαϊκής Άμυνας και ιδιαίτερα στη διάσταση της πολιτικής προστασίας, ακολουθώντας τον αγαπητό πρώην Υπουργό κ. Βαρβιτσιώτη. Ούτε για την ιστορία έκανα αναφορά -αυτό το απευθύνω στον κ. Καμμένο- εκτός και αν περιμένατε τις απαντήσεις από τους συναδέλφους. 
Κύριε Καμμένε, όταν μιλάτε απευθύνετε το λόγο στον Υπουργό, για να πάρετε απαντήσεις. Το ένα στοιχείο είναι αυτό.
ΠΑΝΑΓΙΩΤΗΣ ΚΑΜΜΕΝΟΣ: Στον Πρόεδρο απευθύνθηκα.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Από τον Πρόεδρο δεν θα πάρετε απαντήσεις, κύριε Καμμένο. Από τον Υπουργό θα τις πάρετε, αν τις θέλετε. Εάν δεν τις θέλετε, εντάξει.
Δεύτερον, θέλω ειλικρινά να μου εξηγήσετε ως Νέα Δημοκρατία την αντίφαση και θέλω να με ακούσουν και ο κ. Βαρβιτσιώτης και ο κ. Παυλίδης, ο οποίος μας πήγε σήμερα σε άλλο πλανήτη.
ΑΡΙΣΤΟΤΕΛΗΣ ΠΑΥΛΙΔΗΣ: Στο Αγαθονήσι σας πήγα.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Σας είπα ότι και εγώ πήγα στην Τήλο. Άλλη φορά θα εισηγηθώ στον Υπουργό μου, στον κ. Παπαντωνίου, να παίρνει την άδειά σας όταν θα πηγαίνει στα νησιά, πότε θα πηγαίνει για πραγματική δουλειά ή πότε εσείς θα κρίνετε ότι θα πηγαίνει για θέατρο.
ΑΡΙΣΤΟΤΕΛΗΣ ΠΑΥΛΙΔΗΣ: Με προκαλείτε τώρα. 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Σας προκαλώ, διότι αποτελούν απρέπεια οι κουβέντες που είπατε. 
ΑΡΙΣΤΟΤΕΛΗΣ ΠΑΥΛΙΔΗΣ: Απρέπεια είναι η δική σας και να ανακαλέσετε αυτά που είπατε.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Είναι απρέπεια, κύριε Παυλίδη, και θα πρέπει να έχετε περισσότερο σεβασμό σε αυτήν την Αίθουσα. Να μη μιλάτε για τον Υπουργό Εθνικής Άμυνας, λέγοντας ότι παίζει θέατρο.
ΑΡΙΣΤΟΤΕΛΗΣ ΠΑΥΛΙΔΗΣ: Εσείς να έχετε στους Βουλευτές.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Και θέλετε να μιλήσετε για το νομοσχέδιο; Δεν σας ενδιαφέρει το νομοσχέδιο. Οι κορώνες σας ενδιαφέρουν.
ΑΡΙΣΤΟΤΕΛΗΣ ΠΑΥΛΙΔΗΣ: Θα τα πούμε τώρα.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Να τα πείτε τώρα αμέσως. Να έχετε σεβασμό στον εαυτό σας και στην Αίθουσα.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ.
ΑΡΙΣΤΟΤΕΛΗΣ ΠΑΥΛΙΔΗΣ: Τι παρακαλείτε, κύριε Πρόεδρε; Βάλτε τον στη θέση του. 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Παυλίδη, όταν ανοίγετε το στόμα σας, θα πάρετε την απάντηση. Όσον αφορά στην περίεργη Κυβέρνηση, αυτός ο τόπος αγαπά αυτές τις κυβερνήσεις.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, η φράση που είπατε στον κ. Παυλίδη να σέβεται τον εαυτό του και το Κοινοβούλιο, να αποσυρθεί παρακαλώ.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Να την ανακαλέσω, κύριε Πρόεδρε, αλλά θα σας πω ότι είναι απρεπής η παρέμβασή του, να μιλάει για θέατρο για τον Υπουργό Εθνικής Άμυνας. Τι άλλο να σας πω; Χρειάζεται να σας αναφέρω τίποτε άλλο; 
ΜΑΡΙΑ ΔΑΜΑΝΑΚΗ: Κύριε Πρόεδρε, δυσφημούμε και το θέατρο.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Βαρβιτσιώτη, αφού λέτε ότι είναι δική σας έμπνευση η διακλαδικότητα -εγώ να δεχθώ ότι την είχατε εμπνευστεί για να την εφαρμόσετε- και οι αρμοδιότητες του ΓΕΕΘΑ και ο δεύτερος Υπαρχηγός, μπορείτε να μου πείτε επί της ουσίας, για να μην έχουμε σύγχυση και να μην είστε αντιφατικοί στην τοποθέτησή σας, ποια είναι η διαφοροποίησή σας; Ή επειδή τυχαίνει και φέρνουμε εμείς σήμερα τη διάταξη, τα λέτε επειδή εσείς είχατε σκεφτεί να τη φέρετε και τη φέραμε εμείς, οπότε δεν θα την ψηφίσετε; 
Νομίζω ότι δεν είναι υπεύθυνη θέση. Ειλικρινά εάν μου βρείτε μία διάταξη ουσίας στο συγκεκριμένο άρθρο, εγώ θα σας πω: "Μπράβο, διαφοροποιήστε". Παρατήρηση ουσίας, όμως, δεν κάνετε. Καμία! Και αναφέρομαι στο άρθρο 2.
Και όσον αφορά στις παρατηρήσεις που είπε ο κ. Καμμένος, στη Διαρκή Επιτροπή, επειδή είχα την τιμή να στηρίξω αυτό το νομοσχέδιο, τις παρατηρήσεις ή τις φραστικές αλλαγές που θεωρήσαμε ότι έπρεπε να γίνουν και είδαμε ότι είναι σωστές, τις κάναμε.
Τώρα μία παρατήρηση γι' αυτά που είπε η κα Κανέλλη. Είπε: "Ποιος είναι ο εμπνευστής του νομοσχεδίου; Γιατί το φέρατε τώρα, μετά την 11η Σεπτεμβρίου;" Φαίνεται ότι η κα Κανέλλη δεν παρακολουθεί τη διαδικασία. Έρχεται, λέει το μονόλογό της και μετά φτάνει, δεν χρειάζεται τίποτα άλλο.
Θέλω να της υπενθυμίσω -το τόνισα και στη Διαρκή Επιτροπή- ότι αποτολμά Μάιο μήνα του περασμένου χρόνου το ΚΥΣΕΑ να αποφασίσει αυτές τις αλλαγές.
Και δεν υπάρχει κανένας ξένος εμπνευστής. Τις έφερε στα συλλογικά όργανα των Ενόπλων Δυνάμεων. Το συζητήσαμε εκ νέου στο ΣΑΑΜ. Εκεί ομόφωνα -το ξανατονίζω- όλοι οι αρχηγοί των κλάδων είπαν ότι αυτό είναι ένα πρώτο μεγάλο αποφασιστικό βήμα. Δεύτερον, ο Υπουργός δεσμεύθηκε -το έκρινε επείγον- να προχωρήσει η πορεία του εκσυγχρονισμού και της νέας επιχειρησιακής δομής των Ενόπλων Δυνάμεων, διότι έχουμε καθυστερήσει.
Όσο για τα στρατηγεία, κύριε Παυλίδη, σας απήντησε χθες ο κύριος Υπουργός ότι κατ' αρχήν ένα θα είναι το διακλαδικό στρατηγείο του Αιγαίου. Γνωρίζετε αυτό το θέατρο του ενδεχόμενου πολέμου και ποια θα είναι η απειλή. Υπάρχει και το διακλαδικό στρατηγείο στη Θράκη. Από κει και πέρα σας είπε ότι θα σκεφθούμε, θα συζητήσουμε, θα έρθουμε στη Διαρκή Επιτροπή και αν χρειαστεί οτιδήποτε άλλο θα το κάνουμε. Ποια άλλη σαφή πρόταση θα μπορέσει να σας πει κανείς για να δείτε τι σχεδιάζουμε και πού πάμε; 
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει ζητήσει το λόγο επί προσωπικού.
Ορίστε κύριε Παυλίδη έχετε το λόγο για να μας πείτε σε τι συνίσταται το προσωπικό σας θέμα. Βέβαια το Προεδρείο κρίνει ότι μετά την απόσυρση της φράσεως την οποία είπε ο Υπουργός δεν υπάρχει προσωπικό θέμα.
ΑΡΙΣΤΟΤΕΛΗΣ ΠΑΥΛΙΔΗΣ: Ο κύριος Υπουργός απέσυρε μια φράση, αλλά άφησε τη λέξη "απρεπής", διότι χαρακτήρισα θέατρο την επίσκεψη του Υπουργού Εθνικής Αμύνης στο Αγαθονήσι μόνο για να μοιράσει τα ευρώ. Επιμένω επ' αυτού. Θεωρώ ότι είναι καθαρώς πολιτική και του την επιστρέφω. Είναι ασέβεια η στάση του Υφυπουργού ενώπιον του Κοινοβουλίου.
ΠΡΟΕΔΡΕΥΩΝ (Παναγιώτης Σγουρίδης): Να μη δημιουργήσουμε άλλο προσωπικό θέμα. 
ΑΡΙΣΤΟΤΕΛΗΣ ΠΑΥΛΙΔΗΣ: Το "απρέπεια" σας χαρακτηρίζει, κύριε Αποστολίδη, τόσο για το ύφος σας, όσο και για το περιεχόμενο των λόγων σας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρβιτσιώτης έχει το λόγο.
ΙΩΑΝΝΗΣ ΒΑΡΒΙΤΣΙΩΤΗΣ: Δεν αντελήφθη ο κύριος Υπουργός ποιες είναι οι αντιρρήσεις μας. Φαίνεται ότι δεν παρακολούθησε όλη την τοποθέτησή μας. Βεβαίως είμαστε υπέρ της διακλαδικότητας, αλλά θα πρέπει από τον καιρό της ειρήνης το σύστημα της διακλαδικότητας να λειτουργεί σαν ένα ενοποιημένο ολοκληρωμένο και αποκεντρωμένο σύστημα. Ειδάλλως τα αποτελέσματα μπορούν να αποβούν μοιραία. Όμως, ένα τέτοιο σύστημα επιβάλει αλλαγή στην εκπαίδευση, στη δομή και στην οργάνωση των μονάδων.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Μπορείτε να μου πείτε συγκεκριμένη διάταξη που μπορούμε να την αλλάξουμε ή να την βάλουμε για να συμφωνήσετε; 
ΙΩΑΝΝΗΣ ΒΑΡΒΙΤΣΙΩΤΗΣ: Μα σας λέω ...
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Τι μου λέτε; Ότι πρέπει να γίνει άλλη εκπαίδευση; 
ΙΩΑΝΝΗΣ ΒΑΡΒΙΤΣΙΩΤΗΣ: Αν δεν κάνετε αλλαγή στην εκπαίδευση και στην οργάνωση των μονάδων και των σχηματισμών και ακόμη αποκέντρωση δραστηριοτήτων και πολλές άλλες τεχνικές αλλαγές τότε δεν οδηγούμαστε σε διακλαδικότητα. 
Δίνετε αρμοδιότητες στον Αρχηγό ΓΕΕΘΑ και τον εξευτελίζετε λέγοντάς του ότι θα "επισκέπτετε" τις μονάδες. Μα, ο Αρχηγός ΓΕΕΘΑ δεν επισκέπτεται τις μονάδες για να φάει το νεραντζάκι ή το κερασάκι. Επιθεωρεί μονάδες. Ούτε αυτό δεν το δέχεσθε. Μου λέτε, λοιπόν, τώρα ότι κάνετε διακλαδικότητα και ότι αναβαθμίζετε το ρόλο του Αρχηγού ΓΕΕΘΑ; Τίποτα απ' αυτά δεν κάνετε. Επαναλαμβάνω ότι ο καρκίνος δεν θεραπεύεται με ασπιρίνες.
ΠΡΟΕΔΡΕΥΩΝ (Παναγιώτης Σγουρίδης): Ολοκληρώθηκε η συζήτηση επί της ενότητας των άρθρων 1 έως και 3 και εισερχόμαστε στην ψήφισή τους κεχωρισμένως. 
Ερωτάται το Σώμα: Γίνεται δεκτό το άρθρο 1 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό ως έχει κατά πλειοψηφία. 
Ερωτάται το Σώμα: Γίνεται δεκτό το άρθρο 2 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό ως έχει κατά πλειοψηφία. 
Ερωτάται το Σώμα: Γίνεται δεκτό το άρθρο 3 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό ως έχει κατά πλειοψηφία. 
Εισερχόμεθα στη συζήτηση της ενότητας των άρθρων 4 και 5.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, να συζητηθούν χωριστά.
ΠΡΟΕΔΡΕΥΩΝ (Παναγιώτης Σγουρίδης): Απ' ό,τι μου έχει πει ο κύριος Πρόεδρος θα συζητηθούν μαζί.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, δεν δεχόμαστε ταυτόχρονη συζήτηση.
ΛΙΑΝΑ ΚΑΝΕΛΛΗ: Να συζητηθούν χωριστά, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Εδώ όπως ξέρετε, έχουμε συζητήσει πολλές φορές και ολόκληρα νομοσχέδια σε μία ενότητα. 
ΙΩΑΝΝΗΣ ΒΑΡΒΙΤΣΙΩΤΗΣ: Είναι ο παλιός Κανονισμός, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Και στο νέο Κανονισμό υπάρχει η δυνατότητα συζήτησης κατά ενότητα. 
Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, να τα συζητήσουμε μαζί, διότι είναι συναφή. 
Το άρθρο 4 αναφέρεται στη γενική γραμματεία και στο γενικό γραμματέα, στην οποία και υπάγονται οι δύο γενικές διευθύνσεις και η προσωρινή Υπηρεσία Αξιοποίησης και μετεγκατάστασης στρατοπέδων. Και τα δύο άρθρα αποτελούν ομάδα και προτείνω να τα συζητήσουμε μαζί.
ΠΡΟΕΔΡΕΥΩΝ (Παναγιώτης Σγουρίδης): Ο κ. Καμμένος έχει το λόγο.
ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, ο Κανονισμός αναφέρει ότι πρέπει να συζητούμε μεμονωμένα τα άρθρα. Μάλιστα, ο κ. Κακλαμάνης το πρωί είπε ότι θα τα συζητήσουμε άρθρο προς άρθρο. Κάναμε την υποχώρηση να συζητήσουμε σε ενότητα τα άρθρα 1 έως 3. Δεν είναι δυνατόν το άρθρο 4 που εμείς το θεωρούμε θεμελιώδες να το συζητήσουμε με το άρθρο 5 που μπορεί να έχουμε κάποιες απόψεις και να το ψηφίσουμε αν βελτιωθεί. Δεν νοείται να παραβιάζουμε τον Κανονισμό από την πρώτη μέρα της εφαρμογής του. Ζητάμε να εφαρμοστεί ο Κανονισμός. Τουλάχιστον τα άρθρα 4 και 5 να συζητηθούν χωριστά. 
ΠΡΟΕΔΡΕΥΩΝ (Παναγιώτης Σγουρίδης): Κύριε Καμμένε, ο κύριος Πρόεδρος είπε ότι θα συζητήσουμε τα άρθρα 1 έως 5 σε δύο ενότητες. Ρώτησε στην αρχή αν κάποιο άρθρο χρήζει ιδιαίτερης συζήτησης, αλλά αυτό όμως αποφασίζεται και κατά πλειοψηφία μέσα στην Αίθουσα. Όταν η κοινοβουλευτική Πλειοψηφία λέει ότι θα συζητηθεί σε ενότητα τότε από εκεί και πέρα κατά πλειοψηφία αποφασίζετε. Εξάλλου έχουμε άνεση χρόνου και πιστεύω ότι έχουν μία συνάφεια τα δύο αυτά άρθρα. Ούτως ή άλλως ψηφίζονται χωριστά άρθρα και αν σε κάποιο δεχθεί τροποποίηση ο κύριος Υπουργός και συμφωνήσετε και εσείς γιατί να μην το ψηφίσετε; Δεν νομίζω πως χρειάζεται να κάνουμε διαδικαστική συζήτηση μέσα στην Αίθουσα. 
Ο κ. Καμμένος έχει το λόγο.
ΠΑΝΑΓΙΩΤΗΣ ΚΑΜΜΕΝΟΣ: Ιδιαίτερα για τα άρθρα αυτά το 4 και το 5 έχουμε ιδιαίτερο λόγο να μιλήσουμε.
ΠΡΟΕΔΡΕΥΩΝ (Παναγιώτης Σγουρίδης): Θα σας δώσω τον απαραίτητο χρόνο να μιλήσετε.
Ο κ. Βαρβιτσιώτης έχει το λόγο.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, πρόκειται περί δύο διακεκριμένων ενοτήτων. Πρόκειται για τη Γραμματεία Οικονομικού Σχεδιασμού και Αμυντικών Επενδύσεων το άρθρο 4 και περί των πόρων του Π.ΕΘ.Α. το άρθρο 5. Άλλωστε η Αίθουσα δεν έχει τόση μεγάλη προσέλευση συναδέλφων. Μην επιμένετε από την πρώτη ημέρα εφαρμογής του νέου Κανονισμού να δημιουργήσετε τετελεσμένα που θα βλάψουν την πορεία του έργου της Βουλής. Ήδη αν είχατε δεχθεί την άποψή μας από την πρώτη στιγμή θα είχαμε ήδη μπει στη διαδικασία συζήτησης του άρθρου 4. 
ΠΡΟΕΔΡΕΥΩΝ (Παναγιώτης Σγουρίδης): Κύριε Βαρβιτσιώτη, αφήστε μου κάποιο χρόνο να το δω και θα σας απαντήσω.
Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, συζητάμε μέρος ή ακόμη και το άρθρο 5 υπαγόμενο στο άρθρο 4 γιατί αποτελεί συνέχεια του οργανωτικού. Συνιστάται στο Υπουργείο Εθνικής Άμυνας στο επιτελείο του Υπουργού σαν αυτοτελές σχήμα, μία Γενική Γραμματεία Οικονομικού Σχεδιασμού και Αμυντικών Επενδύσεων, όπως θα είναι ο τίτλος της.
Σε αυτό το σχήμα υπάγονται οι παλιές, οι του ν. 2292/95 γενικές διευθύνσεις, η Γενική Διεύθυνση εξοπλισμών, η Γενική Διεύθυνση Αμυντικής Βιομηχανίας, Έρευνας και Τεχνολογίας η άλλη και η προσωρινή υπηρεσία, όπως αποκαλείται από τον ν. 2745/99, Αξιοποίησης και Μετεγκατάστασης Στρατοπέδων.
Σε αυτήν τη γενική γραμματεία ανατίθεται ο ρόλος, όπως εξάγεται και από το γράμμα και από το πνεύμα του άρθρου 4, των παλιών γενικών διευθύνσεων, όπως αυτές αναφέρονται στο επιτελείο του Υπουργού, αν θυμάμαι καλά, σε κάποιο άρθρο του 2292/95. Προβλέπει την έκδοση δύο προεδρικών διαταγμάτων με το πρώτο από τα οποία αυτές οι γενικές διευθύνσεις θα υιοθετηθούν σε τρεις γενικές διευθύνσεις εξοπλισμών, αμυντικής βιομηχανίας, έρευνας και τεχνολογίας. 
Ένα δεύτερο προεδρικό διάταγμα προβλέπεται να εκδοθεί που θα καθορίσει ζητήματα προσωπικού, θα προβλέψει υπηρεσιακές μονάδες, θα καθορίσει αρμοδιότητες και λειτουργίες, οι οποίες θα είναι είτε οι παλιές ή νέες αρμοδιότητες ή οι παλιές που θα συμπληρωθούν με νέες αρμοδιότητες.
Όλα αυτά, λοιπόν, θα αποτελέσουν αντικείμενο των δύο προεδρικών διαταγμάτων και προβλέπεται ότι οι λεπτομέρειες του όλου σχήματος θα συμπληρωθούν και με στρατιωτικό προσωπικό βαθμών και αρμοδιοτήτων που θα καθορίζονται με μια υπουργική απόφαση. Αυτό είναι το γραμματικό και το πνευματικό σχήμα του άρθρου 4.
Θέλω τώρα να προσθέσω κάτι απαντώντας στις επιφυλάξεις που εκφράστηκαν γι' αυτήν τη γενική γραμματεία. Όλο και όλο το πρόβλημα συνίσταται όχι στο ουσιαστικό σχήμα όσο και κυρίως ή αποκλειστικά σε αυτό, ότι ο γενικός γραμματέας για το Υπουργείο Εθνικής Άμυνας, απηχεί την αντίληψη και την εικόνα του γενικού γραμματέα ενός Υπουργείου που προΐσταται.
Πράγματι δημιουργεί πρόβλημα η ανησυχία αυτή. Έχουμε, όμως, τις δεδηλωμένες θέσεις του Υπουργού και του Υφυπουργού Εθνικής Άμυνας, τόσο στη Διαρκή Επιτροπή, που επί τριήμερον κουβεντιάζαμε, όσο και στη χθεσινή επί της αρχής συζήτηση του νομοσχεδίου. Πέραν από τη δεδηλωμένη θέση του Υπουργείου ότι δεν αποτελεί κρίκο ιεραρχίας και δεν έχει καμία σχέση με την άμεση σχέση των κλάδων προς τον Υπουργό Εθνικής Άμυνας, η γενική γραμματεία δεν έχει καμία λειτουργική ανάμειξη στα θέματα αρμοδιότητος και ευθύνης των κλάδων, η ύπαρξή της δεν έχει κανέναν δεσμό ιεραρχίας και επομένως δεν διαταράσσει το αρμονικό πνεύμα ιεραρχίας που πρέπει να διέπει, να συνδέει και να γονιμοποιεί το δεσμό προϊστάμενος-υφιστάμενος ευθέως από το νόμο και από το Σύνταγμα.
Οι αιτιάσεις, πιστεύω, αποδυναμώνονται ακόμη περισσότερο αν αξιοποιήσει κανείς και μόνο αυτό. Ποιο; Το πλαίσιο που καθορίζεται από τον ίδιο τον τίτλο. Θα είναι οικονομικού σχεδιασμού. Η Κυβέρνηση έχει την ευθύνη. Τον οικονομικό σχεδιασμό του Υπουργείου Εθνικής Άμυνας δεν τον σχεδιάζουν οι κλάδοι. Οι κλάδοι λένε τι θέλουν. Από κει και πέρα, ο οικονομικός σχεδιασμός στο σύνολο της κυβερνητικής πολιτικής είναι ευθύνη του Υπουργείου. Επομένως, σαν τεχνοκρατικό όργανο του Υπουργείου θα υλοποιεί τις κυβερνητικές αποφάσεις, τον προϋπολογισμό, τον οικονομικό σχεδιασμό του Υπουργείου Εθνικής Άμυνας. Πιστεύω ότι δεν δικαιολογείται. Υπήρχαν λαθάκια. Και περισσότερο οφείλεται στην ποιότητα, κύριοι συνάδελφοι, εκείνου που αναλαμβάνει ένα ρόλο να σέβεται τους θεσμούς. Από εκεί έγιναν μερικές παρεξηγήσεις που ερεθίζουν την ανησυχία κάποιων συναδέλφων, κύριε Πρόεδρε. Γιατί δυστυχώς όταν δεν υπάρχει ποιότητα και επωμισθεί κάποιος άνθρωπος εξουσία, τότε γίνεται..., δεν θέλω να πω τη φράση. Υπάρχει, λοιπόν ένα πρόβλημα, δεν θέλω να το πω. Έγιναν τύραννοι κάποιοι. Θα το πω, κύριε Πρόεδρε, επειδή το γέλιο σας με προκαλεί. Υπερέβησαν κάθε όριο και προκάλεσαν τις σεμνές και ωραίες Ένοπλες Δυνάμεις. Προκάλεσαν, την ιεραρχία, αν θέλετε, να μιλήσουμε με απλά, υπεύθυνα και τίμια λόγια εδώ μέσα. Κύριε Πρόεδρε, να μην πάω και σε ονόματα, γιατί θα γίνει έκρηξη εδώ μέσα. Θέλει προσοχή το πράγμα.
ΠΡΟΕΔΡΕΥΩΝ (Παναγιώτης Σγουρίδης): Όχι εκρήξεις!
ΚΥΡΙΑΚΟΣ ΣΠΥΡΙΟΥΝΗΣ: Πιστεύω ότι η διάρθρωση και με τις δηλώσεις δεν εγκυμονεί κανένα κίνδυνο. Επιπλέον οι αρχηγοί έχουν και μία οντότητα, έχουν και μία ανατομία. Και εκεί ο αρχηγός δεν δέχεται να ψαλλιδίζεται ο ρόλος του από τον άσχετο ανώνυμο. Είναι και προβλήματα της υποστάσεως, ποιος είναι ο αρχηγός. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Θα συζητήσουμε τα άρθρα 4 και 5 χωριστά. Δηλαδή το 5 θα πάει σε ενότητα των άρθρων αύριο, με τη συμφωνία ότι το νομοσχέδιο θα τελειώσει αύριο και θα ψηφισθεί και επί των άρθρων μαζί με τις τροπολογίες που θα συζητηθούν των συναδέλφων Βουλευτών, τις εμπρόθεσμες. 
Ο κ. Μολυβιάτης έχει το λόγο.
ΠΕΤΡΟΣ ΜΟΛΥΒΙΑΤΗΣ: Ευχαριστώ, κύριε Πρόεδρε, θα είμαι συντομότατος. 
Δεν είμαι ειδικός στα θέματα αυτά και ο κ. Καμμένος είμαι βέβαιος ότι θα αναπτύξει λεπτομερώς και κατά τρόπο πειστικό τις θέσεις του Κόμματός μας στο άρθρο 4.
Εγώ θα ήθελα απλώς να επισημάνω ότι η δημιουργία ενός πολιτικού οργάνου, πολυπληθούς, στο επίπεδο της γενικής γραμματείας, φοβάμαι ότι θα υποβαθμίσει ακόμα περισσότερο το βάρος των υπηρεσιακών εισηγήσεων. Δηλαδή, ενώ εδώ σε θέματα που αφορούν τρισεκατομμύρια δραχμές θα έπρεπε να λαμβάνονται κατά κύριο λόγο υπόψη οι υπηρεσιακές ανάγκες, οι υπηρεσιακές εισηγήσεις, εδώ με ένα τέτοιο όργανο φοβάμαι ότι υποβαθμίζεται ακόμη περισσότερο ο ήδη παραγκωνισμένος αποφασιστικός ρόλος που θα έπρεπε να είχαν οι αρμόδιες στρατιωτικές υπηρεσίες. 
Θα μου επιτρέψετε όμως, κύριε Πρόεδρε, μια και έχω το λόγο, να επωφεληθώ της ευκαιρίας για να αναφερθώ σε κάτι που λέχθηκε στη χθεσινή συνεδρίαση από τον αγαπητό συνάδελφο, κ. Ακριβάκη, σχετικά με το παρελθόν βέβαια, αλλά πρέπει να αποκαθίσταται η ιστορική αλήθεια για το περίφημο σύνθημα "βυθίσατε το ΧΟΡΑ" το οποίο εχρησιμοποίησε ο ιδρυτής του ΠΑΣΟΚ, Ανδρέας Παπανδρέου. 
Επειδή έχω προσωπική γνώση του θέματος, θα ήθελα να αποκαταστήσω την ιστορική ακρίβεια. Δεν αναφέρομαι στη συνεργασία του Κωνσταντίνου Καραμανλή και του Ανδρέα Παπανδρέου στα εθνικά θέματα, η οποία πράγματι υπήρξε την εποχή μετά το 1981, όταν ο Κωνσταντίνος Καραμανλής ήταν Πρόεδρος της Δημοκρατίας και ο Ανδρέας Παπανδρέου Πρωθυπουργός. Τότε πράγματι ο Κωνσταντίνος Καραμανλής στήριξε την προσπάθεια του Ανδρέα Παπανδρέου να υιοθετήσει την ευρωπαϊκή εξωτερική πολιτική που είχε εγκαινιάσει ο Καραμανλής. 
Στο συγκεκριμένο όμως θέμα. Τον Αύγουστο του 1976 βγήκε το "ΧΟΡΑ" για έρευνες στο Αιγαίο και μπήκε σε κάποια στιγμή στην ελληνική υφαλοκρηπίδα, όπου άρχισε να κάνει έρευνες. Μου έδωσε τότε εντολή ο Κωνσταντίνος Καραμανλής να ενημερώσω τα κόμματα της Αντιπολιτεύσεως. Αναζήτησα τον Ανδρέα Παπανδρέου, ο οποίος, μου είπαν, βρισκόταν σε περιοδεία στη Θράκη. Τότε δεν είχαμε κινητά τηλέφωνα και παρεκάλεσα τη Χωροφυλακή να βρει τον Ανδρέα Παπανδρέου και να τον ενημερώσω. Και πράγματι το απόγευμα μίλησα με τον Ανδρέα Παπανδρέου και του είπα: "Κύριε Πρόεδρε, το "ΧΟΡΑ" μπήκε στην ελληνική υφαλοκρηπίδα, κάνει έρευνες και επομένως μπαίνουμε σε κρίση με την Τουρκία". Μου απήντησε ο μακαρίτης Παπανδρέου: "Ο Πρόεδρος νομίζει ότι πρέπει να εγκαταλείψω την περιοδεία μου και να επιστρέψω;" Του είπα: "Κύριε Πρόεδρε, αυτό είναι θέμα δικό σας. Όταν αποφασίσετε να επιστρέψετε, θα σας ενημερώσει πλήρως ο ίδιος ο Πρωθυπουργός, Κωνσταντίνος Καραμανλής". 
(Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Αυτή, κύριε Πρόεδρε, ήταν η πρώτη και η μόνη επαφή που εγένετο μεταξύ Πρωθυπουργού δι' εμού και του Ανδρέα Παπανδρέου για το επεισόδιο εκείνο. Ο Ανδρέας Παπανδρέου γύρισε από τη Θράκη μετά δύο ημέρες -ήταν Παρασκευή η επαφή μας- τη Δευτέρα και ενημερώθηκε από τον Πρωθυπουργό. Το σύνθημα "βυθίσατε το ΧΟΡΑ" το είπε ενόσω βρισκόταν στη Θράκη, χωρίς καμία απολύτως προσυνεννόηση, χωρίς καμία επαφή με τον Πρωθυπουργό Κωνσταντίνο Καραμανλή. Η μόνη επαφή που έγινε ήταν δι' εμού και η μόνη συζήτηση που είχαμε ήταν αυτή την οποία σας ανέφερα. Επομένως το λεγόμενο ότι το "βυθίσατε το ΧΟΡΑ" ελέχθη με προσυνεννόηση, είναι απολύτως ανακριβές. Και επ' αυτού μπορώ να σας διαβεβαιώσω προσωπικά διότι έχω προσωπική γνώση. Άλλο το θέμα της ευρύτερης συνεργασίας Καραμανλή και Παπανδρέου για τα εθνικά θέματα σε μεταγενέστερη εποχή, όταν ο Καραμανλής ήταν Πρόεδρος της Δημοκρατίας και ο Ανδρέας Παπανδρέου Πρωθυπουργός.
Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Καμμένος έχει το λόγο.
ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, όσον αφορά τις ενότητες των άρθρων, θα συζητήσουμε το άρθρο 4 και δεν σημαίνει ότι συμφωνούμε να πάει ως μία ενότητα το άρθρο 5 μέχρι το τέλος στην αυριανή συζήτηση. 
Στις διατάξεις του άρθρου 4 περιλαμβάνεται η σύσταση αυτοτελούς Γενικής Γραμματείας Οικονομικού Σχεδιασμού και Αμυντικών Επενδύσεων. Στη Γενική Γραμματεία υπάγονται η Γενική Διεύθυνση Εξοπλισμών, η Γενική Διεύθυνση Αμυντικής Βιομηχανίας και η Υπηρεσία Αξιοποίησης Μετεγκατάστασης των Στρατοπέδων. Η σύσταση αυτής της γραμματείας έρχεται να αυξήσει περαιτέρω τα προβλήματα της ομαλής στρατιωτικής συμβίωσης, συνεργασίας και συντονισμού των φορέων του Υπουργείου Εθνικής Αμύνης, τα οποία και μόνη η Γενική Διεύθυνση Εξοπλισμών έχει δημιουργήσει. Η Γενική Διεύθυνση Εξοπλισμών με μία υδροκέφαλη οργάνωση αντιμετώπιζε τα ιδιαίτερα σοβαρά αμυντικά θέματα και προβλήματα με τη δική της φιλοσοφία ή καλύτερα νοοτροπία η οποία σε συγκεκριμένες περιπτώσεις υψηλής δαπάνης εξοπλιστικών προγραμμάτων ήταν εκ διαμέτρου αντίθετη, της υπεύθυνης και πλέον αρμόδιας γνώμης των συλλογικών στρατιωτικών οργάνων, όπως τα Ανώτατα Στρατιωτικά Συμβούλια των Κλάδων, αλλά και με τελικό κόστος ιδιαίτερα σημαντικότερο και η επιχειρησιακή αποτελεσματικότητα μειωμένη. 
Έχουμε συζητήσει επανειλημμένως στη Βουλή και έχουμε υποβάλει σχετικές ερωτήσεις παραδείγματος χάρη, για το σύστημα αυτοπροστασίας των αεροσκαφών F 16, την άστοχη επιλογή του αεροσκάφους τετάρτης γενιάς Eurofighter, τη σύμβαση κατασκευής των υποβρυχίων 214 από τα Ναυπηγεία Σκαραμαγκά, η οποία τελικά μετατράπηκε σε σύμβαση με τη γερμανική εταιρεία HDB. Εδώ θα ήθελα να υπενθυμίσω ότι η Ελλάς έχει το προνόμιο να πληρώνει ακριβότερα υποβρύχια που παρήγγειλε, ενώ δεν υπήρχαν καν σε σχέδια. Την τροποποίηση της σύμβασης για την αλλαγή του οχήματος των βλημάτων στίγκερ από μερσεντές σε αμερικάνικα hammer και το τεράστιο σκάνδαλο, το οποίο μέχρι τώρα ευτυχώς η σημερινή ηγεσία του Υπουργείου έχει σταματήσει. Πρόκειται περί τεραστίου σκανδάλου, δουλικής συμπεριφοράς. Αναφέρομαι στον ηλεκτρονικό πόλεμο, στην προμήθεια συστήματος ηλεκτρονικού πολέμου που από 18 δισεκατομμύρια έφθασε στα 28 δισεκατομμύρια δραχμές με πρωτοφανή συνεννόηση που η Γενική Διεύθυνση Εξοπλισμών κάλεσε τον επιχειρηματία και αύξησε την προκαταβολή από 40% σε 50%, έχοντας δε πρόταση για το ίδιο σύστημα δοκιμασμένο από χώρες του ΝΑΤΟ, προσφορά που βγήκε πρώτη στο διαγωνισμό με κόστος το 1/3 της τιμής που επιλέχθηκε.
Και βεβαίως αυτό ευτυχώς το έχει σταματήσει η σημερινή ηγεσία του Υπουργείου. Εμείς θα το στείλουμε και στον εισαγγελέα το θέμα αυτό, διότι πρόκειται περί τεραστίου σκανδάλου. Ανακαλύψαμε δε ότι όλοι οι υπάλληλοι της Επιτροπής που ενέκρινε το συγκεκριμένο σύστημα ήταν αυτοί οι οποίοι σήμερα δουλεύουν στην εταιρεία που το προμηθεύει. Για την εξάλειψη των προβλημάτων αυτών τα οποία άπτονται της χρηστής διοικήσεως, αλλά και της ορθολογικής τουλάχιστον διάθεσης του δημοσίου χρήματος, η σύσταση της γενικής γραμματείας δεν παρέχει εγγυήσεις, αντίθετα η υπαγωγή άλλων υπηρεσιών πέραν της Γενικής Διεύθυνσης Εξοπλισμών οικονομικού καθαρά χαρακτήρα δημιουργεί ερωτηματικά για την αποτελεσματικότητα και τη φερεγγυότητά της. 
Η γενική γραμματεία αποτελεί κύριο όργανο και μάλιστα πολυπληθές που οφείλει την ύπαρξή του στην αποψίλωση αρμοδιοτήτων από το ΣΑΓΕ και τα γενικά επιτελεία. Αν η αποψίλωση αυτή ήταν αποδοτική και αποδεκτή, δεν θα υπήρχε πρόβλημα. Όταν, όμως, τα προβλήματα μεγαλώνουν και μάλιστα κοστίζουν ακριβά... Είκοσι τέσσερα εκατομμύρια το χρόνο θα κοστίζει ο γενικός γραμματέας συν οι τρεις γενικοί διευθυντές που θα πληρώνονται με μισθούς πολύ υψηλότερους του Αρχηγού του Γενικού Επιτελείου Εθνικής Αμύνης. Ήταν χαρακτηριστικό δε αυτό που είπε ο Κοινοβουλευτικός μας Εκπρόσωπος και πρώην Υπουργός κ. Βαρβιτσιώτης, ότι οδηγός του πρώην Αρχηγού του Γενικού Επιτελείου Εθνικής Αμύνης έπαιρνε περισσότερα λεπτά από τον ίδιο τον Αρχηγό του Επιτελείου Εθνικής Αμύνης!
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα παρακαλέσω την ανοχή σας, όπως έγινε και στον προηγούμενο ομιλητή, κατά έξι λεπτά.
ΠΡΟΕΔΡΕΥΩΝ (Κωνσταντίνος Βρεττός): Η ανοχή δεν ήταν κατά έξι λεπτά, ήταν κατά δύο λεπτά. 
ΠΑΝΑΓΙΩΤΗΣ ΚΑΜΜΕΝΟΣ: Εντάξει, κύριε Πρόεδρε, την ίδια ανοχή.
Ένα ακόμη σημαντικό σημείο του άρθρου 4 είναι ότι δεν προσδιορίζεται με συγκεκριμένο τρόπο η μορφή της γενικής γραμματείας πέραν της θέσης του γενικού γραμματέα με τις αποδοχές που προαναφέραμε και όλα τα θέματα αφήνονται να ρυθμιστούν με προεδρικά διατάγματα. Η έκδοση προεδρικών διαταγμάτων αποτελεί νόμιμη μεν διαδικασία, πλην όμως αποστερεί τη Βουλή από τη δυνατότητα ελέγχου του περιεχομένου για εύλογους λόγους. 
Τώρα είχαμε το φοβερό αυτό φαινόμενο της περίπτωσης του συναδέλφου κ. Σμπώκου. Ο κ. Σμπώκος, όταν έμπαινε στο Υπουργείο Εθνικής Άμυνας οι στρατηγοί κάθονταν προσοχή. Το ανέφερε, χωρίς να τον ονοματίσει και ο εισηγητής του ΠΑΣΟΚ. Τι πάμε, λοιπόν, να δημιουργήσουμε τώρα; Πάμε να θεσμοθετήσουμε όχι έναν, αλλά τέσσερις "Σμπώκους", οι οποίοι μέσα στο Υπουργείο Εθνικής Άμυνας θα κάνουν ό,τι εκείνοι επιθυμούν, αγνοώντας τους στρατηγούς, αγνοώντας την ιεραρχία και προχωρώντας σε συμφωνίες σε θέματα εξοπλισμών που μέχρι τώρα φαίνεται ότι έχει ανακαλύψει η σημερινή ηγεσία του Υπουργείου Εθνικής Αμύνης ότι ήταν σκανδαλώδεις και γι' αυτό το λόγο τις έχει σταματήσει. 
Αντί, λοιπόν, να εφαρμόσουμε αυτό που εφαρμόζεται διεθνώς, δηλαδή να υπάρχει ένας συμβουλευτικός φορέας ο οποίος θα αποτελείται από επιστήμονες, από ειδικούς, ο οποίος θα συμβουλεύει το MOD, το γραφείο δηλαδή του Υπουργείου Εθνικής Αμύνης, όπως γίνεται σε όλα τα κράτη του ΝΑΤΟ, δημιουργούμε γενική γραμματεία η οποία ουσιαστικά θα έχει ρόλο σημαντικό στο Υπουργείο, θα είναι κύριο όργανο και θα ελέγχει στρατιωτικούς. 
ΠΡΟΕΔΡΕΥΩΝ (Κωνσταντίνος Βρεττός): Εντάξει, κύριε Καμμένε, τελειώσατε. 
ΠΑΝΑΓΙΩΤΗΣ ΚΑΜΜΕΝΟΣ: Αφού θέλετε να σταματήσω, σταματώ, αλλά πάντως εμείς να ξέρετε ότι ένας λόγος που δεν ψηφίζουμε το νομοσχέδιο αυτό είναι αυτό το θέμα. Και θα δείτε ότι δυστυχώς θα δημιουργηθεί αυτή η γενική γραμματεία και θα δημιουργηθούν τα ίδια και μεγαλύτερα προβλήματα που και το ΠΑΣΟΚ έχει αναγνωρίσει από τη Γενική Διεύθυνση Εξοπλισμών.
ΠΡΟΕΔΡΕΥΩΝ (Κωνσταντίνος Βρεττός): Η κα Κανέλλη έχει το λόγο.
ΛΙΑΝΑ ΚΑΝΕΛΛΗ: Θα είμαι σύντομη, κύριε Πρόεδρε. Άλλωστε τα συζητήσαμε αναλυτικά. Επιμένω να το λέω, λειτουργούμε κάπου ανάμεσα στον παλαιό και στον καινούριο Κανονισμό στην επιτροπή.
Αν δεν υπήρχαν, κύριε Υπουργέ, άρθρα στο παρόν νομοσχέδιο ρυθμίσεως ζητημάτων προσωπικού των Ενόπλων Δυνάμεων, θα αρκούσε αυτό το άρθρο, το 4 και μόνο, για να πει κάποιος συνολικώς "όχι". Μιλούμε για τεράστια ποσά -σεις είπατε, να μην τα επαναλάβω, τα είπε και χθες ο Υπουργός- που διατίθενται για την άμυνα της χώρας, για απίστευτο μέγεθος στο Ακαθάριστο Εθνικό Προϊόν. Μάλιστα χθες έκανε και χαρακτηριστικές συγκρίσεις. Ούτε για την παιδεία ξοδεύονται τόσα χρήματα ούτε για τούτο ούτε για εκείνο ούτε για τόσα άλλα. Έχουμε εξοπλιστικά προγράμματα, διεθνείς υποχρεώσεις, συμμετοχές σε αποστολές και τόσα άλλα.
Και ερχόμαστε να φτιάξουμε τώρα τι; 'Ένα μίνι, ας μου επιτραπεί γιατί σπανίως χρησιμοποιώ τέτοιες λέξεις, ένα μικρό Υπουργείο Οικονομικών και Εμπορίου που θα διαχειρίζεται αυτούς τους τεράστιους πόρους, τακτοποιώντας πρόσωπα, φίλους ενδεχομένως, γνωστούς ενδεχομένως, όχι με την αρνητική έννοια του όρου "φίλους και γνωστούς" αλλά με τη δυσλειτουργική.
Προς τι; Δεν υπάρχουν επαρκείς τεχνοκράτες ή δεν είναι προειλημμένη η κατευθυντήρια γραμμή, η απόφαση; Δεν ξέρετε πού θέλετε να χρησιμοποιήσετε αυτά τα χρήματα; Θέλετε ορθολογικότερη κατανομή με τη δημιουργία μιας γενικής διευθύνσεως, δηλαδή χρειάζεστε μάνατζερς από την αγορά, γιατί και η άμυνα της χώρας παίζει πια στο παιχνίδι της αγοράς; Αύριο το πρωί δηλαδή θα είναι ευκολότερο να χρησιμοποιήσετε αυτήν τη γραμματεία και τρεις διευθύνσεις ανεξάρτητες. Γιατί δεν είναι μόνο οι τρεις διευθύνσεις. Λέτε μέχρι τρεις διευθύνσεις. Λέτε λίγο παρακάτω ότι θα έχετε και αυτοτελείς υπηρεσιακές μονάδες, που θα συσταθούν. 
Όλα τούτα δε, σας το είχαμε επισημάνει και στην επιτροπή, με προεδρικό διάταγμα εν τω μέλλοντι και δεσμευθήκατε. Σας άκουσα εσείς ο ίδιος να λέτε ότι θα φέρετε το προεδρικό διάταγμα για συζήτηση εδώ. Μα, λίγο παρακάτω, στο ίδιο άρθρο, είναι ο Υπουργός ο οποίος αποφασίζει τα προσόντα. 'Οπως λένε και στο επίπεδο της αγοράς των μάνατζερς, αποφασίζει τα προσόντα αυτών που θα εισέλθουν στη γενική γραμματεία και θα χρειαστεί να βοηθήσουν και θα παίρνουν τους παχυλούς μισθούς. Κάνει και job description, δηλαδή κάνει περιγραφή του πλάνου εργασίας αυτών των πραγμάτων ο ίδιος ο Υπουργός. Θα φτιάξει ένα μικρό κατ' εσάς σχήμα, απαραίτητο, για να κάνει τι; 
Για το Κομμουνιστικό Κόμμα οι δαπάνες πρέπει να είναι λίγες, οι λιγότερες δυνατές, οι απολύτως απαραίτητες για την άμυνα της χώρας. Ως γνωστόν, ενδεχομένως ο Ελληνικός Στρατός μπορεί να μην είναι εφοδιασμένος με τα κατάλληλα ή η Αεροπορία ή το Ναυτικό, για μια αποστολή στο Αφγανιστάν, για μια αποστολή στην έρημο.
Αν αύριο το πρωί έλθει το ΝΑΤΟ και μας ζητήσει εμάς να στείλουμε μονάδα που θα την αποφασίσει το μεικτό διακλαδικό όργανο στη Βόρεια Αφρική, ο ελληνικός λαός θα πληρώσει και θα έχει εγκρίνει η γενική γραμματεία ειδικό εξοπλισμό για μάχες στην έρημο; Αυτό θα τακτοποιήσει τα εθνικά μας συμφέροντα, τα κυριαρχικά δικαιώματα της Ελλάδας; Δηλαδή άμα χρειαστούμε ειδικό εξοπλισμό, τι θα τον κάνετε; Και σχετικά με τους αξιωματικούς της ΕΥΠ, θα γίνουμε ειδικοί, λοιπόν, για τον πόλεμο της ερήμου; Θα έχουμε και ένα διακλαδικό όργανο-στρατηγείο, θα έχουμε και ένα στρατηγό που θα τον πούμε αύριο το πρωί "η Αλεπού της Ερήμου", θα τον πούμε "η Αλεπού του Αφγανιστάν" και θα τον στείλουμε εκεί; 
Θα πληρώνει ο ελληνικός λαός μ' αυτόν το νόμο; Γιατί δεν τα δίνει για σχολεία, γιατί δεν τα δίνει για νοσοκομεία; Και τα δίνει γιατί χρειαζόμαστε να υπερασπιστούμε τη διεθνή έννομη τάξη, το ΝΑΤΟ, τα προβλήματα που έχουν οι Αμερικανοί με τους Ταλιμπάν ή η διεθνής τρομοκρατία; Ξέρετε πόσα μπορούν να εφευρεθούν; 
Τι θα πούμε στον ελληνικό λαό; Ότι ερχόμαστε εδώ και του λέμε ότι χρειαζόμαστε μια γενική διεύθυνση, για να τα χειρίζεται συνολικά για αμυντικούς, στρατιωτικούς θολούς σκοπούς, που δεν αποτρέπουν τους κινδύνους. Γιατί, κύριε Υπουργέ, έχετε κάνει κάποια πράγματα, λέτε ότι έχετε δώσει κάποια λεφτά. 
Γιατί είναι κρίσιμο το 2002; Δόξα τω Θεώ, διπλασιάσαμε τα λεφτά, έχετε κάνει τα πάντα σωστά, όπως λέτε από πλευράς διπλωματικής εκστρατείας και αμυντικής θωράκισης της χώρας. Γιατί, λοιπόν, είμαστε σε δυσκολία το 2002; Γιατί απειλούμεθα; Λιγότερο έπρεπε να απειλούμεθα και μάλιστα ευθέως ανάλογα και δυσανάλογα ταυτόχρονα με αυτά που έχουμε ξοδέψει. 
Μας ειπώθηκε χθες ότι είναι πάρα πολλά και χρειάζεται η γενική γραμματεία για να μειωθεί από το 5% στο 4% μέσα σε μια δεκαετία. Δηλαδή μας είπατε ότι ξοδέψαμε πολλά, δεν τα καταφέραμε, έχουμε απειλές, έχουμε όμως και ιδιαίτερες ανάγκες και τώρα χρειαζόμαστε ένα μάνατζερ επιπέδου αγοράς, μια γενική γραμματεία την οποία θα οργανώσουμε καλά για να διαχειριστεί τη μείωση των ποσών και τη διόγκωση των κινδύνων. 
Αδυνατούμε να σας παρακολουθήσουμε ειλικρινά. Κατανοούμε την ανάγκη στήριξης των θέσεων του κόμματος της Αξιωματικής Αντιπολίτευσης βασισμένη στο λόγο του κ. Καραμανλή χθες, που την εκλάβατε ως στήριξη της έσχατης άρνησης που πρέπει να δώσετε, που σημαίνει ότι υφίστασθε και έσχατη πίεση. 
Μα, μήπως η έσχατη άρνηση στην οποία πρέπει να καταφύγετε τώρα και με την ενίσχυση, όπως ζητήσατε, των κομμάτων της Βουλής, προέρχεται από τη μέχρι σήμερα ακολουθηθείσα πολιτική; Διότι είναι γνωστό ότι όταν έχουμε ένα ματς πυγμαχίας, η κρίσιμη στιγμή του σφυρίγματος είναι τα χτυπήματα κάτω από τη ζώνη και όταν ο άλλος είναι κολλημένος στα σχοινιά.
Πώς κολληθήκαμε στα σχοινιά ως χώρα; Επειδή ξοδέψαμε αυτά τα χρήματα ή επειδή μας έλειπε η Γενική Γραμματεία Διαχείρισης Πόρων των Ενόπλων Δυνάμεων; Διότι, κολληθήκαμε στα σχοινιά από κάποιον -αυτόν τον κάποιον πρέπει να τον αναζητήσουμε- ή ενδεχομένως από λάθους χειρισμούς ή λάθος μπουνιές. Την κρίσιμη στιγμή, λοιπόν, δεν θα μας σώσει ένα σφύριγμα διαιτητή όταν είναι ταυτόχρονα ο διαιτητής αυτός ο οποίος ρίχνει και τις μπουνιές!
ΠΡΟΕΔΡΕΥΩΝ (Κωνσταντίνος Βρεττός): Η κα Δαμανάκη, Κοινοβουλευτικός Εκπρόσωπος του Συνασπισμού της Αριστεράς και της Προόδου, έχει το λόγο.
ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε. Θα είμαι πολύ σύντομη, διότι τα θέματα έχουν ήδη συζητηθεί πολύ διεξοδικά. 
Θέλω απλώς να υπογραμμίσω ότι εμείς καταψηφίζουμε το άρθρο 4. Θεωρούμε ότι είναι ανίκανο να αντιμετωπίσει το τεράστιο πρόβλημα που υπάρχει, της έλλειψης διαφάνειας και δημοκρατικού ελέγχου στο θέμα των προμηθειών των Ενόπλων Δυνάμεων. Υπάρχουν πολλές καταγγελίες οι οποίες είναι τεκμηριωμένες και το Υπουργείο δεν έχει δώσει απάντηση. Υπάρχει ένα κακό παρελθόν δεκαετιών στο θέμα των προμηθειών των Ενόπλων Δυνάμεων και όταν όλα αυτά συμβαίνουν, απάντηση δεν μπορεί να είναι η ενοποίηση δύο διευθύνσεων που υπάρχουν σ' αυτόν το χώρο. 
Είναι ανάγκη -και επαναφέρω την πρότασή μας- να υπάρξει μια σοβαρή επιτροπή από ανθρώπους κύρους, εκπροσώπους κομμάτων, επιστήμονες, που πραγματικά θα εγγυηθούν και θα έχουν την έξωθεν καλή μαρτυρία ότι θα αποφασίζουν για τα εξοπλιστικά προγράμματα και τις προμήθειες με βάση το συμφέρον της χώρας και όχι με βάση τις πιέσεις των προμηθευτών, οποιεσδήποτε πιέσεις ή με βάση τα συγκεκριμένα συμφέροντα των συγκεκριμένων κλάδων. 
Το άρθρο κινείται σε μια κατεύθυνση αναπαραγωγής, κατά την άποψή μας, της ίδιας κατάστασης, της κακής που υπάρχει σήμερα σε αυτό το θέμα και επομένως εμείς δεν μπορούμε να το ψηφίσουμε.
Κατά τα άλλα, κύριε Πρόεδρε, ο κύριος Υπουργός Εθνικής 'Αμυνας αναφέρθηκε χθες συνολικά στο ύψος των δαπανών της χώρας για τις 'Ενοπλες Δυνάμεις, επιβεβαίωσε το ιλιγγιώδες του ποσού, μιλούμε για το 5% του Ακαθάριστου Εθνικού Προϊόντος και υποσχέθηκε μια μείωση σε μια δεκαετία της τάξης του 1%. Eμείς πιστεύουμε ότι αυτή η μείωση είναι ανεπαρκής και υποψιαζόμαστε ότι απλώς θα προέλθει από τη μετακύλιση του χρέους που αφορά τους ήδη επιλεγμένους εξοπλισμούς. 
Δεν υπήρξε σαφήνεια όσον αφορά το μέλλον, εάν δηλαδή πρόκειται να γίνουν νέα εξοπλιστικά προγράμματα και πώς αυτά θα αποφασιστούν.
Νομίζω, κύριε Πρόεδρε, ότι αυτό το θέμα είναι πολύ σοβαρό. Είπε ο κύριος Υπουργός ότι στη Διαρκή Επιτροπή της Βουλής κάποια στιγμή θα συζητήσουμε αυτό το θέμα. Εγώ νομίζω ότι είναι καιρός να ανοίξει η Κυβέρνηση τη συζήτηση του δημοκρατικού ελέγχου των προμηθειών των Ενόπλων Δυνάμεων και σε μια τέτοια συζήτηση θα μπορεί ασφαλώς με ψύχραιμο τρόπο να δούμε και τα θέματα του ύψους των αμυντικών δαπανών.
ΠΡΟΕΔΡΕΥΩΝ (Κωνσταντίνος Βρεττός): Ο κ. Καψής έχει το λόγο.
Εσείς, κύριε συνάδελφε, γιατί σηκώνετε το χέρι;
ΑΘΗΝΑΙΟΣ ΦΛΩΡΙΝΗΣ: Μπορώ να μιλήσω;
ΠΡΟΕΔΡΕΥΩΝ (Κωνσταντίνος Βρεττός): Δεν είσθε γραμμένος.
ΑΘΗΝΑΙΟΣ ΦΛΩΡΙΝΗΣ: Πέρασε ο χρόνος δηλαδή; Δεν μπορώ να μιλήσω;
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Καψή.
ΓΙΑΝΝΗΣ ΚΑΨΗΣ: Κύριε Υπουργέ, το νομοσχέδιο αυτό, που γενικά είναι πάρα πολύ καλό και πολύ χρήσιμο, θα μπορούσε να δικαιώσει και μόνο την υποβολή του από τις χθεσινές δηλώσεις του Υπουργού Εθνικής 'Αμυνας, ο οποίος ευθαρσώς μεταξύ άλλων έδωσε δύο στοιχεία: 'Οτι η Ελλάδα αντιμετωπίζει πάντοτε την τουρκική απειλή, όπως και πριν από δέκα χρόνια και ταυτόχρονα περιέγραψε το ύψος των αμυντικών δαπανών σε σύγκριση με τις άλλες ...
Αν θέλετε να με προσέξετε, κύριε Υφυπουργέ, ίσως σας βοηθήσω.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Και σας προσέχω και σημειώνω.
ΓΙΑΝΝΗΣ ΚΑΨΗΣ: Αυτά τα δύο στοιχεία θέτουν ένα τεράστιο πρόβλημα για το άρθρο 4, σκοπιμότητας και διαφάνειας. Θα έλεγα ότι το άρθρο 4 θα έπρεπε να αποτελέσει ένα ξεχωριστό νομοσχέδιο αλλά, αν το ζητήσω τώρα, θα χάσω τον καιρό μου. Αν θέλετε να προχωρήσει και να κάνουμε δουλειά, να συνεργαστούμε -εσείς μεν να δείξετε κατανόηση και εγώ δε να κάνω αυτό που ελέχθη και μου αρέσει πολύ ως φράση, δημιουργική λογιστική- υπάρχουν λύσεις. Εδώ μέσα με τις τόσες διατάξεις απειλείται αυτή η Γενική Γραμματεία να γίνει ένα δεύτερο "ΙΚΑ" και θα διορίζετε έναν υπάλληλο, γιατί περί υπαλλήλου θα πρόκειται, τεχνοκράτη αν θέλετε -μακάρι να είναι και τεχνοκράτης- ο οποίος θα διαχειρίζεται το 5% του ΑΕΠ και δεν θα υπάρχει κανένας έλεγχος ούτε διαφάνειας ούτε σκοπιμότητας.
Διότι πριν προχωρήσουμε στην διάθεση του 5% του ΑΕΠ θα πρέπει να βάλουμε τους δύο Υπουργούς Άμυνας και Εξωτερικών να συμφωνήσουν. Έχουμε τους ίδιους κινδύνους ή δεν έχουμε; Αν δεν έχουμε τους ίδιους κινδύνους, γιατί να δώσουμε τα δισεκατομμύρια που λέτε; 
Βεβαίως προβλέπονται και πολλά προεδρικά διατάγματα και επιλογές με την κρίση του Υπουργού. Του έχω εκτίμηση, σεβασμό, θα κάνει ό,τι μπορεί, αλλά είναι ένα άτομο.
Θα ήθελα λοιπόν, για να μπορέσω να ψηφίσω αυτό το άρθρο, να βάλετε -σας παρακαλώ και σας εκλιπαρώ- δύο λέξεις ότι η Γενική Γραμματεία, αυτή που προϊσταται, είναι υπόλογος στην Επιτροπή Εξωτερικών και Άμυνας. Η Επιτροπή Εξωτερικών και Άμυνας πρέπει επιτέλους να πληροφορείται και να ελέγχει τη σκοπιμότητα, διότι δεν μπορεί ο καθένας να δημοσιεύει ένα άρθρο και να υποστηρίζει συμφέροντα διαφόρων Οίκων, δήθεν ότι χτυπάει τη διαφθορά στις Ένοπλες Δυνάμεις. Πρέπει, λοιπόν, να πληροφορείται, να ελέγχει και να αποφαίνεται. Ακόμη και το άτομο που θα κληθεί να καταλάβει τη θέση αυτή, όπως και οι διοικητές των ΔΕΚΟ εγκρίνονται από μία άλλη αρμόδια επιτροπή, πρέπει να εγκριθεί από την Επιτροπή Εξωτερικών και Άμυνας. Επίσης πρέπει και τα προεδρικά διατάγματα που ετοιμάζετε να περάσουν από την επιτροπή.
Βέβαια, υπάρχει μία αντίληψη -θα μπορούσα να εξηγήσω λεπτομερώς τι θέλω να πω, αλλά δεν έχω καιρό- του απορρήτου. Είναι άλλο το απόρρητο και άλλο η δημοσιότης. Δεν πιστεύω να διανοείσθε ότι ό,τι θα μπορεί να ξέρει ο υπάλληλος που θα προσλάβετε αύριο, δεν μπορώ να το ξέρω εγώ ή τα μέλη της Επιτροπής; Ασφαλώς όχι, κύριε Υπουργέ. Και σεις αν ήσασταν στη θέση μου και σας το έλεγα θα λέγατε: "Γιατί; Εγώ τι είμαι;" 
Βεβαίως υπάρχουν και πολιτικοί επίορκοι και στρατιωτικοί επίορκοι και δικαστές επίορκοι, αλλά αυτό είναι άλλο θέμα. Δέχομαι τον περιορισμό της δημοσιότητας. Σε κλειστές μυστικές συνεδριάσεις να γίνεται η Επιτροπή Εξωτερικών και Άμυνας. Ναι. Δεν μπορεί να μιλάμε για τα εξοπλιστικά μας προγράμματα δημοσίως.
Αλλά για να είμαστε λίγο σοβαροί, κύριε Υπουργέ, ήθελα να πω και το εξής. Όταν αυτοί οι διάφοροι έμποροι, οι αδίστακτοι έμποροι όπλων εκβιάζουν τη μία κυβέρνηση έναντι της άλλης, αυτοί τηρούν το απόρρητο; Δυστυχώς οι εξοπλισμοί όλων των χωρών σήμερα είναι σε γνώση της μιας χώρας για το τι κάνει η άλλη και μας εκβιάζουν οι έμποροι όπλων. Ναι ή όχι; Το ξέρουμε. 
Ελέχθη κάτι για τον προηγούμενο διευθυντή εξοπλισμών. Δε θα ήθελα να το ακούσω για κανένα λειτουργό που θα πάρει αυτήν τη θέση.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, καταλαβαίνω ότι έχετε δίκιο και ζητώ συγγνώμη.
ΠΡΟΕΔΡΕΥΩΝ (Κωνσταντίνος Βρεττός): Ήδη βρίσκεσθε στην παράταση. 
ΓΙΑΝΝΗΣ ΚΑΨΗΣ: Μισό λεπτό ακόμη.
Δεν θα ήθελα να το ακούσω και για τον επόμενο, ο οποίος θα έχει πολύ μεγάλες αρμοδιότητες και πολύ μεγαλύτερα κονδύλια. Μπορείτε να μου πείτε ένα άτομο με τέτοια και τόση αρετή, όπως περιγράφει ο Υπουργός, που να δέχεται τις πιέσεις όλων αυτών των αδιστάκτων εμπόρων όπλων και δεν θα χαριστεί; Αν μου τον βρείτε θα σας πω μπράβο, αλλά δε θα τον βρείτε, γιατί δεν υπάρχει. Όλοι οι άνθρωποι έχουμε τις αδυναμίες μας και τα μέτρα μας.
Θα σας παρακαλούσα λοιπόν, να προσθέσετε δύο-τρεις αράδες και θεσμοθετήστε τον έλεγχο της Επιτροπής Εξωτερικών και Άμυνας. Είναι η μόνη δυνατότητα που έχω να ψηφίσω αυτό το άρθρο, που θα ήθελα να είναι ολόκληρο νομοσχέδιο. Αν δεν μπορείτε, τουλάχιστον διορίστε με γενικό γραμματέα εξοπλισμών.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Θα χάσετε τη βουλευτική έδρα. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Αποστολάκης έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ: Κύριε Πρόεδρε, η διάταξη του άρθρου 4 είναι μια σωστή πρόβλεψη, διότι μέχρι τώρα οι δύο μεγάλες αυτές διευθύνσεις, η Γενική Διεύθυνση Εξοπλισμών και η Γενική Διεύθυνση Βιομηχανίας Έρευνας και Τεχνολογίας ήταν ανεξάρτητες.
Υπήγοντο απευθείας στον Υπουργό κατευθείαν και ενώ τα αντικείμενα έχουν σχέση και είναι συναφή, ιδίως διότι η δεύτερη έχει και στόχο την ανάπτυξη της ελληνικής βιομηχανίας, η οποία ανάπτυξη σχετίζεται με το είδος των εξοπλισμών, με το είδος των οπλικών συστημάτων, αλλά κυρίως με τις συμβάσεις που θα υπογραφούν γι' αυτά τα οπλικά συστήματα. Η υπαγωγή τους επομένως κατευθείαν στον Υπουργό ήταν μία οργανωτική ανωμαλία, θα έλεγα και ορθά έρχεται η υπό ίδρυση Γενική Διεύθυνση να καλύψει αυτό το κενό.
Στη συζήτηση στην επιτροπή είχα προτείνει να γινόταν ειδική διεύθυνση. Ο κύριος Υπουργός έδωσε κάποιες διευκρινίσεις ότι από τη νομική υπόσταση της ειδικής διεύθυνσης δεν θα μπορούσε να κάνει αυτήν τη δουλειά. Εφόσον τελικά καταλήξουμε και το ψηφίσουμε όπως είναι, θα ήθελα να βρούμε έναν τρόπο για να διευκρινιστεί ότι η Γενική Γραμματεία δεν έχει καμία σχέση με τον έλεγχο και τη διοίκηση των Ενόπλων Δυνάμεων. 
Τώρα δύο ειδικότερες παρατηρήσεις. Σωστά αυτή η Γενική Διεύθυνση χαρακτηρίζεται ως κύριο όργανο, μαζί με τα άλλα κύρια όργανα, τα οποία θα αναφέρω μέχρι να φθάσω σ' αυτή. Είναι ο Υπουργός, οι Υφυπουργοί, το Συμβούλιο 'Αμυνας, το Συμβούλιο Αρχηγών των Γενικών Επιτελείων, ο Αρχηγός ΓΕΕΘΑ, τα ανώτατα στρατιωτικά κατά κλάδο συμβούλια, οι Αρχηγοί των Γενικών Επιτελείων και οι 'Ένοπλες Δυνάμεις. Μέχρι τώρα, όμως και σύμφωνα με το νόμο η ΓΔΕ και η ΓΔΑΒΕΤ ήταν κύρια όργανα. Εφόσον τώρα οι δύο αυτές Γενικές Διευθύνσεις υπάγονται στη Γενική Γραμματεία, η οποία είναι κύριο όργανο, αυτές θα πρέπει να πάψουν να είναι. Νομίζω ότι θα πρέπει να προβλεφθεί εδώ να πάψουν να χαρακτηρίζονται, ως κύρια όργανα και αυτό μπορεί να γίνει, όπως είπα, με μία προσθήκη ακριβώς εδώ, ειδάλλως θα ήταν ανωμαλία, θα ήταν αντίφαση να έχουμε δύο Γενικές Διευθύνσεις ως κύρια όργανα, όταν μεγάλες μονάδες και μεγάλοι σχηματισμοί των Ενόπλων Δυνάμεων δεν είναι κύρια όργανα.
Μία δεύτερη παρατήρηση ήσσονος σημασίας βέβαια είναι η εξής: Η παράγραφος 3, του άρθρου 4 αναφέρεται στο προσωπικό. Εκεί αφήνει να διαφανεί ότι θα δημιουργηθούν ειδικές θέσεις και ειδικό προσωπικό γι' αυτήν τη διεύθυνση. Αυτό είναι λάθος προφανώς, διότι η φιλοσοφία που υπάρχει στο Υπουργείο Εθνικής 'Αμυνας και νομίζω συνεχίζεται, είναι ότι το προσωπικό είναι ενιαίο για όλους τους κλάδους, για όλες τις διευθύνσεις, για όλες τις υπηρεσίες και δεν θα υπάρχει ειδικό προσωπικό, το οποίο θα είναι ή των Γενικών Διευθύνσεων ή της Γενικής Γραμματείας. Πάω περίπου προς το τέλος της παραγράφου 3 και θα πρέπει επομένως να υπάρξει μία πρόβλεψη. 
Τελειώνοντας θα ήθελα να κάνω δύο ακόμα παρατηρήσεις. Πρώτον, να πω στον κ. Καμμένο, ότι μπορεί να υπάρχουν οποιεσδήποτε αντιρρήσεις ή εκτιμήσεις για τα πρόσωπα, ποτέ όμως, Στρατηγός ή Αρχηγός δεν σταμάτησε προσοχή στον κ. Σμπώκο. Είναι λάθος αν το λέτε επίσημα μέσα στη Βουλή. Δίνετε μία άλλη διάσταση στο θέμα, που δεν χαρακτηρίζει μόνο τον κ. Σμπώκο που είναι δικό σας δικαίωμα, αλλά χαρακτηρίζει και τους Αρχηγούς. 
Τέλος, θα ήθελα να πω έτσι σαν μικρή παρατήρηση ότι η Γενική Γραμματεία δεν θα διαχειρίζεται το σύνολο του προϋπολογισμού των Ενόπλων Δυνάμεων, κυρίως θα κάνει τον προγραμματισμό. Διότι το μισό περίπου από το ποσοστό το οποίο δαπανάται, ξοδεύεται για λειτουργικά έξοδα και είναι υπό τον έλεγχο των Αρχηγών των Γενικών Επιτελείων. Ευχαριστώ κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Φλωρίνης έχει το λόγο για προτασσόμενη δευτερολογία.
Ορίστε, κύριε συνάδελφε, έχετε το λόγο για δύο λεπτά.
ΑΘΗΝΑΙΟΣ ΦΛΩΡΙΝΗΣ: Γιατί δύο λεπτά, κύριε Πρόεδρε; Για ποιο λόγο, επειδή είμαι νέος Βουλευτής;
ΠΡΟΕΔΡΕΥΩΝ (Κωνσταντίνος Βρεττός): Ναι, γιατί σηκώσατε το χέρι...
ΑΘΗΝΑΙΟΣ ΦΛΩΡΙΝΗΣ: Επειδή είμαι νέος Βουλευτής μου δώσατε δύο λεπτά; Ευχαριστώ πολύ, δεν αποδέχομαι ούτε μισό λεπτό από εσάς. Τι θα πει δύο λεπτά; 
ΠΡΟΕΔΡΕΥΩΝ (Κωνσταντίνος Βρεττός): Αυτό λέει ο Κανονισμός. 
ΑΘΗΝΑΙΟΣ ΦΛΩΡΙΝΗΣ: Οι νέοι Βουλευτές δύο λεπτά, οι παλιοί δέκα και είκοσι λεπτά. Μη γελάτε, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Τι να κάνω; Το μόνο που μπορώ να κάνω είναι γελάσω.
ΑΘΗΝΑΙΟΣ ΦΛΩΡΙΝΗΣ: 'Ετσι μας αντιμετωπίζετε συνέχεια. Ποιος σας έδωσε το δικαίωμα αυτό, ο Κανονισμός; Ο Κανονισμός σας έδωσε το δικαίωμα να μου δίνετε δύο λεπτά;
ΠΡΟΕΔΡΕΥΩΝ (Κωνσταντίνος Βρεττός): Άλλο είναι να δώσουμε μια ανοχή και άλλο να τηρήσουμε τον Κανονισμό. Επειδή είστε και στρατιωτικός, και είστε συνάδελφος κύριε Φλωρίνη, που δεν δημιουργείτε προβλήματα και μου κάνει εντύπωση αυτό.
ΑΘΗΝΑΙΟΣ ΦΛΩΡΙΝΗΣ: Μα εσείς τα δημιουργείτε, όχι εγώ. 
ΠΡΟΕΔΡΕΥΩΝ (Κωνσταντίνος Βρεττός): Μετά τον τέταρτο ομιλητή μόνο προτασσόμενες δευτερολογίες προβλέπει ο Κανονισμός.
ΑΘΗΝΑΙΟΣ ΦΛΩΡΙΝΗΣ: ...
ΠΡΟΕΔΡΕΥΩΝ (Κωνσταντίνος Βρεττός): Περιμένετε να ακούσετε. 
ΑΘΗΝΑΙΟΣ ΦΛΩΡΙΝΗΣ: Δεν θέλω το λόγο ούτε για ένα λεπτό. 
ΠΡΟΕΔΡΕΥΩΝ (Κωνσταντίνος Βρεττός): Εντάξει. Διαβάστε τον Κανονισμό για να τελειώσει η υπόθεση. 
Ο κ. Βαρβιτσιώτης ως Κοινοβουλευτικός Εκπρόσωπος της Νέας Δημοκρατίας έχει το λόγο.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, έχουμε εκφράσει τις βαθιές μας ανησυχίες για την ιδρυομένη αυτή γενική γραμματεία. Και οι βαθιές μας ανησυχίες οι οποίες είναι απόλυτα δικαιολογημένες, μας αναγκάζουν να καταψηφίσουμε και το άρθρο αυτό. Ποιες είναι αυτές;
Πρώτον, πιστεύουμε ότι διαταράσσεται η ιεραρχία με την τοποθέτηση ενός γενικού γραμματέως. Αυτό έγινε άλλωστε και με τη γενική διεύθυνση εξοπλισμών. Είχαμε διατάραξη της ιεραρχίας με όλες τις συνέπειες οι οποίες δεν εγγράφονται στο ενεργητικό της ιστορίας της γενικής διευθύνσεως εξοπλισμών. Η διεύθυνση αυτή ως τώρα έχει μια αμαρτωλή ιστορία, διότι οι περισσότερες συμβάσεις στα εξοπλιστικά προγράμματα έγιναν μεν εντός του πλαισίου του νόμου αλλά ουσιαστικά παρά το νόμο. Πως εξηγείται αυτό; Διότι ναι μεν ο νόμος προβλέπει διαδικασία απ' ευθείας ανάθεσης σε συμβάσεις που να έχουν ιδιάζοντα χαρακτήρα ή επείγοντα ή Γενική Διεύθυνση Εξοπλισμών χωρίς να υπάρχει αυτός ο επείγον χαρακτήρας είχε προβεί σε απ' ευθείας αναθέσεις χωρίς δηλαδή διαγωνισμό, κάτω από αυτό τον μανδύα. Επαναφέρω ότι επί πενήντα μίας συμβάσεων που υπεγράφησαν το 2000 οι τριάντα έξι ήταν απευθείας αναθέσεις. Για το όνομα του Θεού! Όλοι μας γνωρίζουμε ότι βεβαίως μπορεί να υπάρχει ένας επείγον ή εξαιρετικός χαρακτήρας αλλά δεν είναι δυνατόν στο 70% των συμβάσεων προμηθείας εξοπλισμών, όλες αυτές οι συμβάσεις, να έχουν επείγοντα χαρακτήρα. Διαταράσσεται η ιεραρχία και για έναν άλλο λόγο. Διότι είπε ο κύριος Υπουργός χθες απαντώντας στην αιτίασή μας, ότι θα είναι παχυλός ο μισθός του γενικού γραμματέως και των γενικών διευθυντών, ότι δεν θα είναι παχυλός ο μισθός αλλά θα είναι μισθοί της αγοράς. Μα ξέρουμε ποιοι είναι οι μισθοί της αγοράς και ξέρουμε ότι είναι αρκετά υψηλοί και θα είναι μεγαλύτεροι αναμφισβήτητα από τις αποδοχές του αρχηγού ΓΕΕΘΑ. Δεν είναι διατάραξη, κύριε Πρόεδρε, και αυτό της ιεραρχίας; Είναι δυνατόν να οδηγηθούμε στην ίδρυση μιας γενικής γραμματείας της οποίας ο προϊστάμενος ο γενικός γραμματέας θα έχει τέτοιες αρμοδιότητες και θα έχει και μισθό μεγαλύτερο από τον Αρχηγό ΓΕΕΘΑ. Βέβαια ήταν υπερβολή αυτό που είπε ο κ. Καμμένος ότι θα σπεύδουν στο γραφείο του οι αρχηγοί αλλά είναι βέβαια ότι θα προσέρχονται οι υπαρχηγοί, οι κλαδάρχες στο γραφείο του Γενικού Γραμματέα για να συζητήσουν μαζί του. Αυτό είναι διατάραξη. Και ας είμαστε μέσα στα πράγματα, κύριε Πρόεδρε. Πιστεύω ότι οι Ένοπλες Δυνάμεις στηρίζονται και πρέπει να στηρίζονται στην ιεραρχία και στην πειθαρχία. Όταν έτσι η ιεραρχία και η πειθαρχία διασαλεύεται, εμείς δεν είναι δυνατόν να το δεχθούμε.
Θα ήθελα επίσης να σημειώσω, κύριε Πρόεδρε, ότι σ' αυτήν την ιδρυόμενη γενική γραμματεία υπάγεται και η γενική διεύθυνση αμυντικής βιομηχανίας και έρευνας. Θα καταθέσω εντός των προσεχών ημερών ένα σκανδαλώδη προϋπολογισμό τον οποίο διαθέτει αυτή η γενική γραμματεία έρευνας και τεχνολογίας. Μιλάμε για πολλά δισεκατομμύρια τα οποία δεν ξέρουμε πού διετέθησαν, πως διετέθησαν και ποια ήταν τα αποτελέσματα των ερευνών που έγιναν. 
Η τελευταία παρατήρησή μου, κύριε Πρόεδρε, αναφέρεται στο άρθρο 4 στην παράγραφο 4. 
Με απόφαση του Υπουργού Εθνικής Αμύνης -λέει- καθορίζεται ο αριθμός, οι βαθμοί, τα καθήκοντα του παραπάνω στρατιωτικού προσωπικού και ρυθμίζεται κάθε άλλη σχετική λεπτομέρεια του στρατιωτικού προσωπικού που θα υπαχθεί στο Γενικό Γραμματέα Οικονομικού Σχεδιασμού και Αμυντικών Επενδύσεων ούτε καν στη Γενική Γραμματεία. Θα υπαχθούν οι στρατιωτικοί στο Γενικό Γραμματέα.
Θα ήθελα να προτείνω τα εξής: Βεβαίως με απόφαση του Υπουργού Εθνικής Αμύνης θα πρέπει να ρυθμίζονται αυτές οι λεπτομέρειες, αλλά τουλάχιστον με απόφαση του Υπουργού Εθνικής Αμύνης που θα δημοσιεύεται στην Εφημερίδα της Κυβερνήσεως. Δεν μπορεί να είναι και αυτό επτασφράγιστο μυστικό και για να πληροφορηθούμε την απόφαση να καταφεύγουμε στη Βουλή με αίτηση καταθέσεως εγγράφων. 
Πέραν αυτού, θα ήθελα να σημειώσω ότι όλο αυτό το πρόβλημα των εξοπλισμών έχει ταλανίσει πάρα πολύ την ελληνική κοινή γνώμη. Έχουμε καταγγείλλει προμήθειες, οι οποίες είναι, θα έλεγα, σκανδαλώδεις. Γιατί δεν παίρνουμε τη μεγάλη απόφαση -είναι δύσκολη απόφαση, το καταλαβαίνω- να ελέγχονται οι προμήθειες από τη Διαρκή Επιτροπή Εξωτερικών και Άμυνας. Και όχι μόνο να ελέγχονται οι προμήθειες, αλλά να ελέγχεται και η σκοπιμότητα των προμηθειών; 
Έχω στείλει πρόσφατα μία επιστολή στον Υπουργό Εθνικής Αμύνης -ίσως το ξέρει ο κύριος Υφυπουργός- διά της οποίας του επισημαίνω ότι είναι αδιανόητη η προώθηση της προμηθείας νέων αρμάτων μάχης, θεμελιώνω την άποψή μου και καταλήγω ότι το θέμα θα μπορούσε να συζητηθεί στη Διαρκή Επιτροπή, όπου θα αναπτύξουμε τις απόψεις μας, θα έρθουν ο Αρχηγός του Επιτελείου, ο Αρχηγός του Κλάδου ή οι αρμόδιοι κλαδάρχες, θα πουν τις απόψεις τους και μπορεί να πεισθούμε εμείς ή να πεισθούν αυτοί. Είναι τόσο κακό το να συνέρχεται η Διαρκής Επιτροπή και να ελέγχει και τη σκοπιμότητα των προμηθειών; 
Αγοράστηκαν, κύριε Πρόεδρε, πυροβόλα ΣΟΥΖΑΝΑ τα οποία απεδείχθησαν -το είχε επισημάνει η αρμόδια υπηρεσία του Γ.Ε.Σ- ότι δεν κάνουν για τον ελληνικό Στρατό. 
ΒΑΣΙΛΗΣ ΚΕΔΙΚΟΓΛΟΥ: Ποιας προελεύσεως είναι; 
ΙΩΑΝΝΗΣ ΒΑΡΒΙΤΣΙΩΤΗΣ: Είναι από τη Σλοβακία, τα οποία είναι άχρηστα για τον ελληνικό Στρατό. Θα ήταν κακό να συζητηθεί το θέμα προηγουμένως στην Διαρκή Επιτροπή της Βουλής; 
Κύριε Πρόεδρε, όλα αυτά μας οδηγούν στην ανάγκη να καταψηφίσουμε το άρθρο 4. 
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο. 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριοι συνάδελφοι, όπως και στη Διαρκή Επιτροπή κάναμε διεξοδική συζήτηση, πραγματικά, στο άρθρο 4. Είναι άλλο ένα ουσιαστικό άρθρο αυτού του νομοσχεδίου στο οποίο έχω την άποψη ότι αντί να μπαίνουμε στην ουσία για το τι πάμε να κάνουμε ακριβώς, κάνουμε μια συζήτηση πώς μέχρι σήμερα έγιναν οι επιλογές στα εξοπλιστικά προγράμματα με προσωπικές αναφορές σε πρόσωπα και σε συγκεκριμένες, αν θέλετε, συμβάσεις. 
Εγώ θα αποφύγω, -γιατί νομίζω ότι δεν είναι ώρα για τέτοια συζήτηση εδώ- τη συζήτηση αυτή. Υπάρχει η δυνατότητα μέσα από τις διαδικασίες του κοινοβουλευτικού ελέγχου που προβλέπει ο Κανονισμός της Βουλής και η παραμικρή σύμβαση να έρθει να συζητηθεί και να υπάρξει άπλετο φως γύρω από κάθε τέτοια υπόνοια ότι κάτι πάει να κρυφτεί. 
Δεύτερον, υπήρξε μια μεγάλη συζήτηση ότι πάμε να καπελώσουμε την ιεραρχία. Δεν είναι έτσι, κύριε Βαρβιτσιώτη. Δεν έχει καμία σχέση αυτή η γραμματεία με την ιεραρχία. 
Αν θα έχουμε στο νου μας κάτι τέτοιο, θα μπορούσαμε να ενεργοποιήσουμε τη διάταξη του νόμου 1558/85 όπου προβλέπει γενική γραμματεία στο Υπουργείο Εθνικής Άμυνας. Θα μπορούσαμε να το κάνουμε αυτό και να πούμε ότι ερχόμαστε και εφαρμόζουμε μια ήδη διάταξη....
ΙΩΑΝΝΗΣ ΒΑΡΒΙΤΣΙΩΤΗΣ: Το επιχειρήσατε και το ανακαλέσατε. 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Όχι, κάνετε λάθος. 
ΙΩΑΝΝΗΣ ΒΑΡΒΙΤΣΙΩΤΗΣ: Πώς όχι; 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Μα πότε το επιχειρήσαμε; Το επιχειρήσαμε και δεν το ξέρουμε εμείς και το ξέρετε εσείς; 
ΙΩΑΝΝΗΣ ΒΑΡΒΙΤΣΙΩΤΗΣ: Αφού δημοσιεύτηκε. 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ακούστε, κύριε Βαρβιτσιώτη. Λέγω ότι σήμερα κάνατε και εσείς και ο κ. Καμμένος και άλλοι συνάδελφοι αιτιάσεις οι οποίες μπορεί -το πιστεύω πραγματικά- να είναι καλοπροαίρετες.
Δεν πάμε να καπελώσουμε την ιεραρχία.
ΒΑΣΙΛΗΣ ΚΕΔΙΚΟΓΛΟΥ: Λέτε, κύριε Υπουργέ, τον αριθμό του νόμου... 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Είναι ο 1558/85.
Αυτό θέλω να διευκρινιστεί, κύριοι συνάδελφοι. Αυτό το είπε και το τόνισε επανειλημμένα και ο κύριος Υπουργός, αλλά το τονίζω και εγώ. Εδώ είμαστε και θα κριθούμε.
Το τρίτο στοιχείο τώρα και μπαίνω επί της ουσίας. Πράγματι, υπάρχουν δύο ιδιαίτερες Διευθύνσεις, η Διεύθυνση Εξοπλισμών, αλλά και η Διεύθυνση Αμυντικής Βιομηχανίας, Έρευνας και Τεχνολογίας οι οποίες λειτουργούν αυτήν τη στιγμή ως ανεξάρτητες Διευθύνσεις. Νομίζω ότι είναι σωστή αυτή η διάρθρωση, εάν θέλουμε και έχουμε τον ίδιο στόχο για ορθολογικότερη αξιοποίηση των οικονομικών πόρων πρώτον και δεύτερον, να έχουμε περισσότερη και αποτελεσματικότερη και διαφάνεια και δημοκρατικότητα. Πάμε να φτιάξουμε και φτιάχνουμε ένα θεσμό, ένα εργαλείο στα χέρια μας -δεν είναι τίποτε άλλο η γραμματεία- το οποίο θα βοηθήσει την πολιτική ηγεσία που η πολιτική ηγεσία αποφασίζει για την άλφα ή τη βήτα σύμβαση. Εισηγούνται τα διάφορα θεσμικά και συλλογικά όργανα των Ενόπλων Δυνάμεων και αυτοί που αποφασίζουν και αυτοί που ελέγχονται είναι αυτοί που εκπροσωπούν στο συγκεκριμένο Υπουργείο την Κυβέρνηση. Δεν είναι ένα στρατιωτικό Υπουργείο και η πολιτική ηγεσία είναι μαϊντανός. Η πολιτική ηγεσία αποφασίζει. Γιατί απομονώνουμε το ένα από το άλλο. 
Ακούστηκαν τώρα διάφορες κουβέντες γιατί κάνουμε τους εξοπλισμούς. Και εμείς, κυρία Κανέλλη, θα θέλαμε να μην πληρώνουμε ούτε μια δραχμή τσακιστή. Θα θέλαμε να έχουμε ειρήνη και να μην έχουμε πρόβλημα κανένα. Αλλά δεν μπορεί να λες από τη μια μεριά ότι θέλω να προασπίσω τα αγαθά της ασφάλειας, της εδαφικής ακεραιότητας, της κυριαρχίας και από την άλλη να μην υπάρχει καμία δαπάνη για εξοπλισμούς. 
Εμείς δεν εφευρίσκουμε απειλές, για να δώσουμε λεφτά για εξοπλισμούς. Εμείς θέλουμε πραγματικά να ξέρει ο πολίτης ότι αυτό που πληρώνει πιάνει τόπο. Και όσον αφορά στα θέματα της εθνικής άμυνας και ασφάλειας, δεν νομίζω ότι μπορεί να υπάρχει διαφορετική φωνή. Τώρα, το ότι υπάρχουν από πίσω συμφέροντα και ότι συγκρούονται αυτά τα συμφέροντα, δεν κομίζετε γλαύκα εις Αθήνας. Είναι γνωστό. Υπάρχει αυτή η σύγκρουση. Εάν εσείς μας βρείτε ένα διαφορετικό τρόπο να μπορέσουμε να εξοπλίσουμε τις Ένοπλες Δυνάμεις μας χωρίς να ξοδέψουμε ούτε μια δραχμή και να μην έχουμε ανάγκη κανέναν, τότε πραγματικά θα μπορέσουμε να περπατήσουμε.
Επειδή δε πολύς λόγος γίνεται σχετικά με το τι είμαστε με το ΝΑΤΟ ή τι είμαστε με την Ευρωπαϊκή Ένωση, θα σας πω τούτο. Είμαστε μέλος της ευρωπαϊκής οικογένειας. Η συντριπτική πλειοψηφία του ελληνικού λαού και των κομμάτων πιστεύουν ότι αυτός ο δρόμος -με διαφορετικές, μικρές ή μεγάλες παραλλαγές, προσεγγίσεις, που τις δέχομαι αυτές τις επιμέρους διαφορές- είναι ο σωστός και θεωρούν ότι μέσα από εκεί η χώρα μας μπορεί να ενταχθεί στους διεθνείς οργανισμούς, στις περιφερειακές ενώσεις προκειμένου να βελτιώσει την πορεία της ως χώρα, και να δώσει στον Έλληνα πολίτη μια καλύτερη ζωή. Αυτή είναι η κατεύθυνσή μας. Δεν μπορεί όμως να είσαι στην Ευρωπαϊκή Ένωση, να συμμετέχεις στα όργανα και να λες ταυτόχρονα ότι εγώ θέλω μονάχα δικαιώματα και ότι δεν αναγνωρίζω υποχρεώσεις. 
ΙΩΑΝΝΗΣ ΒΑΡΒΙΤΣΙΩΤΗΣ: Πέρασε λίγος καιρός και το καταλάβατε!
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ακούστε, κύριε Βαρβιτσιώτη. Οι καιροί αλλάζουν, οι συνθήκες αλλάζουν, ο κόσμος αλλάζει. Εμείς δεν είμαστε ούτε δογματικοί ούτε, αν θέλετε, ερχόμαστε να υπηρετήσουμε δόγματα. Το μόνο στοιχείο που κατευθύνει την πολιτική μας γραμμή, πράξη και δράση είναι να εξυπηρετήσουμε όσο το δυνατόν καλύτερα τα εθνικά μας συμφέροντα. Γι' αυτό αγωνιούμε. Και πιστεύω ότι όλοι μας αγωνιούμε προς αυτήν την κατεύθυνση. Και η πολιτική μας, τα μέτρα, όλα αυτά, αν θέλετε, που παίρνουμε, έχουν αυτό σαν στόχο. 
Να κλείσω τώρα. Έγινε πολλή συζήτηση με τους παχυλούς μισθούς, κύριε Βαρβιτσιώτη.
Ο μισθός εδώ του γραμματέα θα είναι ό,τι είναι ο μισθός του ειδικού γραμματέα.
ΙΩΑΝΝΗΣ ΒΑΡΒΙΤΣΙΩΤΗΣ: Ο οποίος είναι ποιος;
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Θα σας τον διαβάσω για να μη λέμε, όπως άκουσα, δύο και τρία εκατομμύρια δραχμές.
Ο μισθός, λοιπόν, του ειδικού γραμματέα είναι μικτά 1.430.392 δραχμές.
ΓΙΑΝΝΗΣ ΚΑΨΗΣ: Παραμένει το αίτημά μου να με διορίσετε γραμματέα...
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Μα, σαν Βουλευτής παίρνετε περισσότερα, κύριε Καψή. Γι' αυτό δεν σας συμφέρει. 
ΓΙΑΝΝΗΣ ΚΑΨΗΣ:Κάνετε τεράστιο λάθος.

ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ο μικτός μισθός του Α/ΓΕΕΘΑ είναι 1.518.680 δραχμές. Μπορώ να δώσω εδώ τα στοιχεία, για να υπάρχουν και να μη λέμε μεγάλες κουβέντες.
(Στο σημείο αυτό ο Υφυπουργός Εθνικής 'Αμυνας κ. Λουκάς Αποστολίδης καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
(Τα σχετικά έγγραφα υπάρχουν στο τεύχος των Πρακτικών της Βουλής)
ΠΑΝΑΓΙΩΤΗΣ ΚΑΜΜΕΝΟΣ: Και τα 24 εκατομμύρια του Γενικού Λογιστηρίου του Κράτους; 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Καμμένο, σας λέω ότι αυτοί είναι οι αριθμοί. 
ΙΩΑΝΝΗΣ ΒΑΡΒΙΤΣΙΩΤΗΣ: Οι αναπληρωτές θα παίρνουν τον ίδιο μισθό;
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Δεν γνωρίζω εάν επακριβώς θα είναι θέμα συζήτησης. Και όπως περνάμε την τροπολογία παρακάτω, κύριε Βαρβιτσιώτη, είναι θέμα κοινής απόφασης του Υπουργού Εθνικής Οικονομίας και Εθνικής Άμυνας. Αυτό όμως που προσδιορίζουμε ως οροφή προς τα πάνω είναι αυτό. Από εκεί και πέρα ασφαλώς ο αναπληρωτής δεν μπορεί να έχει τον ίδιο μισθό, που θα έχουν οι διευθυντές.
Αλλά θα σας πω κάτι, κύριοι συνάδελφοι. Το προσωπικό, κύριε Βαρβιτσιώτη -και θα είμαστε εδώ και θα μας ελέγξει- που θα πλαισιώσει αυτό το νέο θεσμικό όργανο, θα είναι λιγότερο από το απασχολούμενο σήμερα προσωπικό. Και στο προσωπικό θα υπάρξει καλύτερη διαχείριση. Διότι όταν ενοποιείς υπηρεσίες, ασφαλώς δεν χρειάζεσαι και γραμματειακή υποστήριξη περισσότερη. Μπορείς να ενοποιήσεις όλον αυτόν το μηχανισμό της διοικητικής υποστήριξης, για να εξυπηρετείς ταυτόχρονα και τις τρεις διευθύνσεις, τις οποίες δημιουργούμε. Ο στόχος μας είναι πεντακάθαρος, θέλουμε ορθολογικότερη αξιοποίηση των χρημάτων του λαού, είτε αφορούν τους εξοπλισμούς είτε αφορούν τα οικονομικά θέματα, τους μισθούς και όλα αυτά, τα οποία γνωρίζετε πολύ καλά ότι ελέγχονται...
ΙΩΑΝΝΗΣ ΒΑΡΒΙΤΣΙΩΤΗΣ: Δεν δέχεσθε τη δημοσίευση της απόφασης του Υπουργείου Εθνικής Αμύνης; 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Να σας πω, κύριε Βαρβιτσιώτη. Αυτό είναι στη δημοσιότητα. Μια κουβέντα μόνο. Δεν είναι τίποτα κρυφό. Ούτε μπορείς να πεις ότι τα πρόσωπα που θα πάνε στο Γενικό Γραμματέα, θα πρέπει να τα δημοσιεύσω στην Εφημερίδα της Κυβερνήσεως. Αυτό είναι πρωτάκουστο και σαν αίτημα και δεν μπορείτε να το βάζετε εσείς, κύριε Βαρβιτσιώτη. 
ΙΩΑΝΝΗΣ ΒΑΡΒΙΤΣΙΩΤΗΣ: Καθόλου.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, ο συνάδελφος κ. Χρήστος Ζώης ζητεί ολιγοήμερη άδεια απουσίας στο εξωτερικό, στην Αμερική.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Η Βουλή ενέκρινε.
Θα πάρει το λόγο με προτασσόμενη δευτερολογία ο κ. Τζανής για δύο λεπτά. Μετά ακολουθεί η κα Κανέλλη και ύστερα ο κ. Καψής.
Ορίστε, κύριε Τζανή, έχετε το λόγο.
ΛΕΩΝΙΔΑΣ ΤΖΑΝΗΣ: Θα επαναλάβω ορισμένες επισημάνσεις που είχαν γίνει κατά τη διάρκεια της συζήτησης στην επιτροπή. Οι πιο ουσιαστικές είναι οι εξής: Θα ήθελα να παρακαλέσω τον κύριο Υπουργό να εξετάσει το θέμα της σχέσης της συνιστώμενης με το άρθρο 4 γενικής γραμματείας και των υπαγόμενων σ' αυτόν γενικών διευθύνσεων, με το νέο κανονισμό προσωπικού του Υπουργείου Άμυνας, πριν τουλάχιστον από τον ανασχηματισμό, είχε υπογραφεί και ενδεχομένως αυτήν τη στιγμή να κάνει το νέο κύκλο υπογραφών. Δηλαδή ποια είναι η σχέση των αρμοδιοτήτων αντίστοιχων γενικών διευθύνσεων του πολιτικού προσωπικού με τη συνιστώμενη γενική γραμματεία και τις υπαγόμενες σ΄ αυτήν γενικές διευθύνσεις.
Δεύτερον, η πρότασή μου είναι, η υπηρεσία αξιοποίησης και μετεγκατάστασης στρατοπέδων που με την παρ. 1 συνιστάται, να μην είναι μόνο υπηρεσία αξιοποίησης και μετεγκατάστασης στρατοπέδων, αλλά και λοιπής ακίνητης περιουσίας.
Κύριε Υπουργέ, η πρόταση που είχα θέσει είναι ότι πολύ σωστά αντιμετωπίζετε το θέμα της αξιοποίησης των στρατοπέδων. 'Οταν θα συζητήσουμε το άρθρο 5, θα επαναλάβω την πρότασή μου που πιστεύω ότι είναι ρεαλιστική και διευκολύνει τις προθέσεις σας για παροχή κάτι περισσότερο στην Tοπική Aυτοδιοίκηση πέραν αυτών που δικαιούται με την πολεοδομική νομοθεσία. Αν αυτό δεν γίνει, δεν θα μπορέσετε στην πράξη να εφαρμόσετε αυτήν τη διάταξη.
Θέλω όμως να πω ότι, όταν μιλάμε για Υπηρεσία Αξιοποίησης και Μετεγκατάστασης των στρατοπέδων, εγώ θεωρώ ότι πρέπει να τεθεί και το θέμα της σωστής αξιοποίησης των παραθεριστικών ακινήτων που υπάγονται στο ΤΕΘΑ. Δεν έχω τίποτα με το Στρατό. Κάθε άλλο. Τον σέβομαι και εκτιμώ το ρόλο του, όπως όλοι μας. Αλλά το να δεσμεύονται εγκαταστάσεις εκατοντάδων στρεμμάτων εφαπτόμενες στη θάλασσα, το "ψαχνό" θα έλεγα, για να χρησιμοποιούνται δέκα ή δεκαπέντε ημέρες...
ΛΙΑΝΑ ΚΑΝΕΛΛΗ: Κύριε Τζανή...
ΛΕΩΝΙΔΑΣ ΤΖΑΝΗΣ: Όχι, μιλάω παρεμπιπτόντως για την Υπηρεσία Αξιοποίησης και Μετεγκατάστασης στρατοπέδων και αιτιολογώ την πρότασή μου ότι πρέπει να γίνει και λοιπής ακίνητης περιουσίας. 
Η αξιοποίηση μπορεί να γίνει πάλι για τις ανάγκες του Στρατού. Αλλά το να χρησιμοποιούνται -επαναλαμβάνω- εκατό ή διακόσια στρέμματα για ένα ή δύο μήνες το χρόνο, νομίζω ότι δεν είναι ιδιαίτερα αποδοτικό. 
Τελειώνω επαναλαμβάνοντας την παράκλησή μου, οι νέες υπηρεσιακές μονάδες που συνιστώνται να σκύψουν με μεγάλη προσοχή και ενδιαφέρον πάνω από τις προγραμματικές συμβάσεις που ήδη έχουν καταρτιστεί μεταξύ του Υπουργείου Εθνικής 'Αμυνας και εγχώριων ελληνικών βιομηχανιών και οι οποίες προγραμματικές συμβάσεις τροφοδότησαν με ζωή ελληνικές βιομηχανίες. Διότι τώρα τελευταία υπήρξαν κάποια φαινόμενα επανεξέτασης των ήδη καταρτισμένων προγραμματικών συμβάσεων, κάτι που πιστεύω ότι δεν βοηθάει την ελληνική βιομηχανία.
Ευχαριστώ, κύριε Πρόεδρε, για την ανοχή σας.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει η κα Κανέλλη.
ΛΙΑΝΑ ΚΑΝΕΛΛΗ: Κύριε Υπουργέ, μιλήσατε για ευρωπαϊκή οικογένεια. Σε ποια άλλη ευρωπαϊκή χώρα υπάρχει Γενική Γραμματεία Εξοπλισμών; 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Θα στείλω απ' όλα τα Υπουργεία, κυρία Κανέλλη, για να έχετε μια γνώση. Απ' όλες τις ευρωπαϊκές χώρες, αν εξαιρέσω τρεις-τέσσερις -δύο ή τρεις πρέπει να είναι- όλες έχουν αντίστοιχους τέτοιους θεσμούς. 
ΛΙΑΝΑ ΚΑΝΕΛΛΗ: 'Οχι αντίστοιχους τέτοιους θεσμούς. Επιτρέψτε μου. Οι Ιταλοί στρατιωτικοί ήταν πολύ πρόσφατα εδώ. 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ξέρετε για την Ιταλία; Τι έχει; Μπορείτε να πληροφορήσετε το Σώμα;
ΛΙΑΝΑ ΚΑΝΕΛΛΗ: Η Επιτροπή Εξωτερικών και 'Αμυνας της Ιταλίας ελέγχει και την τελευταία δραχμή για τις Ένοπλες Δυνάμεις.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ξέρετε αν υπάρχει θεσμός, κυρία Κανέλλη; 
ΛΙΑΝΑ ΚΑΝΕΛΛΗ: Κύριε Υπουργέ, αφήστε με να ολοκληρώσω. Σας παρακαλώ πάρα πολύ.
Λέτε ότι η βασική σας θεμελιώδης επιλογή είναι ό,τι κάνει η οικογένεια, το κάνουμε κι εμείς. Ενδεχομένως καλώς επιλέξατε. 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Εξυπηρετείτε τα συμφέροντά μας.
ΛΙΑΝΑ ΚΑΝΕΛΛΗ: Και κρίνω ότι τα συμφέροντά μας είναι έτσι. Και στη νατοϊκή οικογένεια δεν ανήκουμε; Θαυμάσια. 
'Ερχεστε τώρα και λέτε ότι οι 'Ενοπλες Δυνάμεις της χώρας, οι οποίες συνεργάζονται με τις νατοϊκές δυνάμεις της χώρας, χρειάζονται το θεσμό της γενικής γραμματείας για ορθολογικότερη χρησιμοποίηση των κονδυλίων. Και αυτό είναι για την άμυνα και το καλό της χώρας. Ερωτώ: Στα πάρα πολύ πρόσφατα προβλήματα που είχαμε με την Τουρκία κατά τη διάρκεια διενέργειας νατοϊκής άσκησης, εξέλειπε ο εξοπλισμός, τα μέσα ή η βούληση για να επιλυθεί το ζήτημα; Και από πού προερχόταν; 'Ηταν ενδοοικογενειακό ζήτημα;
Το κείμενο της Κωνσταντινούπολης ομιλεί πάλι για τα σύνορα. Κύριε Υπουργέ, θα επιμένω για τον απλούστατο λόγο ότι δεν μας πείσατε ότι η ορθολογικότερη κατανομή των κονδυλίων απαλλάσσει τον ελληνικό λαό από τα αμυντικά προβλήματα, τα οποία έχει, και εξ αυτού χρειάζεται να καταβάλει το δυσβάσταχτο, τεράστιο ποσό του 5% του Ακαθάριστου Εθνικού Προϊόντος για να αμυνθεί. 
Νομίζετε, λοιπόν, ότι αυτός ο θεσμός με την ορθολογικότερη κατανομή, με τους μάνατζερ, με το πολιτικό προσωπικό θα προσομοιάζει με όλα τα υπόλοιπα Υπουργεία; Διότι η Γενική Γραμματεία δεν είναι καμία εφεύρεση. Και Γενική Γραμματεία Τύπου έχουμε και Γενικό Γραμματέα έχουμε. Γενικές Γραμματείες έχουμε και σε άλλα Υπουργεία. Να ρωτήσω κάτι; Δεν είναι κατά την αντίληψή σας περί ελεύθερης αγοράς ιδιαίτερος ο τομέας της άμυνας μιας χώρας σε επίπεδο κυριαρχικών δικαιωμάτων, ώστε να εξοπλίσει με προσόντα, μισθούς, βιογραφικά και γνώση του τι αγοράζει η χώρα, για ποιο λόγο το αγοράζει, πού το χρησιμοποιεί και πώς το χρησιμοποιεί εκτός των Ενόπλων Δυνάμεων;
Δηλαδή θα αποκτήσουμε και μία ομάδα προσφερομένων πολιτών οι οποίοι θα κατέχουν απόρρητα. Και είναι προφανές ότι είναι απόρρητα. Δεν είναι μόνο τα εξοπλιστικά προγράμματα οικονομική αντίληψη. Εσείς τη βλέπετε ως οικονομική αντίληψη. Θα έχουμε, λοιπόν, ενδεχομένως μία ατελείωτη σειρά από πολίτες που θα εναλλάσσονται, θα είναι κάτοχοι των εξοπλιστικών, λειτουργικών, διανεμητικών αναγκών των Ενόπλων Δυνάμεων. Στα πλαίσια ποιων πραγμάτων και έναντι ποίου; Να μας προστατεύσουν από πού; Εδώ για το Αιγαίο ξέρετε πάρα πολύ καλά ότι δεν χρειάζεται να αγοράσεις AIR-WAX ως Ελλάδα για να το παρακολουθήσεις. Το παρακολουθεί η Νάπολη η οποία παρακολουθώντας το ξέρει και ποιος παραβιάζει και πότε παραβιάζει και γιατί παραβιάζει.
Γιατί έρχεται, λοιπόν, εδώ ο Υπουργός και μας λέει ότι ανησυχεί για τις αυξημένες παραβιάσεις των Τούρκων; Δεν ανησυχεί η Νάπολη; Δεν ανησυχεί το Αρχηγείο του ΝΑΤΟ στις Βρυξέλλες που δύο από τα παιδιά του τσακώνονται; Γιατί δεν το τακτοποιεί το ΝΑΤΟ στα ζητήματα του ευρωστρατού, με τα δύο παιδιά του που τσακώνονται, με την πρόταση ενός κειμένου ώστε η Ελλάς να αντιμετωπίζεται ξεχωριστά στο ζήτημα του ευρωστρατού σε σχέση με την Τουρκία; Δηλαδή τι κάνει; Επιλύει οικογενειακές διαφορές; Και δι' αυτά τα τιμήματα, της επίλυσης των οικογενειακών ενδονατοϊκών διαφορών, θα πρέπει να καταβάλει ηυξημένο τίμημα ο ελληνικός λαός και να χρειάζεται και έναν ακόμη θεσμό για να αντιμετωπίσει το πρόβλημα;
Αυτά είναι πολιτικά ζητήματα που δεν απαντώνται με την ίδρυση γενικής γραμματείας. Γιατί; Διότι δεν συντελούν στη διαφάνεια. Στην αδιαφάνεια συντελούν. Στην αδιαφάνεια! Δεν συντελούν και δεν βοηθούν στον έλεγχο των αμυντικών δαπανών. Τον διαχέουν σε μία γενικευμένη αντίληψη, ότι και το Υπουργείο Εθνικής Άμυνας είναι σαν όλα τα υπόλοιπα. Εφόσον είμαστε στην ίδια αγορά αν χρειαστεί πουλάμε και οτιδήποτε άλλο.
Είναι προφανές ότι καταψηφίζουμε το άρθρο.
Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Καψής.
ΓΙΑΝΝΗΣ ΚΑΨΗΣ: Κύριε Υπουργέ, εγώ δεν θα παρακολουθήσω την τακτική της κας Κανέλλη για παιδιά, μπαμπάδες και μαμάδες. Αγαπώ τον πατέρα μου και τη μάνα μου και δεν θέλω να εκφραστώ για γεννήτορες κατά τρόπο απρεπή. Εννοώ τους άλλους γεννήτορες....
ΛΙΑΝΑ ΚΑΝΕΛΛΗ: Πάντως όχι το Σολάνα ως γεννήτορα.
ΓΙΑΝΝΗΣ ΚΑΨΗΣ: Αυτό εννοώ.
Θα ήθελα να επιμείνω μόνο σε μία λεπτομέρεια. 
Τελευταίως αποφάσισα να προσπαθήσω να γίνω και εγώ Ευρωπαίος. Δώστε μας -αντί να το παίζεται ότι είναι μυστικό- τους κανονισμούς που υπάρχουν στην ευρωπαϊκή οικογένεια, στη νατοϊκή οικογένεια, για τον έλεγχο και τη διαφάνεια των δαπανών των Ενόπλων Δυνάμεων. Αν δεν τα έχετε, να σας τα στείλω εγώ να μας τα δώσετε, διότι εγώ τα έχω. Όπως και τους γενικότερους κανόνες διαφάνειας. Μη βλέπετε που δεν με βάλατε στην Επιτροπή Διαφάνειας. Ψυχικά παραμένω. 
Αντιλαμβάνομαι το συνταγματικό πρόβλημα, ότι δεν μπορεί να έρχεται -ούτε αυτή ήταν η πρότασή μου- υπόλογος ένας υψηλόβαθμος και υψηλά αμειβόμενος υπάλληλος. Και εδώ ανοίγω μία παρένθεση. Ή κοιτάξτε το μισθό σας ακριβώς ή φαίνεται παίρνετε παραπάνω από εμένα γιατί εγώ παίρνω λιγότερα από τον Α/Γ.Ε.ΕΘ.Α. Μάλιστα, αν βγάλετε και όσα παίρνει εκείνος, τις παροχές εγώ παίρνω πολύ λιγότερα. Κλείνει η παρένθεση. Δεν θέλω, λοιπόν, εγώ αυτήν τη στιγμή να αναβαθμίσω το γενικό ή ειδικό γραμματέα -όπως θα τον πείτε- και να έρθει υπόλογος. Θα μπορούσαμε όμως -και είστε και εσείς νομικός- πολύ εύκολα να πούμε επί παραδείγματι ότι η Επιτροπή Εξωτερικών Υποθέσεων και Άμυνας καλείται με πρωτοβουλία του Υπουργού να εγκρίνει τους εκάστοτε μακροπρόθεσμους αμυντικούς σχεδιασμούς, αλλά και τις αμυντικές δαπάνες σε μυστικές συνεδριάσεις. Τι θα σας ενοχλούσε; 
Πιστεύω απόλυτα και ανεπιφύλακτα στη διάθεσή σας να προχωρήσετε σε ορθολογική οργάνωση του Υπουργείου. Δεν αρκεί, όμως, η γυναίκα του Καίσαρος να είναι τιμία. Εκείνη μάλιστα δεν ήταν τιμία. Και στην ουσία, γιατί να δεχόμεθα συνεχώς επιθέσεις οι οποίες προέρχονται από τους αντιπάλους εμπόρους όπλων; 
Επίσης, τι θα ενοχλούσε μία δεύτερη παράγραφος -κάντε το και αυτοτελές άρθρο- η οποία να λέει: Η επιτροπή ενημερώνεται επίσης επί των διαδικασιών που διασφαλίζουν τη διαφάνεια και παρέχει τη σύμφωνη γνώμη της στο πρόσωπο του προτεινομένου για τη θέση του Γενικού Γραμματέα Σχεδιασμού.
'Όταν καλούμεθα να εγκρίνουμε τον υποψήφιο για την Προεδρία της ΔΕΗ, της Εταιρείας Υδάτων, όλων αυτών των ΔΕΚΟ, ο άνθρωπος που θα διαχειρίζεται το 5% του ΑΕΠ θα είναι απόλυτης επιλογής ενός ατόμου, ευφυεστέρου, ηθικοτέρου και τιμιοτέρου όλων μας, αλλά ενός ατόμου μόνο; 
'Αλλωστε, κύριε Υπουργέ, όπως γνωρίζετε, γιατί έχουμε σπουδάσει την ίδια επιστήμη, ο άλλος έλεγχος των εξουσιών είναι αυτός που διασφαλίζει τη δημοκρατία και τη διαφάνεια. Θα χρειάζονταν πολλοί μηχανισμοί εσωτερικού ακόμα ελέγχου μεταξύ των επιτελείων και της γραμματείας. Ούτε οι επιτελείς, οι στρατιωτικοί θα πρέπει αυθαιρέτως να εισηγούνται τις αμυντικές δαπάνες, ούτε η Επιτροπή Αμυντικού Σχεδιασμού και η Γραμματεία θα πρέπει αυθαιρέτως να αποφασίζει. 
Θα σας πω ένα δικό μου πάθημα, δεν θα αναφέρω ονόματα. Είχα προτείνει στον Ανδρέα Παπανδρέου το όνομα ενός διασήμου ειδικού επί των εξοπλιστικών και άλλων τεχνολογιών. Και μου λέει "Γιαννάκη, τον ξέρεις καλά;" Του λέω "δεν τον έχω γνωρίσει ποτέ αλλά διαβάζω τα άρθρα του" και μου λέει "ναι, αλλά τώρα είναι σύμβουλος στη ΛΟΚΧΙΝΤ". Υπάρχουν, λοιπόν, πολλοί στην αγορά. Κάποια στιγμή όλοι αυτοί κάπου ψωμίζονται. Εμείς πάντως δεν τους θέλουμε για τη θέση που δημιουργείται, ούτε εσείς τους θέλετε. Αυτό που σας προτείνω δεν είναι με κακή διάθεση και επικριτική. 
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, μία κουβέντα να πω.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Κεδίκογλου, έχετε το λόγο.
ΒΑΣΙΛΗΣ ΚΕΔΙΚΟΓΛΟΥ: Πρώτα σε ό,τι αφορά το άρθρο 4, δεν είναι θέμα ερμηνείας αλλά είναι πώς το εφαρμόζεις και είναι ζήτημα του πώς το εφαρμόζει μία πολιτική ηγεσία στο Υπουργείο. Το άρθρο 4 είναι άρτιο γι' αυτό και ψηφίζω το νομοσχέδιο για πρώτη φορά. Την άλλη φορά δεν είχα ψηφίσει για τη Γενική Διεύθυνση Εξοπλισμών. 'Όπως είναι τώρα, το ψηφίζω. Να μη λέμε ό,τι θέλουμε, το θέμα είναι το πώς το εφαρμόζει ο κάθε Υπουργός. Είναι θέμα Υπουργού. 
Πήρα το λόγο όμως, κυρίως, κύριε Πρόεδρε, για να υπενθυμίσω στον κύριο Υφυπουργό ότι ο ν. 1558 περί Υπουργικών Συμβουλίων προβλέπει ρητώς και περιοριστικώς ποια υπουργεία έχουν γενικές γραμματείες. Στο Υπουργείο Εθνικής Αμύνης δεν προβλεπόταν, ούτε επιτρέπεται να συσταθεί γραμματεία με προεδρικό διάταγμα Πρωθυπουργού και Υπουργού από το νόμο. Και ήταν θέμα όταν συστήθηκε η Ειδική Γραμματεία για το προσωπικό χωρίς να έρθει η τροποποίηση του νόμου.
Είναι, λοιπόν, το άρθρο 27 για τη σύσταση γενικών γραμματειών. Μπορεί να το πάρει ο κύριος Υφυπουργός. Κακώς τον πληροφόρησαν οι σύμβουλοί του. Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Σπυριούνης.
ΚΥΡΙΑΚΟΣ ΣΠΥΡΙΟΥΝΗΣ: Είχα πει να μη μιλήσω, κύριε Πρόεδρε, αλλά άκουσα τον κ. Τζανή και θυμήθηκα κάποια πράγματα. Είναι σημαντικά αυτά που θα πω, κύριε Υφυπουργέ. Ξέρω ότι τα ζείτε γιατί έχετε ανθρώπινη ευαισθησία που είναι επίσης σημαντικός παράγοντας για τις 'Ενοπλες Δυνάμεις, που λείπει, είναι μειωμένη. Λείπει αυτό το πνεύμα το ανθρώπινο, γιατί είναι η φύση του στρατοπέδου σκληρή.
Το 1969 αφού δεν αποστρατεύθηκαν στο Δευτεροβάθμιο, πήγα στην Ορεστιάδα. Το Γενάρη του 70 πήγα έξι μήνες στη Χαλκίδα. Επέστρεψα στην Ορεστιάδα...
ΠΡΟΕΔΡΕΥΩΝ (Κωνσταντίνος Βρεττός): Τώρα, μιλάτε επί δικτατορίας τι έγινε; Σας έκαναν πολλά προφανώς.
ΚΥΡΙΑΚΟΣ ΣΠΥΡΙΟΥΝΗΣ: 'Εμεινα δεκατρείς μήνες στη Θεσσαλονίκη το 1972, μετάθεση στα Γρεβενά, από κει στον 'Εβρο έξι μήνες και πάει λέγοντας. 
ΠΡΟΕΔΡΕΥΩΝ (Κωνσταντίνος Βρεττός): Αφού δεν ήσασταν δικός τους, κύριε Σπυριούνη.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, να δείτε που θα καταλήξω.
Ο δεύτερος γιος μου που ήταν φοιτητής της Νομικής ήθελε να διακόψει να πάει στρατιώτης και του είπα να ξέρεις, θα πας στον 'Εβρο. Και μου απαντά, με πήγες πέντε φορές πατέρα και με συγκλόνισε το παιδί μου.
Βρήκαμε να κόψουμε, κύριε Κεδίκογλου, βρήκε η Κυβέρνηση του ΠΑΣΟΚ να κόψει τα ελάχιστα ενισχυτικά μόρια που έπαιρναν τα παιδιά των αξιωματικών για τα Πανεπιστήμια, για τις Σχολές, για τη ΣΑΣ. 
ΒΑΣΙΛΗΣ ΚΕΔΙΚΟΓΛΟΥ: Καλώς έπραξε.
ΚΥΡΙΑΚΟΣ ΣΠΥΡΙΟΥΝΗΣ: 'Όπως και για τα παιδιά των ακριτικών περιοχών έγινε αυτό. Αυτό είναι το ένα θέμα.
Τώρα λέμε να κλείσουμε και τα ΚΑΥ. Aπό την Ορεστιάδα, το Νευροκόπι κάτι που πάνε οι αξιωματικοί για είκοσι ημέρες το καλοκαίρι με τις οικογένειές τους. Ε, δεν τους κάνουμε δημοσίους υπαλλήλους; Αλλά αν τους κάνετε δημοσίους υπαλλήλους, να μη ζητάτε να εργάζονται τη νύχτα και να μη ζητάτε κάθε δύο χρόνια μετάθεση. Και ξέρετε γιατί; Θα τα "μουντζώσουν" και θα πάνε στα σπίτια τους.
Το στρατιωτικό προσωπικό θέλει μέριμνα, αγάπη. Άμα δεν μπορούμε να τους δώσουμε τίποτα άλλο και να τους κάνουμε ειδικό μισθολόγιο, τότε τουλάχιστον ας τους λέμε μια καλή κουβέντα. Την συνεχή αγάπη μας χρειάζονται όχι λαϊκίστικους ψαλιδισμούς)
Επίσης στην τελευταία παράγραφο του άρθρου 4 -επειδή πολλά ακούστηκαν- αντί να καθορίζονται αυτά τα θέματα, βαθμοί, πείρα κλπ., με απόφαση του Υπουργού, να μπουν στο προεδρικό διάταγμα ή με γνώμη του ΣΑΓΕ.
ΒΑΣΙΛΗΣ ΚΕΔΙΚΟΓΛΟΥ: Να δώσετε τον ορισμό τι σημαίνει αξιωματικός...
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Κεδίκογλου θα διαβάσετε το άρθρο 25 του συγκεκριμένου νόμου και θα δείτε ότι υπάρχει η δυνατότητα...
ΒΑΣΙΛΗΣ ΚΕΔΙΚΟΓΛΟΥ: Διαβάστε το μου.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Σας το διαβάζω: "Σε κάθε Υπουργείο..." -χωρίς να αποκλείεται το Υπουργείο Εθνικής Άμυνας- "...συνίσταται μια θέση μετακλητού γενικού γραμματέα με βαθμό Α' της κατηγορίας ειδικών θέσεων. Οι γενικοί γραμματείς των Υπουργείων διορίζονται και παύονται με κοινή απόφαση του Πρωθυπουργού και του κατά περίπτωση αρμοδίου Υπουργού που δημοσιεύεται στην Εφημερίδα της Κυβερνήσεως". Αυτά λέει το άρθρο 25 στις παραγράφους 1 και 2.
ΒΑΣΙΛΗΣ ΚΕΔΙΚΟΓΛΟΥ: Το άρθρο 27 αναφέρεται στη σύσταση γενικών γραμματέων. Λέει πουθενά για το Υπουργείο Εθνικής Άμυνας;
ΓΙΑΝΝΗΣ ΚΑΨΗΣ: Κύριε Υπουργέ, συνίσταται ή συνιστάται; Γιατί το "συνίσταται" σημαίνει "προτείνεται".
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Καψή, συνιστάται και υπάρχει η δυνατότητα. Θα στείλω στον κ. Κεδίκογλου την απόφαση του Νομικού Συμβουλίου του Κράτους για να την έχει για το αρχείο του...
ΒΑΣΙΛΗΣ ΚΕΔΙΚΟΓΛΟΥ: Δεν γίνονται αυτά με απόφαση του Νομικού Συμβουλίου του Κράτους.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριοι συνάδελφοι, το θέμα δεν είναι να λύσουμε ένα νομικό ζήτημα. Μπήκαμε σε ένα ουσιαστικό θέμα. Βέβαια η κα Κανέλλη ήρθε τα είπε και έφυγε. Δεν θέλω, όμως, να επεκταθώ σ' αυτό περαιτέρω.
Νομίζω ότι είχαμε μια καλή, δημιουργική συζήτηση. Θεωρώ ότι πάντα αυτά τα θέματα θα πρέπει να προσεγγίζονται με ιδιαίτερη ευαισθησία.
Το άρθρο 4 θα δοκιμαστεί και θα φανεί μέσα στα επόμενα χρόνια πως πραγματικά η νέα πολιτική ηγεσία με τη συμβολή της στρατιωτικής ηγεσίας, θα μπορέσουν να διασφαλίσουν και να έχουν, αν θέλετε, το καλύτερο δυνατό αποτέλεσμα και στο επίπεδο των εξοπλισμών με πλήρη διαφάνεια και δημοκρατικό έλεγχο αλλά και στην ορθολογικότερη αξιοποίηση των πόρων για να μπορέσουμε πραγματικά να έχουμε αξιόμαχες Ένοπλες Δυνάμεις.
Όσον αφορά αυτά τα περί ευρωπαϊκής οικογένειας, "νονών" κλπ., θέλω να πω και να τονίσω ότι εμείς ασφαλώς είμαστε η ελληνική οικογένεια με τα δικά της χαρακτηριστικά. Αυτά τα χαρακτηριστικά είναι που έρχονται και μπολιάζουν και την ευρωπαϊκή οικογένεια, γιατί θεωρώ ότι είμαστε πρόδρομοι ως πολιτισμός με αξίες. Ακριβώς πάνω σ' αυτές τις αξίες νομίζω ότι χτίζονται και οι σύγχρονες κοινωνίες μας.
Σας ευχαριστώ.
ΠΑΝΑΓΙΩΤΗΣ ΚΑΜΜΕΝΟΣ: Να μας απαντήσετε για την επιλογή του γενικού γραμματέα.
ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί του άρθρου 4 και ερωτάται...
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Δεν κατάλαβα, κύριε Καμμένε.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ! 
Κύριε Καμμένε, δεν έχετε το λόγο. Ούτε και εσείς, κύριε Υπουργέ, έχετε το λόγο.
Κηρύσσεται περαιωμένη η συζήτηση επί του άρθρου 4.
Ερωτάται το Σώμα: Γίνεται δεκτό το άρθρο 4;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΑΝΑΓΙΩΤΗΣ ΚΑΜΜΕΝΟΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 4 έγινε δεκτό κατά πλειοψηφία.
Κύριοι συνάδελφοι, δέχεσθε στο σημείο αυτό...
ΓΙΑΝΝΗΣ ΚΑΨΗΣ: Κύριε Πρόεδρε, ψηφίζω εφόσον το άρθρο 4 συνδεθεί με οποιαδήποτε μορφή ελέγχου της Επιτροπής Εθνικής Άμυνας και Εξωτερικών Υποθέσεων.
ΠΡΟΕΔΡΕΥΩΝ (Κωνσταντίνος Βρεττός): Κύριε Καψή, ο Κανονισμός δεν προβλέπει αιτιολόγηση ψήφου.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.55', λύεται η συνεδρίαση για αύριο ημέρα Πέμπτη 10 Ιανουαρίου 2002 και ώρα 10.30', με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζητήσεως επί των άρθρών και του συνόλου του σχεδίου νόμου του Υπουργείου Εθνικής Άμυνας "Οργανωτικά θέματα του Υπουργείου Εθνικής Άμυνας, ρυθμίσεις προσωπικού των Ενόπλων Δυνάμεων και άλλες διατάξεις".

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 
 



