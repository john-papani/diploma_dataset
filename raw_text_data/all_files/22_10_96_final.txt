Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ Θ'

Τρίτη 22 Οκτωβρίου 1996

Αθήνα, σήμερα στις 22 Οκτωβρίου, ημέρα Τρίτη και ώρα 18.24', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος γραμματέας να ανακοινώσει τις αναφορές προς το Σώμα.

(Ανακοινώνεται προς το Σώμα από το Γραμματέα κ. Αχιλλέα Κανταρτζή το ακόλουθο:

ΚΑΤΑΘΕΣΗ ΑΝΑΦΟΡΩΝ

1. Οι Βουλευτής κ.κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Σωματείο Εργαζομένων Ναυπηγείων Αυλίδας προτείνει την επίσπευση της διαδικασίας πώλησης του ναυπηγείου.

2. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο εκφράζονται διαμαρτυρίες για τις καταπατήσεις του αρχαιολογικού χώρου των Χαλκιδέων στη θέση Τροχός στο Νομό Εύβοιας.

3. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Σωματείο Εργαζομένων Ψαράδων ο "Απόλλων" ζητεί χηματοδότηση για την κατασκευή αλιευτικού καταφυγίου στην Αγία 'Αννα Εύβοιας.

4. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Μαρμαρίου Νομού Εύβοιας διαμαρτύρεται για την υπολειτουργία του Γυμνασίου της.

5. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία οι κάτοικοι του οικισμού Λυκορέματος Μαρμαρίου και Καρύστου Νομού Εύβοιας ζητούν οικονομική ενίσχυση για την αποπεράτωση των εργασιών συντήρησης του δρόμου που συνδέει την Κάρυστο με το Μαρμάρι μέσω Λυκορέματος.

6. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Αμαρύνθου Νομού Εύβοιας διαμαρτύρεται για την απομάκρυνση του γραφείου του ΟΤΕ από την περιοχή της.

7. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Ροβιών Επαρχίας Χαλκίδας του Νομού Εύβοιας ζητεί τη ρύθμιση της μετακίνησης των μαθητών του Γυμνασίου και Λυκείου της από τις Ροβιές προς τη Λίμνη Εύβοιας με λεωφορείο του ΚΤΕΛ.

8. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Λίμνης Νομού Εύβοιας ζητεί την τοποθέτηση αγροτικού ιατρού στην περιοχή της.

9. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Οξυλίθου του Νομού Εύβοιας ζητεί χρηματοδότηση για την εκτέλεση κοινοτικών έργων στην περιοχή της.

10. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύλλογος "Το Κοχύλι του Καβοντόρου" ζητεί χρηματοδότηση για τη συντήρηση του παραλιακού δρόμου που συνδέει τους οικισμούς της παραλίας μέσω Μπούρου με την Κάρυστο Εύβοιας.

11. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Ιερός Μητροπολιτικός Ναός Αγίου Δημητρίου Χαλκίδας Εύβοιας ζητεί χρηματοδότηση για την εκτέλεση εργασιών επισκευής του Ναού.

12. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Μαρμαρίου του Νομού Εύβοιας ζητεί χρηματοδότηση για την αποπεράτωση των εργασιών στο δρόμο που συνδέει το Μαρμάρι με την Κάρυστο μέσω Λυκορέματος στο Νομό Εύβοιας.

13. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Μετοχίου Διρφύων του Νομού Εύβοιας ζητεί οικονομική ενίσχυση για την αποπεράτωση της ασφαλτόστρωσης τμημάτων του οδικού άξονα Στροπώνων - Κουτουρλών - Μετοχίου - Κύμης Εύβοιας.

14. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Αγροτικός Συνεταιρισμός των Ροβίων Εύβοιας ζητεί την ανάκληση της υπουργικής απόφασης 120332/10-4-1996 δίότι ο ελαιώνας Ροβίων είναι γεωργική γη υψηλής παραγωγικότητας.

15. Οι Βουλευτές κ.κ. ΧΡΗΣΤΟΣ ΚΑΤΣΙΓΙΑΝΝΗΣ και ΝΙΚ. ΚΑΤΣΙΓΙΑΝΝΗΣ κατέθεσε αναφορά με την οποία ο Δήμος Λαυρεωτικής του Νομού Αττικής ζητεί τον διορισμό δασκάλων πρωτοβάθμιας και δευτεροβάθμιας εκπαίδευσης στα σχολεία της περιοχής του για την εύρυθμη λειτουργία τους.

16. Ο Βουλευτής Αττικής κ. ΧΡΗΣΤΟΣ ΚΑΤΣΙΓΙΑΝΝΗΣ κατέθεσε αναφορά με την οποία ο Δήμος Μάνδρας Δυτικής Αττικής ζητεί την λήψη μέτρων δασοπροστασίας της περιοχή του.

17. Ο Βουλευτής Αττικής κ. ΧΡΗΣΤΟΣ ΚΑΤΣΙΓΙΑΝΝΗΣ κατέθεσε αναφορά με την οποία ο Δήμος Ασπροπύργου Αττικής ζητεί ο οικισμός Νεοκτίστων της περιοχής του να ενταχθεί στο σχέδιο πόλης.

18. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύλλογος Πολυτέκνων Γονέων του Νομού Ηρακλείου ζητεί τη μείωση κατά 30% των τελών κυκλοφορίας των αυτοκινήτων των μελών του.

19. Οι Βουλευτές κ.κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΚΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Κοινότητα Σταβίων του Νομού Ηρακλείου ζητεί χρηματοδότηση για την κατασκευή αθλητικών εγκαταστάσεων και χώρων αναψυχής στα δημοτικά σχολεία της περιοχής της.

20. O Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων του διθέσιου Δημοτικού Σχολείου Αγίας Βαρβάρας Ηρακλείου ζητεί οικονομική ενίσχυση για τη διαμόρφωση χώρου άθλησης στο δημοτικό σχολείο.

21. Ο Βουλευτής Θεσ/νίκής κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Συντονιστική Επιτροπή Συνταξιούχων Οργανώσεων Κεντρικής και Δυτικής Μακεδονίας ζητεί να μην ενταχθεί το ΕΤΕΜ στο ΤΕΑΜ - ΙΚΑ.

22. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Συντονιστική Επιτροπή των επαναπατριζομένων Ελλήνων εργαζομένων πολιτικών προσφύγων ζητεί τη ρύθμιση της συνταξιοδότησης των μελών της.

23. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Μανώλης Λύκος, κάτοικος Θεσ/νίκης ζητεί να του χορηγηθεί άδεια ταξί.

24. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία οι ιδιοκτήτες της αλάνας της 'Ανω Τούμπας Θεσ/νίκης που έχει ενταχθεί στο σχέδιο πόλεως ζητούν να αποζημιωθούν.

25. Ο Βουλευτής Αχαϊας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Σύλλογος των Συμβασιούχων Υπαλλήλων στον τομέα αποκατάστασης των σεισμοπλήκτων κατοίκων των επαρχιών Αιγιαλείας και Καλαβρύτων του Νομού Αχαϊας ζητεί τη νομοθετική ρύθμιση της εργατικής σχέσης των υπαλλήλων του ΤΑΣ Αιγίου.

26. Ο Βουλευτής Αχαϊας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Εκπολιτιστικός και Εξωραϊστικός Σύλλογος Παραλίας Πατρών Αχαϊας "Η Αναγέννηση" διαμαρτύρεται για τη μελετώμενη αύξηση της τιμής του εισιτηρίου του αστικού ΚΤΕΛ.

27. Ο Βουλευτής Αχαϊας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία το Διοικητικό Συμβούλιο της Κοινωνικής Μέριμνας Μοσχάτου ζητεί την καθιέρωση ημέρας εορτασμού της τρίτης ηλικίας.

28. Ο Βουλευτής Αχαϊοας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Αγροτικός Σύλλογος Κουνινάς Αιγιαλείας Νομού Αχαϊας ζητεί χρηματοδότηση για την αποκατάσταση των ζημιών που προκλήθηκαν στην καλλιέργεια σταφίδας της περιοχής του.

29. Ο Βουλευτής Αχαϊας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο κ. Κώστας Νικολακόπουλος ζητεί την επανατοποθέτησή του στην ΕΡΤ ΑΕ σύμφωνα με την απόφαση της επιτροπής εργασίας του άρθρου 8 του ν. 1648/86.

30. Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Σύλλογος Υπαλλήλων Δικαστικής Φυλακής Βόλου ζητεί την πλήρωση των κενών οργανικών θέσεων στις δικαστικές φυλακές Βόλου.

31. Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Νομάρχης Μαγνησίας διαμαρτύρεται για το ύψος των ναύλων των οχημάτων από και προς τα νησιά των Βορείων Σποράδων.

32. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Παλλεσβιακό Εργατικό Κέντρο διαμαρτύρεται για την ολιγωρία του Αστυνομικού Τμήματος του 'Ιππειους Λέσβου σχετικά με την εκτέλεση παραγγελίας του Εισαγγελέα για αυτόφωρη σύλληψη του επιχειρηματία Χατζησάββα Χαράλαμπου.

33. Οι Βουλευτές κ.κ. ΛΕΩΝΙΔΑΣ ΑΥΔΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Δημοτικό Συμβούλιο του Δήμου Μάνδρας Αττικής υποβάλλει προτάσεις για τα μέτρα που χρειάζεται να πάρει η πολιτεία για την προστασία των δασών της περιοχής.

34. Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ, ΜΑΡΙΟΥ ΜΠΟΣΚΟΥ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία ο Ειδικός Γραμματέας της Π.Ο.Π.Σ. ζητεί την έκδοση και εφαρμογή εγκυκλίου του Υπουργείου Δημόσιας Τάξης που έχει άμεση σχέση με την τακτοποίηση των ελληνικής καταγωγής Ποντίων Παλλινοστούντων - Προσφύγων.

35. Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ, ΜΑΡΙΑ ΜΠΟΣΚΟΥ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία το Σωματείο Συνταξιούχων Επικουρικού Ταμείου Μετάλλου Μακεδονίας διαμαρτύρεται για το Επικουρικό τους Ταμείο.

36. Οι Βουλευτές κ.κ. ΑΠΟΣΤΟΛΗΣ ΤΑΣΟΥΛΑΣ και ΛΕΩΝΙΔΑΣ ΑΥΔΗΣ κατέθεσαν αναφορά με την οποία το Συνδικάτο Οικοδόμων και Συναφών Επαγγελμάτων Αιτωλ/νίας διαμαρτυεται για την καθυστέρηση της δημοπράτησης των 254 εργατικών κατοικιών που από το 1992 εξήγγειλε ο ΟΕΚ για το Αγρίνιο.

37. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η 'Ενωση Συνταξιούχων ΙΚΑ και ΤΕΒΕ Νομού Ηρακλείου διαμαρτύρεται για τα μέτρα που παίρνονται γύρω από τα φάρμακα.

38. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Παλλεσβιακό Εργατικό Κέντρο διαμαρτύεται για την κατάθεση Νομοσχεδίου που αφορά στην καταπολέμηση της ανεργίας.

39. Οι Βουλευτές κύριοι ΛΕΩΝΙΔΑΣ ΑΥΔΗΣ και ΝΙΚΟΣ ΓΚΑΤΖΗΣ κατέθεσαν αναφορά με την οποία οι Σύνεδροι της Λαϊκής Βουλής των Λουτρών Αιδηψού διαμαρτύρονται για το εισιτήριο των λουτρικών εγκαταστάσεων και την κατάσταση που επικρατεί στην Αιδηψό.

40. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Δήμος Μύρινας Λήμνου Νομού Λέσβου ζητεί χορήγηση άδειας σκοπιμότητας της γραμμής Καβάλα - Λήμνος - Αγ. Ευστράτιος - Κύμη και αντίστροφα.

41. Οι Βουλευτές κ.κ. ΝΙΚΟΣ ΓΚΑΤΖΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Σύλλογος Καταστηματαρχών Ξενοδόχων και Ξενοδοχοϋπαλλήλων Δελφών Νομού Φωκίδας ζητεί την επίλυση των σοβαρών προβλημάτων που αντιμετωπίζουν εξ' αιτίας της μειωμένης έως ανύπαρκτης προσέλευσης των επισκεπτών μέσα στην πόλη και στα καταστήματα.

42. Οι Βουλευτές κ.κ. ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Σύλλογος Σεισμοπλήκτων Δανειοδοτουμένων Νομού Κοζάνης ζητεί την αναστολή και ρύθμιση των εισφορών λόγω σεισμού και στους δανειοδοτούμενους σεισμόπληκτους Νομού Κοζάνης.

43. Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ, ΜΑΡΙΑ ΜΠΟΣΚΟΥ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Σωματείο Εργατ/κών και Υπαλλήλων Εργοστασίων Ελαστικών Αυτοκινήτων Βορείου Ελλάδας, διαμαρτύρεται για το ζήτημα της "GOOD YEAR".

44. Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ, ΜΑΡΙΑ ΜΠΟΣΚΟΥ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία Εκπρόσωποι Αγροτικών Συνεταιριστικών Οργανώσεων Νέστου Νομού Καβάλας διαμαρτύρονται για το ζήτημα που έχει προκύψει μεταξύ αγροτών της περιοχής και της εταιρείας CIBA GEIGY.

45. Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία το πλήρωμα του πλοίου "MEDITERRANEAN SKY" διαμαρτύρεται για το ζήτημα της εγκατάλειψης του πλοίου και του πληρώματος στο λιμάνι της Πάτρας από την πλοιοκτήτρια εταιρεία και το ναυλωτή.

46. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Δήμος Μυτιλήνης ζητεί τη λήψη μέτρων για τις εκτεταμένες ζημιές που προκλήθηκαν σε εμπορικά καταστήματα της πόλης από την πλημμύρα της 28ης/9/96.

47. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Κοινότητα Συκούντιας Λέσβου ζητεί οικονομική ενίσχυση προκειμένου να κατασκευαστεί το έργο διευθέτησης του χειμάρρου που τη διασχίζει.

48. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΑΠΟΣΤΟΛΗΣ ΤΑΣΟΥΛΑΣ κατέθεσαν αναφορά με την οποία ο Κοινωνικός Εκπολιτιστικός και Αθλητικός Σύλλογος Φάρκαινας Κονταρίου Χίου ζητεί την επέκταση του αεροδρομίου της Χίου.

49. Οι Βουλευτές κ.κ. ΜΑΡΙΑ ΜΠΟΣΚΟΥ, ΣΤΑΥΡΟΣ ΠΑΝΑΓΙΩΤΟΥ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Αγροτικός Συνεταιρισμός Αγίου Παντελεήμονα Νομού Φλώρινας ζητεί να ληφθούν μέτρα για την ανακούφιση των σταφυλοπαραγωγών της περιοχής που η παραγωγή τους σχεδόν καταστράφηκε απο παρατεταμένες βροχοπτώσεις και ασθένειες.

50. Οι Βουλευτές κ.κ. ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία το Κοινοτικό Συμβούλιο Λάρυμνας Νομού Φθιώτιδας διαφωνεί στο να εγκατασταθεί νέα ιχθυοτροφική μονάδα για περιβαλλοντικούς λόγους.

51. Οι Βουλευτές κ.κ. ΝΙΚΟΛΑΟΣ ΓΚΑΤΖΗΣ, ΑΧΙΛΛΕΑΣ ΚΑΝΤΑΡΤΖΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Εργατοϋπαλληλικό Κέντρο Νομού Λάρισας και το Σωματείο Κεραμοποιών Πλινθοποιών και Αγγειοπλαστών Λαρίσης και Περιχώρων ζητεί έκτακτη οικονομική ενίσχυση των εργαζομένων της Βιομηχανίας Κεραμοποιϊας "ΒΙΟΚΕΡΑΛ ΑΕΒΕ" Λάρισας.

52. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο κ. Σ. Πρίντεζης ζητεί να θεσπιστεί η κυκλική ακτοπλοϊκή διασύνδεση του Νομού Κυκλάδων.

53. Οι Βουλευτές κ.κ. ΑΘΑΝΑΣΙΟΣ ΒΑΡΙΝΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η 'Ενωση Ναυτικών "Η ΘΑΣΟΣ" ζητεί να εφαρμοστούν οι Συλλογικές Συμβάσεις για τους εργαζόμενους στα πορθμεία και στα υδροπτέρυγα των γραμμών Καβάλας - Θάσου.

54. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Σύλλογος Πολυτέκνων Γονέων Νομού Ηρακλείου ζητεί τη μεταγραφή τέκνων πολυτέκνων από ΑΕΙ και ΤΕΙ του εξωτερικού σε αντίστοιχα ελληνικά.

55. Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Ιστιαίας Εύβοιας ζητεί την αύξηση της ποσόστοσης βάμβακος ανά στρέμμα για την καλλιεργητική περίοδο 1996-1997.

56. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ κατέθεσε αναφορά με την οποία η Κοινότητα Κλεπάς του Νομού Αιτωλ/νίας ζητεί χρηματοδότηση για τη διαπλάτυνση και την ασφαλτόστρωση του επαρχιακού δρόμου από Περδικόβρυση μέχρι Αράχωβα.

57. Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Δήμος Λίμνης Εύβοιας ζητεί την τοποθέτηση αγροτικού ιατρού στην περιοχή του.

58. Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία το Συμβούλιο Περιοχής της 7ης Εδαφικής Περιφέρειας του Νομού Μαγνησίας διαμαρτύρεται για τις εκτιμήσεις του ΕΛΓΑ για τις ζημιές στην καλλιέργεια αμυγδαλιάς της Νέας Αγχιάλου από τους παγετούς του Μαρτίου του 1996.

59. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Εκπολιτιστικός Σύλλογος της Συνοικίας "Μακρυγιάννη" Πατρών ζητεί χρηματοδότηση για την κατασκευή αθλητικών χώρων και χώρων αναψυχής στην περιοχή του.

60. Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία η Κοινότητα Θουρίας Μεσσηνίας ζητεί την κατασκευή έργων διάνοιξης στη διασταύρωση εθνικής οδού Καλαμάτας - Αθηνών με την επαρχιακή οδό Μικρομάνης.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο Επικαίρων Ερωτήσεων της Τετάρτης 23 Οκτωβρίου 1996 και ώρας 6.00' μ.μ.:

"Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 2&3 Καν. Βουλής)

1. Η με αριθμό 34/21.10.96 Επίκαιρη Ερώτηση του Βουλευτή του Πανελληνίου Σοσιαλιστικού Κινήματος κ. Νικολάου Ακριτίδη προς τον Υπουργό Εξωτερικών, σχετικά με τη λήψη των αναγκαίων μέτρων για τη διευκόλυνση των παλλινοστούντων Ελλήνων του Πόντου στις διαδικασίες μετανάστευσης και απόκτησης της Ελληνικής Ιθαγένειας.

2. Η με αριθμό 45/21.10.96 Επίκαιρη Ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Γεωργίας, σχετικά με τη λήψη των αναγκαίων μέτρων επαναλειτουργίας της βιομηχανίας "ΒΙΟΠΑΛ" στο Νομό Μαγνησίας.

3. Η με αριθμό 38/21.10.96 Επίκαιρη Ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τον Υπουργό Εθνικής 'Αμυνας, σχετικά με τις προθέσεις της Κυβέρνησης για τη συγκρότηση "Ειδικών Μονάδων" στον Ελληνικό Στρατό, τους στόχους και τη χρησιμότητά τους.

4. Η με αριθμό 36/21.10.96 Επίκαιρη Ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Γεωργίας, σχετικά με την πρόωρη λύση των συμβάσεων του εποχικού προσωπικού αντιπυρικής προστασίας των Δασαρχείων και τη λήψη των αναγκαίων μέτρων για την ανάκληση της απόφασης.

5. Η με αριθμό 33/18.10.96 Επίκαιρη Ερώτηση του Προέδρου και Βουλευτή του Δημοκρατικού Κοινωνικού Κινήματος κ. Δημητρίου Τσοβόλα προς τον Υπουργό Τύπου και Μέσων Μαζικής Ενημέρωσης, σχετικά με τις προθέσεις της Κυβέρνησης να λύσει νομοθετικά το πρόβλημα που δημιουργήθηκε στους τοπικούς ραδιοτηλεοπτικούς σταθμούς με την καταβολή του αγγελιόσημου από τις διαφημίσεις.

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 2&3 Καν. Βουλής)

1. Η με αριθμό 31/17.10.96 Επίκαιρη Ερώτηση του Βουλευτή του Πανελληνίου Σοσιαλιστικού Κινήματος κ. Στυλιανού Παπαθεμελή προς τον Υπουργό Εξωτερικών, σχετικά με τη συνέντευξη που έδωσε στη Γενεύη ο επίσημος μεσολαβητής των Ηνωμένων Εθνών κ. Σάϋρους Βανς και την αναφορά του στο Κράτος των Σκοπίων με το όνομα "Μακεδονία".

2. Η με αριθμό 32/17.10.96 Επίκαιρη Ερώτηση του Βουλευτή της Νέας Δημοκρατίας κ. Παναγιώτη Μελά προς τον Υπουργό Εθνικής Παιδείας και Θρησκευμάτων, σχετικά με την κατάσταση που επικρατεί στα Σχολεία της Δευτεροβάθμιας Εκπαίδευσης της Νομαρχίας Πειραιά από την έλλειψη καθηγητών και υλικοτεχνικής υποδομής και τη λήψη των αναγκαίων μέτρων.

3. Η με αριθμό 39/21.10.96 Επίκαιρη Ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τους Υπουργούς Ανάπτυξης, Εθνικής Οικονομίας, σχετικά με τη λειτουργία της μονάδας χρυσού στα Μεταλλεία Κασσάνδρας από την Καναδική πολυεθνική TVX GOLD και τις επιπτώσεις στο περιβάλλον και την οικονομία της περιοχής.

4. Η με αριθμό 29/16.10.96 Επίκαιρη Ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τους Υπουργούς Εθνικής 'Αμυνας, Δημόσιας Τάξης, Εθνικής Οικονομίας και Οικονομικών, σχετικά με την κατάθεση και ψήφιση από τη Βουλή του νομοσχεδίου για το μισθολόγιο των Ενόπλων Δυνάμεων."

ΠΡΟΕΔΡΟΣ (Απόστολος Κακλαμάνης): Εισερχόμαστε στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου:

Πρώτη Επίκαιρη Ερώτηση στην ημερήσια διάταξη είναι η με αριθμό 23/16.10.96 του Βουλευτή του Πανελλήνιου Σοσιαλιστικού Κινήματος κ. Στυλιανού Παπαθεμελή προς τον Υπουργό Εθνικής Οικονομίας, σχετικά με τις ενέργειες της Κυβέρνησης για την επαναλειτουργία του Οργανισμού Βελλίδη και την επανέκδοση των εφημερίδων "ΜΑΚΕΔΟΝΙΑ" και "ΘΕΣΣΑΛΟΝΙΚΗ".

Η ερώτηση του κ. Παπαθεμελή έχει ως εξής:

"Οι εργαζόμενοι στο συγκρότημα Ι.Κ. Βελλίδη που εξέδιδε τις εφημερίδες "ΜΑΚΕΔΟΝΙΑ" και "ΘΕΣΣΑΛΟΝΙΚΗ" και έχει από μηνών αναστείλει για εγγενείς αιτίες την έκδοσή τους, υπέβαλαν την ακόλουθη ρεαλιστική πρόταση: Ο ασφαλιστικός οργανισμός ΕΔΟΕΑΠ από κοινού με την πιστώτρια Εθνική Τράπεζα διαθέτουν άνω του 51% των απαιτήσεων και άρα μπορούν υπό προϋποθέσεις να συναποφασίσουν τα πάντα. Δεδομένου ότι ο ΕΔΟΕΑΠ είναι ήδη σύμφωνος ως προς την άμεση επανέκδοση των δύο εφημερίδων, ερωτάται ο αρμόδιος Υπουργός σε ποιες ενέργειες θα προβεί προς την κατεύθυνση επαναλειτουργίας του Οργανισμού Βελλίδη για να εργαστούν εκ νέου οι τριακόσιοι πενήντα εργαζόμενοι".

Ο Υφυπουργός Εθνικής Οικονομίας κ. Χρήστος Πάχτας έχει το λόγο.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Ευχαριστώ, κύριε Πρόεδρε.

Πράγματι, κύριοι συνάδελφοι πρόκειται για ένα έλλειμμα στο βορειοελλαδικό χώρο. Προσπάθεια όλων μας είναι να βρούμε μία λύση το συντομότερο δυνατόν. Και προς την κατεύθυνση αυτή η λύση δεν μπορεί να είναι παρά η επαναλειτουργία των δύο εφημερίδων "ΘΕΣΣΑΛΟΝΙΚΗ" και "ΜΑΚΕΔΟΝΙΑ". 

Τώρα, ο ενδεδειγμένος τρόπος για να επιτύχουμε αυτόν το στόχο, δηλαδή για να επιτύχουμε τη σύντομη επαναλειτουργία της επιχείρησης, είναι η υπαγωγή της εταιρείας στην ειδική εκκαθάριση του άρθρου 46α του νόμου 1892/90 και η πώληση του ενεργητικού της, σύμφωνα με τα προβλεπόμενα από το περιεχόμενο του παραπάνω νόμου.

'Οπως αναφέρατε και εσείς στην ερώτησή σας, κύριε συνάδελφε, για την παραπάνω διαδικασία απαιτείται να συμπράξουν πιστωτές που εκπροσωπούν το 51% τουλάχιστον των οφειλών της εταιρείας. Και δεδομένου ότι δεν υπάρχει κανείς πιστωτής που να το συμπληρώνει αυτό, ούτε βεβαίως αυτό που αναφέρατε ότι η Εθνική Τράπεζα από τη μία πλευρά και ο Ενιαίος Δημοσιογραφικός Οργανισμός Επικουρικής Ασφαλίσεως και Περίθαλψης από την άλλη ξεχωριστά ή αθροιστικά και οι δύο, αλλά ούτε και το δημόσιο μόνο του, απαιτείται μία σύμπραξη και των τριών. Δηλαδή απαιτείται σύμπραξη της Εθνικής Τράπεζας, του Δημοσίου και του παραπάνω Δημοσιογραφικού Οργανισμού Επικουρικής Ασφαλίσεως και Περίθαλψης, έτσι ώστε αν συμπράξουν οι τρεις να υποβληθεί στο Εφετείο η αίτηση, η οποία βεβαίως από εκεί και πέρα θα δρομολογήσει τις διαδικασίες επαναλειτουργίας του.

Ο στόχος είναι μετά την απόφαση του Εφετείου ο εκκαθαριστής να προβεί στη συνέχεια σε πώληση, με δημόσιο πλειοδοτικό διαγωνισμό όλου του ενεργητικού της επιχείρησης, ως συνόλου. Ο στόχος είναι να λειτουργήσει ως σύνολο αυτή η επιχείρηση και όχι να κατακερματιστεί και να πωληθεί κατά τμήματα, για να μπορέσουμε να διασφαλίσουμε ουσιαστικά την επανέκδοση των δύο εφημερίδων. Βεβαίως γι' αυτό χρειάζεται να συμφωνήσουν και οι τρεις πλευρές, το Δημόσιο, η Εθνική Τράπεζα και ο αρμόδιος Ασφαλιστικός Οργανισμός. Προς την κατεύθυνση αυτή νομίζω, ότι υπάρχει μία συνεννόηση και μία επικοινωνία θα έλεγα, έτσι ώστε να προχωρήσουμε με γρήγορους ρυθμούς. Υπάρχει το ενδιαφέρον από πλευράς Πολιτείας, από πλευράς Εθνικής Τράπεζας και από πλευράς Οργανισμού. Είμαστε έτοιμοι, εφόσον επιτευχθεί μία συμφωνία μεταξύ των τριών, να προχωρήσουμε γιατί η σύμπραξη είναι απαραίτητη.

Οφείλουμε να συνειδητοποιήσουμε βέβαια ότι ούτε η Εθνική Τράπεζα, ούτε το Δημόσιο μπορούν να λειτουργήσουν μία επιχείρηση, η οποία θα έχει δραστηριότητες σαν και αυτές, δηλαδή της επανέκδοσης των εφημερίδων. Γι' αυτό είναι απαραίτητο στην πρώτη μεταβατική φάση να κινηθούμε με τέτοιο τρόπο που θα μας δώσει τη δυνατότητα να διαμορφώσουμε όρους επαναλειτουργίας στην επόμενη φάση. Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κ. Παπαθεμελής έχει το λόγο.

ΑΓΓΕΛΟΣ-ΣΤΥΛΙΑΝΟΣ ΠΑΠΑΘΕΜΕΛΗΣ: Κύριε Υπουργέ, έχετε προσθέσει και το Δημόσιο, κάτι το οποίο δεν τελούσε σε γνώση μου. Οι πληροφορίες μου είναι από τα συνδικάτα των εργαζομένων δημοσιογράφων και τεχνικών του Τύπου των δύο εφημερίδων, ότι η σύμπραξη της Εθνικής Τραπέζης και του ΕΔΟΕΑΠ είναι αρκετή. 'Εχουν το 51% των απαιτήσεων έναντι του συγκροτήματος Βελλίδη και μπορούν να συναποφασίσουν αυτοί οι δύο. Το θέμα, όμως, είναι ποιος θα πάρει την πρωτοβουλία για τη συναίνεση. Εσείς λέτε "Δημόσιο" και εκπροσωπείτε το Δημόσιο. Είσατε και πολιτικός προϊστάμενος της Εθνικής Τραπέζης. Γνωρίζω ότι ο ΕΔΟΕΑΠ έχει τη βούληση να προχωρήσει.

Επομένως με αυτήν τη λογική είναι, μπορεί να πει κανείς, δεδομένη η συναίνεση των τριών ή δύο -κατά τους εργαζομένους- παραγόντων. 'Αρα τίποτα δεν τους εμποδίζει να οδηγήσουν το συγκρότημα στην ειδική εκκαθάριση του ν. 1891/90 και να επανεκδοθούν οι δύο εφημερίδες. Ο στόχος είναι να επανεκδοθούν. Και πρέπει να επανεκδοθούν αυτές οι δύο ιστορικές εφημερίδες. Αν λάβει, μάλιστα, κανείς υπόψη του ότι η ΜΑΚΕΔΟΝΙΑ έχει εκδοθεί στην περίοδο της Οθωμανικής Αυτοκρατορίας, αντιλαμβάνεσθε ποιας ιστορικής σημασίας έντυπο είναι η ΜΑΚΕΔΟΝΙΑ και τι εκφράζει, σε σχέση με τις επιθέσεις και τις διεκδικήσεις των "τρίτων", οι οποίοι ισχυρίζονται "από την πάνω γειτονιά" ότι για πρώτη φορά οι 'Ελληνες χρησιμοποιούν τον όρο Μακεδονία μετά το 1988.

Επομένως, θα πρέπει να πάρετε αυτήν την πρωτοβουλία και για έναν πρόσθετο λόγο, ότι είναι τριακόσιες πενήντα οι οικογένειες, οι οποίες εξαρτώνται αμέσως από το συγκρότημα, το οποίο εδώ και αρκετούς μήνες δεν λειτουργεί. Και φυσικά περιπτώσει, γνωρίζετε πολύ καλά ότι η Θεσσαλονίκη είναι η πρωτεύουσα της ανεργίας και όχι η συμπρωτεύουσα της Ελλάδας. Κάτι πρέπει να γίνει, λοιπόν, προς τη σωστή κατεύθυνση.

ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Συμφωνώ απόλυτα, κύριε συνάδελφε. Υπάρχει το ενδιαφέρον. Αντιλαμβανόμαστε όλοι την ιστορική αξία αυτών των δύο εντύπων στη Βόρεια Ελλάδα και το κενό που δημιουργεί η έλλειψή τους. Υπάρχει επικοινωνία. Πιστεύω ότι θα καταλήξουμε σε μια συνεννόηση, έτσι ώστε να διαμορφώσουμε από κοινού εκείνες τις λύσεις, που θα οδηγήσουν στην άμεση επανέκδοση και που θα δρομολογήσουν, βεβαίως και τις θέσεις εργασίας, τη συνέχιση της απασχόλησης στο χώρο αυτό.

Απλά, θα πρέπει να συνειδητοποιήσουμε ένα πράγμα ότι υπάρχει ειδική εκκαθάριση εν λειτουργία και ειδική εκκαθάριση, για να προχωρήσουμε άμεσα στον πλειοδοτικό διαγωνισμό. Επειδή πιστωτές είναι η Εθνική Τράπεζα και το Δημόσιο, δεν μπορούν αυτοί να λειτουργήσουν μια επιχείρηση, που εκδίδει εφημερίδες. Αυτό πρέπει να το συνειδητοποιήσουμε για την πρώτη μεταβατική φάση, στην οποία αναφέρθηκα προηγουμένως. Στόχος μας είναι να βρεθεί ο πλειοδότης και στη συνέχεια να προχωρήσουμε στην κανονική λειτουργία και την επανέκδοση των εφημερίδων αυτών. Αυτό είναι το κρίσιμο σημείο της διαφοράς ακόμα, μαζί με τον ασφαλιστικό οργανισμό και από εκεί και πέρα, θα προχωρήσουμε. Διάθεση για επικοινωνία υπάρχει. Πιστεύω ότι σύντομα θα καταλήξουμε σ' ένα θετικό αποτέλεσμα. 

Ευχαριστώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Δεύτερη στην ημερήσια διάταξη είναι η με αριθμό 24/16.10.96 επίκαιρη ερώτηση του Βουλευτή της Νέας Δημοκρατίας κ. Ιωάννη Χωματά προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων επίλυσης του προβλήματος των επειγουσών αερομεταφορών από τις νησιωτικές περιοχές και την υλοποίηση του προγράμματος προμήθειας των ελικοπτέρων.

Η επίκαιρη ερώτηση του κ. Χωματά έχει ως εξής: "Κύριε Υπουργέ, το θέμα των επειγουσών αερομεταφορών στις νησιώτικες περιοχές επί έτη πολλά ταλαιπωρεί και κρατά σε διαρκή αγωνία τους κατοίκους των νησιών μας.

Σε επανειλημμένες ερωτήσεις μου, κοινή και στερεότυπος ήταν η απάντηση του Υπουργού Υγείας ή και των κατά περιόδους Υφυπουργών, που προσήρχοντο να απαντήσουν: "Βρίσκεται σε εξέλιξη ο διαγωνισμός για την προμήθεια των ελικοπτέρων".

1. Επειδή και κατά την ομιλία σας στις προγραμματικές δηλώσεις στη Βουλή διεπίστωσα ότι η προμήθεια αυτή των ελικοπτέρων εξακολουθεί να είναι στις προθέσεις σας.

2. Επειδή επί τρία συναπτά έτη η πρόθεσή σας, παρά τις δεσμεύσεις και υποσχέσεις της Κυβέρνησής σας, παραμένει απλή υπόθεση.

3. Επειδή εκ του λόγου αυτού οι κάτοικοι των νησιών πεθαίνουν αβοήθητοι.

Καλείσθε, κύριε Υπουργέ, να απαντήσετε συγκεκριμένα με ημερομηνίες, πότε επιτέλους θα τελειώσει ο διαγωνισμός αυτός, που τρία και πλέον έτη βρίσκεται σε εξέλιξη.

Αν και το θέμα είναι χρονίζον μάλλον, παρά επίκαιρο, λόγω της σημασίας του, ας παρακάμψουμε τον Κανονισμό και να απαντήσει ο Υφυπουργός κ. Σκουλάκης.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, καταλαβαίνω την αγωνία του συναδέλφου του κ. Χωματά για την επίκαιρη ερώτηση την οποία υπέβαλε. Είναι ένα θέμα που απασχολεί και το Υπουργείο, το οποίο στην προσπάθειά του για καλύτερη παροχή ιατρικής βοήθειας στα νησιά, ενέταξε στο δεύτερο Κοινοτικό Πλαίσιο Στήριξης την προμήθεια τεσσάρων ελικοπτέρων και δύο αεροσκαφών ειδικών για μεταφορά ασθενών προεκτιμωμένης δαπάνης 7 δισεκατομμυρίων.

Η πορεία υλοποίησης μέχρι στιγμής έχει ως εξής: Με σχετική απόφαση της δεύτερης συνεδρίασης της Eπιτροπής Παρακολούθησης του επιχειρησιακού προγράμματος "υγεία-πρόνοια", είχε συγκροτηθεί επιτροπή εμπειρογνωμόνων για τη σύνταξη επιχειρησιακού σχεδίου του συστήματος αερομεταφοράς ασθενών, η οποία και υπέβαλε πρόσφατα τη μελέτη διαχείρισης, λειτουργίας, εκμετάλλευσης αεροπορικών μέσων. Η πιο πάνω μελέτη υπεβλήθη για έγκριση στη τρίτη συνεδρίαση της Eπιτροπής Παρακολούθησης που διεξήχθη την προηγούμενη εβδομάδα 9.10.96.

Μετά τη σύμφωνη άποψη της Ευρωπαϊκής Επιτροπής που αναμένεται, όπως μας έχουν διαβεβαιώσει, σύντομα και την έγκριση των τεχνικών προδιαγραφών, θα ακολουθήσει η διαδικασία προκήρυξης του σχετικού διαγωνισμού για την προμήθεια των αεροπορικών μέσων.

Είναι γεγονός, ότι με την απάντηση που σας δίνω δεν προσδιορίζω χρονικά πότε περίπου θα γίνει η προμήθεια των ελικοπτέρων. 'Ομως, εκείνο που είναι σίγουρο είναι ότι οι πιστώσεις είναι εξασφαλισμένες, οι διαδικασίες έχουν δρομολογηθεί σωστά. Νομίζω ότι δεν θα υπάρξει κανένα πρόβλημα στην εξέλιξη του διαγωνισμού. Πάντως το μείζον θέμα για μας και πιστεύω και για σας, δεν είναι αυτά καθ' εαυτά τα ελικόπτερα τα οποία αυτήν τη στιγμή είναι στη διάθεση του ΕΚΑΒ, έστω και αν είναι ιδιοκτησία της Ολυμπιακής ή των Ενόπλων Δυνάμεων. Το μείζον θέμα για το Υπουργείο είναι ο συντονισμός και η δημιουργία ενός ενιαίου συντονιστικού φορέα, ο οποίος θα χειρίζεται όλο αυτό το δύσκολο θέμα της αερομεταφοράς ασθενών από τα νησιά. Εκεί μπορώ να σας πω ότι πάμε πάρα πολύ καλά και πολύ σύντομα θα έρθει στη Βουλή, πιστεύω, θεσμικό πλαίσιο που θα καθιερώνει αυτόν τον ενιαίο συντονιστικό φορέα, στον οποίο θα υπαχθούν όλες οι επείγουσες αερομεταφορές.

ΠΡΟΕΔΡΟΣ (Απόστολος Κακλαμάνης): Ο κ. Χωματάς έχει το λόγο.

ΙΩΑΝΝΗΣ ΧΩΜΑΤΑΣ: Κύριε Πρόεδρε, σας ευχαριστώ και για την παρέμβασή σας. Νομίζω ότι με διευκολύνετε για να συζητηθεί αυτό το χρονίζον αλλά πολύ επίκαιρο θέμα των επειγουσών αερομεταφορών. Θα ήθελα να σας παρακαλέσω, επειδή πράγματι είναι και επίκαιρο και πολυ σοβαρό, να δείξετε λίγη ανοχή.

Σας διαβάζω, κύριε Υπουργέ, την απάντηση που μου έδωσε ο κ. Κρεμαστινός, ο τότε Υπουργός Υγείας τον Αύγουστο του 1994, για τις επείγουσες αερομεταφορές: "'Οσον αφορά το θέμα των ελικοπτέρων, όπως ξέρετε, ο διαγωνισμός βρίσκεται εν εξελίξει".

Το Δεκέμβριο του 1995, αφού είχα υποβάλει άλλη μια επίκαιρη ερώτηση για παρόμοιο θέμα, για την απώλεια ενός παιδιού, από την αδυναμία κάλυψης αυτής της επείγουσας αερομεταφοράς, από ένα νησί των Κυκλάδων, ο κ. Φαρμάκης μου απήντησε ότι έχει ληφθεί απόφαση από τη Κυβέρνηση και τις επείγουσες αερομεταφορές θα τις καλύπτει το Υπουργείο Εθνικής 'Αμυνας. Λίγο αργότερα, το Δεκέμβριο του 1995, ο κύριος Υπουργός Υγείας δεν είχε ακόμη δώσει λύση στο θέμα των επειγουσών αερομεταφορών. Τότε τον ξαναρώτησα τι γίνεται με τις επείγουσες αερομεταφορές και μου είπε ότι βρίσκεται σε εξέλιξη νέος διαγωνισμός.

Τον Μάρτιο του 1996 ο κ. Κοτσώνης Υφυπουργός τότε Υγείας σε άλλη επίκαιρη ερώτηση για την απώλεια άλλου ασθενούς, που δεν μπόρεσε το ΕΚΑΒ να τον μεταφέρει, απαντά: "Το ΕΚΑΒ έχει σε εξέλιξη διαγωνισμό για τη ναύλωση τριών ασθενοφόρων ελικοπτέρων και ενός αεροπλάνου ασθενοφόρου". Στο σχέδιο "Ιπποκράτης" που έχει εκπονήσει ο κ. Παπαδέλης αναφέρεται ότι μέχρι το 2000 τα νοσοκομεία Μυτιλήνης, Ρόδου κ.λπ. θα εξοπλισθούν και ότι επίσης το ΕΚΑΒ θα εξοπλισθεί με ελικόπτερα και με αεροσκάφη για επείγουσες αερομεταφορές. Σημειώνει δε ότι το συνολικό κόστος που θα απαιτηθεί γι' αυτές τις υποδομές -όχι μόνο των ελικοπτέρων- είναι 33,5 δισ. δραχμές από τα οποία 31,5 δισ. δραχμές καλύπτονται ήδη από κοινοτικούς πόρους του δευτέρου Κοινοτικού Πλαισίου Στήριξης.

Εχω στα χέρια μου, κύριε Υπουργέ, ένα έγγραφο με μια ομόφωνη απόφαση από το Κοινοτικό Συμβούλιο της Σίφνου. Εκεί οι κάτοικοι και το Δημοτικό Συμβούλιο ζητούν από τον Υπουργό, ένορκη διοικητική εξέταση για την απώλεια ενός ασθενούς διότι το ελικόπτερο που ζητήθηκε επίμονα από τον Πρόεδρο της Κοινότητας και από τον αγροτικό γιατρό, δεν πήγε να παραλάβει τον άρρωστο και ο άρρωστος πέθανε στο αγροτικό ιατρείο της Σίφνου. 

Από χθες το βράδυ δε ασχολούμαι με την επείγουσα αερομεταφορά, μιας ασθενούς από το νοσοκομείο της Σύρου, η οποία έχει ανάγκη να μεταφερθεί εδώ σε μονάδα εντατικής θεραπείας, αλλά το ελικόπτερο δεν πήγε. Μετά από παρέμβασή μου σήμερα το πρωί, μετά από δώδεκα ώρες και με κίνδυνο να χαθεί η άρρωστη και με την αγωνία των γιατρών για να διατηρήσουν την άρρωστη στη ζωή, μου απήντησαν από το ΕΚΑΒ...

(Θόρυβος στην Αίθουσα)

ΠΡΟΕΔΡΟΣ(Απόστολος Κακλαμάνης): Κύριε Παπαθεμελή σας ακούσαμε με σεβασμό. Να ακούσετε και σεις τον κ. Χωματά. Κτυπώ επανειλημμένως το κουδούνι για να το ακούσετε. 

ΙΩΑΝΝΗΣ ΧΩΜΑΤΑΣ: Σας ευχαριστώ, κύριε Πρόεδρε. Τελειώνω σε μισό λεπτό.

Μου απήντησαν, λοιπόν, ότι δεν μπόρεσε να πάει το ελικόπτερο, διότι ζητούσαν από τους γιατρούς του νοσοκομείου και από τους συγγενείς να εξασφαλίσουν πρώτα μαγνητική τομογραφία για να μπορέσει το νοσοκομείο ΕΛΠΙΣ να δεχθεί την άρρωστη.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή).

Μετά από την παρέμβασή μου και μετά από φωνές, που δεν αρμόζουν μάλλον σε έναν εκπρόσωπο του Κοινοβουλίου, ελπίζω ότι το ελικόπτερο θα πήγε να παραλάβει την άρρωστη. Και διερωτώμαι, κύριε Υπουργέ, κάθε φορά που θα υπάρχει θέμα επείγουσας αερομεταφοράς θα πρέπει κάποιος Βουλευτής, ή κάποιος άλλος παράγοντας να παρεμβαίνει για να επιλύσει το πρόβλημα; Οι υπεύθυνοι πολιτικοί άνδρες προγραμματίζουν και ιεραρχούν σωστά και μετά εκτελούν. Δεν υπόσχονται πράγματα τα οποία δεν μπορούν να κάνουν.

ΠΡΟΕΔΡΟΣ(Απόστολος Κακλαμάνης): Κύριε Χωματά, σας παρακαλώ, έχετε υπερβεί το χρόνο σας κατά το διπλάσιο. Δεν είναι σωστό.

ΙΩΑΝΝΗΣ ΧΩΜΑΤΑΣ: 'Ολοι οι Υπουργοί δεσμεύθηκαν ότι ο διαγωνισμός βρίσκεται σε εξέλιξη. Ο διαγωνισμός δεν έχει γίνει και οι άρρωστοι χάνονται καθημερινά. Δώστε μια απάντηση στο λαό που κατοικεί σε αυτά τα απομακρυσμένα νησιά. 

ΠΡΟΕΔΡΟΣ(Απόστολος Κακλαμάνης): Ο Υπουργός θα απαντήσει. Πρέπει, όμως, να γίνει κατανοητό απ' όλους, ότι δεν είναι σωστό να υπερβαίνουμε το χρόνο που ορίζει ο Κανονισμός, γιατί αυτό δημιουργεί ένα κακό προηγούμενο. Και μετά το Προεδρείο θα θεωρηθεί ότι κάνει διακρίσεις, εάν στη συνέχεια επιβάλλει σε άλλους την τήρηση του χρόνου που ορίζει ο Κανονισμός.

ΙΩΑΝΝΗΣ ΧΩΜΑΤΑΣ: Σας ευχαριστώ, κύριε Πρόεδρε, για την ανοχή σας. 

ΠΡΟΕΔΡΟΣ(Απόστολος Κακλαμάνης): Μάλλον να με επικρίνετε, γιατί δεν τήρησα τον Κανονισμό.

Ο κύριος Υφυπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε συνάδελφε, όσον αφορά το διαγωνισμό, εκείνο που ξέρω εγώ και το ξέρετε και σεις είναι ότι το πρόγραμμα ενεκρίθη το Σεπτέμβριο του 1994. Η δεύτερη συνεδρίαση της επιτροπής παρακολούθησης ξέρετε πότε έγινε. Προχθές έγινε η τρίτη συνεδρίαση της επιτροπής παρακολούθησης, 9.10.96. Χωρίς την έγκριση της επιτροπής παρακολούθησης είναι αδύνατον να προχωρήσει ο διαγωνισμός, πέραν του ότι πρέπει να έρθει η σύμφωνη άποψη της Ευρωπαϊκής Επιτροπής για να προχωρήσει ο διαγωνισμός.

Ομολογούμε σαν Υπουργείο ότι έχει καθυστερήσει. Βρισκόμαστε, όμως, σε πολύ καλό δρόμο και πιστεύω ότι όλα θα πάνε καλά μέσα στο 1996. Δεν μπορώ να δεσμευθώ με ημερομηνίες, για να μην έρθετε αύριο μεθαύριο και επικαλεσθείτε αυτήν τη δέσμευσή μου.

'Οσον αφορά το περιστατικό της Σίφνου, κύριε συνάδελφε, επειδή είμαστε και οι δυο γιατροί πρέπει να είμαστε προσεκτικοί. Είχα ασχοληθεί προσωπικά με το θέμα. Το ελικόπτερο δεν πέταξε για λόγους καιρού. Και εκεί να ήταν στη Σίφνο, πάλι δεν θα μπορούσε να πετάξει για να μεταφέρει το νεαρό ασθενή. Αρα το θέμα δεν είναι όπως θέλουν να το παρουσιάσουν τα Μ.Μ.Ε. και αν θέλετε και η αγωνία των ανθρώπων που έχουν έναν ασθενή.

Κάναμε παρέμβαση και εγώ και ο κύριος Υπουργός, αλλά δεν ήταν δυνατόν να πετάξει το ελικόπτερο λόγω δυσμενών καιρικών συνθηκών. Μόλις επετράπη η απογείωσή του, ξεκίνησε, αλλά στα μέσα της διαδρομής, έτσι τουλάχιστον -δεν έχω μπροστά μου τα σήματα και του ΕΚΑΒ και της ΥΠΑ- μας διαβεβαίωσαν όλες οι εμπλεκόμενες δημόσιες υπηρεσίες. Είχα ασχοληθεί και προσωπικά.

Πάντως, το μείζον θέμα είναι η δημιουργία ενός ενιαίου συντονιστικού φορέα, που θα αναλάβει την όλη διαχείριση των επειγουσών αερομεταφορών, σε συνεργασία με τις 'Ενοπλες Δυνάμεις, που έχουν την υποδομή, την πείρα και το απαραίτητο προσωπικό.

ΠΡΟΕΔΡΟΣ (Απόστολος Κακλαμάνης): Τρίτη στην ημερήσια διάταξη είναι η επίκαιρη ερώτηση πρώτης επιλογής με αριθμό 20/16.10.96 του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Εθνικής Παιδείας και Θρησκευμάτων, σχετικά με τα μέτρα που πρόκειται να πάρει η Κυβέρνηση για να αποσυρθεί το σχέδιο Κανονισμού Λειτουργίας των Φοιτητικών και Σπουδαστικών Εστιών.

Η επίκαιρη ερώτηση σε περίληψη έχει ως εξής: 

Οι Φοιτητικές και Σπουδαστικές Εστίες (ΦΕ-ΣΕ) παρουσιάζουν εδώ και χρόνια έντονα και πολύμορφα προβλήματα. Ανεπάρκειες στην υλικοτεχνική υποδομή, ελλιπείς υπηρεσίες και περιορισμένες θέσεις στέγασης αποτελούν το πλαίσιο της σημερινής πραγματικότητας. Κύρια αιτία είναι η οικονομική εγκατάλειψη των ΦΕ-ΣΕ λόγω της φιλελεύθερης πολιτικής και της σημερινής και των προηγούμενων κυβερνήσεων. Η Κυβέρνηση αντί να αυξήσει τις πιστώσεις προς τις ΦΕ και τις ΣΕ επιδιώκει να επιβάλει στους φοιτητές και σπουδαστές χαράτσι για να αντιμετωπιστούν τα έξοδα.

Το νέο σχέδιο Κανονισμού Λειτουργίας που εφαρμόζεται προβλέπει, εκτός των άλλων, να καταβάλλουν οι οικότροφοι μηνιαία οικονομική συμβολή. Αυτή η οικονομική συμμετοχή είναι φανερό πως θα αυξάνεται συνεχώς για να καλυφθούν τα αυξανόμενα λειτουργικά έξοδα των Εστιών.'Ετσι ουσιαστικά καταργείται η δωρεάν σίτιση-στέγαση. Εξάλλου προβλέπεται "εγγυητική τοποθέτηση ποσού", το οποίο θα καταβάλλουν οι οικότροφοι για πιθανές ζημιές που θα προκαλέσουν κατά την περίοδο διαμονής τους.

Ερωτάται ο κύριος Υπουργός ποιά είναι τα μέτρα που πρόκειται να πάρει η Κυβέρνηση και πότε, ώστε να αποσυρθεί αυτό το σχέδιο Κανονισμού, να σχεδιαστεί και να εφαρμοστεί μια άλλη εστιακή πολιτική με στόχο την κάλυψη των υφιστάμενων αναγκών;"

Ο Υπουργός Εθνικής Παιδείας και Θρησκευμάτων κ. Αρσένης έχει το λόγο.

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Πράγματι, σε αρκετές Φοιτητικές και Σπουδαστικές Εστίες υπάρχουν προβλήματα που κυρίως αναφέρονται σε ελλιπή υλικοτεχνική υποδομή. Προσπαθούμε εμείς να τα αντιμετωπίσουμε και ο ισχυρισμός του κυρίου συναδέλφου ότι δεν έχει γίνει τίποτα προς αυτήν την κατεύθυνση και πως έχουν μειωθεί οι πιστώσεις δεν ευσταθεί. Ενδεικτικά αναφέρω ότι οι πιστώσεις για τις Φοιτητικές Εστίες, (δαπάνες για επισκευές, συντηρήσεις και βελτίωση εγκαταστάσεων) έχουν αυξηθεί εντυπωσιακά. Από 113 εκατ. περίπου το 1994, έφτασαν τα 140 εκατ. το 1995 και περίπου τα 500 εκατ., υπολογίζουμε, το 1996. Επίσης, προγραμματίζουμε μεγάλες αυξήσεις γι'αυτές τις δαπάνες για το 1997. Ανάλογες αυξήσεις προβλέπονται και για τις Σπουδαστικές Εστίες. Προσπαθούμε λοιπόν, να καλύψουμε αυτά τα κενά και να αντιμετωπίσουμε τα υπαρκτά προβλήματα.

'Οσον αφορά τον Κανονισμό, πρέπει να σας πω ότι αυτός στον οποίο αναφέρεσθε δεν ισχύει. Είναι ένα σχέδιο Κανονισμού που έχει διανεμηθεί στους Πρυτάνεις των Πανεπιστημίων, στους Προέδρους Τ.Ε.Ι., στους καθηγητές, στους υποτρόφους, σε συλλόγους φοιτητών για σχόλια. Με βάση τις απαντήσεις που θα πάρουμε, θα συγκροτηθεί μία επιτροπή, η οποία θα συζητήσει με τους ενδιαφερόμενους τα προβλήματα για να ισχύσει ο νέος Κανονισμός μετά από διάλογο και συμφωνία για το νέο ακαδημαϊκό έτος.

Εν τω μεταξύ, ο Kανονισμός που ισχύει, είναι ο κανονισμός που είχε συμφωνηθεί με τους φοιτητές και τους σπουδαστές και ο οποίος ισχύει από το 1982.

ΠΡΟΕΔΡΟΣ(Απόστολος Κακλαμάνης): Ο κ. Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Ανεξάρτητα απ'όλα αυτά τα οποία αναφέρθηκαν από τον κύριο Υπουργό, η ουσία είναι ότι το δικαίωμα στη δωρεάν σίτιση και στέγαση για τους φοιτητές και σπουδαστές από τα λαϊκά στρώματα, αποτελεί μια από τις πιο σημαντικές πλευρές, κατά τη γνώμη μας, της δημόσιας δωρεάν εκπαίδευσης, ώστε τα παιδιά των λαϊκών στρωμάτων, να μπορούν να έχουν ουσιαστικό δικαίωμα πρόσβασης στην Ανώτατη Εκπαίδευση.

Εδώ και χρόνια, παρατηρούμε να επιδεινώνονται ραγδαία τα προβλήματα στις φοιτητικές και σπουδαστικές εστίες. Ανεπάρκεια στην υλικοτεχνική υποδομή, ελλιπείς υπηρεσίες έχουν δημιουργήσει μια αφόρητη πραγματικά κατάσταση, ενώ οι στεγαστικές ανάγκες, είναι αδύνατον να ικανοποιηθούν με την υπάρχουσα σήμερα κατάσταση. Θεωρούμε ότι κύρια αιτία, βέβαια, γι'αυτό, είναι η εγκατάλειψη των φοιτητικών και σπουδαστικών εστιών από τη σημερινή και από τις προηγούμενες κυβερνήσεις.

Ανεξάρτητα από το αν ισχύει ή όχι, ο νέος κανονισμός, όπως ανέφερε προηγουμένως ο κύριος Υπουργός, το ερώτημα το οποίο απευθύνεται προς την Κυβέρνηση και τον κύριο Υπουργό, είναι σαφές: Θα επιβληθεί μίσθωμα με τη μια ή την άλλη μορφή στους φοιτητές, στους οικότροφους των εστιών, έτσι ώστε να μπορέσουν να καλυφθούν τα έξοδα; Κατά τη γνώμη μας, με τη ρύθμιση αυτή, με το σχέδιο αυτό κανονισμού, προωθείται η κατεύθυνση του ΟΟΣΑ για κατάργηση του δικαιώματος δωρεάν στέγασης-σίτισης, υλοποιείται η κατεύθυνση της Λευκής Βίβλου για χρήση υπηρεσιών, ώστε η χρήση υπηρεσιών να γίνεται επί πληρωμή. Και πάλι βέβαια το ερώτημα παραμένει, εάν οι υπηρεσίες των εστιών, θα λειτουργήσουν με ανταποδοτικότητα, γεγονός που θα έχει σαν συνέπεια να υψώσουν νέους ταξικούς φραγμούς στη μόρφωση των παιδιών από τα εργαζόμενα στρώματα.

Το Κ.Κ.Ε. ζητά την άμεση απόσυρση αυτού του σχεδίου του Κανονισμού. Θεωρεί ταυτόχρονα επιτακτική την ανάγκη χάραξης μιας άλλης πολιτικής για τις εστίες. 

( Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Κύριε Πρόεδρε, θα σας ζητήσω μισό λεπτό μόνο. Είναι και η πρώτη φορά που παίρνω το λόγο στην Αίθουσα αυτή.

Να υπογραμμίσουμε τις συγκεκριμένες προτάσεις: 

Πρώτον, την ανέγερση νέων εστιών στα πλαίσια ενός μεσομακροπρόθεσμου προγράμματος για την κάλυψη όλων των αναγκών και άμεσα να καλυφθούν με ενοικίαση των ξενοδοχείων. 

Δεύτερον, τη βελτίωση συνθηκών διαβίωσης με άμεση κάλυψη των κενών σε προσωπικό, τη συντήρηση και αναβάθμιση των κοινόχρηστων χώρων.

Τρίτον, υγειονομική περίθαλψη των οικοτρόφων με διορισμό απαραίτητου ιατρικού νοσηλευτικού προσωπικού.

Τέταρτον, εξασφάλιση της σίτισης για όλες τις ημέρες με διπλασιασμό της αξίας του κουπονιού. 

Πέμπτον, ενίσχυση των πολιτιστικών δραστηριοτήτων και αναβάθμιση των αθλητικών εγκαταστάσεων. 

Οι λύσεις αυτές, βεβαίως συνδέονται αναπόσπαστα με την αύξηση των δαπανών για την παιδεία στο 15%. Θεωρούμε τέλος, απαραίτητη την ανάγκη να υπογραμμίσουμε για μια ακόμα φορά τη ριζική αναπροσαρμογή των ορίων για τη δωρεάν στέγαση στις φοιτητικές εστίες. 

ΠΡΟΕΔΡΟΣ(Απόστολος Κακλαμάνης): Ο κύριος Υπουργός έχει το λόγο.

ΓΕΡΑΣΙΜΟΣ ΑΡΣΕΝΗΣ(Υπ. Εθνικής Παιδείας και Θρησκευμάτων): 'Οπως σας είπα, η Κυβέρνηση δίνει προτεραιότητα σ'αυτόν τον τομέα και αυξάνουμε σημαντικά τις δαπάνες από τον Προϋπολογισμό, για να βελτιωθεί η ποιότητα των υπηρεσιών στις σπουδαστικές και μαθητικές εστίες. Αναφέρθηκα σε συγκεκριμένα νούμερα, από τα οποία αβίαστα βγαίνει το συμπέρασμα ότι δεν είναι πρόθεση της Κυβέρνησης να ρίξει το βάρος της βελτίωσης των συνθηκών ζωής, στις εστίες στους φοιτητές και στους σπουδαστές. Αντίθετα, το βάρος αυτό θα το φέρει ο κρατικός Προϋπολογισμός.

ΠΡΟΕΔΡΟΣ(Απόστολος Κακλαμάνης): Επίκαιρες ερωτήσεις δεύτερου κύκλου.

Πρώτη στην ημερήσια διάταξη είναι η επίκαιρη ερώτηση, είναι η με αριθμό 26/16.10.96, του Βουλευτή της Νέας Δημοκρατίας κ.Λεωνίδα Λυμπερακίδη προς τον Υπουργό Εθνικής 'Αμυνας, σχετικά με την κατάταξη εθελοντών πενταετούς υπηρεσίας στο Στρατό Ξηράς και τη δυνατότητα απορρόφησης των καταγομένων από το Νομό 'Εβρου.

Η ερώτηση του κ.Λυμπερακίδη έχει ως εξής:

"Με αφορμή την εγκύκλιο (56/17-6-96) του Υπουργείου σας για την κατάταξη δύο χιλιάδων εθελοντών πενταετούς υπηρεσίας (Ε.Π.Υ.) στο Στρατό Ξηράς και με δεδομένα:

1. Το πληθυσμιακό πρόβλημα του Νομού 'Εβρου (υψηλός δείκτης μετανάστευσης, κυρίως εξωτερικής) .

2. Το μοναδικό στην Ελλάδα διμεθόριο χαρακτήρα του Νομού και τις άλλες ιδιαιτερότητες.

3. Την αναμφισβήτητη ανάγκη θωράκισης αυτού βεβαίως στρατιωτικής αλλά και πληθυσμιακής.

4. Την εκ της ανωτέρω στρατιωτικής θωράκισης ανάγκη παρουσίας του 30% του όλου Στρατού Ξηράς στο Νομό. 

5. Την ψυχολογική, αλλά και την εδαφική εξοικείωση των κατοικούντων και καταγομένων νέων του Νομού 'Εβρου με το περιβάλλον του. 

6. Την αδυναμία ανταπόκρισης του Υπουργείου σας -δικαίως- στο πλήθος των αιτημάτων που συσσωρεύονται και με πίεση για μεταθέσεις παρομοίου στρατιωτικού προσωπικού σε μονάδες δυτικότερες και νοτιότερες, πάντως μακράν των παραμεθορίων, μεθορίων και κυρίως διμεθορίων περιοχών, όπως ο 'Εβρος. Γεγονός που επηρεάζει δυσμενέστατα την πληρότητα, τη λειτουργικότητα, αλλά και την πιθανή αδυναμία ανταπόκρισης των συνοριακών μονάδων αυτών στο ύψιστο καθήκον τους. 

Θεωρώ απαραίτητη την υποχρέωση να ρωτήσω τον κύριο Υπουργό της Εθνικής 'Αμυνας:

Αν και εκείνος θεωρεί λογικότερο, δικαιότερο, εθνικότερο και πρακτικότερο -αφού ο στόχος όλων μας είναι η συγκράτηση του πληθυσμού στην Περιφέρεια και στα σύνορά μας οι μονάδες να είναι πλήρεις, με εξειδικευμένο, εξοικειωμένο και υψίστου ηθικού προσωπικό και με επιπλέον λόγους ενδιαφέροντος- το να επιδιώξουμε και να πετύχουμε την κατάταξη όλων των ικανών αιτουμένων, καταγομένων ή μη, αλλά διαμενόντων στο Νομό 'Εβρου (υπηρετούντων ή μη σήμερα τη θητεία τους) ανδρών, στους εθελοντές πενταετούς υπηρεσίας (Ε.Π.Υ.).

Οι πληροφορίες σήμερα λένε ότι οι αιτήσεις των ενδιαφερομένων για κατάταξη στους Ε.Π.Υ. είναι περίπου 450 στο Στρατολογικό Γραφείο του 'Εβρου, δηλαδή αποτελούν το 25% του προς κατάταξη συνόλου."

Ο Υφυπουργός Εθνικής 'Αμυνας κ. Δημήτριος Αποστολάκης έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κύριε Πρόεδρε, κυρίες και κύριοι, λίγα λόγια για την ιστορία των εθελοντών πενταετούς υπηρεσίας.

Στα μέσα της δεκαετίας του '80 καθιερώθηκε στη Χώρα μας, με βάση το ν. 1513 ο θεσμός των οπλιτών πενταετούς υποχρεώσεως. Αυτοί στη συνέχεια ονομάστηκαν εθελοντές πενταετούς υπηρεσίας. Αυτή ήταν μία προσπάθεια στροφής προς τον περισσότερο επαγγελματικό στρατό, όχι πλήρως, ημιεπαγγελματικό θα έλεγα. Με τη λύση αυτή βελτιώθηκε ποιοτικά η στάθμη των οπλιτών, πράγμα που ήταν ιδιαίτερα αναγκαίο, αφού, καθώς προχωρούν τα χρόνια η τεχνολογία μπαίνει στα οπλικά συστήματα και χρειαζόμαστε ανθρώπους καλύτερα μορφωμένους τεχνικά και καλύτερα εκπαιδευμένους.

Αντιμετωπίσθηκε έτσι μερικώς το διαρκώς διευρυνόμενο δημογραφικό έλλειμμα και κατά κάποιο τρόπο σε ένα μικρό ποσοστό καταπολεμήθηκε και η ανεργία. 

Σήμερα και στους τρεις κλάδους των Ενόπλων Δυνάμεων υπηρετούν δώδεκα χιλιάδες άνδρες και γυναίκες, που μπορούμε να πούμε άφοβα ότι ο θεσμός υπήρξε επιτυχής και βελτίωσε σημαντικά τη μαχητική ικανότητα των ενόπλων δυνάμεών μας.

Παρά ταύτα, πρέπει να σημειώσουμε ότι ιδιαίτερα για το Στρατό Ξηράς στις κατατάξεις των Ε.Π.Υ., από το έτος 1985 μέχρι και το έτος 1994 δεν παρατηρήθηκε μεγάλη προσφορά, με εξαίρεση τα έτη 1985, 1990 και 1993 και επομένως, δεν ετίθετο θέμα επιλογής τους με βάση τον τόπο καταγωγής.

Συγκεκριμένα για την επιλογή των υποψηφίων Ε.Π.Υ. ως βασικά κριτήρια, με βάση τη 1413 υπουργική απόφαση είχαν θεσπιστεί οι γραμματικές, τεχνικές γνώσεις, η εκπλήρωση ή μη των στρατιωτικών τους υποχρεώσεων και τα αποτελέσματα από την εξέταση των Συμβουλίων Επιλογής.

Παρ' ότι ουσιαστικά η πληθυσμιακή ανάκαμψη στις παραμεθόριες περιοχές της Χώρας μας θα βελτιωθεί με ευρύτερα έργα ανάπτυξης, που θα δώσουν νέες θέσεις εργασίας, ιδιαίτερα για τους νέους, εντούτοις το Υπουργείο μας, επειδή πιστεύει ότι θα αποτελούσε συμβολή στη συγκράτηση του πληθυσμού στις περιοχές αυτές, η επέκταση και στην επιλογή των Ε.Π.Υ. των σχετικών νόμων, περιέλαβε με υπουργική απόφαση και το στοιχείο της εντοπιότητας στην επιλογή των ανδρών αυτών. Ειδικότερα οι μόνιμα διαμένοντες υποψήφιοι στις παραμεθόριες περιοχές παίρνουν μεγίστη επιδότηση εκατό μονάδες στις χίλιες οι οποίες μειώνονται προοδευτικά καθώς πάμε σε περιοχές περισσότερο δυτικά.

'Ηδη στο διαγωνισμό που γίνεται αυτήν την περίοδο και βρίσκεται σε εξέλιξη, έχει συμπεριληφθεί και αυτό το κριτήριο.

Από αυτά που είπα μέχρι τώρα συνάγεται ότι η διαδικασία επιλογής των Ε.Π.Υ. συνδυάζει πλέον τόσο την ύπαρξη βασικών αντικειμενικών κριτηρίων, όπως είναι οι γραμματικές γνώσεις, η εκπλήρωση ή όχι των στρατιωτικών καθηκόντων τους και τα αποτελέσματα της εξέτασης από την Επιτροπή, όσο και την αντιμετώπιση των ιδιαιτέρων προβλημάτων, όπως είναι τα προβλήματα που αντιμετωπίζουν οι παραμεθόριες περιοχές.

ΠΡΟΕΔΡΟΣ (Απόστολος Κακλαμάνης): Ο κ. Λυμπερακίδης έχει το λόγο.

ΛΕΩΝΙΔΑΣ ΛΥΜΠΕΡΑΚΙΔΗΣ: Ευχαριστώ τον κύριο Υπουργό για την ανάλυση του θεσμού που έκανε. Θέλω να πω, ότι μία παρόμοια ερώτηση είχε γίνει και πέρσι τέτοιο καιρό και ανταποκρίθηκε πλήρως το Υπουργείο Εθνικής 'Αμυνας και είδε με μία επιείκεια και ευμενώς τις παραμεθόριες περιοχές.

Θα ήθελα να τονίσω εδώ, ότι όλες οι παραμεθόριες περιοχές δεν είναι ίδιες. Υπάρχουν ιδιαιτερότητες, όπως η ιδιαιτερότητα του 'Εβρου, που την ξέρει πολύ καλά και ο Πρόεδρος, γιατί επισκέφθηκε τις περιοχές.

Και σας είπα στην ερώτηση, που τόσο καλά τα αναλύει, ότι η μόνη περιοχή της Ελλάδας που είναι διμεθόριος, είναι ο 'Εβρος και λόγω της μεγάλης μετανάστευσης θα ήθελε μία ιδιαίτερη μεταχείριση. Εκτός αυτού, όμως, αν βλέπατε και τις αιτήσεις που υπάρχουν -και φαντάζομαι ότι τις είδατε- το ένα έβδομο των αιτήσεων της Επικράτειας, είναι από το Νομό 'Εβρου. Αν δούμε, όπως λέω και στην ερώτηση, το πόσο Στρατό Ξηράς εξυπηρετεί εκεί κι αν παρακολουθήσουμε την πορεία των Εθελοντών Πενταετούς Υποχρεώσεως -διότι οι περισσότεροι από αυτούς που κατατάσσονται από άλλα σημεία της Ελλάδας, μετά τη συμπλήρωση των πέντε ετών ζητούν παραίτηση- οι μόνοι που μένουν είναι οι εκ της Θράκης και κυρίως του 'Εβρου, διότι υπηρετούν εκεί σχεδόν πάντα, δεν ζητούν μεταθέσεις, δεν δημιουργούν προβλήματα και κυρίως εκεί παντρεύονται, συνλειτουργούν με οτιδήποτε άλλο και ως εκ τούτου επιλύουμε και το δημογραφικό πρόβλημα.

Τι ζητούν αυτοί; Θέλουν στην αναλογία του στρατού, που υπάρχει εκεί, να φυλάξουν την Πατρίδα τους στα σύνορά της. Θέλω με υπουργική απόφαση μία ακόμα πιο ιδιαίτερη αντιμετώπιση των Ε.Π.Υ. στον 'Εβρο, σκεπτόμενοι ότι από τη μια μεριά έχουμε την Τουρκία και από την άλλη τη Βουλγαρία και θέλω το διπλασιασμό των μονάδων. Ευχαριστώ πολύ.

ΠΡΟΕΔΡΟΣ ( Απόστολος Κακλαμάνης): Ο κύριος Υπουργός έχει το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Ευχαριστώ τον κύριο συνάδελφο, διότι αναγνώρισε ότι πράγματι το Υπουργείο ανταποκρίθηκε άμεσα στο ίδιο αίτημα που είχε διατυπωθεί πέρυσι τέτοια εποχή. Μάλιστα είναι ευτυχής συγκυρία, ο κύριος Υπουργός Παιδείας, που είναι σήμερα μαζί μας, ήταν αυτός που υπέγραψε την απόφαση.

Λαμβανομένου υπόψη, ότι το ποσοστό των υποψηφιοτήτων γι'αυτές τις θέσεις είναι μεγαλύτερο στον 'Εβρο και ένα ποσοστό εκατό στις χίλιες μονάδες δίνει αρκετά μεγάλο προβάδισμα, είμαι βέβαιος ότι ουσιαστικά ικανοποιείται το αίτημα που έχετε υποβάλει και θα δείτε από τα αποτελέσματα, ότι πράγματι θα είναι πολύ περισσότεροι σε ποσοστό, ίσως παραπάνω από 30% θα έλεγα, οι νέοι που θα επιλεγούν σ'αυτές τις θέσεις.

Δέχομαι τα επιχειρήματα. Πράγματι είναι πολύ καλύτερο να υπάρχουν άνθρωποι που κατάγονται από εκείνη την περιοχή, θα διευκολύνουν τις 'Ενοπλες Δυνάμεις, διότι δεν θα ζητούν να απομακρυνθούν και βέβαια υπάρχει και το γενικότερο καλό, όπως είπαμε προηγουμένως, της ανάπτυξης των περιοχών αυτών.

Πιστεύω, ότι θα γίνει παραδεκτό πως το Υπουργείο Εθνικής 'Αμυνας είναι ευαίσθητο σε όλες αυτές τις κοινωνικές ανάγκες και ιδιαίτερα στους Νομούς που είναι στην Περιφέρεια της Χώρας και έχουν ανάγκη ιδιαίτερης φροντίδας.

Ευχαριστώ.

ΠΡΟΕΔΡΟΣ (Απόστολος Κακλαμάνης) Δεύτερη στην ημερήσια διάταξη είναι η επίκαιρη ερώτηση με αριθμό 21/16.10.96 της Βουλευτού του Κ.Κ.Ε. κας Μαρίας Μπόσκου προς τους Υπουργούς Ανάπτυξης, Γεωργίας, σχετικά με τη λήψη των αναγκαίων μέτρων για τον εκσυγχρονισμό και ανάπτυξη της λιπασματοβιομηχανίας.

Η επίκαιρη ερώτηση της κυρίας Βουλευτού έχει ως εξής:

"Πρόσφατα δημοσιεύματα στον Τύπο, αναφέρονται στις λιπασματοβιομηχανίες "Λιπάσματα Δραπετσώνας" και "ΑΕΒΑΛ".."

Τι σημαίνει το "ΑΕΒΑΛ";

ΜΑΡΙΑ ΜΠΟΣΚΟΥ: Είναι βιομηχανία στην Πτολεμαϊδα.

ΠΡΟΕΔΡΟΣ ( Απόστολος Κακλαμάνης): Η κα Μπόσκου δικαιολογείται. Θα επαναλάβω μία παράκληση σε όλους, να αναφέρουμε ολόκληρο τον τίτλο, όπου υπάρχει ακροστιχίς. Και επίσης, να χρησιμοποιούμε ελληνικούς όρους, εκεί που η πλούσια γλώσσα μας διαθέτει.

"..και "ΑΕΒΑΛ" και τις "πιέσεις" που ασκεί η Ευρωπαϊκή 'Ενωση με επιστολή της, για κρατική ενίσχυση στις βιομηχανίες αυτές στο παρελθόν και που χαρακτηρίζεται αντικοινοτική.

Φαίνεται ότι στο στόχαστρο της Ευρωπαϊκής 'Ενωσης έχει μπει η Ελληνική Λιπασματοβιομηχανία, με σκοπό το κλείσιμο των βιομηχανιών αυτών που απασχολούν εκατοντάδες εργαζόμενους και παράγουν χιλιάδες τόνους λίπασμα.

Δεδομένου ότι η βιομηχανία λιπασμάτων είναι κλάδος στρατηγικής σημασίας για την αγροτική οικονομία και ότι χρειάζεται εκσυγχρονισμός και ανάπτυξη, για την εξασφάλιση ποιοτικά καλού και φτηνού λιπάσματος για την 'Ελληνα αγρότη.

AD02C Ερωτώνται οι κύριοι Υπουργοί:

Τι σκοπεύει να κάνει όσον αφορά τα απαράδεκτα τελεσίγραφα της Ευρωπαϊκής 'Ενωσης για τις λιπασματοβιομηχανίες μας;

Τι μέτρα σκοπεύει να πάρει για τον εκσυγχρονισμό και την ανάπτυξη των λιπασματοβιομηχανιών;

Πώς θα διασφαλίσει την συνέχιση της λειτουργίας των βιομηχανιών "Λιπάσματα Δραπετσώνας και "ΑΕΒΑΛ", που σήμερα δίνουν περίπου πεντακόσιες χιλιάδες τόνους λιπάσματος και απασχολούν επτακόσιους εργαζόμενους;"

Η Υφυπουργός Ανάπτυξης κα 'Αννα Διαμαντοπούλου, η οποία θα μας πει και τον πλήρη τίτλο της ΑΕΒΑΛ -είναι στην Κοζάνη νομίζω, η επιχείρηση αυτή- έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Είναι Ανώνυμη Ελληνική Βιομηχανία Λιπασμάτων, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Τότε, γιατί "ΑΕΒΑΛ"; Θα πρέπει να λέγεται "ΑΕΒΙΑΛ". Κάτι άλλο μεσολαβεί. Το "Α", κάτι άλλο σημαίνει. Μήπως σημαίνει Αζωτούχων Λιπασμάτων;

ΑΝΝΑ ΔΙΑΜΑΝΤΟΠΟΥΛΟΥ (Υφυπ.Ανάπτυξης): Είναι Βιομηχανικών Λιπασμάτων. Είναι και τα αζωτούχα, αλλά δεν έχει πιά μόνο τα αζωτούχα, έχει και άλλα.

ΠΡΟΕΔΡΟΣ (Απόστολος Κακλαμάνης): Ανώνυμος Ελληνική Βιομηχανία Αζωτούχων Λιπασμάτων.

ΑΝΝΑ ΔΙΑΜΑΝΤΟΠΟΥΛΟΥ (Υφυπ.Ανάπτυξης): Ναι, ήταν αζωτούχων, αλλά τώρα δεν κάνει μόνο αζωτούχα λιπάσματα και πρέπει να είναι ευρύτερη ονομασία της.

Κύριε Πρόεδρε, απαντώντας στη συνάδελφο του Κομμουνιστικού Κόμματος Ελλάδος θα ξεκινήσω λέγοντας ότι δεν υπάρχει κανενός είδους τελεσίγραφο, όπως ερμηνεύονται στην επίκαιρη ερώτηση τα διάφορα δημοσιεύματα. Τα δημοσιεύματα αυτά αναφέρονται σε ελέγχους της Ευρωπαϊκής 'Ενωσης που αφορούν απαγορεύσεις μετά την απελευθέρωση των λιπασμάτων σε ευρωπαϊκό επίπεδο για επιδότηση ελλειμμάτων.

Η δυνατότητα ενίσχυσης των βιομηχανιών αφορούν πλέον είτε αυξήσεις κεφαλαίων είτε ενισχύσεις, με βάση τους υπάρχοντες αναπτυξιακούς νόμους. 'Ετσι διαβεβαιώνουμε και θα απαντήσουμε και στην Κοινότητα, ότι όλες οι ενισχύσεις που έχουν δοθεί μέχρι τώρα, είναι μέσα σ'αυτά τα πλαίσια της κείμενης νομοθεσίας.

Το δεύτερο σημείο, ο εκσυγχρονισμός των παραγωγικών δραστηριοτήτων των βιομηχανιών αφορά τον προγραμματισμό των ίδιων των βιομηχανιών, καθώς και τη συνεργασία τους τόσο με τη ΣΥΝΕΛ, όσο και με το υπάρχον ιδιωτικό δίκτυο.

Ξέρετε πολύ καλά ότι τα τελευταία δύο χρόνια έγινε μια προσπάθεια να λειτουργήσει έτσι η διάθεση του λιπάσματος, προς όφελος και των λιπασματοβιομηχανιών και των αγροτών, ώστε να ενισχυθούν οι κατ'εξοχήν αδύναμες βιομηχανίες "ΑΕΒΑΛ" και "ΛΙΠΑΣΜΑΤΑ ΔΡΑΠΕΤΣΩΝΑΣ". Κατά τη διαδικασία του συστήματος διάθεσης μπορούμε να πούμε ότι τα αποτελέσματα ήταν θετικά και θα εξηγήσω πώς προχωράμε από εδώ και πέρα.

Το τρίτο σημείο αφορά τη διασφάλιση της συνέχισης της λειτουργίας. Πρέπει να πούμε, ότι σαν Κυβέρνηση θεωρούμε ότι πράγματι η λιπασματοβιομηχανία κατά το μεγαλύτερο μέρος της είναι και υγιής και έχει πλέον και εξαγωγικές δυνατότητες. Μετά τις εκλογές και εν όψει του νέου προγραμματισμού παραγγελιών που ξεκινάει από το Γενάρη, το Υπουργείο Ανάπτυξης σχεδιάζει μια άμεση παρέμβαση, στα πλαίσια βέβαια πάντα της κείμενης νομοθεσίας, που θα δίνει τη δυνατότητα περαιτέρω στήριξης των δύο αυτών βιομηχανιών. Το σχέδιο αυτό θα ανακοινωθεί πολύ γρήγορα και σε κάθε περίπτωση, πριν από τα Χριστούγεννα.

ΠΡΟΕΔΡΟΣ (Απόστολος Κακλαμάνης): Η κα Μπόσκου έχει το λόγο.

ΜΑΡΙΑ ΜΠΟΣΚΟΥ: Κατ'αρχήν, κύριε Πρόεδρε, θα ήθελα να πω, ότι πραγματικά ήταν δημοσιεύματα αυτά, όμως δεν υπάρχει καπνός -θα λέγαμε- χωρίς φωτιά. Και εμείς πιστεύουμε, ότι αυτή η επιστολή που θα έρθει και θα καλέσει την ελληνική Κυβέρνηση στο Ευρωπαϊκό Δικαστήριο είναι πραγματικά ένα τελεσίγραφο που έρχεται να επιστεγάσει ένα στόχο, που και από το 1987 με την Ενιαία Ευρωπαϊκή Πράξη, την οποία ψήφισε ως Κυβέρνηση τότε το ΠΑ.ΣΟ.Κ., συμφώνησε και η Νέα Δημοκρατία. Αλλά και με την απελευθέρωση της αγοράς λιπάσματος το 1992, την οποία ψήφισε η Νέα Δημοκρατία, αλλά συμφώνησε και το ΠΑ.ΣΟ.Κ., έρχεται αυτό το τελεσίγραφο από πλευράς της Ευρωπαϊκής 'Ενωσης να επιστεγάσει αυτές τις προσπάθειες.

Πιστεύουμε ότι έχουν τεράστια ευθύνη και οι δύο κυβερνήσεις. Νομίζω ότι η κυρία Υφυπουργός προσπάθησε να δώσει μία εξήγηση ως προς την διάθεση του προϊόντος, του λιπάσματος. 

Δεν απάντησε ως προς το τι μέτρα θα παρθούν για τον εκσυγχρονισμό της βιομηχανίας και των Λιπασμάτων Δραπετσώνας και της ΑΕΒΑΛ. Τη λέμε ΑΕΒΑΛ, γιατί αλλιώς ίσως να μη μπορούν να καταλάβουν οι εργαζόμενοι για τι πράγμα μιλάμε, κύριε Πρόεδρε.

Δεν είπε πώς θα στηρίξει την ντόπια παραγωγή μπροστά στην επέλαση των αθρόων εισαγωγών -και κατ' επέκταση στο πώς θα στηρίξει και το έλλειμμα στο εμπορικό ισοζύγιο- πώς θα ενισχύσει τους 'Ελληνες αγρότες με καλό και φθηνό λίπασμα, πως τελικά θα καταπολεμήσει την ανεργία.

Αυτά είναι μέτρα, που παίρνονται μόνο με τον εκσυγχρονισμό και την ανάπτυξη, με τη μείωση του κόστους παραγωγής. Θα είχαμε προτάσεις μέσα σ' αυτά τα πλαίσια, όπως επενδυτικά προγράμματα για το φυσικό αέριο στην ΑΕΒΑΛ ή έμμεση επιδότηση των καυσίμων γι' αυτό το διάστημα κ.λπ.

ΠΡΟΕΔΡΟΣ (Απόστολος Κακλαμάνης): Η κυρία Υπουργός έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Πιστεύω ότι θα συμφωνεί και το Κ.Κ.Ε., ότι η Κυβέρνηση, στα πλαίσια της νομοθεσίας και εξαντλώντας κάθε όριο που της είναι επιτρεπτό, ενισχύει και στηρίζει τις λιπασματοβιομηχανίες, που έχουν πρόβλημα. Αυτό έχει πράξει και επαναλαμβάνω, πάντοτε μέσα στα όρια της νομιμότητας, γιατί αυτό το πλαίσιο έχουμε συμφωνήσει με την Ευρωπαϊκή 'Ενωση.

'Οσον αφορά την ενίσχυση και τον εκσυγχρονισμό, δεν μπορούμε να τις αντιμετωπίζουμε ως κρατικές βιομηχανίες. Θα παρακαλούσα να καταλάβετε και εσείς τη σημασία της ονομασίας τους και του τρόπου που γίνεται η συζήτηση. Είναι βιομηχανίες των οποίων οι μέτοχοι είναι τράπεζες.

Σας διαβεβαιώ, ότι ο εκσυγχρονισμός τους όλο αυτό το διάστημα -θα έχετε δει ότι αναφέρονται συγκεκριμένα ποσά σε όλα τα δημοσιεύματα- έχει γίνει, όπως και η προσπάθεια για την αντιμετώπιση και του κόστους, αλλά και της διάθεσης, γιατί είναι πολύ σημαντικό να ξεπεράσουν το νεκρό τους σημείο, που σημαίνει ότι οι πωλήσεις τους πρέπει να ξεπεράσουν ένα συγκεκριμένο όριο, που αφορά και την Δραπετσώνα και την ΑΕΒΑΛ.

Ο στόχος μας, λοιπόν, είναι να βοηθήσουμε με αυτό το σχέδιο να ξεπεράσουν αυτό το νεκρό σημείο, υπερβαίνοντας σε κάποιες χιλιάδες τόνους αυτό που είχαν μέχρι τώρα, άρα να μην είναι ζημιογόνες.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.

ΠΡΟΕΔΡΟΣ (Απόστολος Κακλαμάνης):Εισερχόμαστε στην ημερήσια διάταξη

ΤΩΝ ΕΠΕΡΩΤΗΣΕΩΝ

Θα συζητηθεί η επερώτηση των Βουλευτών, κ. Βασιλείου Κοντογιαννοπούλου, κας 'Αννας Μπενάκη Ψαρούδα, και των κυρίων Κωνσταντίνου Σημαιοφορίδη, 'Αγγελου Μπρατάκου και Προκόπιου Παυλόπουλου, κατά του Υπουργού Εθνικής Παιδείας και Θρησκευμάτων, με αντικείμενο την πολιτική της Κυβέρνησης σε όλες τις βαθμίδες της Παιδείας.

Προηγουμένως, θα ήθελα να σας ανακοινώσω, ότι τη συνεδρίασή μας παρακολουθούν από τα Δυτικά Θεωρεία, αφού προηγουμένως ξεναγήθηκαν στην 'Εκθεση της Αίθουσας Ελευθερίου Βενιζέλου πενήντα μαθητές και δύο συνοδοί-καθηγητές απο το 24ο Γυμνάσιο Αμπελοκήπων.

(Χειροκροτήματα απ' όλες τις Πτέρυγες)

Ο Πρόεδρος του Πανελληνίου Σοσιαλιστικού Κινήματος και Πρωθυπουργός κ. Κωνσταντίνος Σημίτης, με επιστολή του προς τον Πρόεδρο της Βουλής, γνωστοποιεί ότι ορίζει ως αναπληρωτές του Εκπροσώπους της Κοινοβουλευτικής Ομάδας του ΠΑ.ΣΟ.Κ. κατά σειρά, τους Βουλευτές Κοσμά Σφυρίου, Φοίβο Ιωαννίδη και Δημήτριο Γεωργακόπουλο. Κατά τη διάρκεια των συνεδριάσεων, κωλυομένου ή απόντος του ενός Κοινοβουλευτικού Εκπροσώπου, τα καθήκοντα θα ασκεί ο αναπληρωτής Εκπρόσωπος, που θα συμμετέχει στη συνεδρίαση.

(Θόρυβος απο την Πτέρυγα της Νέας Δημοκρατίας)

Κύριοι συνάδελφοι, στο βάθος, αποτελεί παράδοση, την οποία νομίζω ότι σ' αυτήν την περίοδο μπορούμε να την μεταφέρουμε σε κάποιο άλλο σημείο της Αιθούσης.

Ο Βουλευτής Ευρυτανίας κ. Αθανάσιος Παναγιωτόπουλος με επιστολή του προς τον Πρόεδρο της Βουλής δηλώνει, ότι αποδέχεται το βουλευτικό αξίωμα και παραιτείται των δικαιωμάτων του απο την προηγούμενη ιδιότητά του ως εργολάβου δημοσίων έργων, σύμφωνα με το άρθρο 57 παράγραφος 2 του Συντάγματος.

Οι συνάδελφοι Δημήτριος Κωστόπουλος, Βουλευτής Αρκαδίας, και Γεώργιος Καρατζαφέρης, Βουλευτής Αθηνών, ζητούν την άδεια του Σώματος για ολιγοήμερη απουσία τους στο εξωτερικό. 

Η Βουλή εγκρίνει; 

ΠΟΛΛΟΙ ΒΟΥΛΕΥΤΕΣ:Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης):Συνεπώς η Βουλή ενέκρινε τις ζητηθείσες άδειες.

Στη συζήτηση της σημερινής επερωτήσεως του Υπουργείου Εθνικής Παιδείας και Θρησκευμάτων η Νέα Δημοκρατία ορίζει ως Κοινοβουλευτικό της Εκπρόσωπο τη Βουλευτή της Α' Περιφέρειας Αθηνών κ. 'Αννα Μπενάκη Ψαρούδα και το Κομμουνιστικό Κόμμα Ελλάδας ορίζει ως ειδικό Κοινοβουλευτικό Εκπρόσωπο τον κ. Αχιλλέα Κανταρτζή.

Ο πρώτος των επερωτώντων κ. Βασίλειος Κοντογιαννόπουλος έχει το λόγο.

Υπενθυμίζω τους χρόνους: Ο πρώτος των επερωτώντων έχει είκοσι λεπτά για την πρωτολογία του και δέκα λεπτά για τη δευτερολογία του. Οι υπόλοιποι έχουν πέντε λεπτά για την πρωτολογία και τρία λεπτά για τη δευτερολογία. Η Κοινοβουλευτική Εκπρόσωπος κα Μπενάκη έχει είκοσι λεπτά για την πρωτολογία, δέκα λεπτά για τη δευτερολογία και πέντε λεπτά για την τριτολογία της. Και οι Αρχηγοί ή Εκπρόσωποι των άλλων Κομμάτων, αν θα παρέμβουν στη συζήτηση, έχουν τον οριζόμενο, επίσης, από τον Κανονισμό χρόνο, των δέκα λεπτών.

Ορίστε, κύριε Κοντογιαννόπουλε.

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ:Κύριε Πρόεδρε, κυρίες και κύριοι συνάδελφοι, κάθε χρόνο αυτή την εποχή αποτελεί ελληνικό έθιμο η έναρξη της σχολικής χρονιάς να συνοδεύεται από μελανές περιγραφές των μόνιμων πληγών της Παιδείας μας και κυρίως αυτών που βρίσκονται στην επιφάνεια, όπως οι ανεπάρκειες της υλικοτεχνικής υποδομής και οι ελλείψεις σε προσωπικό, αποτέλεσμα της μόνιμης οικονομικής μιζέριας που μαστίζει το εκπαιδευτικό μας σύστημα.

Η φετινή σχολική ακαδημαϊκή χρονιά όμως, έχει προσλάβει διαστάσεις θρίλερ καθώς αμφισβητείται πλέον βάσιμα όχι μόνο η πιθανότητα να προχωρήσει και να ολοκληρωθεί ομαλά, αλλά και αυτή ακόμα η δυνατότητα να ξεκινήσει ακόμα. 

'Ολα βρίσκονται στον αέρα. Μεταρρυθμίσεις, που πομπωδώς είχαν εξαγγελθεί πριν λίγους μήνες, ανατρέπονται ή παραπέμπονται στις ελληνικές καλένδες. Εθνικό απολυτήριο, αύξηση αριθμού εισακτέων σε ΑΕΙ και ΤΕΙ κατά 30%, Ανοικτό Πανεπιστήμιο, Εθνικό Συμβούλιο Παιδείας. 

Μεγάλα τμήματα πανεπιστημίων παραμένουν κλειστά από την προηγούμενη χρονιά και απειλούν να κλείσουν και τα υπόλοιπα, αν δεν καταβληθούν οι υπεσχημένες πιστώσεις για κάλυψη δαπανών λειτουργίας και βελτίωση αποδοχών.

Τα Τ.Ε.Ι. βρίσκονται σε παρόμοια κατάσταση. Α.Ε.Ι. και Τ.Ε.Ι., αντί της αύξησης των πιστώσεων που ζητούσαν, εισέπραξαν αύξηση των σπουδαστών που δε ζητούσαν. Οι ελλείψεις σε σχολικές αίθουσες υπολογίζονται κατά τις εκτιμήσεις του παριστάμενου Υφυπουργού Παιδείας σε δεκαπέντε χιλιάδες κατά τις εκτιμήσεις των εκπαιδευτικών σε είκοσι τέσσερις. Οι ελλείψεις σε διδακτικό προσωπικό, σύμφωνα και με τις δύο πλευρές, υπολογίζονται σε έξι χιλιάδες πεντακόσιες. Το έλλειμμα για να καλυφθούν αυτές οι ανάγκες στοιχειωδώς ανέρχεται σε 18,5 δισ. δραχμές. Αποτέλεσμα αυτής της πρωτοφανούς αναστάτωσης που επικρατεί στην Παιδεία 1,5 ήδη μήνα μετά την έναρξη των μαθημάτων είναι η απώλεια μέχρι σήμερα διδακτικών ωρών εξακόσιες χιλιάδες περίπου και υπολογίζεται, ώσπου να παρθούν διορθωτικά μέτρα, ότι θα χάνονται εβδομαδιαίως εξήντα με εβδομήντα χιλιάδες ώρες.

Αξίζει να σημειωθεί, ότι αυτά τα διαλυτικά φαινόμενα στο χώρο της Παιδείας συμβαίνουν λίγες μόνο εβδομάδες, αφού η Κυβέρνηση έλαβε ψήφο εμπιστοσύνης από τον Ελληνικό Λαό εν ονόματι και του κυβερνητικού έργου που έλεγε, ότι έκανε στο χώρο της Παιδείας. 

Είναι φανερό, κυρίες και κύριοι συνάδελφοι, ότι εκτός από το μεγάλο εκπαιδευτικό πρόβλημα υπάρχει και μείζον πολιτικό ζήτημα. Η Κυβέρνηση, ή εγνώριζε την πραγματικότητα και συνειδητά παραπλανούσε τον Ελληνικό Λαό παρουσιάζοντας μια πλαστή εικόνα της Παιδείας μας -και οφείλει να απολογηθεί γι'αυτό- ή και η ίδια παραπλανήθηκε από τον μέχρι πρότινος Υπουργό Παιδείας τον οποίο οφείλει -και αμέσως- να απομακρύνει από το Υπουργικό Συμβούλιο.

Γιατί η Παιδεία σήμερα, κυρίες και κύριοι συνάδελφοι, μοιάζει με ένα ηφαίστειο έτοιμο να εκραγεί και ο σημερινός Υπουργός -συμμερίζομαι τη θέση του απόλυτα- είναι υποχρεωμένος να βαδίσει κυριολεκτικά σε ναρκοπέδιο που ναρκοθέτησε η απίστευτη ανευθυνότητα, ο ερασιτεχνισμός, αλλά και η πολιτική ιδιοτέλεια του προκατόχου του, που φρόντισε να δραπετεύσει την κρίσιμη στιγμή της αλήθειας, στην ασφαλή πολιτικά θέση του Αναπληρωτή Υπουργού Εξωτερικών.

Σε κάθε, όμως, περίπτωση η ευθύνη της σημερινής Κυβέρνησης είναι και καταλυτική και συνολική.

Κυρίες και κύριοι συνάδελφοι, τα σημερινά διαλυτικά φαινόμενα στο χώρο της Παιδείας δεν είναι μόνο το αποτέλεσμα της αποτυχίας ενός κυβερνητικού στελέχους. Θα μου επιτρέψετε να ισχυρισθώ, ότι είναι το αποτέλεσμα μιας ολόκληρης σειράς αποτυχημένων επιλογών, ιδίως κατά τη διάρκεια της διακυβέρνησης της Χώρας από το ΠΑ.ΣΟ.Κ., από το 1981. Γιατί οι συνέπειες λαθών και αποτυχιών στον εκπαιδευτικό τομέα δε γίνονται αμέσως ορατές. Τόσο οι θετικές, όσο και οι αρνητικές παρεμβάσεις στο χώρο της παιδείας εμφανίζουν τα αποτελέσματά τους μακροπρόθεσμα. Οι αστοχίες του προηγούμενου Υπουργού Παιδείας, απλώς επιτάχυναν και ανέδειξαν τις αρνητικές συνέπειες παλαιότερων λανθασμένων αποφάσεων και ρυθμίσεων των προηγουμένων κυβερνήσεων του ΠΑ.ΣΟ.Κ.

Σήμερα, κυρίες και κύριοι συνάδελφοι, όλοι παραδεχόμαστε και σ' αυτήν την Αίθουσα, αλλά και ολόκληρη η ελληνική κοινωνία, ότι το επίπεδο της παιδείας μας διαρκώς χειροτερεύει τα τελευταία χρόνια. Και αυτό, παρά τις προσπάθειες που κατά καιρούς ειλικρινά επιχειρήθηκαν και επιμέρους βελτιώσεις που αναμφίβολα επιτεύχθηκαν σε ορισμένους τομείς.

Κύρια αιτία του φαινομένου αυτού είναι το γεγονός ότι τα περισσότερα μέτρα που εφαρμόστηκαν απέβλεπαν, είτε στην εξυπηρέτηση πολιτικών σκοπιμοτήτων -και δε θα διστάσω να πω από όλα ανεξαιρέτως τα Κόμματα, όχι μόνο εκείνα που διαχειρίστηκαν την εξουσία, αλλά και εκείνα που άσκησαν Αντιπολίτευση και ασκούν ακόμα Αντιπολίτευση- είτε στην ικανοποίηση συντεχνιακών αιτημάτων των κομματικοποιημένων συνδικαλιστικών ηγεσιών όλων των μελών της εκπαιδευτικής κοινότητας.

'Ετσι η Παιδεία μας μετετράπη σε πεδίο συγκρούσεων, με αποτέλεσμα τη διάλυση της συνοχής της εκπαιδευτικής κοινότητας, την καταστροφή του αναγκαίου παιδαγωγικού κλίματος και συνακόλουθα τη δραματική πτώση του επιπέδου της παρεχόμενης Παιδείας.

Η εικοσαετής πλέον ενασχόλησή μου με τα εκπαιδευτικά προβλήματα, παρ' ότι δεν είμαι εκπαιδευτικός, μου επιτρέπει να δηλώσω απερίφραστα, κυρίες και κύριοι συνάδελφοι, ότι το πρόβλημα της Παιδείας μας σήμερα δεν είναι, ούτε οικονομικό, όπως συνήθως παρουσιάζεται -όχι διότι δεν υπάρχουν οικονομικά προβλήματα- ούτε και θεσμικό. Είναι κατ' εξοχήν πολιτικό, όπως άλλωστε και όλα τα μεγάλα προβλήματα που αντιμετωπίζει σήμερα η ελληνική κοινωνία. Συνίσταται κυρίως στην αποφυγή ανάμειξης του πολιτικού κόστους για την ανατροπή παγιωμένων καταστάσεων, νοοτροπιών και πρακτικών που έχουν επιβάλει και συντηρούν πολιτικές και συντεχνιακές σκοπιμότητες και συμφέροντα, με αποτέλεσμα να προκαλείται η γενική θρόμβωση του εκπαιδευτικού μας συστήματος.

'Οπως αναφέρει στην πρόσφατη έκθεσή του ο Ο.Ο.Σ.Α. για την εκπαιδευτική πολιτική στην Ελλάδα "το εκπαιδευτικό σύστημα" -λέει επί λέξει-"προετοιμάζει τους πελάτες για εργασία, σε μια συντεχνιακή οικονομία και σ' ένα διογκωμένο δημόσιο τομέα. Διέπεται από ένα νομικίστικο συγκεντρωτικό και πολιτικά πατερναλιστικό σύστημα, το οποίο δεν αξιοποιεί τις ικανότητες ενός λαού, που διαθέτει ταλέντο και κίνητρα".

Αυτή η πολιτική δεν μπορεί να συνεχισθεί. Αυτό το εκπαιδευτικό σύστημα δεν ανταποκρίνεται πλέον στις ανάγκες της Χώρας μας και στις ανάγκες του 21ου αιώνα που έρχεται.

Είναι επιτέλους η ύστατη ώρα να πραγματοποιήσουμε τις ριζικές αλλαγές που απαιτούνται στο εκπαιδευτικό μας σύστημα για να απελευθερωθούν οι απεριόριστες δυνατότητες της ελληνικής νεολαίας και να εναρμονιστούμε προς τις απαιτήσεις του μέλλοντος.

Επτά είναι κατά την προσωπική μου άποψη οι βασικές τομές που απαιτούνται για να βγει η Παιδεία μας από το σημερινό τέλμα και να έρθει ο εκσυγχρονισμός που όλοι ευαγγελιζόμαστε, ώστε να γίνει ζωντανή πραγματικότητα.

Κατά την άποψή μου πρώτη προϋπόθεση για την ποιοτική αναβάθμιση της Παιδείας μας είναι η αναβάθμιση του 'Ελληνα εκπαιδευτικού. Εδώ είναι η καρδιά του προβλήματος. 'Οταν ο εκπαιδευτικός σήμερα αμοίβεται από 150.000-250.000 δρχ. το μήνα, έπειτα από εικοσιπενταετή υπηρεσία και προσλαμβάνεται με μοναδικό κριτήριο την ημερομηνία απόκτησης του πτυχίου του, όταν εξελίσσεται ή ορθότερα δεν εξελίσσεται αυτόματα χωρίς καμιά αξιολόγηση, δεν εκπαιδεύεται για να γίνει δάσκαλος, αλλά είναι απλώς πτυχιούχος ανώτατης σχολής και δεν μετεκπαιδεύεται σχεδόν καθόλου στη διάρκεια της καριέρας του, τότε δεν μπορεί παρά να έχει ανάλογη απόδοση, δηλαδή την απόδοση ενός ισοπεδωμένου κατώτερου δημόσιου υπάλληλου.

Ο διορισμός των εκπαιδευτικών με επετηρίδα, με μοναδικό κριτήριο δηλαδή την εγγραφή στη λίστα αναμονής για διορισμό, μια αναμονή που σήμερα φθάνει σε ορισμένους κλάδους τα ογδόντα χρόνια, αποτελεί παγκόσμια ελληνική πρωτοτυπία. Η παντελή έλλειψη αξιολόγησης και των εκπαιδευτικών των ιδίων και του έργου τους, έπειτα από την κατάργηση κάθε σχετικής διαδικασίας στο όνομα του δήθεν εκδημοκρατισμού, αποτελεί άλλη μια μοναδικότητα της εκπαιδευτικής μας πραγματικότητας.

Η ουσιαστική απουσία διοίκησης στα σχολεία, αλλά και στην εκπαίδευση γενικότερα, είναι η αναπόφευκτη συνέχεια της εφαρμογής του θεσμού των προϊσταμένων σχολείων, γραφείων και διευθύνσεων με θητεία. Είναι συνεπώς ανάγκη να σταματήσουμε το κρυφτούλι με την πραγματικότητα και να προχωρήσουμε αμέσως στην καθιέρωση αξιοκρατικού συστήματος διορισμού των εκπαιδευτικών με κάθε δυνατή εγγύηση του αδιάβλητου χαρακτήρα και με δίκαιες μεταβατικές διατάξεις, όπως ακριβώς ισχύει για το διορισμό λειτουργών στο διπλωματικό σώμα, στο δικαστικό κλάδο. 

Σύστημα αξιολόγησης τόσο των ιδίων εκπαιδευτικών, του εκπαιδευτικού τους έργου, όσο και των σχολικών μονάδων.

Πρόσεξα, ότι ο Πρωθυπουργός στις προγραμματικές δηλώσεις δεν τόλμησε να αναφερθεί στην έννοια της αξιολόγησης του εκπαιδευτικού.

Σύστημα διοίκησης με μόνιμα διοικητικά όργανα που θα επιλέγονται με αξιοκρατικές διαδικασίες, που θα εκπαιδεύονται για την ορθή και αποτελεσματική άσκηση των διοικητικών τους καθηκόντων.

Τέλος η δραστική αύξηση των αποδοχών των εκπαιδευτικών όλων των βαθμίδων με πλήρη και αποκλειστική απασχόληση αποτελεί ουσιώδη προϋπόθεση για την αναβάθμιση και των ιδίων και του έργου τους.

Δεύτερη προϋπόθεση για τη βελτίωση της ποιότητας της παρεχόμενης παιδείας είναι η ριζική βελτίωση των σχολικών προγραμμάτων και των σχολικών βιβλίων. Τα προγράμματα και τα βιβλία σήμερα σχεδιάζονται συγγράφονται και χρησιμοποιούνται από τους εκπαιδευτικούς που στελεχώνουν το εκπαιδευτικό μας σύστημα μέσα από τις συνθήκες που προηγουμένως σας περιέγραψα. Δεν μπορούν συνεπώς παρά να βρίσκονται σε αντίστοιχο επίπεδο. Υπεύθυνος φορέας είναι το παιδαγωγικό ινστιτούτο που στην πραγματικότητα είναι το παλιό ανώτατο εκπαιδευτικό συμβούλιο μετονομασθέν τρις δηλαδή μια τυπική δημόσια υπηρεσία χωρίς όραμα, χωρίς πνοή, αλλά με μόνιμο προσωπικό και συμβούλους. Για να ζωντανέψει αυτός ο φορέας χρειάζεται να στελεχωθεί με τους καλύτερους εκπαιδευτικούς που διαθέτουμε σήμερα. Με θητεία και με ανάλογες αποδοχές. Παράλληλα χρειάζεται να γίνει ευρύτατη χρήση μεταφράσεων ξένων δοκιμασμένων βιβλίων, ιδίως σε τομείς επιστημονικούς, που δεν έχουν να κάνουν με τη διαμόρφωση της εθνικής ταυτότητας των Ελληνοπαίδων.

Επίσης απαραίτητη προϋπόθεση είναι η επιμήκυνση του σχολικού έτους. Σύμφωνα με τα στοιχεία του 1992 που δημοσίευσε το περιοδικό NEWSWEEK οι σχολικές εργάσιμες ημέρες στην Ιαπωνία είναι διακόσιες σαράντα τρείς.

Στη Γερμανία διακόσιες δέκα, στη Σοβιετική 'Ενωση διακόσιες δέκα στη Βρεττανία εκατόν ενενήντα δύο, στη Γαλλία εκατόν ογδόντα πέντε, στις Ηνωμένες Πολιτείες εκατόν ογδόντα. Σύμφωνα με ημερολόγιο ελληνικού δημοτικού σχολειου οι πραγματικές εργάσιμες μέρες δεν ξεπέρασαν τις εκατόν είκοσι επτά.

Τρίτη προϋπόθεση για τον εκσυγχρονισμό του εκπαιδευτικού μας συστήματος είναι η αντικατάσταση του σημερινού συστήματος των πανελληνίων εξετάσεων για την είσοδο στην τριτοβάθμια εκπαίδευση.

ΠΡΟΕΔΡΟΣ (Απόστολος Κακλαμάνης): Κύριε συνάδελφε, είναι οι γενικές εξετάσεις.

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Κύριε Πρόεδρε, έχετε δίκιο, διορθώνω.

Η περιπέτεια του εθνικού απολυτηρίου είναι το πιο χαρακτηριστικό δείγμα της προχειρότητας και της ανευθυνότητας με την οποία η προηγούμενη πολιτική ηγεσία του Υπουργείου Παιδείας επιχείρησε να αντιμετωπίσει αυτό το κρίσιμο πρόβλημα της Παιδείας.

Στις 28 Ιουνίου του 1995, έγινε η εξαγγελία για το εθνικό απολυτήριο. Μετά από ένα χρόνο στις 31 Μαϊου του 1996 δίνεται στη δημοσιότητα η τελική πρόταση.Πρόταση που παρουσίαζε κενά και δέχτηκε πλήθος επικρίσεων από Κόμματα, φορείς και επιστήμονες. Εντούτοις το Υπουργείο Παιδείας χωρίς κανέναν ουσιαστικό διάλογο, χωρίς την αναγκαία νομοθετική ρύθμιση προχωρεί στην εφαρμογή αυτού του μέτρου, της Α' λυκείου. Και έτρεξε ο τότε Υπουργός λίγες μέρες πριν κλείσει η Βουλή να καταθέσει το σχετικό νομοσχέδιο. Τα σχολεία άνοιξαν με την Α' λυκείου να εφαρμόζει, σύμφωνα με οδηγίες, το καινούριο σύστημα. Η συνέπεια η πραγματική ξέρετε ποια είναι; Επειδή προέβλεπε μείωση των μαθητών από τριάντα πέντε σε τριάντα και μείωση επίσης των διδακτικών εβδομαδιαίων ωρών των εκπαιδευτικών, οδηγηθήκαμε στη σημερινή εκρηκτική κατάσταση της έλλειψης αιθουσών και εκπαιδευτικών. Είναι μία από τις συνέπειες.

Ο νέος Υπουργός, πιστεύω ορθώς, διαπίστωσε το ανεφάρμοστο των προτάσεων του προκατόχου του και προτίμησε την αναβολή της εφαρμογής τους.

Κυρίες και κύριοι συνάδελφοι, δεν υπάρχει αμφιβολία, ότι το σύστημα εισαγωγής στην τριτοβάθμια εκπαίδευση όπως ισχύει σήμερα έχει εξαντλήσει τα όριά του και προκαλεί σοβαρές στρεβλώσεις στο εκπαιδευτικό μας σύστημα και έχει πολλαπλές αρνητικές επιπτώσεις και στους νέους και στις οικογένειές τους. 'Ομως πρέπει να γίνει σαφές, ότι καμιά αλλαγή του εξεταστικού συστήματος ως μηχανισμού δεν πρόκειται να φέρει τα προσδοκώμενα αποτελέσματα εφόσον παραμείνουμε στον περιορισμένο αριθμό εισακτέων, με αποτέλεσμα οι εξετάσεις αυτές να παίρνουν το χαρακτήρα διαγωνισμού, δηλαδή ποιος θα ξεπεράσει τον άλλο και όχι εξετάσεις κρίσης, εκτίμησης της ικανότητας ενός υποψηφίου να συνεχίσει σπουδές στην τριτοβάθμια εκπαίδευση. Αλλά για να φθάσουμε σε ένα τέτοιο σύστημα προϋποτίθενται αλλαγές τόσο στην προηγούμενη βαθμίδα της εκπαίδευσης τη δευτεροβάθμια, όσο και στην τριτοβάθμια. Εάν πάμε ανάποδα, αλλάξουμε πρώτα το σύστημα και μετά να κάνουμε τις αλλαγές πάλι θα οδηγηθούμε στις ίδιες ή σε παρόμοιες στρεβλώσεις με αυτές που σήμερα σημειώνονται. 'Οπως και αυτές οι στρεβλώσεις που σημειώνονται σήμερα, δεν ήταν κάτι το οποίο ήθελε το προηγούμενο σύστημα, τόσο του ΠΑ.ΣΟ.Κ. όσο και το δικό μας, αλλά εκεί οδηγηθήκαμε λόγω αυτών των παραμέτρων, που αν δεν αλλάξουν αυτές δεν μπορούμε να μιλάμε για πραγματική αλλαγή του εξεταστικού συστήματος.

Η τέταρτη τομή που απαιτείται, κυρίες και κύριοι συνάδελφοι, είναι η άρση της υφιστάμενης σύγχυσης ανάμεσα σε δύο ατομικά δικαιώματα. Το δικαίωμα για μόρφωση που πρέπει να είναι απεριόριστο και το δικαίωμα για επαγγελματική κατάσταση που είναι συνάρτηση της κατάστασης της οικονομίας και των προσωπικών επιλογών του κάθε υποψήφιου. Η σύγχυση αυτή η οποία παρατηρείται με αποτέλεσμα όλοι να ζητούν μια θέση στα πανεπιστήμια και μετά να απαιτούν μια εργασία στον τομέα τον οποίον οι ίδιοι επέλεξαν, ή το σύστημα τους έβαλε, μας φθάνουν στη σημερινή σχιζοφρένεια. Και ενισχύεται αυτή η κατάσταση από το γεγονός, ότι στα πτυχία έχουν εισχωρήσει κεκτημένα επαγγελματικά δικαιώματα τα οποία ακριβώς μετατρέπουν το κυνήγι του πτυχίου σε κυνήγι επαγγελματικών δικαιωμάτων.

Η πέμπτη τομή που επιβάλλεται είναι η κατάργηση της διάκρισης της τριτοβάθμιας εκπαίδευσης σε ανώτερη και ανώτατη, όπως στην ουσία συμβαίνει σήμερα. 

Μεταξύ Α.Ε.Ι. και Τ.Ε.Ι. υπάρχουν δύο ταχύτητες. Τη στιγμή που έχουμε πλέον τον ενιαίο ευρωπαϊκό χώρο όχι μόνο στην οικονομία, αλλά και στην εκπαίδευση, δεδομένου ότι όσοι αποφοιτούν από το εκπαιδευτικό σύστημα όλων των χωρών θα αναζητήσουν αγορά εργασίας στον ενιαίο χώρο εργασίας της Ευρώπης, είναι ανάγκη να εναρμονισθούμε με τα συμβαίνοντα στην Ευρώπη και να μην επιμείνουμε στο σημερινό σχήμα, το οποίο δημιουργεί τα αδιέξοδα, τα οποία ούτως ή άλλως θα τα αντιμετωπίσουμε από τη στιγμή που θα αρχίσουμε να αναγνωρίζουμε επαγγελματικά δικαιώματα των αποφοίτων των σχολών του εξωτερικού. Και η τελευταία προϋπόθεση είναι ασφαλώς η αύξηση των δαπανών για την Παιδεία στα ευρωπαϊκά επίπεδα με ταυτόχρονη αναγνώριση του συστήματος της παροχής της δωρεάν παιδείας. Είναι αδιανόητο, αλλά και αποκαλυπτικό της εθνικής υποκρισίας όλων μας, για δήθεν δωρεάν παιδεία, που έχουμε θεσμοθετήσει κατά τρόπο μεγαλύτερο από οποιαδήποτε άλλη ευρωπαϊκή χώρα. Και με το 3,75% του ποσοστού επί του Α.Ε.Π., την ώρα που οι άλλες ευρωπαϊκές χώρες έχουν κατά μέσο όρο 5,5%, προσπαθούμε να πούμε και να πείσουμε τους εαυτούς μας, ότι δήθεν παρέχουμε δωρεάν εκπαίδευση στα Ελληνόπουλα.

Καταλήγοντας πιστεύω ότι ήλθε επιτέλους η ώρα, ο πολιτικός κόσμος, οι φορείς της εκπαιδευτικής κοινότητας, η ίδια η κοινωνία, να δούμε την οδυνηρή πραγματικότητα με ειλικρίνεια, με αίσθημα ευθύνης και να τολμήσουμε να πάρουμε τις αναγκαίες αποφάσεις. Είναι η στιγμή καθώς κρίνεται το ευρωπαϊκό μας μέλλον να αναλάβουμε όλοι τις ευθύνες μας απέναντι στα νιάτα της Χώρας και με πρώτη την Κυβέρνηση ασφαλώς, να οδηγήσουμε επιτέλους τον ατέρμονα διάλογο και τις συζητήσεις για την Παιδεία που διαρκούν είκοσι χρόνια σε ουσιαστικά και πρακτικά αποτελέσματα. Οι περίφημοι εθνικοί διάλογοι, τα εθνικά συμβούλια και οι εθνικές επιτροπές ας πάψουν επιτέλους να αποτελούν άλλοθι για να μην παίρνονται οι δύσκολες αποφάσεις ή να συγκαλύπτονται κυβερνητικές αποτυχίες. Σας ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΟΣ (Απόστολος Κακλαμάνης): Ο κ. Κωνσταντίνος Σημαιοφορίδης έχει το λόγο.

ΚΩΝΣΤΑΝΤΙΝΟΣ ΣΗΜΑΙΟΦΟΡΙΔΗΣ: Κύριε Πρόεδρε, κάθε φορά που γίνεται σ'αυτήν την Αίθουσα συζήτηση για την Παιδεία μένω με την εντύπωση ότι συζητούμε για ό,τι ιερότερο στη ζωή μας. Γιατί η Παιδεία σφαιρώνει μέσα της την ίδια την ύπαρξη του 'Εθνους και με πολλή λύπη διαπιστώνει κανείς, αυτό που είπε και ο Αλέξης Δημαράς, "η μεταρρύθμιση που δεν έγινε" κάθε φορά που γίνεται λόγος για εκπαιδευτική μεταρρύθμιση.

Πολλές προσπάθειες ως τώρα έχουν καταβληθεί, ιδιαίτερα στο δεύτερο μισό του αιώνα μας, θα έλεγα φιλότιμες προσπάθειες, καλοπροαίρετες διαθέσεις, αλλά "έκαστον προς το εκβάν κρίνεται".

Η εικόνα που παρουσιάζει σήμερα η Παιδεία σε όλα της τα επίπεδα είναι κάτι περισσότερο από αποκαρδιωτική. Φταίμε όλοι και κατά κύριο λόγο η ευθύνη βαρύνει την εκάστοτε ηγεσία του Υπουργείου Παιδείας. Για να διορθωθεί το κακό και για να ευελπιστούμε ότι θα ανατείλουν καλύτερες μέρες όχι για την παιδεία, αλλά για την Ελλάδα, ένα είναι βέβαιο ότι χρειάζεται τομή βαθύτατη και για να γίνει αυτό το πράγμα χρειάζεται αυτό που είπε ο ποιητής "η Παιδεία" -επιτρέψτε μου την κάποια αλλαγή- "θέλει αρετήν και τόλμη". Και αυτή η τόλμη νομίζω ότι έλειψε.

Θα αναφερθώ διεκτραγωδώντας, δυστυχώς, τα όσα βλέπω να συμβαίνουν στην πρωτοβάθμια και στη δευτεροβάθμια εκπαίδευση, για την οποία άλλωστε νομιμοποιούμαι να έχω περισσότερο λόγο, μια και την εδιακόνησα -τη δευτεροβάθμια εκπαίδευση- πλέον της εικοσαετίας και παρακολουθώ τα θέματα της Παιδείας ανελλιπώς. Μία εικόνα όπως είπα αποκαρδιωτική. Σήμερα, δε, δεν μπορεί κανείς να καταγράψει αυτό που αισθάνονται τα παιδιά της δευτεροβάθμιας εκπαίδευσης, όταν αλλιώς ξεκίνησαν την σχολική τους χρονιά με άλλη προοπτική και πριν καν αλέκτωρ λαλήσει, το Υπουργείο, φρονίμως ποιών, αναθεωρεί και λέει ότι δε θα ισχύσει το εθνικό απολυτήριο. Και η ζημιά που γίνεται στην ψυχή των παιδιών αυτών, το πόσο κλονίζεται η εμπιστοσύνη των παιδιών αυτών, των αυριανών πολιτών, στην Πολιτεία; Από εδώ και πέρα, η Πολιτεία, τι εμπιστοσύνη να τους εμπνεύσει; Και χωρίς έμπνευση Παιδεία δε γίνεται. Η Παιδεία, θα έλεγα, στηρίζεται σε τρία πόδια. Το πρώτο η υλικοτεχνική υποδομή. Αίθουσες, μέσα και βιβλία. Στα βιβλία θα έλεγα ότι είναι κάπως ικανοποιητική η κατάσταση και στην ποιότητα τους και στην εμφάνισή τους και στο περιεχόμενο τους, ίσως, να γίνουν καλύτερα, αν απαλλαγούν από περιττό φόρτο προσφερμένης ύλης. Αλλά εκεί που το πράγμα χωλαίνει είναι το δεύτερο σκέλος, το εκπαιδευτικό προσωπικό, αυτό που αποτελεί την κινητήρια δύναμη, αυτό που θα μεταλαμπαδεύσει στην ψυχή των παιδιών εκείνα που θα του χρειαστούν να πλάσουν ανθρώπινη προσωπικότητα, τον σωστό 'Ελληνα, τον ολοκληρωμένο 'Ελληνα. Με τι ψυχή ο εκπαιδευτικός, με αυτό το γλίσχρο μισθό, να αφοσιωθεί στο έργο του, όταν, για να καλύψει τις βιοτικές του ανάγκες, καταφεύγει σε έργα τελείως αλλότρια προς το επάγγελμά του, προς τις σπουδές του, προς την επιστήμη του, προς την δουλειά του, προς την αποστολή του; Το τρίτο σκέλος αποτελεί το πρόγραμμα και οι μαθητές.

Και βλέπει κανείς να χάνονται πολύτιμες ώρες που δεν αναπληρώνονται με κανέναν τρόπο. Μιλάμε για χιλιάδες ώρες.

Για να κλείσω, επειδή ο χρόνος δεν επαρκεί και θα συμπληρώσω στη δευτερολογία μου, κύριε Πρόεδρε, η Παιδεία θέλει θυσίες και προπαντός θέλει συναίνεση. 'Ολοι μιλούμε, αλλά δεν ξέρω πόσο την εννοούμε. Γι'αυτό και η θέση της Νέας Δημοκρατίας, για να διασφαλιστεί η συνέχεια στην Παιδεία που είναι εκ των ων ούκ άνευ, χρειάζεται ένα μόνιμο Υφυπουργό που θα αποτελεί τη σφραγίδα της συνέχειας στα εκπαιδευτικά πράγματα. Χρειάζεται συναίνεση ειλικρινή από όλες τις Πτέρυγες και χρειάζεται πλήρη αποκομματικοποίηση. Για να μη συνεχίζει το κακό, γιατί αλλιώς ελπίδα μόνο δεν μπορεί να έχει η Ελλάδα για το αύριο, αν δεν διορθωθούν τα κακώς κείμενα που είναι εξόφθαλμα και τα ζούμε όλοι μας.

Θα συμπληρώσω στη δευτερολογία μου, κύριε Πρόεδρε, γιατί δε θέλω να καταχραστώ το χρόνο. Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΟΣ (Απόστολος Κακλαμάνης): Ο κ. 'Αγγελος Μπρατάκος έχει το λόγο.

ΑΓΓΕΛΟΣ ΜΠΡΑΤΑΚΟΣ: Κύριε Πρόεδρε, η Ελληνική Παιδεία εκπέμπει σήμα κινδύνου. Είναι εξαιρετικά δραματικές, όσο και τραγικές, οι ώρες που περνάει η εκπαιδευτική, φοιτητική και ακαδημαϊκή κοινότητα από την ολιγωρία, την αναλγησία και την ανικανότητα των κυβερνήσεων του ΠΑ.ΣΟ.Κ..

Για πρώτη φορά βάζουν λουκέτα τα πανεπιστήμια και οι σπουδαστές χάνουν τις εξεταστικές περιόδους. Για πρώτη φορά οι πρυτάνεις σύρονται στα δικαστήρια. Για άλλη μια φορά οι εκπαιδευτικοί, δάσκαλοι και καθηγητές με κραυγή αγωνίας διατυπώνουν τις ανησυχίες τους για την κατάντια της εκπαίδευσης και για το μέλλον της Παιδείας, για το μέλλον του Τόπου.

Τα στοιχεία που έδωσε η Ο.Λ.Μ.Ε. για τις έξι χιλιάδες πεντακόσιες κενές θέσεις, για τις εξήντα πέντε χιλιάδες ώρες που χάνονται κατά εβδομάδα από τις ελλείψεις αυτές, τις είκοσι τέσσερις χιλιάδες αίθουσες που λείπουν, είναι τραγικά.

Ο πρώτος επερωτών συνάδελφός μου, έκανε πλήρη αναφορά πάνω στα στοιχεία αυτά. Με δύο λόγια, η ελληνική Παιδεία στήνεται στο απόσπασμα, σε μια εποχή όπου η Παιδεία θα έπρεπε να αποτελεί τον ακρογωνιαίο λίθο και το βασικό μοχλό όλων των προτεραιοτήτων για την προοπτική της ανάπτυξης και την πρόοδο της Χώρας μας.

Και όταν η Παιδεία, κύριε Πρόεδρε, στήνεται στο απόσπασμα, είναι σαν να εκτελείται ταυτόχρονα και η ελπίδα της νέας γενιάς για ένα καλύτερο αύριο.

Κύριε Πρόεδρε, κυρίες και κύριοι συνάδελφοι, το λίγο χρόνο που έχω στη διάθεσή μου θα τον αφιερώσω στην κατάσταση που επικρατεί σήμερα στα Τ.Ε.Ι.. Δυστυχώς και εκεί η κατάσταση είναι εξ ίσου τραγική, όπως και στα άλλα ιδρύματα. Υπάρχει πλήρης αποτελμάτωση. Το κτιριακό πρόβλημα γίνεται κάθε χρόνο και οξύτερο. Οι ελλείψεις εκπαιδευτικού προσωπικού είναι τεράστιες. Τα Τ.Ε.Ι. λειτουργούν με δύο χιλιάδες μόνιμο εκπαιδευτικό προσωπικό και δύο χιλιάδες ωρομίσθιους. Η προκήρυξη των νέων θέσεων, που είχε δημιουργήσει η Κυβέρνηση της Νέας Δημοκρατίας, δεν ολοκληρώθηκε. Τα οικονομικά των Τ.Ε.Ι. βρίσκονται σε άθλια κατάσταση. Το πρόβλημα γίνεται πιο έντονο, αν κανείς φανταστεί ότι οι πιστώσεις σήμερα στα Τ.Ε.Ι. είναι κατά 30% χαμηλότερες, από τις πιστώσεις που είχαν διατεθεί το 1993.

Πρέπει δηλαδή να δοθούν στα Τ.Ε.Ι. φέτος, για να μπορέσουν να λειτουργήσουν, 2,5 δισ. παραπάνω, ειδάλλως να είσθε βέβαιος, κύριε Υπουργέ, ότι θα κλείσουν. Και δε μιλάω για τη μηδενική απορρόφηση των κονδυλίων στο χώρο της Παιδείας.

Αυτό είναι μια γενική κατάσταση, που επικρατεί σε όλους τους τομείς της κυβερνητικής πολιτικής. Αλλά το βασικότερο και το χειρότερο, που συμβαίνει στα Τ.Ε.Ι. είναι το γεγονός ότι οι κυβερνήσεις του ΠΑ.ΣΟ.Κ. αφήνουν άλυτα τα βασικά προβλήματα και κυρίως τα θεσμικά προβλήματα, που έχουν σχέση με αυτή καθ' εαυτή την υπόσταση των Τ.Ε.Ι..

Τα επαγγελματικά δικαιώματα σε δεκαέξι βασικά τμήματα των Τ.Ε.Ι. δεν έχουν καθοριστεί. Η Οδηγία 89/48 του Συμβουλίου της Ε.Ο.Κ., της 21.12.1988, η οποία αναφέρεται στο γενικό σύστημα αναγνώρισης των διπλωμάτων τριτοβάθμιας εκπαίδευσης, που πιστοποιεί και την επαγγελματική τους εκπαίδευση και κατάρτιση, δεν έχει μεταφερθεί στο Ελληνικό Δίκαιο, ούτε βέβαια και ο αρμόδιος φορέας, ο οποίος θα τον υλοποιήσει.

Βέβαια, για να γίνουν όλα αυτά, θα πρέπει η Κυβέρνηση να πάρει τη μεγάλη απόφαση για τον προσδιορισμό της ταυτότητας αυτών των ιδρυμάτων. Πρέπει επιτέλους η Κυβέρνηση να αποφασίσει, ποιος είναι ο ρόλος των Τ.Ε.Ι. και η θέση τους στο εκπαιδευτικό σύστημα.

Εμείς το 1992 δηλώσαμε στην αρμόδια επιτροπή της Ε.Ο.Κ. στη Λισσαβώνα, επί λέξει ότι: "Τα Τ.Ε.Ι. ανήκουν στην ενιαία τριτοβάθμια εκπαίδευση, μαζί με τα πανεπιστήμια και είναι του αυτού εκπαιδευτικού επιπέδου με αυτά". Και επί τη βάσει αυτής της αρχής, ασκήσαμε την πολιτική μας.

Εσείς, κύριε Υπουργέ, πέστε μας τι πιστεύετε και ποια είναι η συγκεκριμένη πολιτική σας. 'Ακουσα με προσοχή την αναφορά που κάνατε στη συζήτηση των προγραμματικών δηλώσεων για τα Τ.Ε.Ι.. Τίποτα δε βγήκε από εκεί. Νομίζω ότι ήταν μια γενικόλογη αναφορά, χωρίς να μπορεί κανείς να καταλάβει ποια είναι η πολιτική της Κυβερνήσεως.

Πρέπει να καταλάβετε, κύριε Υπουργέ, ότι δεν μπορείτε να αφήσετε άλλο τη λειτουργία των Τ.Ε.Ι. στην τύχη τους. Από αυτό το θέμα δε θα μπορέσετε να ξεφύγετε. Είσθε υποχρεωμένοι, ή θα υποχρεωθείτε εκ των πραγμάτων να το αντιμετωπίσετε. Γιατί η κατάσταση στα Τ.Ε.Ι. είναι καζάνι που βράζει, κύριε Υπουργέ, και μπορεί να παρασύρει σε ανεξέλεγκτες καταστάσεις, ολόκληρη την εκπαιδευτική κοινότητα. Πρέπει να χαράξετε ξεκάθαρη και σταθερή πολιτική για τα Τ.Ε.Ι..

ΠΡΟΕΔΡΟΣ(Απόστολος Κακλαμάνης): Τα είπατε για τα Τ.Ε.Ι..

ΑΓΓΕΛΟΣ ΜΠΡΑΤΑΚΟΣ: Εκείνο, όμως, το οποίο θέλω να πω είναι τούτο: Ο προκάτοχός σας Υπουργός της Παιδείας μας είχε αναφέρει, ότι θα φέρει στη Βουλή, σε διάφορες ερωτήσεις και επερωτήσεις που κάναμε, ειδικό νομοσχέδιο το οποίο θα αναφέρεται στα Τ.Ε.Ι.. Κάνω την ερώτηση και σε σας, κύριε Υπουργέ: 'Εχετε την πρόθεση αυτήν; Πρόκειται και πότε να φέρετε ειδικό νομοσχέδιο που θα αντιμετωπίζει τα τραγικά προβλήματα που υπάρχουν μέσα στα Τ.Ε.Ι.; Ευχαριστώ.

(Χειροκροτήματα από τη Πτέρυγα της Νέας Δημοκρατίας)

ΠΡΟΕΔΡΟΣ(Απόστολος Κακλαμάνης): Ο κ. Προκόπης Παυλόπουλος έχει το λόγο.

ΠΡΟΚΟΠΗΣ ΠΑΥΛΟΠΟΥΛΟΣ: Κύριοι συνάδελφοι, η δική μου παρέμβαση θα αναφερθεί στο ζήτημα των Α.Ε.Ι..

Κύριε Υπουργέ, ξέρω ότι λίγες είναι οι μέρες που έχετε αναλάβει τα καθήκοντά σας. Και λογικά θα πρέπει να υπάρχει η απαιτούμενη κατανόηση. Και υπάρχει. Θα ξέρετε, όμως, ότι η κατανόηση αυτή δεν μπορεί να αποσβέσει την ευθύνη, η οποία δημιουργείται. Μια ευθύνη που στο πρόσωπό σας είναι ταυτόχρονα και αντικειμενική και υποκειμενική. Αντικειμενική γιατί γνωρίζετε ότι η πολιτική ευθύνη -για να χρησιμοποιήσω ένα νομικό όρο- είναι "εις ολόκληρον". Δεν μπορεί να τη διαιρέσει κανείς. Και δεν μπορεί να αφαιρέσει την ευθύνη τη δική σας από την ευθύνη των προκατόχων σας και ιδίως του προκατόχου σας. Δεύτερον, η αντικειμενική σας ευθύνη οφείλεται στο γεγονός, ότι υπάρχει μια συνέχεια με την προηγούμενη Κυβέρνηση. Μια συνέχεια που είναι ορατή, αφού μετέχετε σε Κυβέρνηση του ΠΑ.ΣΟ.Κ.. Μια συνέχεια που εσείς ο ίδιος και οι συνάδελφοί σας διεκδικήσατε και διεκδικείτε ακόμη και σήμερα. Αλλά η ευθύνη σας είναι επιπλέον, σχετικά με ό,τι συμβαίνει σήμερα στην ανώτατη εκπαίδευση και υποκειμενική. Γιατί, παρακολουθώντας στις προγραμματικές δηλώσεις της Κυβέρνησης με αυτά τα οποία εμφανίσατε στη Βουλή, από τη μια πλευρά ωραιοποιήσατε την κατάσταση και από την άλλη εμφανιστήκατε υπερβολικά αισιόδοξος.

Θα ήθελα να συμμεριστούμε όλοι αυτήν την αισιοδοξία. Αλλά πριν την συμμεριστούμε, τίθενται ορισμένες προϋποθέσεις. Και οι προϋποθέσεις αυτές είναι οι ακόλουθες:

Ποιο είναι το ζητούμενο στην ανώτατη εκπαίδευση σήμερα; Είναι η αποτελεσματικότητα τόσο στην έρευνα όσο και στη διδασκαλία. Και ποιο είναι το προαπαιτούμενο; Το προαπαιτούμενο είναι η διασφάλιση και η εγγύηση της αυτοτέλειας των Α.Ε.Ι.. Μια αυτοτέλεια την οποία γνωρίζουμε σαν έννοια μέσα από το άρθρο 16 του Συντάγματος, αλλά τη βιώνουμε σαν "ένα πουκάμισο αδειανό". Δεν έχουμε δει ποτέ το ουσιαστικό της περιεχόμενο. Γιατί η αυτοτέλεια των Α.Ε.Ι. είναι κάτι το οποίο όλοι το ευαγγελιζόμαστε και κανείς δεν μπορεί να το εφαρμόζει στην πράξη.

Θα μου επιτρέψετε στο σημείο αυτό να αναφερθώ στο τι συμβαίνει και στο τι πρέπει να γίνει στα Α.Ε.Ι.. Τι συμβαίνει αυτήν τη στιγμή στα Α.Ε.Ι.; Τι συμβαίνει από τη μια πλευρά σε ό,τι αφορά τον τρόπο εισαγωγής και τι συμβαίνει σε ό,τι αφορά τον τρόπο με τον οποίο λειτουργούν τα πανεπιστήμια σήμερα.

Σε ό,τι αφορά τον τρόπο εισαγωγής, οι κακοδαιμονίες είναι δύο Πρώτον, ο μεγάλος αριθμός των εισαγομένων στα πανεπιστήμια κάθε χρόνο. 'Ενας αριθμός ο οποίος υπερβαίνει τις δυνάμεις των ίδιων των πανεπιστημίων, τα οποία δεν μπορούν να μορφώσουν τους φοιτητές που υποδέχονται. Και δεύτερον, το σύστημα εισαγωγής. 'Ενα σύστημα το οποίο, όλοι γνωρίζετε, το μόνο το οποίο εξυπηρετεί, έτσι όπως λειτουργεί σήμερα, είναι από τη μια πλευρά η παραπαιδεία και από την άλλη πλευρά η αποστήθιση. Αυτή είναι η πραγματικότητα. 

Σε ό,τι αφορά την κατάσταση μέσα στο πανεπιστήμιο, διακρίνεται από τρεις κακοδαιμονίες. Την ανύπαρκτη υποδομή την ανύπαρκτη έρευνα, ιδίως σε ό,τι αφορά τα μεταπτυχιακά -και ας μην ωραιοποιούν τα πράγματα ορισμένες σχολές όπως οι πολυτεχνικές που μπορεί να πηγαίνουν καλύτερα και, τέλος, την ανεστραμμένη πυραμίδα. Γιατί σήμερα στα πανεπιστήμια φθάνουμε στο σημείο, το διδακτικό προσωπικό να αποτελείται σε λίγο από αναπληρωτές και τακτικούς καθηγητές και να μην υπάρχει υποδομή βοηθών ή λεκτόρων.

Τι πρέπει να γίνει: Σε ό,τι αφορά την εισαγωγή στα πανεπιστήμια, θα έπρεπε η Κυβέρνηση -και όλες οι κυβερνήσεις από δω και στο εξής- γενναία, είτε να δεχθούν τις εισηγήσεις των πανεπιστημίων σε ό,τι αφορά τον αριθμό των εισακτέων ή να παραχωρήσουν στα πανεπιστήμια την ευθύνη για τον αριθμό εκείνων που πρόκειται να εισαχθούν στα πανεπιστήμια. Ποιος περισσότερο από τα ανώτατα εκπαιδευτικά ιδρύματα μπορεί να γνωρίζει τι συμβαίνει στα πανεπιστήμια; Σε ό,τι αφορά την κατάσταση, χρειάζεται η εξασφάλιση της οικονομικής αυτοτέλειας και νέο αίμα στο πανεπιστημιακό χώρο, κύριε Υπουργέ. Δηλαδή, δώστε θέσεις στα πανεπιστήμια, να μπει νέος κόσμος, ο οποίος αυτήν τη στιγμή βρίσκεται έξω. 'Ετσι σήμερα το πανεπιστήμιο αναπαράγει, δυστυχώς μόνο τις ίδιες του τις δυνάμεις.

Ξεκίνησα λέγοντάς σας, ότι ωραιοποιήσατε την κατάσταση, η οποία επικρατεί στα Πανεπιστήμια. Επιτρέψτε μου, και σεβόμενος το Βήμα της Βουλής, να κάνω, αν θέλετε, έναν παραλληλισμό με κάτι το οποίο είχε συμβεί στο παρελθόν.

'Οταν κάποτε ο αρχιστράτηγος Ποτέμκιν, ευνοούμενος της Αικατερίνης της Μεγάλης, αποφάσισε να εποικήσει την Ουκρανική Στέππα, έφτιαξε χωριά ολόκληρα, τα οποία θέλησε να εμφανίσει στην Αυτοκράτειρα. Και τη συνόδευσε για να τα δουν. Τα χωριά αυτά ήταν απλώς και μόνο τοίχοι, μπροστά στους οποίους χόρευαν ευτυχισμένοι μουζίκοι. Πίσω κρυβόταν η δυστυχία. 'Εμειναν στην ιστορία σαν τα "χωριά Ποτέμκιν".

Θα ήταν δράμα για όλους μας, τα Πανεπιστήμιά μας, να μείνουν στην ιστορία σαν "Πανεπιστήμια Ποτέμκιν", όπως παλαιότερα είχε επισημάνει προσφυώς πανεπιστημιακός συνάδελφος. Ευχαριστώ πολύ.

( Χειροκροτήματα από την Πτέρυγα της Νέας Δημοκρατίας.)

ΠΡΟΕΔΡΟΣ(Απόστολος Κακλαμάνης): Ο Υπουργός Εθνικής Παιδείας και Θρησκευμάτων κ. Γεράσιμος Αρσένης έχει το λόγο.

ΓΕΡΑΣΙΜΟΣ ΑΡΣΕΝΗΣ(Υπ. Εθνικής Παιδείας και Θρησκευμάτων): Κυρίες και κύριοι συνάδελφοι, απορώ γιατί οι συνάδελφοι της Νέας Δημοκρατίας έσπευσαν να καταθέσουν επερώτηση για τα θέματα της Παιδείας, πριν παρουσιαστεί στη Βουλή κυβερνητικό έργο πάνω σ'αυτά τα θέματα.

Το άσκοπο της επερωτήσεως φανερώθηκε από τη φύση των τοποθετήσεων των κυρίων συναδέλφων, οι οποίοι αναφέρθηκαν με τα μελανότερα χρώματα στην παρούσα κατάσταση και μετά προχώρησαν, με θετική βούληση, πρέπει να πω, κάνοντας ορισμένες υποδείξεις για μέτρα, που μπορούν να ληφθούν στο χώρο της Παιδείας. Αισθάνομαι, λοιπόν, υποχρεωμένος, πρώτον, να ανασκευάσω αυτό το σενάριο για την κατάσταση σήμερα, γιατί η κατάσταση την οποία περιγράψατε δεν είναι υπαρκτή. Προβλήματα υπάρχουν, αλλά τα προβλήματα δεν είναι έτσι όπως τα περιγράψατε εσείς. Και δεύτερον, να μιλήσω και εγώ με τη σειρά μου, για θέματα γενικότερα που αφορούν στην Παιδεία και που πρέπει όλοι μαζί σ'αυτό το Κοινοβούλιο να συζητήσουμε με αντικειμενικό σκοπό τη συνεννόηση σ'ένα μεσοπρόθεσμο πρόγραμμα μεταρρύθμισης στον ευαίσθητο χώρο της Παιδείας. Ας μετατρέψουμε, λοιπόν, την επερώτηση σε συζήτηση αυτού του είδους.

Πρώτ'απ'όλα, για την παρούσα κατάσταση. Κυρίες και κύριοι συνάδελφοι, θα ήμουν ο τελευταίος που θα έλεγα ότι η κατάσταση στο χώρο της Παιδείας είναι ικανοποιητική. Κανείς από μας δεν αποδέχεται αυτόν το χαρακτηρισμό. Υπάρχουν προβλήματα και πρέπει να εντοπίσουμε τα προβλήματα, να κάνουμε τη σωστή διάγνωση και να πάρουμε τις σωστές αποφάσεις.

Τα προβλήματα αυτά, δεν ανέκυψαν σήμερα ούτε δύο χρόνια πριν, αλλά ούτε και είκοσι χρόνια πριν. Είναι προβλήματα μιας ατέρμονης προσπάθειας του Ελληνικού 'Εθνους για μεταρρύθμιση στην Παιδεία, που ποτέ δεν έγινε ή δεν ολοκληρώθηκε.

Σήμερα, όμως, η κατάσταση δεν είναι η κατάσταση κρίσης που περιγράψατε.

Πρώτα-πρώτα, στο χώρο της τριτοβάθμιας εκπαίδευσης, σας πληροφορώ ότι τα Πανεπιστήμια και τα Τ.Ε.Ι. λειτουργούν, και μάλιστα λειτουργούν κανονικά. Δεν υπήρξε πρόβλημα ή τα προβλήματα που υπήρξαν αντιμετωπίστηκαν με εποικοδομητικό διάλογο, με τους Πρυτάνεις των Πανεπιστημίων και με τους Προέδρους των Τ.Ε.Ι.. Τα όποια προβλήματα υπήρξαν, λύθηκαν. Σε δύο μόνο σχολές, απ'ό,τι ξέρω, το διδακτικό προσωπικό ακόμη απέχει και δεν διδάσκει, αλλά και εκεί είμαι σίγουρος ότι, σε λίγες μέρες το θέμα θα λυθεί.

Δεν υπάρχει, λοιπόν, πρόβλημα στην τριτοβάθμια εκπαίδευση. Υπάρχει μία δέσμευση για ένα γόνιμο διάλογο, για να λυθούν εκκρεμότητες που αφορούν στους δύο-τρεις μήνες του έτους αυτού. Και υπάρχει επίσης και τοποθέτηση από τη μεριά της Κυβέρνησης για νομοθετική ρύθμιση σχετική με τη μεταρρύθμιση στην τριτοβάθμια εκπαίδευση.

'Ετσι λοιπόν, αυτοί οι χαρακτηρισμοί που κάνατε για κρίση στην τριτοβάθμια εκπαίδευση, ότι τίποτα δεν λειτουργεί, ότι μαθήματα δε γίνονται, δεν αληθεύουν.

Στην πρωτοβάθμια και δευτεροβάθμια εκπαίδευση υπήρχε ευθύς εξ'αρχής μία αβεβαιότητα για το κατά πόσο θα εφαρμοστεί φέτος, σε αυτό το ακαδημαϊκό έτος, επί πειραματικής βάσεως, το Εθνικό Απολυτήριο. Εμείς κάναμε την εκτίμηση ότι θα πρέπει να συνεχιστεί ο διάλογος ο οποίος έχει αρχίσει πριν από το καλοκαίρι με τους φορείς και να αναβληθεί η εφαρμογή του Εθνικού Απολυτηρίου για το επόμενο ακαδημαϊκό έτος.

Δεν υπάρχει, λοιπόν, αβεβαιότητα ούτε και σε αυτόν το χώρο και τα προβλήματα τα οποία έχουν ανακύψει προσπαθούμε να τα αντιμετωπίσουμε. 

Είναι αληθές ότι υπάρχει έλλειψη αιθουσών. Αυτό δεν ανέκυψε χθες ή προχθές. Είναι ένα πρόβλημα που υπάρχει για δεκαετίες στον Τόπο μας. Θα πρέπει όμως να αναφερθώ στο πρόγραμμα το κτιριακό, που αποφάσισε η Κυβέρνηση το 1995. Οι πιστώσεις για την πενταετία 1995-2000 ανέρχονται στο ποσό των 340 δισ. δραχμών με ένα μεγάλο δάνειο από την Ευρωπαϊκή Τράπεζα Επενδύσεων. Υπάρχει, λοιπόν, η προοπτική το κτιριακό, πρόβλημα, το πρόβλημα αιθουσών, που υπάρχει κυρίως στα αστικά κέντρα να λυθεί μεσοπρόθεσμα.

Υπάρχει επίσης έλλειψη καθηγητών και δασκάλων σε ορισμένες περιοχές και σε ορισμένα αστικά κέντρα. Αυτό το θέμα αντιμετωπίζεται τώρα με έκτακτα μέτρα, μετά από συμφωνία που έχει επέλθει μεταξύ του Υπουργείου Παιδείας και του Υπουργείου Οικονομικών. Οι απώλειες ωρών διδασκαλίας δεν είναι ο αριθμός που αναφέρεται, 600.000. Είναι ένα μικρό κλάσμα αυτού του αριθμού. Εν πάση περιπτώσει, το θέμα θα λυθεί μέσα σε ένα δυο μήνες και δεν θα υπάρξει πρόβλημα έλλειψης για το 1997.

'Ετσι, λοιπόν, πάνω σε αυτήν τη βάση, αντιμετωπίζονται τα άμεσα προβλήματα και δημιουργείται μια ατμόσφαιρα συνεργασίας με τους εκπαιδευτικούς φορείς στην πρωτοβάθμια, δευτεροβάθμια και τριτοβάθμια εκπαίδευση, για να αντιμετωπίσουμε τα μεσοπρόθεσμα προβλήματα, που πράγματι υπάρχουν.

Γι' αυτό το θέμα θέλω τώρα να πω μερικά πράγματα: Η Παιδεία αντιμετωπίζει σήμερα μια πρόκληση διαφορετική από την πρόκληση που αντιμετωπίζαμε στο παρελθόν. Σε όλες τις χώρες το πρόβλημα της Παιδείας είναι πρόβλημα προτεραιότητας γιατί οι εποχές έχουν αλλάξει, η τεχνολογία έχει επιφέρει βασικές αλλαγές στις προϋποθέσεις για την Παιδεία και στον τρόπο της διδασκαλίας. Ζούμε σε μια εποχή ανοικτών οριζόντων. Δεν έχουν πέσει μόνο τα οικονομικά σύνορα αλλά και τα σύνορα της πληροφορίας και της πληροφορικής. Η γνώση μεταφέρεται ταχύτατα, με ηλεκτρονική ταχύτητα, από τη μια μεριά του κόσμου στην άλλη και οι νέες μέθοδοι τεχνικής και τεχνολογίας μεταφέρονται ταχύτατα.

Και κάτι που είναι εξ' ίσου σημαντικό: Η εφαρμογή μιας νέας εφεύρεσης στην πρακτική, στην παραγωγή, γίνεται με εξαιρετική ταχύτητα. 'Ετσι, η τεχνολογική πρόοδος, που είναι ιλιγγιώδης αυτήν την εποχή, μεταφέρεται ταχύτατα στο χώρο της παραγωγής και οι τεχνολογίες και οι μέθοδοι της παραγωγής αλλάζουν ταχύτατα. 

'Ετσι, στο χώρο της Παιδείας, όπου είχαμε συνηθίσει στο παρελθόν σε μία σταθερότητα, όπου τα πράγματα άλλαζαν με τις πενταετίες ή τις δεκαετίες, αλλάζουν τώρα με τους μήνες ή και με τα χρόνια.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κύριος ΠΑΝΑΓΙΩΤΗΣ Ν. ΚΡΗΤΙΚΟΣ.)

Ζούμε σε μία περίοδο ανταγωνισμού στο χώρο της Παιδείας. Η Παιδεία ενός έθνους, για να επιβιώσει, πρέπει να είναι ανταγωνιστική διεθνώς. Και για να είναι ανταγωνιστική, θα πρέπει να παρακολουθεί τις τεχνικές εξελίξεις και θα πρέπει η μέθοδος της εκπαίδευσης να είναι σύγχρονη και θα πρέπει ο εκπαιδευόμενος να έχει τα εφόδια μιας ευέλικτης Παιδείας για να μπορεί να αλλάζει το αντικείμενο της μάθησής του, αλλά και του επαγγέλματός του.

Υπολογίζεται ότι ελάχιστοι απ'αυτούς που θα βγάλουν σήμερα τεχνικά σχολεία, λύκεια, ή πανεπιστήμια, θα καταλήξουν, στην επαγγελματική τους καριέρα, στο ίδιο επάγγελμα με το οποίο άρχισαν, γιατί το γνωστικό αντικείμενο αλλάζει.

'Ετσι, λοιπόν, αντιμετωπίζουμε μία καινούρια πρόκληση στο χώρο της Παιδείας και θα πρέπει να δούμε τώρα, με αυτά τα νέα δεδομένα, τι είδους Παιδεία θέλουμε και πώς θα προετοιμάσουμε τη νέα γενιά για την πρόκληση των καιρών, πώς θα ετοιμάσουμε τη νέα γενιά για τον 21ο αιώνα. Θα πρέπει να αφήσουμε κατά μέρος αντιλήψεις του χθες, μηχανισμούς του χθες που εξυπηρετούσαν μία Παιδεία του παρελθόντος και θα πρέπει να κοιτάξουμε τις ανάγκες του μέλλοντος και να δούμε ποιες είναι οι βασικές αλλαγές και οι μεταρρυθμίσεις που πρέπει να γίνουν για να έχουμε μία ανταγωνιστική Παιδεία.

Μιλάμε για την πορεία προς την Ευρώπη, για την Ευρωπαϊκή σύγκλιση. Πιστεύω ότι πέρα από την ονομαστική σύγκλιση της οικονομίας, πέρα από την πραγματική σύγκλιση των οικονομικών μεγεθών, η πιο σημαντική σύγκλιση της Ελλάδας προς την Ευρώπη, θα είναι η εκπαιδευτική σύγκλιση. Εάν φθάσουμε τα εκπαιδευτικά επίπεδα των άλλων ευρωπαϊκών χωρών, τότε, πράγματι, μπορούμε να πούμε ότι στεκόμαστε ανταγωνιστικά σε όλα τα επίπεδα με τις άλλες ευρωπαϊκές χώρες. Και είναι σ'αυτόν το χώρο που έχουμε μείνει αρκετά πίσω. Υπάρχει ένα κενό, ένα χάσμα, που πρέπει να το καλύψουμε. Πώς θα το καλύψουμε αυτό;

Θα έλεγα, πριν μπούμε στο περιεχόμενο και στο πλαίσιο των μεταρρυθμίσεων, ότι θα πρέπει να συμφωνήσουμε σε δύο βασικές προϋποθέσεις:

Η πρώτη προϋπόθεση είναι ότι οι μεταρρυθμίσεις που πρέπει να γίνουν από δω και πέρα πρέπει να είναι, μεταρρυθμίσεις που δε θα υπόκεινται σε αλλαγές και σε αβεβαιότητες. Θα πρέπει να υπάρχει μία βεβαιότητα και μία σταθερότητα στο νέο εκπαιδευτικό μας σύστημα. Δεν μπορεί αυτό να αλλάζει ανάλογα με τους πολιτικούς κύκλους. Θα πρέπει να υπάρχει βεβαιότητα και σταθερότητα, ένα πλαίσιο εκπαιδευτικό που θα έχει μία προοπτική, τουλάχιστον μιας δεκαετίας, χωρίς βασικές αλλαγές σ'αυτό το σύστημα. Οι σταθεροί όροι και η βεβαιότητα είναι προϋπόθεση για μία επιτυχημένη μεταρρύθμιση στο χώρο της Παιδείας.

Η δεύτερη προϋπόθεση είναι ότι θα χρειαστεί- και γι'αυτόν το λόγο, αλλά και για άλλους λόγους- να υπάρχει μία ευρύτατη συναίνεση και συνεννόηση στις βασικές παραμέτρους της εκπαιδευτικής μεταρρύθμισης. Δεν μπορεί να επιβληθεί μία μεταρρύθμιση, όταν οι βασικοί φορείς που θα εκτελέσουν αυτήν τη μεταρρύθμιση στο χώρο της Παιδείας δεν έχουν πεισθεί και οι ίδιοι ότι πρέπει να γίνουν αυτές οι αλλαγές. Γι'αυτό η μεταρρύθμιση θα πρέπει να γίνει μετά από διάλογο, όταν θα έχει γίνει κτήμα της ευρύτερης συνείδησης στην εκπαιδευτική κοινότητα ότι αυτές οι αλλαγές πρέπει να γίνουν. Πρέπει επίσης να υπάρχει μία όσο γίνεται ευρύτερη πολιτική, μια διακομματική συνεννόηση στις βασικές, τουλάχιστον, παραμέτρους, μία σύγκλιση απόψεων, έτσι που να υπάρχει και μία σταθερότητα στη λειτουργία του εκπαιδευτικού συστήματος.

Και πρέπει να πω, ότι από τις συζητήσεις που έχω κάνει μέχρι στιγμής με τους φορείς στο εκπαιδευτικό σύστημα, αλλά και από πολλές παρατηρήσεις που άκουσα σήμερα στη Βουλή από τους επερωτώντες Βουλευτές, δεν είμαι απαισιόδοξος και πιστεύω, ότι με διάλογο και με καλή θέληση μπορούμε να καταλήξουμε σε ένα ευρύτερο πρόγραμμα αλλαγών στο χώρο της Παιδείας, που θα έχει τα χαρακτηριστικά της σταθερότητας, της βεβαιότητας και της ευρύτατης αποδοχής και συναίνεσης. Εάν το πετύχουμε αυτό, τότε θα έχουμε κάνει ένα σημαντικό βήμα προς την ευρωπαϊκή σύγκλιση.

Είναι προς αυτήν την κατεύθυνση που στο Υπουργείο Παιδείας θέλω να στρέψω την προσοχή μου και να θέσω την προτεραιότητα. Και θα ήθελα σύντομα να έλθουμε στη Βουλή, για να καταθέσουμε συγκεκριμένες προτάσεις, για να γίνει διάλογος πριν καταθέσουμε συγκεκριμένα νομοσχέδια για αλλαγές στο χώρο της Παιδείας.

Δεν είναι, λοιπόν, η στιγμή να μπω σε συγκεκριμένες προτάσεις ή σκέψεις από τη δική μου μεριά, αλλά θα ήθελα να αναφερθώ σε ορισμένα στοιχεία, σε μία προσπάθεια να βάλω ένα πλαίσιο στη συζήτηση που γίνεται σήμερα το βράδυ γι' αυτό το θέμα.

Θα ήθελα να αρχίσω, πρώτα απ' όλα, από το θέμα της προσχολικής μέριμνας και αγωγής. Είναι ένας τομέας στον οποίο δεν έχουμε δώσει, ίσως, τη σημασία και την προτεραιότητα που πρέπει να δώσουμε. Δεν έχουμε αποδώσει τη σημασία που έχει η προσχολική αγωγή στη διάπλαση του παιδιού και στην προετοιμασία του παιδιού για τη σχολική αγωγή. Το γεγονός ότι η προσχολική αγωγή άλλοτε είναι ευθύνη του Υπουργείου Παιδείας και άλλοτε είναι πρόνοια, υπό την εποπτεία του Υπουργού Υγείας και Πρόνοιας, σημαίνει ότι η προσχολική αγωγή δεν έχει γίνει αντικείμενο ιδιαίτερης προσοχής από το νομοθέτη σαν, ένα στοιχείο του χώρου της Παιδείας.

Πιστεύω, για λόγους κοινωνικούς, αλλά και για λόγους Παιδείας, θα πρέπει να δώσουμε σημασία σ' αυτό το στοιχείο και θα πρέπει να βάλουμε σαν έναν εφικτό στόχο, πιστεύω, την ολοκλήρωση της προσχολικής αγωγής πανελλαδικά μέσα σε μία τετραετία.

'Οσον αφορά τη σχολική αγωγή στο Δημοτικό και στο Γυμνάσιο: Πιστεύω ότι έχουν ωριμάσει οι συνθήκες για μια σημαντική αλλαγή του αναλυτικού προγράμματος και στο Δημοτικό και στο Γυμνάσιο, για τον εκσυγχρονισμό του προγράμματος, για να αντιμετωπισθεί καλύτερα το θέμα της ανάπτυξης της κριτικής ικανότητας του μαθητή, για να προωθηθεί η αγωγή του μαθητή για συλλογική εργασία και για να προωθηθεί το αίσθημα στο μαθητή της επιδίωξης του αποτελέσματος.

Είναι αλήθεια ότι το Παιδαγωγικό Ινστιτούτο, που είναι και πρέπει να είναι ο βασικός φορέας για την παραγωγή προτάσεων για την αλλαγή του αναλυτικού προγράμματος στο Δημοτικό και στο Γυμνάσιο, θα πρέπει να εκσυγχρονισθεί το ίδιο, να ανανεωθεί, να εμπλουτισθεί με παιδαγωγούς που έχουν σύγχρονες δυνατότητες να συμβάλουν προς αυτήν την κατεύθυνση. Και είναι προτεραιότητα του Υπουργείου μας η αναβάθμιση του Παιδαγωγικού Ινστιτούτου, για να προωθήσουμε μια ολοκληρωμένη αλλαγή του διδακτικού υλικού στο Δημοτικό και στο Γυμνάσιο.

'Οσον αφορά το λύκειο, για μας θα πρέπει να εξελιχθεί σε μια ανεξάρτητη εκπαιδευτική βαθμίδα. Σήμερα, ομολογουμένως, το λύκειο, τα χρόνια του λυκείου, είναι ένας εξεταστικός μηχανισμός για είσοδο στην τριτοβάθμια εκπαίδευση. Αυτό θα πρέπει να παύσει. 'Αλλο είναι η εισαγωγή ενός μαθητή στα ανώτατα ιδρύματα και άλλο η ολοκλήρωση της εκπαίδευσής του σε επίπεδο λυκείου. Αυτός είναι ο λόγος που καθυστερήσαμε και καθυστερούμε για ένα χρόνο την εφαρμογή του Εθνικού Απολυτηρίου, γιατί θέλουμε ακριβώς να δούμε το περιεχόμενο των σπουδών, στο λύκειο -για τη διασύνδεση της διαδικασίας του Εθνικού Απολυτηρίου με τις Εισαγωγικές Εξετάσεις- και το πρόβλημα στα Πανεπιστήμια.

Πρέπει να δώσουμε ιδιαίτερη προτεραιότητα σ' ένα πρόγραμμα μεταρρυθμίσεων, για τα παιδιά με ειδικές ανάγκες. Σ' αυτόν το τομέα το εκπαιδευτικό πρόγραμμα χρειάζεται αναβάθμιση και ιδιαίτερη προτεραιότητα. Τα σχολεία σήμερα που λειτουργούν ως σχολεία με διπλή βάρδια, δεν μπορούν να εκπληρώσουν το χρέος τους. Θα πρέπει η διπλή βάρδια να καταργηθεί και, όπως σας είπα, το κτιριακό πρόγραμμα προχωράει. Ελπίζω μεσοπρόθεσμα -και θα πρέπει αυτός να είναι ένας από τους βασικούς στόχους της εκπαιδευτικής μεταρρύθμισης- να καταργηθεί η διπλή βάρδια. Πλάι-πλάι με αυτή να αναπτυχθεί ο θεσμός του ολοήμερου σχολείου. Δεν είναι θέμα μόνο κοινωνικό, είναι και θέμα σχολικό. Τα παιδιά από εργαζόμενες οικογένειες έχουν ανάγκη να μένουν μετά τις ώρες των μαθημάτων σ' ένα περιβάλλον που είναι δημιουργικό, που είναι θετικό. Το ολοήμερο σχολείο θα μπορέσει να συμβάλει προς αυτήν την κατεύθυνση. 'Εχουμε αρχίσει σε πειραματική βάση και πιστεύουμε ότι αυτός ο θεσμός μπορεί μεσοπρόθεσμα να αναπτυχθεί σε όλη την Ελλάδα.

Για τα Πανεπιστήμια θα ήθελα να πω μερικά λόγια. 'Ολοι μιλάμε για την αυτοτέλεια των ΑΕΙ, αλλά δεν έχει γίνει μέχρι στιγμής διάλογος πάνω σε συγκεκριμένη βάση για το τι ακριβώς εννοούμε με τους όρους διοικητική, οικονομική αυτοτέλεια των ΑΕΙ και τι εννοούμε με τον όρο έλεγχος των ΑΕΙ από την Πολιτεία. Την περασμένη εβδομάδα άρχισε ανάμεσα στο Υπουργείο Παιδείας και τους πρυτάνεις των ΑΕΙ ένας διάλογος προς αυτήν την κατεύθυνση. Ελπίζω, στους επόμενους δύο ή τρεις μήνες, να έχουμε συγκεκριμένα συμπεράσματα από αυτόν το διάλογο. Και ελπίζω να βρεθώ στην ευχάριστη θέση, να καταθέσω στις αρχές του επόμενου έτους ένα νομοσχέδιο στη Βουλή, πάνω σε μία βάση ευρύτατης συναίνεσης, για την οικονομική, διοικητική αυτοτέλεια των ΑΕΙ και, στα πλαίσια αυτά, για τους μηχανισμούς ελέγχου της διαχείρισης και της αποτελεσματικότητας των Πανεπιστημίων.

Επίσης, έχουμε ήδη αρχίσει εδώ και δύο εβδομάδες διάλογο με τους προέδρους των Τ.Ε.Ι. -γιατί πιστεύουμε ότι μπορούν και πρέπει να παίξουν ένα σημαντικό ρόλο στην τεχνολογική εκπαίδευση στη χώρα μας- για το ρόλο των ΤΕΙ ως τριτοβάθμια εκπαίδευση.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ.)

Ελπίζω ότι και εδώ σύντομα θα είμαστε σε θέση, μετά από διάλογο, να καταθέσουμε ένα χωριστό νομοσχέδιο για το ρόλο των ΤΕΙ στην τριτοβάθμια εκπαίδευση. Βέβαια, για όλα αυτά, θα χρειαστεί οικονομική στήριξη από τον προϋπολογισμό. 'Ομως δεν πρέπει να υπερβάλουμε όσον αφορά στις χρηματικές ανάγκες για την εκπαιδευτική μεταρρύθμιση.

Κυρίες και κύριοι συνάδελφοι, η διαχείριση του εκπαιδευτικού μας συστήματος δε γίνεται με αποτελεσματικό τρόπο. Με απλά λόγια, υπάρχουν τεράστιες σπατάλες στον τομέα της εκπαίδευσης. Είναι σπατάλες που είναι νομοθετημένες από εμάς τους ίδιους και είναι αδύνατον για έναν Υπουργό Παιδείας, για μια Κυβέρνηση, να τις αναιρέσουν χωρίς νομοθετικές ρυθμίσεις. Γι'αυτό θα πρέπει να δούμε το θέμα της αποτελεσματικής εκπαίδευσης, όχι μόνο ως ένα ζήτημα που χρειάζεται περισσότερους πόρους -τους χρειαζόμαστε- αλλά και σαν ένα ζήτημα που χρειάζεται καλύτερη διαχείριση των πόρων μέσα από σύγχρονες νομοθετικές ρυθμίσεις.

Για τους πόρους λέμε συνήθως, ότι εμείς, στην Ελλάδα, δαπανάμε λίγα για την Παιδεία, περίπου 3% του ΑΕΠ. Αυτό είναι ορθό, εάν δούμε τον Κρατικό Προϋπολογισμό. Τα νούμερα αλλάζουν από 2,8% έως 3,6%., αλλά εν πάση περιπτώσει είναι στο 60% των δαπανών των άλλων ευρωπαϊκών χωρών σ'αυτόν τον τομέα.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι 3,7% περίπου.

ΓΕΡΑΣΙΜΟΣ ΑΡΣΕΝΗΣ (Υπ.Εθνικής Παιδείας και Θρησκευμάτων): 'Ομως σ'αυτό το νούμερο υπολογίζουμε μόνο τις δαπάνες του Κρατικού Προϋπολογισμού. Εάν υπολογίσουμε και τις οικογενειακές δαπάνες για την εκπαίδευση, δηλαδή τι δαπανάει η οικογένεια για τα φροντιστήρια, που πληρώνονται από το Δημοτικό μέχρι και το τέλος του πανεπιστημίου, τότε οι εθνικές δαπάνες, δημόσιες και ιδιωτικές, ξεπερνάνε το 6% του ΑΕΠ.

'Εχουμε, λοιπόν, καταφέρει στη Χώρα μας να δαπανάμε πάνω από 6% του ΑΕΠ και να παράγουμε ένα εκπαιδευτικό αποτέλεσμα, το οποίο δεν είναι αντίστοιχο με αυτό των άλλων ευρωπαϊκών χωρών. Αυτό και μόνο δείχνει την ανάγκη μιας βασικής μεταρρύθμισης στο χώρο της Παιδείας και υπογραμμίζει το γεγονός, ότι δεν είναι πάντα τα χρήματα αυτά που χρειάζονται για μια μεταρρύθμιση. Χρειάζεται και νομοθετική ρύθμιση για καλύτερη και πιο αποτελεσματική χρησιμοποίηση των εθνικών πόρων.

'Ηθελα να κάνω αυτές τις γενικές τοποθετήσεις με την ελπίδα, ότι αυτές οι παρατηρήσεις, - μαζί με τις παρατηρήσεις που έκανε ο κ.Κοντογιαννόπουλος, μπορούν να αποτελέσουν στοιχεία ενός ευρύτερου διαλόγου. Γιατί ειλικρινά πιστεύω ότι σε ορισμένους χώρους -και σίγουρα και στο χώρο της Παιδείας - μπορεί και πρέπει να βρούμε ευρύτερα σημεία σύγκλισης, για να έχουμε ένα εκπαιδευτικό πρόγραμμα και μια εκπαιδευτική μεταρρύθμιση μακρόπνοου χαρακτήρα, που θα στηρίζεται πάνω σε μια ευρύτατη κοινωνική συναίνεση και σε μια συνεννόηση των Κομμάτων. Σας ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, τη συνεδρίασή μας παρακολουθούν από τα Δυτικά Θεωρεία -έχοντας την τύχη να ακούσουν επερώτηση προς το Υπουργείο Παιδείας- αφού προηγουμένως ξεναγήθησαν στην Αίθουσα "Ελευθέριος Βενιζέλος" σαράντα τέσσερις μαθητές και τρείς συνοδοί καθηγητές από το 24ο Γυμνάσιο Αμπελοκήπων Αθηνών.

(Χειροκροτήματα απ'όλες τις Πτέρυγες.)

Η κ. 'Αννα Μπενάκη Ψαρούδα έχει το λόγο, ως Κοινοβουλευτικός εκπρόσωπος της Νέας Δημοκρατίας.

ΑΝΝΑ ΜΠΕΝΑΚΗ-ΨΑΡΟΥΔΑ: Κυρίες και κύριοι συνάδελφοι, ομολογώ ότι ο κύριος Υπουργός με κατέπληξε με τη μακαριότητά του, με την αισιοδοξία με την οποία αντιμετώπισε την επερώτησή μας και κυρίως με τη συζητητική του διάθεση. Ούτε λίγο ούτε πολύ μας κάλεσε να μετατρέψουμε σε συζήτηση την επερώτηση. Δεν μπορώ να δώσω άλλη εξήγηση, παρά μόνο ότι ο κύριος Υπουργός προφανώς θα ήθελε να φανεί άσχετος με το παρελθόν, να φανεί ότι μέχρι τις 22 Σεπτεμβρίου μια άλλη κυβέρνηση διεχειρίζετο τα θέματα της Παιδείας και ότι από εκείνη την ημερομηνία και μετά, που ανέλαβε το Υπουργείο Παιδείας, όλα τοποθετούνται επί νέας βάσεως και κυρίως διορθώνονται ή διαγράφονται με μονοκονδυλιές, όπως παρακολουθήσαμε όλο αυτό το τελευταίο διάστημα όλα όσα έγιναν από τον προκάτοχό του, δηλαδή από την ίδια την Κυβέρνηση του ΠΑ.ΣΟ.Κ. Μάλιστα μας είπε με μεγάλη ικανοποίηση, ότι δεν συμβαίνει τίποτα πια στα πανεπιστήμια, όλα λειτουργουν κανονικά, γιατί τα προβλήματα έπειτα από διάλογο με τους πρυτάνεις και τους φορείς λύθηκαν.

Κύριοι συνάδελφοι, "λύθηκαν" με μεγάλο ερωτηματικό. Αλλά αν λύθηκαν -που σε λίγο θα σας εξηγήσω πώς δε λύθηκαν καθόλου- λύθηκαν, αφού χάθηκαν δύο εκπαιδευτικές περίοδοι, αφού χάθηκαν πάμπολλες ώρες διδασκαλίας και κυρίως αφού έγινε η μεγαλύτερη ζημιά που μπορεί να γίνει στους νέους ανθρώπους, στους νέους φοιτητές, αφού απογοητεύθηκαν οι πρωτοετείς, οι οποίοι ο ένας μετά τον άλλο πήγαιναν με λαχτάρα να παρακολουθήσουν τα πρώτα μαθήματα της ζωής τους στα φοιτητικά έδρανα και έβλεπαν τις πόρτες των πανεπιστημίων κλειστές, γιατί το Υπουργείο Παιδείας με την πολιτική του μέχρι εκείνη τη στιγμή διέγραψε κεκτημένα δικαιώματα και δημιούργησε αφόρητες καταστάσεις μέσα στα πανεπιστήμια.

Ακόμη μας είπε ο κύριος Υπουργός, ότι οι μεταρρυθμίσεις που στο εξής θα γίνουν, δε θα πρέπει να υπόκεινται σε αλλαγές και σε αβεβαιότητα. Σε ποιον το λέει αυτό ο κύριος Υπουργός; Το λέει σε μας, απευθύνεται σε εκείνους που θα γίνουν κυβέρνηση από διαφορετικό Κόμμα μετά τις επόμενες εκλογές ή μήπως το λέει στον εαυτό του και στην ίδια την Κυβέρνηση, το λέει στον ίδιο το χώρο της Παιδείας που διαχειρίζεται το ΠΑ.ΣΟ.Κ. τα τελευταία τρία χρόνια; Γιατί δεν έκανε τίποτε άλλο και δεν κάνει από την ημέρα που ανέλαβε τίποτε άλλο, παρά να διορθώνει τις κινήσεις του προκατόχου του, αν δεν τις καταργεί, όπως θα σας πω σε λίγο.

Φυσικά έχουμε απόλυτη κατανόηση, να μην είναι έτοιμος ο κύριος Υπουργός ακόμη για προτάσεις, αλλά μόνο στοιχεία να θέτει υπόψη μας. 'Ομως επειδή έχουμε μία πολύ τεκμηριωμένη επερώτηση, αφού προηγήθηκαν συνάδελφοι οι οποίοι έθεσαν ερωτήματα, έχουμε την απαίτηση και είναι κοινοβουλευτικό μας δικαίωμα, παρά την έλλειψη προετοιμασίας που μπορεί να έχει ο κύριος Υπουργός, να πάρουμε σαφείς και τεκμηριωμένες απαντήσεις σε τρέχοντα και καυτά θέματα της Παιδείας.

Λοιπόν, κύριε Υπουργέ, διερμηνεύοντας την αγωνία γονέων, μαθητών, φοιτητών και της κοινής γνώμης, που διακατέχονται από μεγάλη αγωνία πράγματι για την κατάσταση η οποία έχει δημιουργηθεί, εγώ θα χρησιμοποιήσω το πρώτο μέρος της πρωτολογίας μου για να σας θέσω απλά μερικά ερωτήματα, που είναι ανοικτά αυτήν τη στιγμή στην Παιδεία, είναι ανοικτές πληγές, και περιμένουμε, όταν θα ξαναμιλήσετε, να μας απαντήσετε για το τι πραγματικά θα κάνετε.

Αφορούν όλα θεσμικές και άλλες πρωτοβουλίες της Κυβέρνησής σας στο χώρο της Παιδείας, πολλές από αυτές τις επήνεσε και ο Πρωθυπουργός στις προγραμματικές του δηλώσεις, και που αυτήν τη στιγμή είναι παντελώς άδηλο, ποια θα είναι η τύχη τους.

Ερώτημα πρώτον: Τι θα κάνετε με το Ανοιχτό Πανεπιστήμιο; Το ελληνικό Ανοιχτό Πανεπιστήμιο σας πληροφορώ, ότι έχει ιδρυθεί από το 1992 με πρωτοβουλία της δικής μας κυβέρνησης, με τη συμφωνία και τη δική σας, και ουσιαστικώς έχει μείνει στα χαρτιά. Ο προκάτοχός σας έκανε όμως μια παρέμβαση. Ακούστε πόσο θεμελιώδης ήταν. Με νόμο του 1995, τον 2327, έκανε δύο επεμβάσεις. 'Ορισε ως έδρα του Ανοιχτού Πανεπιστημίου την Πάτρα και όρισε την 7μελή διοικούσα επιτροπή του πανεπιστημίου με πρόεδρο τον πρύτανη τότε του Πανεπιστημίου Πατρών. Αυτή ήταν η θεμελιώδης παρέμβαση για τη λειτουργία του Ανοιχτού Πανεπιστημίου. 

Σας ρωτάμε- γιατί είδαν και δημοσιεύματα το φως της δημοσιότητας στον Τύπο τι θα κάνετε με το Ανοιχτό Πανεπιστήμιο.

Ερώτημα δεύτερο, που το έθεσε και ο Πρωθυπουργός: Τι θα κάνετε με το λεγόμενο κεφάλαιο εθνικής παιδείας;

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων):Μου επιτρέπετε;

ΑΝΝΑ ΜΠΕΝΑΚΗ-ΨΑΡΟΥΔΑ: Παρακαλώ, κύριε Υπουργέ.

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων):Αυτά είναι καινούρια ερωτήματα. Δεν περιέχονται στην επερώτηση. Εγώ θα σας απαντήσω, αλλά κάνετε καινούρια επερώτηση τώρα.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ:Για όνομα του Θεού! Η επερώτηση για την Παιδεία είναι.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Τα έχει όλα μέσα. 

ΠΡΟΕΔΡΕΥΩΝ (Παναγιώτης Σγουρίδης):Παρακαλώ συνεχίστε, κυρία Μπενάκη.

ΑΝΝΑ ΨΑΡΟΥΔΑ-ΜΠΕΝΑΚΗ:Δεν την έχω μπροστά μου την επερώτηση, κύριε Υπουργέ, αλλά περνάω στο Κεφάλαιο Εθνικής Παιδείας, που είναι βέβαια απολύτως μέσα στην επερώτηση, γιατί αναφέρεται στα οικονομικά των πανεπιστημίων. Εάν δεν το έχετε υπόψη σας, το Κεφάλαιο Εθνικής Παιδείας, ανηγγέλθη -για να σας πω και πιο συγκεκριμένα τι είναι και πότε εξαγγέλθηκε- στις 21.12.95 από τον προκάτοχό σας. Είναι ένα νομικό πρόσωπο ιδιωτικού δικαίου που θα χρηματοδοτεί τα πανεπιστήμια και θα προικοδοτηθεί με ομόλογα του ελληνικού δημοσίου 200 δισ. δραχμών, το προϊόν των οποίων, δηλαδή οι τόκοι που συμποσούνται σε περίπου 7 δισ. το χρόνο, θα χρησιμεύει για τη χρηματοδότηση των πανεπιστημίων. Αυτή είναι μια εξαγγελία η οποία έμεινε στα χαρτιά.

Ερώτημα λοιπόν δεύτερο: Τι θα κάνετε με το Εθνικό Κεφάλαιο Παιδείας; Θα δώσετε εκεί τα χρήματα, ή μήπως θα προτιμήσετε αυτά τα 7 δισ. να τα δώσετε στους πρυτάνεις που ακριβώς 7 δισ. ζητούν;

Τι θα κάνετε με το Εθνικό Συμβούλιο παιδείας; 'Αλλος μεγαλεπήβολος θεσμός που εξηγγέλθη από τον προκάτοχό σας. Ιδρύθηκε στις 31.7.95 ένα πολυμελέστατο όργανο με φορείς και με μεγάλες αρμοδιότητες. Δεν έχει συνεδριάσει ακόμη και μόλις προσφάτως δημιουργήθηκε το προεδρικό διάταγμα για τις λειτουργίες του. Η ερώτηση είναι: Τι θα κάνετε;

Ακόμη σας ερωτώ, διότι μας μιλήσατε- και συμφωνούμε πάρα πολύ μ'αυτό που είπατε και μπράβο αν το κάνετε για αναβάθμιση του παιδαγωγικού ινστιτούτου. Αυτό είναι σωστό. Αλλά γνωρίζετε, ότι ο προκάτοχός σας με το τελευταίο νομοθέτημα που πέρασε από τη Βουλή...

ΑΓΓΕΛΟΣ ΜΠΡΑΤΑΚΟΣ:Για τον απόδημο.

ΑΝΝΑ ΜΠΕΝΑΚΗ-ΨΑΡΟΥΔΑ:...όπως λέει ο κύριος συνάδελφος, για τον απόδημο, ίδρυσε το Κέντρο Εκπαιδευτικής 'Ερευνας, ένα νομικό πρόσωπο ιδιωτικού δικαίου πάλι -είναι χαρακτηριστική αυτή η προτίμηση των νομικών προσώπων ιδιωτικού δικαίου- το οποίο συνεδρίασε μόνο μία φορά και που πραγματικά είναι ένα κέντρο ανταγωνιστικό του Παιδαγωγικού Ινστιτούτου; Το επισημάναμε εντονότατα όταν γινόταν η σχετική συζήτηση και απάντηση δεν πήραμε. Εσείς τι θα κάνετε; Πώς θα βοηθήσετε την αναβάθμιση του Παιδαγωγικού Ινστιτούτου διατηρώντας το Κέντρο Εκπαιδευτικής 'Ερευνας; Η μήπως και αυτό θα το διαγράψετε και θα το καταργήσετε μαζί με πολλά άλλα;

Μας μιλήσατε για αποκέντρωση του εκπαιδευτικού συστήματος. Αυτή η αποκέντρωση διατυμπανίστηκε με εξαγγελίες πάρα πολύ εντυπωσιακές στις 7 Απριλίου 1995, με το βαρύγδουπο τίτλο: "Μια πρόταση ζωής για το εκπαιδευτικό μας σύστημα".

Ξέρετε τι έγινε, κύριοι συνάδελφοι; Δύο συνεδριάσεις μιας πολυμελούς επιτροπής για τη μελέτη του θέματος. Δεν είχε γίνει προηγουμένως μελέτη. Η τελευταία συνεδρίαση έγινε στις 30 Μαίου 1995 και έκτοτε δεν ακούσαμε τίποτα. Ερώτημα: 
Θα δουλέψετε με αυτό τον τρόπο, ή πώς θα δουλέψετε την αποκέντρωση του εκπαιδευτικού συστήματος;

Κύριοι συνάδελφοι, να μη ρωτήσω και για την αξιολόγηση των εκπαιδευτικών, η οποία καρκινοβατεί. Δεν υπάρχει αξιολόγηση των εκπαιδευτικών. Αλλά κάθε φορά που συζητείται επερώτηση για την Παιδεία, προγραμματικές δηλώσεις, ή ό,τι άλλο, ακούγεται και από το ΠΑ.ΣΟ.Κ. πλέον σήμερα, ότι θα γίνεται αξιολόγηση των εκπαιδευτικών.

Κύριοι συνάδελφοι, ο κύριος Υπουργός αναφέρθηκε και στη χρηματοδότηση της Παιδείας, στην ελλιπή χρηματοδότηση από τον κρατικό προϋπολογισμό, και στα νούμερα που αποδεικνύουν πράγματι, ότι η μέριμνα της Πολιτείας στο οικονομικό επίπεδο για την Παιδεία είναι ανεπαρκέστατη.

Πρέπει να σας συμπληρώσω, ότι ο μέσος όρος των δαπανών για την Παιδεία κατά τον ΟΟΣΑ είναι 5,26% ως ποσοστό επί του ΑΕΠ, ενώ εμείς έχουμε 3,6% και στην κλίμακα του ΟΟΣΑ είμαστε οι προτελευταίοι. Τελευταία είναι η Ρουμανία.

Υπήρχε, όμως, ένας τρόπος να αντιμετωπίσουμε το οικονομικό αδιέξοδο, όχι απευθείας με δαπάνες από τον προϋπολογισμό, δηλαδή από τα χρήματα του Ελληνικού Δημοσίου, αλλά τουλάχιστον με μία συστηματική και ορθολογική απορρόφηση των κοινοτικών κονδυλίων από το δεύτερο πακέτο Κοινοτικής Στήριξης. Εδώ, κύριοι συνάδελφοι, το Υπουργείο Παιδείας πρέπει να κατέχει το ρεκόρ. Μέχρι τέλους του 1996 πρέπει να έχουν απορροφηθεί υπόλοιπα και του 1994 και του 1995 και του 1996, που δεν έχουν θιγεί, ύψους 201,87 δισ., εκ των οποίων 67 δισ. προορίζονται για την Ανώτατη Παιδεία.

Ξέρετε πότε ξεκίνησε η απορρόφηση από το περίφημο ΕΠΕΑΕΚ, ένα πρόγραμμα απορρόφησης κονδυλίων; Μόλις τον Ιούλιο του 1996, με καθυστέρηση 2 ετών.

Το τραγικότερο, όμως, όλων, κύριε Υπουργέ, είναι σε σχέση με τη χρηματοδότηση της Παιδείας και ιδιαίτερα των ΑΕΙ, κάτι που ίσως δεν το έχετε αντιληφθεί και γι αυτό είμαι υποχρεωμένη να σας το επισημάνω για την περίπτωση που ενδεχομένως δεν έχετε ενημερωθεί. Γιατί αν το είχατε δει, δε θα μπορούσατε να συμφωνήσετε. Διάβασα με προσοχή το τελευταίο νομοθέτημα όπου έρχεται για την περικοπή των δαπανών από μέρους του Υπουργείου Οικονομικών, που απαριθμούνται όλες οι πηγές από τις οποίες θα γίνουν οι περικοπές. Ξέρετε και ποια περικοπή γίνεται και αφορά τα πανεπιστήμια; Δεν ξέρω, κύριε Υπουργέ, όταν το αντιληφθούν αυτό οι πρυτάνεις και τα πανεπιστήμια, αν θα εξακολουθήσουν να τροφοδοτούν την αισιοδοξία σας, ότι τα προβλήματα λύθηκαν και τα πανεπιστήμια λειτουργούν. Περικόπτεται το 50% του λογαριασμού έρευνας που δίνεται στα πανεπιστήμια, είναι ένας σημαντικότατος λογαριασμός, με τον οποίο πρέπει να χρηματοδοτείται η έρευνα στα πανεπιστήμια, και μεταφέρεται αυτό το 50% στα λειτουργικά έξοδα των πανεπιστημίων, ώστε να ελαφρυνθεί ο κρατικός προϋπολογισμός από την επιβάρυνση που έχει στα λειτουργικά έξοδα. Αυτή είναι η μεταχείριση της Παιδείας, κύριοι συνάδελφοι...

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων): Δεν υπάρχει τέτοιο νομοσχέδιο.

ΑΝΝΑ ΜΠΕΝΑΚΗ - ΨΑΡΟΥΔΑ: Δημοσιεύθηκε στις εφημερίδες ένα σχέδιο του Υπουργείου. Σας το λέω, κύριε Υπουργέ, για να το προσέξετε.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ας ελπίσουμε ότι δε θα το δούμε, κύριε Υπουργέ.

ΑΝΝΑ ΜΠΕΝΑΚΗ - ΨΑΡΟΥΔΑ: Κύριε Υπουργέ, σας το επισημαίνουμε επειδή δημοσιεύθηκε στις εφημερίδες. Κι αν έχουμε μία διάψευση τώρα από σας εδώ στη Βουλή, πραγματικά να ξέρετε, ότι θα είμαστε πολύ ευτυχείς και θα επαινέσουμε την παρέμβασή σας.

Τώρα να έλθω και στα άλλα θέματα της Παιδείας.

Θα πάρω τα πανεπιστήμια, επειδή ο χώρος αυτός με συγκινεί περισσότερο. 

Η απεργία στα πανεπιστήμια οφείλεται και αυτή σε μία απερίσκεπτη τροπολογία που δέχθηκε ο προκάτοχός σας, με την οποία καταργήθηκε αυθαίρετα η εξέλιξη των μελών ΔΕΠ στις ανώτερες βαθμίδες. Το πλέον χαρακτηριστικό και αξιοσημείωτο, κύριοι συνάδελφοι, είναι, ποιος ήταν ο λόγος που ψηφίσθηκε αυτή η τροπολογία, με πρωτοβουλία συναδέλφων του ΠΑΣΟΚ. Κάποια ενδοΠΑΣΟΚική διένεξη υπήρχε μεταξύ του τέως Γενικού Γραμματέως του Υπουργείου Παιδείας -και έχω εδώ, κύριε Υπουργέ, την απόφαση κατανομής αρμοδιοτήτων, αν δεν την έχετε υπόψη σας να σας τη δώσω για να την αποφύγετε, όπου στην πραγματικότητα τα πανεπιστήμια τουλάχιστον διοικούνταν τότε από το Γενικό Γραμματέα- με άλλο στέλεχος του ΠΑΣΟΚ, σημαντικό στο χώρο της Παιδείας, που είναι τώρα πρόεδρος του τμήματος νηπιαγωγών σε πανεπιστήμιο και επρόκειτο να εξελιχθεί στη μεταγενέστερη βαθμίδα. Επεστρατεύθη μία τροπολογία, σταμάτησε την εξέλιξη των μελών ΔΕΠ και φτάσαμε στην απεργία των πανεπιστημίων, συνεπεία της οποία ματαιώθηκαν δύο εξεταστικές περίοδοι και πάμπολλες ώρες διδασκαλίας, όπως σας είπα.

Βέβαια το πρόβλημα δεν είναι απλά η εξέλιξη, αλλά το γεγονός ότι επί 3 χρόνια έχουν κυριολεκτικά μπλοκαριστεί και αχρηστευθεί οι θέσεις των ΔΕΠ, διότι δεν προκηρύχθηκε ούτε μία νέα θέση για να προσληφθεί νέο αίμα στα πανεπιστήμια. Μόλις τον Ιούλιο του 1996 δόθηκαν 300 θέσεις ΔΕΠ. Αλλά τι να κάνει αυτή η σταγόνα στον ωκεανό, όταν επί 3 ολόκληρα χρόνια δεν έχει εγκριθεί ούτε μία προκήρυξη; Υπάρχει μάλιστα ένα πολύ χαρακτηριστικό παράδειγμα, για να δείτε, κύριε Υπουργέ, πως σέβεται ή σεβόταν ο προκάτοχός σας -ελπίζω εσείς να τη σέβεστε περισσότερο- την αυτοτέλεια των πανεπιστημίων.'Οταν δόθηκαν αυτές οι 300 θέσεις τον Ιούλιο και ζητήθηκαν προτάσεις από τα Πανεπιστήμια -οι προτάσεις αυτές γίνονται κυρίαρχα από τα πανεπιστήμιο, γιατί κατεξοχήν ανήκει στην αυτοτέλειά τους το να καθορίζουν πόσες και ποιες θέσεις χρειάζονται και σε ποια αντικείμενα και σε ποια βαθμίδα- ήρθε η πρόταση από ένα Πανεπιστήμιο, από τον ανταγωνιστή του κυρίου Γενικού Γραμματέως, που έλεγε "χρειαζόμαστε τόσες θέσεις λεκτόρων". Πήρε απάντηση από το Γενικό Γραμματέα που του έλεγε "δεν συμφωνούμε με την κατανομή που κάνετε στις θέσεις των λεκτόρων, καλύτερα είναι τις νέες θέσεις να τις τοποθετήσετε στη βαθμίδα του καθηγητή". Αυτός είναι ο σεβασμός της αυτοτέλιας των πανεπιστημίων.

Ελπίζω μάλιστα ότι θα έχετε υπόψη σας την ανακοίνωση υπ' αρ. 1 της 25ης συνόδου των πρυτάνεων που έγινε στην Πάτρα όπου είχατε -και πολύ καλά κάνατε- παραστεί, με την οποία ανακοίνωση οι πρυτάνεις διαμαρτύρονται, "διότι υπάρχει αδιαφάνεια, με την οποία γίνεται η κατανομή των πιστώσεων και των θέσεων στα πανεπιστήμια. Για το λόγο αυτό η Σύνοδος επαναλαμβάνει με έμφαση το αίτημά της να κοινοποιούνται σε όλα τα πανεπιστήμια οι αποφάσεις που αφορούν είτε το σύνολο των Πανεπιστημίων είτε μέρος αυτών, χρηματοδοτήσεις και διάθεση νέων θέσεων προσωπικού. Είναι αυτονόητο, ότι οι κατανομές αυτές πρέπει να συνοδεύονται από τις σχετικές τεκμηριώσεις".

Κύριοι συνάδελφοι, θα μπορούσα και πολλά άλλα να πω για όλη την Παιδεία και για τα Πανεπιστήμια, για τα συγγράμματα π.χ. τα πανεπιστημιακά -όπου όλοι καταδικάζουμε αυτό το σύστημα- το οποίο ο προκάτοχός σας τον Ιούλιο του 1995 το κατήργησε και εισήγαγε τη βιβλιοκάρτα. Και δεν πέρασε ο Οκτώβριος του ιδίου έτους χωρίς να κάνει όπισθεν ολοταχώς και να υπάρχει πάλι αυτή η απαράδεκτη κατάσταση.

Κύριοι συνάδελφοι, θα μπορούσα, όπως είπα και πριν, και πολλά άλλα να πω, αλλά εκείνο το οποίο θέλω να επισημάνω τελειώνοντας είναι ότι η Νέα Δημοκρατία παρακολουθεί με μεγάλη και εύλογη ανησυχία την κατάσταση αυτή και λυπάται, διότι ενώ πράγματι θα ήθελε να συμβάλει εποικοδομητικά, όπως το ζήτησε και ο κύριος Υπουργός, με προτάσεις, όπως το έχει κάνει επανειλημμένα στο παρελθόν, και με κάθε άλλο τρόπο για την αντιμετώπιση και τη στήριξη αυτού του εθνικού κεφαλαίου που λέγεται Παιδεία, δυστυχώς δεν έχει καν, ή δεν είχε τουλάχιστον μέχρι σήμερα, δυνατότητα συνεννόησης με το Υπουργείο Παιδείας το οποίο ακόμη -εύχομαι, κύριε Υπουργέ, γρήγορα να το ξεπεράσετε- παραπαίει ανάμεσα σ' ένα παρελθόν, το οποίο θέλει να ξεχάσει ή να το διορθώσει ή να το καταργήσει, και σ' ένα ανύπαρκτο μέχρι στιγμής μέλλον, το οποίο με πολύ πράγματι ενδιαφέρον θα το αναμείνουμε για να δούμε τι θα κάνει ο κύριος Υπουργός.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Παναγιώτης Σγουρίδής): Κύριε 'Εβερτ, έχετε ζητήσει το λόγο, αλλά σύμφωνα με τον Κανονισμό δεν μπορείτε να δευτερολογήσετε αμέσως μετά. Πρέπει γι' αυτό να ζητήσω την ομόφωνη απόφαση του Σώματος.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Ζητήστε την.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ζήτησε ο Αρχηγός της Αξιωματικής Αντιπολίτευσης, αμέσως μετά τον Κοινοβουλευτικό Εκπρόσωπο του Κόμματός του, να πάρει το λόγο για να δευτερολογήσει. Αν το Σώμα δεν συμφωνήσει ομόφωνα δεν θα μπορέσω να του δώσω το λόγο και θα πρέπει να περιμένει τη σειρά του.

Συμφωνεί το Σώμα να μιλήσει τώρα ο κ. 'Εβερτ;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης):Συνεπώς το Σώμα συνεφώνησε ομοφώνως να δευτερολογήσει τώρα ο κ. 'Εβερτ.

Ορίστε, κύριε 'Εβερτ, έχετε το λόγο για να δευτερολογήσετε.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας):Κυρίες και κύριοι συνάδελφοι, ο κύριος Υπουργός της Παιδείας διερωτήθη: Μα, γιατί βιαστήκατε να καταθέσετε μία επερώτηση για την Παιδεία, όταν ξέρετε, ότι στο Υπουργείο Παιδείας υπάρχει ένας νέος Υπουργός ο οποίος ενδεχομένως ακόμη δεν έχει ενημερωθεί;

Πιστεύω, ότι αυτή η απορία του κυρίου Υπουργού έδειξε ανάγλυφα την τραγωδία στον τομέα της Παιδείας, το ράβε και το ξήλωνε, την ασυνέπεια και την έλλειψη συνέχειας στο εκπαιδευτικό μας σύστημα. Αλλοίμονο αν κάθε φορά που αλλάζει ένας Υπουργός και μάλιστα της ίδιας Κυβέρνησης, ο επόμενος να έρχεται και να λέει, "γιατί επερωτάτε τον κ. Αρσένη όταν δεν έχει ενημερωθεί ακόμη". Μα, η επερώτηση δεν στρέφεται εναντίον του προσώπου του κ. Αρσένη, στρέφεται ακριβώς στην ασυνέπεια και στην έλλειψη συνέχειας η οποία υπάρχει στο εκπαιδευτικό σύστημα. Καλό δε θα ήταν, κύριε Υπουργέ, να βρίσκονταν μέσα στην Αίθουσα αυτή και ο κ. Γεώργιος Παπανδρέου για να δώσει ενδεχομένως ορισμένες απαντήσεις στα ερωτήματα τα οποία εύλογα έθεσαν οι κύριοι συνάδελφοι και η κα Μπενάκη.

Δηλαδή, τι θα συμβεί αύριο εάν έρθουμε και κάνουμε μία επερώτηση για τα θέματα της Εθνικής 'Αμυνας; Θα έρθει ο κ. Τσοχατζόπουλος και θα μας πει, ότι "μα, τώρα μόλις ανέλαβα και δεν ξέρω γιατί καθυστέρησε το πρόγραμμα των εξοπλισμών επί 3 χρόνια;"

Θα σας έλεγα δε, κύριε Υπουργέ, ότι ακόμη και αν άλλαζε η Κυβέρνηση και ερχόταν άλλο κόμμα μετά από εκλογές, πάλι δεν θα ήταν δικαιολογημένη μια τέτοια τοποθέτηση, αν θέλουμε να είμαστε υπεύθυνοι απέναντι στον Ελληνικό Λαό.

Κυρίες και κύριοι συνάδελφοι, θα ήθελα να δώσω μία διαφορετική διάσταση σε όλο το θέμα της επερώτησης και ίσως ξεφύγω λιγάκι από το αντικείμενο αυτής καθεαυτής της επερώτησης, αλλά αναφέρεται γενικότερα στο θέμα της Παιδείας.

Γιατί αγωνιζόμαστε όλοι μέσα σε αυτήν την Αίθουσα και τι επιδιώκουμε όλοι μας, ανεξάρτητα από ποια οπτική γωνία βλέπουμε το θέμα; Για την ευτυχία του ανθρώπου, για την ευτυχία του πολίτη. Αυτή η ευτυχία του πολίτη εξαρτάται από δύο παράγοντες. Εξαρτάται από την ποιότητα της ζωής από τη μία πλευρά και το βιοτικό επίπεδο του λαού από την άλλη. Στο σκέλος της ποιότητας της ζωής βρίσκεται το μορφωτικό επίπεδο του λαού. Και στο σκέλος της οικονομικής ανάπτυξης, της ευημερίας, το πλούτου, βρίσκεται η επαγγελματική εκπαίδευση, αυτήν την οποία βλέπουμε κάθε φορά κάτω από μία στενή έννοια της Πρωτοβάθμιας, της Δευτεροβάθμιας και της Τριτοβάθμιας Παιδείας. Αυτή είναι μία πρώτη παρατήρηση.

Μία δεύτερη παρατήρηση την οποία έκανα και όταν συζητούσαμε τον προϋπολογισμό, είναι ότι η δύναμη ενός λαού πλέον δεν μετριέται ούτε από την πληθυσμιακή δύναμη, ούτε από τη γεωγραφική έκταση μιας χώρας. Μετριέται από το μορφωτικό επίπεδο του λαού. Χώρες μικρές, όπως η Ολλανδία, η Δανία, το Βέλγιο ούτε πλουτοπαραγωγικές πηγές έχουν ανεπτυγμένες, ούτε άλλες δυνατότητες που τους έδωσαν αυτήν τη δύναμη να βρίσκονται σε ένα υψηλό επίπεδο, πολύ υψηλότερο απ'αυτό που βρίσκεται σήμερα η Ελλάδα.

Πού βρίσκεται η αλήθεια; Είναι ότι αυτοί οι λαοί έδωσαν ιδιαίτερη βαρύτητα στον τομέα της Παιδείας. Και την έδωσαν αυτήν τη βαρύτητα στον τομέα της Παιδείας με τη συνέχεια και τη συνέπεια του εκπαιδευτικού συστήματος.

Θα έλεγα συνεπώς, ότι το πρώτο πράγμα το οποίο οφείλουμε να δούμε μέσα σε αυτήν την Αίθουσα είναι πράγματι να υπάρχει μία συνέχεια και μία συνέπεια στο εκπαιδευτικό σύστημα της Χώρας και να μην υπάρχει αυτό το "ράβε και ξήλωνε". Και γι'αυτό το λόγο η Νέα Δημοκρατία εδώ και πολύ καιρό έχει προτείνει να υπάρχει ένα Εθνικό Συμβούλιο για την Παιδεία.

Ο προκάτοχός σας ήρθε και μας έφερε ένα νομοσχέδιο το οποίο προέβλεπε να δημιουργηθεί ένα συμβούλιο διακομματικό, όπως το ονόμασε, για την Παιδεία. Αν δεν με απατά η μνήμη μου το συμβούλιο αυτό είχε 107 μέλη και από την ώρα που ξεκίνησε έως την ώρα που τελείωσε έφθασε να έχει 125 μέλη, διότι ασκήθηκαν πιέσεις. Γενική συνέλευση. Και είχε την απαίτηση ο κύριος Υπουργός Παιδείας, ο κ.Παπανδρέου -που έχω τιμήσει από αυτό το Βήμα την στάση του σε ορισμένες άλλες περιπτώσεις- να συμμετέχει η Νέα Δημοκρατία σε έναν τέτοιο παραλογισμό. Και για να δείτε την έλλειψη συντονισμού μέσα στην Κυβέρνησή σας έρχεται την ίδια περίοδο ο κ.Ποττάκης ως Υπουργός Προεδρίας της Κυβερνήσεως και καταθέτει για το Υπουργείο Εξωτερικών και το Υπουργείο Παιδείας, μία άλλη πρόταση, τελείως διαφορετική, για το θέμα της διακομματικής αντιμετώπισης της Παιδείας.

Το πρώτο πράγμα, λοιπόν, που πρέπει να κάνουμε σε αυτή την Αίθουσα είναι να συμφωνήσουμε, ότι πράγματι πρέπει να υπάρχει μία εθνική αντιμετώπιση του προβλήματος. Αν θέλετε να προστρέξουμε σε οποιαδήποτε μορφή διαλόγου.

Επειδή, κυρίες και κύριοι συνάδελφοι, συζητείται και το θέμα της Διακυβερνητικής στις Βρυξέλλες, θα πρέπει να δούμε μέσα σε αυτή τη νέα μορφή της Ενωμένης Ευρώπης, ποιος είναι ο ρόλος τον οποίο θα διαδραματίσει η Ελλάδα στο νέο καταμερισμό εργασίας στην Ευρώπη.

Η Ευρώπη έχει αναπτυχθεί μέχρι σήμερα σε τρεις πυλώνες. Στον πυλώνα της οικονομικής σύγκλισης, της ΚΕΠΑ και της δικαιοσύνης και της εσωτερικής ασφάλειας. Εμείς έχουμε κάθε λόγο να ζητήσουμε να αναπτυχθεί ο τέταρτος πυλώνας. Ο πυλώνας του ενιαίου εκπαιδευτικού συστήματος μέσα στην Ευρώπη. 'Ενας πυλώνας ο οποίος θα ξεκινάει όχι από την κορυφή προς τη βάση, της εντολής δηλαδή των κυβερνήσεων προς το λαό, αλλά από τον ίδιο το λαό προς την κορυφή, δημιουργώντας μετά από 15-20 χρόνια, μέσα από ένα ενιαίο εκπαιδευτικό σύστημα, τον Ευρωπαίο.

Ποιό θα είναι το όφελος της Ελλάδας; Θα φθάσουμε σε κάποια δεδομένη στιγμή να έχουμε μια ενιαία ευρωπαϊκή ιστορία, της οποία το βάθρο θα είναι ο οικουμενικός ελληνισμός, θα είναι η κλασσική Ελλάδα, η Ρώμη και η Αναγέννηση, διότι αυτή είναι η Ευρώπη. Αυτή, λοιπόν, την προοπτική δεν πρέπει να την εγκαταλείψουμε και σας τη λέμε από τώρα, διότι τα χρονικά περιθώρια είναι πολύ περιορισμένα.

Πεποίθησή μας, κυρίες και κύριοι συνάδελφοι, είναι ότι για να πετύχει ταυτόχρονα και η επαγγελματική, υπό στενή έννοια, εκπαίδευση, αλλά και για να αναβαθμιστεί το μορφωτικό επίπεδο του λαού, θα πρέπει να υπάρχει μία συνεχής εκπαίδευση και μετεκπαίδευση των Ελλήνων.

Αν εξαιρέσετε, κύριε Υπουργέ της Παιδείας, τις 'Ενοπλες Δυνάμεις που συνεχώς εκπαιδεύονται και μετεκπαιδεύονται, διότι ισχύει το σύστημα του ΝΑΤΟ, θα δείτε ότι σε όλους του άλλους τομείς, δεν υπάρχει αυτή η συνεχής εκπαίδευση και μετεκπαίδευση. Και είναι βασικό να αντιληφθεί ο Ελληνικός Λαός, ότι αυτή είναι μία μόνιμη διαδικασία, είναι διαδικασία ζωής, η οποία δεν πρέπει ποτέ να σταματά.

Σήμερα βλέπετε ακόμα και τους εκπαιδευτικούς, μόλις τελειώσουν το Πανεπιστήμιο, χωρίς να έχουν περάσει από ένα ινστιτούτο παιδαγωγικής, να μπαίνουν κατευθείαν μέσα στην τάξη και θυμούνται τότε αυτά τα οποία διδάχθηκαν στο πανεπιστήμιο. Μη μου πείτε, ότι με τα σεμινάρια, στα οποία γίνονται διδασκαλίες, μπορούμε να πούμε ότι ο εκπαιδευτικός σήμερα μετεκπαιδεύεται.

Το δεύτερο στοιχείο είναι, ότι πρέπει να υπάρχει μία συνεχής αξιολόγηση και μία περιοδική αναθεώρηση του εκπαιδευτικού συστήματος. Αυτό σημαίνει ενιαία στρατηγική στον τομέα της Παιδείας, αλλά θα πρέπει να αξιολογείται το σύστημα σε όλα τα επίπεδα, σε όλες τις μορφές του, το οποίο περιλαμβάνει και την αξιολόγηση του εκπαιδευτικού.

Είπατε για το σύστημα, είπατε για τους πόρους. Μην αυταπατώμεθα, κυρίες και κύριοι συνάδελφοι. Αν δεν υπάρχουν πόροι, δεν μπορεί να φτιαχτεί εκπαιδευτικό σύστημα. Σας είπε η κα Μπενάκη σε πόσο χαμηλό επίπεδο βρισκόμαστε στη λίστα της εκπαιδεύσεως. Αν δεν δώσουμε πόρους στην εκπαίδευση, αν δεν δώσουμε το 5,3% του ΑΕΠ που δίνουν όλα τα κράτη - μέλη της Κοινότητας, αποκλείεται να υπάρξει σωστό εκπαιδευτικό σύστημα.

Βεβαίως, θα συμφωνήσουμε με τον κύριο Υπουργό, ότι γίνονται σπατάλες παντού, αλλά αυτό δεν σημαίνει, ότι περιορίζοντας τις σπατάλες, θα μπορέσουμε να εξασφαλίσουμε τους αναγκαίους πόρους με αυτά τα οποία διαθέτουμε σήμερα, δηλαδή το 3,6%.

Θα σας έλεγα ότι το πρώτο, το οποίο θα έπρεπε να κάνετε στο Υπουργείο Παιδείας, είναι να ξεκινήσετε την εφαρμογή του προϋπολογισμού μηδενικής Παιδείας, είναι να ξεκινήσετε την εφαρμογή του προϋπολογισμού μηδενικής βάσης από το ίδιο το Υπουργείο Παιδείας και να υποχρεώσετε όλα τα πανεπιστήμια και όλα τα εκπαιδευτικά ιδρύματα να ξεκινήσουν τον προϋπολογισμό μηδενικής βάσης, για να εμφανιστεί τελικά που βρίσκονται αυτές οι σπατάλες.

Ο κ. Κοντογιαννόπουλος μίλησε επί μακρόν για την ανάγκη της αναβάθμισης του εκπαιδευτικού λειτουργού. Ο κ. Κοντογιαννόπουλος είχε τη γενναιότητα να πει από το Βήμα αυτό ορισμένα πράγματα, τα οποία αποφεύγουμε για συντεχνιακούς λόγους να αναφέρουμε. Χρειάζεται συνεχής αξιολόγηση του εκπαιδευτικού και στον τρόπο της επιλογής του και στην επιμόρφωση και τη μετεκπαίδευσή του και βεβαίως, μέσα σ' αυτά τα πλαίσια, περιλαμβάνεται και η βελτίωση των αποδοχών του.

'Οσον αφορά την αναβάθμιση της πρωτοβάθμιας και δευτεροβάθμιας εκπαίδευσης, είπατε ότι υπάρχει σύγχρονο πρόγραμμα στέγης. Ξέρετε ποια είναι η απορροφητικότητα από τα κοινοτικά κονδύλια για το σύγχρονο πρόγραμμα στέγης; Το χαμηλότερο είναι του Υπουργείου Παιδείας.

Το Υπουργείο Παιδείας και το Υπουργείο Βιομηχανίας ήταν τα τελευταία, τα οποία δεν κατόρθωσαν να απορροφήσουν ούτε το 7%. Αν κατορθώναμε και απορροφούσαμε αυτά τουλάχιστον τα κονδύλια, σε μεγάλο βαθμό θα είχε λυθεί το πρόγραμμα της στέγης, όσον αφορά την απορρόφηση των πόρων από την Ευρωπαϊκή 'Ενωση.

Αναφερθήκατε στην ανάπτυξη και την οργάνωση των σχολείων ειδικής αγωγής, αλλά δεν μας είπατε τίποτα συγκεκριμένα για το τι μέτρα πρόκειται να λάβετε προς αυτήν την κατεύθυνση, παρά μόνο γενικότητες και πρέπει, πρέπει , πρέπει.

Μετά από τρία χρόνια έρχεται κάποιος νέος Υπουργός και επαναλαμβάνει τη λέξη "πρέπει". Στο τι έγινε και στο τι ακριβώς πρέπει να γίνει, με ποιο χρονοδιάγραμμα, δεν αναφέρθηκε ο κύριος Υπουργός. Και γίνεται το ίδιο πράγμα, το οποίο έγινε κατά την συζήτηση του προϋπολογισμού. Χρονικό διάγραμμα δεν υπάρχει και δεν υπάρχουν και συγκεκριμένοι πόροι, πόσα θα δαπανηθούν σε πόσο χρονικό διάστημα και γι' αυτόν τον τομέα.

Ως προς τα ανώτατα εκπαιδευτικά ιδρύματα και τα ΤΕΙ βρεθήκαμε πέρσι με τον κ. Σουφλιά προ του εξής εμπαιγμού: Είχαμε πάει στο Πανεπιστήμιο Αθηνών, όπου ήταν όλοι οι πρυτάνεις -αυτό ήταν περίπου στις 20 Νοεμβρίου-και μας είπαν ότι "είδαμε τον Πρωθυπουργό και μας είπε ο Πρωθυπουργός ότι στις 7 Δεκεμβρίου θα μας δώσει την απάντηση για να μας δώσει 7 δισεκατομμύρια δραχμές". Και δώσαμε την απάντηση τότε, και ο κ. Σουφλιάς και εγώ: "Μα, ο προϋπολογισμός θα κατατεθεί στις 27 Νοεμβρίου, σας εμπαίζει η Κυβέρνηση". Και ήρθε στην συνέχεια, δύο φορές μάλιστα ο κ. Σημίτης και ακολούθησε το ίδιο το παράδειγμα για να γίνει όλη αυτή η απεργιακή κινητοποίηση και να χαθούν χιλιάδες ώρες και να χαθούν ολόκληροι περίοδοι από τους φοιτητές.

Δεν μας είπατε τίποτα, για το τι θα γίνει με τις μεταπτυχιακές σπουδές, που είναι το βασικότερο στοιχείο για να μπορέσει να υπάρξει μία ποιοτική βελτίωση της τριτοβάθμιας παιδείας. 

Τέλος, δεν ελέχθη τίποτα για το πως θα αντιμετωπιστούν τα ΤΕΙ σε σχέση με τα ΑΕΙ. 'Ενα δύσκολο πρόβλημα στο οποίο συνεχώς η Κυβέρνηση επί τρία χρόνια απέφυγε να δώσει απαντήσεις.

Κυρίες και κύριοι συνάδελφοι, η Νέα Δημοκρατία έκανε αυτήν την επερώτηση, από τις πρώτες, γιατί δίνουμε προτεραιότητα στον τομέα της Παιδείας και πιστεύουμε ότι η πολιτική που ακολουθήθηκε τα τρία αυτά τελευταία χρόνια ήταν απαράδεκτη και εγκληματική, και έχετε ευθύνες και εσείς, διότι ανήκατε επί τρία χρόνια στο ίδιο Υπουργικό Συμβούλιο.

Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής Κοινοβουλευτικός Εκπρόσωπος του Κ.Κ.Ε. έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Κυρίες και κύριοι συνάδελφοι, η διαπίστωση ότι η Παιδεία μας βαδίζει από το κακό στο χειρότερο είναι πλέον καινοτυπία. Η φετινή χρονιά ξεκίνησε με περισσότερα προβλήματα από την περσινή: Με σοβαρά κενά οργανικών θέσεων, με χιλιάδες χαμένες ώρες, με τους μαθητές να περιφέρονται προκειμένου να βρουν κενή αίθουσα διδασκαλίας, με το διδακτικό προσωπικό των πανεπιστημίων σε αποχή, με τους γονείς αναγκασμένους να ψάχνουν ακόμα πιο βαθιά την άδεια τσέπη για να πληρώσουν την κατά τα άλλα δωρεάν Παιδεία.

Σε πρόσφατη έρευνα που πραγματοποιήθηκε για λογαριασμό του Ινστιτούτου Εργασίας της Γενικής Συνομοσπονδίας Εργατών Ελλάδας, η ετήσια κατά μέσο όρο ιδιωτική δαπάνη του μαθητή ανέρχεται σε 270.000 δρχ. για το δημοτικό, σε 640.000 δραχμές για το γυμνάσιο, σε 1.070.000 δραχμές για το Λύκειο. Αυτή είναι η κατά τα άλλα δωρεάν Παιδεία. Δωρέαν μόνο στα χαρτιά. Η παραπαιδεία γιγαντώνεται. Σύμφωνα με τα στοιχεία της 'Ενωσης Ιδιοκτητών Φροντιστηρίων Ξένων Γλωσσών μέσα σε δεκαπέντε χρόνια τα φροντιστήρια αυξήθηκαν από δύο χιλιάδες σε επτά χιλιάδες. Ακόμα, σύμφωνα με έρευνα του Παιδαγωγικού Ινστιτούτου, το 1993 το 65% των μαθητών του Λυκείου στην Αθήνα παρακολουθούσε φροντιστήρια και το 30% ιδιαίτερα. Ωστόσο, παρά τις αγωνιώδεις και σκληρές προσπάθειες της κάθε οικογένειας να δώσει στα παιδιά της τα απαραίτητα εφόδια για τη ζωή, κάθε άλλο παρά το επιτυγχάνει. Τραγική επιβεβαίωση είναι η μεγάλη πτώση των βάσεων στις φετινές εξετάσεις εισαγωγής σε ΑΕΙ και ΤΕΙ. Τα μεγάλα ποσοστά κάτω από τη βάση.

'Οσο για τις ίσες ευκαιρίες, πόσο ίσες μπορεί να είναι, όταν η πρόσβαση στην εκπαίδευση είναι ευθέως ανάλογη με το βαλάντιο του καθενός; Το ποσοστό μεταξύ των νέων δεκαπέντε έως είκοσι εννιά χρονών που δεν ολοκλήρωσαν την υποχρεωτική εκπαίδευση είναι 20% και φυσικά αυτό το ποσοστό είναι πολύ μεγαλύτερο στις λαϊκές συνοικίες με τάσεις ανόδου.

Ο Υπουργός Παιδείας στις προγραμματικές του δηλώσεις υποσχέθηκε πολλά και θαυμαστά για κατοχύρωση και διεύρυνση του δημόσιου και δωρεάν χαρακτήρα της εκπαίδευσης, για ριζική αναβάθμιση του εκπαιδευτικού συστήματος.

Πώς, όμως, θα γίνουν όλα αυτά; Γιατί από μεγάλα λόγια έχουμε χορτάσει και από τους προκατόχους του, περί κοσμογονίας, αναγέννησης και εκπαιδευτικής επανάστασης. Πώς θα γίνουν όλα αυτά με έναν προϋπολογισμό, που διαρκώς μειώνεται; Πώς συμβιβάζονται οι υποσχέσεις για αύξηση της δημόσιας χρηματοδότησης προς την τριτοβάθμια εκπαίδευση, με τις πρόσφατες δηλώσεις του Υπουργού των Οικονομικών, με τις οποίες, μεταξύ άλλων, καλεί και τα πανεπιστήμια, ούτε λίγο ούτε πολύ, να κόψουν το κεφάλι τους, προκειμένου να βρουν λεφτά;

Πώς θα ενισχυθεί ο δημόσιος και δωρεάν χαρακτήρας της εκπαίδευσης, όταν ήδη σε διάστημα ενός χρόνου έχουν ψηφιστεί δύο νόμοι, που αφορούν την Παιδεία, ο νόμος για το Εθνικό Συμβούλιο Παιδείας και ο νόμος για τη διαπολιτισμική εκπαίδευση, με τους οποίους ιδρύθηκαν και άρχισαν να μπαίνουν σταδιακά σε λειτουργία οι ιδιωτικοποιημένοι μηχανισμοί, που δρουν ανταγωνιστικά προς το δημόσιο εκπαιδευτικό σύστημα, υπονομεύοντας την κάθε βαθμίδα του;

Δε θα αναφερθούμε στα Πανεπιστήμια Ιδιωτικού Δικαίου, Ολυμπίας, Ιόνιος Ακαδημία, γιατί ο σημερινός Υπουργός Παιδείας, προκειμένου να εξασφαλίσει χρόνο για την "απαραίτητη" κοινωνική συναίνεση, επέλεξε, όπως και για το εθνικό απολυτήριο, την τακτική αναβολής των πιο κραυγαλέων δειγμάτων αντιλαϊκότητας της πολιτικής της Κυβέρνησής του.

Υπάρχουν, όμως, μια σειρά από άλλες πλευρές της πολιτικής, της ραγδαίας ιδιωτικοποίησης και υποβάθμισης της εκπαίδευσής μας, που ακάθεκτα προχωρούν και προβάλλονται και από το νέο Υπουργό σαν θετικές, όπως για παράδειγμα δραστηριότητες τους Ινστιτούτου Διαρκούς Εκπαίδευσης και Κατάρτισης Ενηλίκων.

Το Ινστιτούτο Διαρκούς Εκπαίδευσης και Κατάρτισης Ενηλίκων, που είναι Ν.Π.Ι.Δ. δεν αφορά μόνο τους ενήλικες, αλλά ακόμα και τα παιδιά του δημοτικού. Παραμονές του 21ου αιώνα, και η άθληση, η καλλιτεχνική παιδεία, η πληροφορική, η εκμάθηση ξένων γλωσσών, αντί να είναι αποκλειστική υπόθεση του δημόσιου σχολείου, γίνονται στα πλαίσια του αποκαλούμενου ολοήμερου σχολείου και της δημιουργικής απασχόλησης, υπόθεση των γονιών, που πρέπει όμως να πληρώνουν, να προσλαμβάνουν καθηγητές και το Κράτος το μόνο που θα παρέχει είναι το κτίριο, όταν και όπου βεβαίως η υπογεννητικότητα έχει φροντίσει για την επίλυση του μεσαιωνικού θεσμού διπλοβάρδιας, τριπλοβάρδιας κ.λπ.

Το Ινστιτούτο Διαρκούς Εκπαίδευσης και Κατάρτισης Ενηλίκων δεν πρόκειται να περιοριστεί μόνο σ' αυτό. Φιλοδοξεί να μετεξελιχθεί σε βασικό μοχλό οικοδόμησης ενός νέου, υποβαθμισμένου, ιδιωτικοποιημένου εκπαιδευτικού συστήματος, που θα συμπιέζει το δημόσιο εκπαιδευτικό σύστημα και σταδιακά θα το υποκαθιστά.

Το Ινστιτούτο Διαρκούς Εκπαίδευσης και Κατάρτισης Ενηλίκων προτίθεται να αναλάβει την αντικατάσταση της νυκτερινής εκπαίδευσης με νέες, φτηνές και υποβαθμισμένες μορφές εκπαίδευσης, εξ αποστάσεως διδασκαλία, σεμινάρια σε ΚΕΚ κ.λπ. Με σπουδές δι' αλληλογραφίας και δίδακτρα θα καλύψει τη ζήτηση για ανωτάτου επιπέδου σπουδές, θα αναλάβει την επιμόρφωση νέου τύπου εκπαιδευτών. 

Με λίγα λόγια, η Κυβέρνηση ποντάρει στις τεράστιες ανεπάρκειες του δημόσιου εκπαιδευτικού συστήματος, για τις οποίες, η ίδια, αλλά και οι προηγούμενες Κυβερνήσεις της Νέας Δημοκρατίας, φέρουν ακέραια την ευθύνη, προκειμένου να προωθήσει και να ωθήσει το λαό σε ένα άλλο μοντέλο εκπαίδευσης, με δίδακτρα, με τη μεγάλη ιδιωτική πρωτοβουλία να έχει τον πρώτο λόγο στο περιεχόμενο, με γνώσεις επιλεκτικές και αποσπασματικές, που θα λαμβάνονται έξω από το εκπαιδευτικό σύστημα, που ταυτόχρονα βάλλεται από όλες τις μεριές, προκειμένου να συρρικνωθεί ή να εγκαταλειφθεί από τους νέους.

Σ' αυτήν την πολιτική οφείλεται η προκλητική ανοχή στα ιδιωτικά ψευτοπανεπιστήμια. Σ' αυτήν την πολιτική οφείλεται η εγκατάλειψη της παλαιότερης θέσης σας, η επαγγελματική κατάρτιση να παρέχεται μέσα από το δημόσιο εκπαιδευτικό σύστημα. Σήμερα, όχι μόνο υποστηρίζετε το θεσμό των ΙΕΚ, αλλά επιβάλλετε δίδακτρα ακόμα και στα δημόσια Ινστιτούτα Επαγγελματικής Κατάρτισης.

Για μας είναι καθαρό. Πρόκειται για την πολιτική που χαράχτηκε στη Λευκή Βίβλο και στην Πράσινη Βίβλο για την εκπαίδευση, της οποίας είναι δέσμια η Κυβέρνηση, όπως δέσμια επίσης είναι και τα άλλα Κόμματα, που στήριξαν τις επιλογές του Μάαστριχτ και της Ευρωπαϊκής 'Ενωσης, πολιτική που με ταχύτερους ρυθμούς, όπως είπε και ο Υπουργός Παιδείας στις προγραμματικές δηλώσεις, εφαρμόζεται στις άλλες χώρες της Ευρωπαϊκής 'Ενωσης και γι' αυτό -συμπληρώνουμε εμείς- οδήγησε στις εκρηκτικές αντιδράσεις και τις μεγαλειώδεις κινητοποιήσεις των φοιτητών, των μαθητών και των εκπαιδευτικών στη Γαλλία τα τελευταία χρόνια.

Γι' αυτήν την εκπαιδευτική σύγκλιση κάνατε λόγο στις προγραμματικές σας δηλώσεις; Για την εκπαιδευτική σύγκλιση της έννοιας της ιδιωτικοποίησης των ταξικών φραγμών της μορφωτικής υποβάθμισης; 

Μέσα σε ένα τέτοιο τοπίο, όχι μόνο δε θα αναπτυχθεί η κριτική ικανότητα την οποία διαρκώς προβάλλετε προκειμένου να πείσετε τον Ελληνικό Λαό για τον δήθεν προοδευτικό χαρακτήρα των μέτρων σας, αλλά αντίθετα θα συρρικνωθεί. Γιατί αυτή ήταν και θα είναι πάντα η επιδίωξη της άρχουσας τάξης από το εκπαιδευτικό μας σύστημα. Να εκπαιδεύει ανθρώπους ευάλωτους, συνειδήσεις υποταγμένες στις κυρίαρχες επιλογές του συστήματος, αδύναμες να κατανοήσουν τη φυσική και κοινωνική πραγματικότητα που τους περιβάλλει. 'Αλλωστε στο ίδιο το κείμενο στο οποίο εξαίρεται η κριτική ικανότητα στο κείμενο των προγραμματικών δηλώσεων του Υπουργού Παιδείας τίθενται ευθύς αμέσως και τα όριά της. Μια κριτική ικανότητα που με τίποτε δε θα ξεπερνά το ιδεολογικό πλαίσιο της ελληνορθόδοξης παράδοσης και της αποδοχής του ευρωπαϊκού ιδεώδους των μονοπωλίων της πολιτισμικής κοινωνίας όπως κατά ευφημισμό αποκαλείτε. Παρά τις φιλότιμες προσπάθειες του Υπουργού Παιδείας να διασκεδαστούν οι αρνητικές εντυπώσεις από την ακολουθούμενη εκπαιδευτική πολιτική, δεν έχουμε καμια αμφιβολία πως θα συνεχιστεί ακόμα πιο οδυνηρή, ακόμα πιο ταξική, υψώνοντας νέους φραγμούς για τη μόρφωση των παιδιών των εργαζομένων.

Η μόνη λύση είναι ο αγώνας του λαού, η συγκρότηση ενός μετώπου παιδείας που θα συσπειρώνει γύρω του τη μεγάλη πλειοψηφία των εργαζομένων, των μικρομεσαίων λαϊκών στρωμάτων, των αγροτών, για την διεκδίκηση των παρακάτω στόχων που συμπυκνώνουν την ουσία των πιο επίκαιρων και αναγκαίων κατά τη γνώμη μας μέτρων για Παιδεία σε όφελος του λαού και του Τόπου.

Πρώτον, Παιδεία Δημόσια δωρεάν αναβαθμισμένη για όλους χωρίς φραγμούς και διακρίσεις. Δε δεχόμαστε κανέναν κατακερματισμό που στηρίζεται σε οικονομικές γεωγραφικές και πολιτιστικές διακρίσεις.

Δεύτερον, προάσπιση της αναγκαιότητας της αρχικής γενικής εκπαίδευσης. Μέτρα ανακοπής της μεγάλης διαρροής από την εννιάχρονη υποχρεωτική εκπαίδευση, ενιαιοποίηση δημοτικού και γυμνασίου και προοπτική επέκτασης της υποχρεωτικής εκπαίδευσης στα δώδεκα χρόνια.

Τρίτον, δημιουργία όρων και μέτρων για την κατάργηση της εξωσχολικής ιδιωτικής εκπαίδευσης κάθε είδους και μορφής.

Τέταρτον, σύστημα δωρεάν επαγγελματικής κατάρτισης ενταγμένης στο δημόσιο εκπαιδευτικό σύστημα. 'Ολα τα σχετικά με την κατάρτιση κονδύλια της Κοινότητας, που είναι εκατοντάδες δισεκατομμύρια, να περάσουν στο δημόσιο εκπαιδευτικό σύστημα.

Πέμπτον, ενιαία ανώτατη δημόσια και δωρεάν εκπαίδευση που πρέπει να διευρυνθεί με νέες ή παλιές ειδικότητες που σκόπιμα διατηρούνται, που υποβαθμίζουν ΑΕΙ και ΤΕΙ υποδηλώνοντας τη γνώση στο επίπεδο εξυπηρέτησης τρεχουσών αναγκών και ανοίγουν το δρόμο να λάμψουν τα Ινστιτούτα Επαγγελματικής Κατάρτισης, τα Κέντρα Επαγγελματικής Κατάρτισης, τα κολέγια και τα ιδιωτικά πανεπιστήμια βήτα διαλογής.

'Εκτον, αύξηση των δαπανών για τη Παιδεία στο 15%, όχι στα δίδακτρα και στη νέα φορολογία.

Βασική βέβαια προϋπόθεση για όλα αυτά είναι μια άλλη πορεία κοινωνικής και οικονομικής ανάπτυξης προς όφελος των εργαζομένων, γιατί μόνο έτσι μπορεί αποτελεσματικά η Παιδεία να μπει στην υπηρεσία του λαού και της νεολαίας μας.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Κουβέλης έχει το λόγο.

ΦΩΤΙΟΣ ΚΟΥΒΕΛΗΣ: Ευχαριστώ, κύριε Πρόεδρε.

Παρεμβαίνουμε, κύριε Υπουργέ, στη συζήτηση της επερώτησης των συναδέλφων της Νέας Δημοκρατίας, κυρίως γιατί θέλουμε να επισημάνουμε την ανάγκη να υπάρξουν λύσεις, τις οποίες οφείλετε να δρομολογήσετε.

Θέλω να σας βεβαιώσω ότι, προσωπικά, αλλά και ως Κόμμα, κατανοούμε αυτήν τη στιγμή να μην έχετε κάποιο συγκεκριμένο στοιχείο, κάποια συγκεκριμένη επιλογή να καταθέσετε σ' αυτήν εδώ τη συζήτηση και γιατί είναι μικρός ο χρόνος που ασκείτε τα καθήκοντα του Υπουργού Παιδείας και γιατί όπως φαίνεται δικαιούμεθα να διατυπώνουμε τέτοια άποψη, θέλετε να ακολουθήσετε μια διαφορετική πολιτική σε σχέση και σύγκριση μ' αυτήν που ακολουθήθηκε από τον προκάτοχό σας.

Θέλω επίσης να σας βεβαιώσω ότι δεν αναδεικνύω το ζήτημα αυτό για να υπεισέλθω σε ζητήματα που αφορούν τη λειτουργία του Κυβερνώντος Κόμματος, αλλά κάνω αυτήν την αναφορά γιατί θέλω να διεκδικήσω, στο πλαίσιο αυτής της παρεμβάσεως, την δέσμευσή σας ότι θα σταματήσουν επιτέλους οι προχειρότητες, οι ευκαιριακές και οι αποσπασματικές ρυθμίσεις.

Κύριε Υπουργέ της Παιδείας, πιστεύω ότι δεν πρέπει να είστε σύμφωνος με τον τρόπο, για παράδειγμα, που αυξήθηκε, μετά την έκδοση των αποτελεσμάτων, ο αριθμός των εισακτέων στα ΑΕΙ και στα ΤΕΙ.

'Ηταν μια πράξη που έχουμε τη βεβαιότητα ότι προσέβαλε την αγωνία, όχι μόνο των νέων ανθρώπων, των νέων πολιτών που χτυπάνε την πόρτα των ΑΕΙ και των ΤΕΙ, αλλά προσέβαλε τις οικογένειές τους, προσέβαλε όλους μας, προσέβαλε, αν θέλετε, την αξία που πρέπει όλοι να προβάλουμε, αναφορικά με τα ζητήματα της εκπαίδευσης.

Παρακολούθησα, με μεγάλη προσοχή, την παρότρυνσή σας να υπάρξει συναίνεση και διάλογος, αναφορικά με τα ζητήματα της Παιδείας. Σας είναι γνωστό ότι ο Συνασπισμός χρόνια ολόκληρα φωνάζει ότι υπάρχουν ζητήματα και τομείς της δημόσιας και πολιτικής ζωής που δεν αντέχουν σε στείρες κομματικές αντιπαλότητες και διελκυνστίδες, όπως είναι η εξωτερική πολιτική, όπως είναι η Υγεία, όπως είναι η Δημόσια Διοίκηση, όπως προφανέστατα είναι η Παιδεία, στην οποία και σεις και οι άλλοι συνάδελφοι αναφερθήκατε. Δεν έχουμε, όμως, δείγματα γραφής της Κυβέρνησης, κύριε Υπουργέ, για να πιστέψουμε και να δεχθούμε ότι ο λόγος σας -όχι ο προσωπικός σας λόγος, ο λόγος της Κυβέρνησης- δεν είναι υποκριτικός και προσχηματικός. Και ο δικός μας λόγος, για να είναι αποτελεσματικός, οφείλει να είναι και τεκμηριωμένος. Και θέλω ν'αποδείξω αυτό το οποίο σας είπα. Είναι θεσμοθετημένη μια Διακομματική Επιτροπή, αλλά ποιος Υπουργός Παιδείας την ρώτησε πριν εξαγγείλει τα οποιαδήποτε μέτρα -και ήσαν πολλά, αποσπασματικά βέβαια και επ'ευκαιρία- για τα ζητήματα της Παιδείας.

Κατά συνέπεια, πώς να δεχθούμε την ειλικρίνεια του λόγου σας για συναινετικές διαδικασίες, για συνεννόηση, για ένα διάλογο πού πράγματι μπορεί να είναι προαγωγός κρίσιμων επιλογών και αποτελεσμάτων για το χώρο της εκπαίδευσης;

Κύριε Υπουργέ, εγώ θα παρακολουθήσω τη σκέψη σας, όπως και τη σκέψη του κ.Κοντογιαννόπουλου και θα σας πω ότι έχετε δίκιο όταν λέτε πως δεν είναι κρίσιμο στοιχείο μόνο το χρηματικό, δηλαδή τι διατίθεται από τον Κρατικό Προϋπολογισμό προς το χώρο της Παιδείας. Βεβαίως, είναι πάρα πολύ σημαντικό και αυτό, αλλά θέλω να παρακολουθήσω τη σκέψη σας αυτή για να σας ρωτήσω: Είστε ευχαριστημένος από το επίπεδο των παρεχόμενων σπουδών; Είστε ευχαριστημένος απο τη λειτουργία των ΑΕΙ; Και αν δεν είστε ευχαριστημένος -και δεν πρέπει να είστε- διότι η δική μας τριτοβάθμια εκπαίδευση δεν έχει καμια σχέση μ'εκείνη των άλλων ευρωπαϊκών χωρών στις οποίες αναφερθήκατε, ποιος φταίει; Δε φταίει βέβαια μόνο η δική σας η Κυβέρνηση, φταίει και η κυβέρνηση της Νέας Δημοκρατίας και όλες οι κυβερνήσεις, οι οποίες μετά τη μεταπολίτευση σχεδίασαν και αποφάσισαν για τα ζητήματα της εκπαίδευσης. Εγώ δε θέλω να γίνεται η σύγκριση με το παρελθόν. Αν θέλετε, είναι μια αναποτελεσματική πολιτική να συγκρίνεις και να ανατρέχεις στο παρελθόν. Η διεκδίκησή μας είναι σήμερα να έχουμε ορθές επιλογές για την Παιδεία, έτσι ώστε αύριο, τέσσερα χρόνια, κύριε Υπουργέ, πριν από την ανατολή του καινούργιου αιώνα, να φιλοδοξήσουμε ότι θα συμβάλουμε για να υπάρξει μια Παιδεία, η οποία πράγματι θα μπορεί να προβάλλει τη Χώρα μας ως αποτελεσματική. Και είναι γεγονός ότι η αποτελεσματικότητα μιας χώρας, κρίνεται και από το επίπεδο των σπουδών.

Είστε ευχαριστημένος από τον τρόπο με τον οποίο λειτουργούν τα ΑΕΙ; Δεν είναι μόνο οι απεργίες των πανεπιστημιακών που πιστοποιούν την κακή κατάσταση στο χώρο των πανεπιστημίων. Είναι αν θέλετε και το γεγονός ότι οι πτυχιούχοι μας δεν είναι ικανοί να ανταγωνιστούν στη σύγχρονη πραγματικότητα, η οποία θα γίνεται ακόμη δυσκολότερη στο βαθμό που ολοκληρώνεται η πορεία προς την οικονομική και πολιτική ενοποίηση της Ευρώπης, στην οποία αναφερθήκατε και ορθώς.

Υπήρξαν πολιτικές οι οποίες οδήγησαν στο να έχουμε διάσπαρτες σχολές σε διάφορα μέρη της Ελλάδος με αποτέλεσμα να μη λειτουργούν, ρυθμίσεις οι οποίες, όπως σας είπα γίνονται, ευκαιριακά και δεν έχουν αρχή, μέση και στόχο και τελική διεκδίκηση.

Αν θέλετε πράγματι να συμβάλετe -και πιστεύω στην καλή σας πρόθεση σας το λέω ειλικρινά- πρέπει να ανοίξετε τις διαδικασίες μιας ουσιαστικής συνεννόησης και όχι ενός κατ' επίφαση διαλόγου που πάρα πολλές φορές, εξαγγέλθηκε χωρίς, όμως, να έχει ένα ουσιαστικό περιεχόμενο. Στο Υπουργείο σας είμαι βέβαιος ότι θα βρείτε την ολοκληρωμένη πρόταση του Συνασπισμού. Δε διεκδικούμε το αλάθητο, κύριε Υπουργέ, διεκδικούμε να συμβάλουμε -και συμβάλαμε- αλλά ποιoς; O προκατοχός σας ή και άλλοι προκατοχοί σας θελησαν να έχουν μια ουσιαστική επικοινωνία και με το Συνασπισμό και με τις άλλες πολιτικές δυνάμεις για να βρούμε τη χρήσιμη λύση, αυτό που αποτελεί το ωφέλιμο μέγεθος.

Είναι πολλά τα ζητήματα και ο χρόνος περιορίζει την αναφορά σε όλα αυτά. Επιλέγω,όμως,κύριε Υπουργέ, να θέσω τούτο το ζήτημα, για να πάρουμε και συγκεκριμένη απάντηση.

Οι συντελεστές της εκπαίδευσης,οι καθηγητές της δευτεροβάθμιας εκπαίδευσης,είναι κοινή η διαπίστωση ότι παίρνουν μισθούς ντροπής. Πιστεύει κανείς ότι με αυτούς τους μισθούς είναι δυνατόν να έχουμε αυτούς τους συντελεστές της εκπαίδευσης,μαχητές μιας παιδείας που πρέπει να αναβαθμιστεί; Είναι άνθρωποι με προβλήματα, με βιωτικές ανάγκες και γι' αυτό αναγκάζονται πάρα πολλές φορές και να κάνουν τα ιδιωτικά φροντιστήρια και να προσφεύγουν σε άλλες εργασίες. Και βεβαίως κανείς δε συμφωνεί με όλα αυτά, αλλά εν πάση περιπτώσει πρέπει να ερμηνεύουμε την πραγματικότητα και να θεραπεύουμε τις πληγές αυτής της δυσάρεστης πραγματικότητας για το χώρο των εκπαιδευτικών. Και εδώ δεν άκουσα καμία δέσμευση ούτε από σας ούτε από τον Πρωθυπουργό, την ώρα που έκανε τις προγραμματικές δηλώσεις.

'Ενα άλλο ζήτημα το οποίο περιμένει τη συγκεκριμένη τοποθέτησή σας είναι το εξής: Είπε ο κύριος Πρωθυπουργός την ημέρα των προγραμματικών δηλώσεων, ότι βασική αρχή της Κυβέρνησης είναι η Δημόσια Παιδεία. Περιμένω να ακούσω από σας τον εξειδικευμένο λόγο αυτό δηλαδή που οριοθετεί τη βασική αρχή της κυβέρνησης για τη δημόσια παιδεία. Και υπάρχει το άλλο ζήτημα, για το οποίο κανείς δεν μπορεί ούτε έμμεσα να απαντά ούτε να υπεκφεύγει, το ζήτημα των ιδιωτικών πανεπιστημίων που προβάλλεται και από τους επερωτώντες συναδέλφους. Σας είναι γνωστή η θέση μας. Εμείς είμαστε αντίθετοι, όπως επίσης αναμένει απάντηση από σας το ερώτημα τι πανεπιστήμια θέλουμε. Θέλουμε ένα πανεπιστήμιο ανοικτό, ένα πανεπιστήμιο που με άλλες προϋποθέσεις θα δέχεται τους ελληνόπαιδες ή θέλουμε ένα πανεπιστήμιο το οποίο, με το σύστημα των πανελληνίων εξετάσεων, λειτουργεί με έναν εξαιρετικά απαράδεκτο τρόπο, ένα τρόπο ο οποίος αν θέλετε έχει οδηγήσει τη σκέψη των νέων ανθρώπων σε μέγγενη, σε συμπληγάδες, με αποτέλεσμα να είναι κατεστραμμένη η λυκειακή εκπαίδευση. Το συνομολογήσατε με την τοποθέτησή σας αυτό.

Εμείς θέλω να σας βεβαιώσω ότι από υπεύθυνη θέση θέλουμε να συμβάλουμε, με προτάσεις εξειδικευμένες και όχι με γενικόλογες και αόριστες αναφορές και αφορισμούς και περιμένουμε από σας, κύριε Υπουργέ, την δική σας πρόσκληση για ένα διάλογο πραγματικά γνήσιο που θα αναγνωρίζει και στο αντιπολιτευόμενο κόμμα την ορθότητα των θέσεων και στο βαθμό βέβαια που αυτή θα υπάρχει.

ΠΡΟΕΔΡΕΥΩΝ(Παναγιώτης Σγουρίδης): Ο Πρόεδρος του Δημοκρατικού Κοινωνικού Κινήματος κ. Τσοβόλας έχει το λόγο για δέκα λεπτά.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ): Κυρίες και κύριοι συνάδελφοι, αναμφισβήτητα, όπως τονίσθηκε σε αυτήν την Αίθουσα απόψε, η Παιδεία αποτελεί τη βάση αλλά και τον κινητήριο μοχλό για την οικονομική, την κοινωνική, την πολιτισμική -το υπογραμμίζω- πορεία και εξέλιξη μιας χώρας.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ).

Κατά συνέπεια η Παιδεία αλλά και ειδικότερα η εκπαίδευση που είναι τμήμα με στενότερη έννοια που εντάσσεται στην ευρύτερη έννοια της Παιδείας, ενώ παίζει και πρέπει να παίξει αυτόν το βασικό ρόλο και να αποτελέσει το μοχλό για την εξέλιξη της Χώρας αλλά και του λαού, βλέπουμε στη Χώρα μας κάθε χρόνο να αντιμετωπίζει και περισσότερα προβλήματα έτσι ώστε να μη μπορεί να επιτελέσει αυτό το βασικό ρόλο.

Αυτός μάλιστα ο ρόλος, επιβάλλεται περισσότερο αυτήν την εποχή όταν η παγκοσμιοποίηση της αγοράς σαρώνει ανθρώπινες αξίες, σαρώνει πολιτισμικές ιδιαιτερότητες λαών και χωρών, ενώ η Ελλάδα που είναι οι κοιτίδα του πνεύματος και του πολιτισμού θα έπρεπε πράγματι σ'αυτή τη παγκοσμιοποίηση της αγοράς να εξάγει πολιτισμό, γράμματα και τέχνες.

Κατά συνέπεια, είναι έγκλημα εθνικό αυτό που γίνεται εδώ στη Χώρα και που επιτείνεται μέσα από ένα απαρχαιωμένο σύστημα παιδείας και εκπαίδευσης που κάθε χρόνο που περνάει γίνεται και πιο απαρχαιωμένο.

Φέτος ξεκίνησε και πάλι το σχολικό, το πανεπιστημιακό έτος με προβλήματα τεράστια περισσότερα απ' ότι την προηγούμενη χρονιά, που και στην προηγούμενη χρονιά επίσης, εμφάνισε το εκπαιδευτικό σύστημα σε όλες τις βαθμίδες περισσότερα προβλήματα από την προηγούμενη χρονιά κ.ο.κ. 

Είδαμε να λειτουργούν δημοτικά σχολεία σε τρώγλες, είδαμε να ελλείπει ένας μεγάλος αριθμός δασκάλων. Το ίδιο παρατηρήσαμε και στη δευτεροβάθμια εκπαίδευση, ενώ στην τριτοβάθμια τα προβλήματα επίσης οξύνθηκαν και απωλέσθηκαν δύο εξεταστικές περίοδοι.

Είδαμε επίσης, μετά την έναρξη της πανεπιστημιακής περιόδου και της σχολικής περιόδου παλινωδίες της Κυβέρνησης, ανατροπή διακηρυγμένων συστημάτων (εθνικό απολυτήριο κ.λπ.) και αναταραχή γενικά στο εκπαιδευτικό, το διδακτικό προσωπικό των πανεπιστημίων.'Ολοι μας έχουμε παιδιά, άλλος στα πανεπιστήμια, άλλος στη δευτεροβάθμια εκπαίδευση κι άλλος στην πρωτοβάθμια και ζήσαμε και ζούμε αυτό το δράμα. Και απορώ πράγματι, με τη θεωρητική τελείως ανάλυση που έκανε ο κύριος Υπουργός. Κατανοώ το πρόβλημα, ότι είναι νέος, και ασφαλώς αυτό τον κρίνει με επιείκεια, αλλά εμείς δεν ελέγχουμε πρόσωπα, ελέγχουμε κυβερνητικές πολιτικές. Και βλέπουμε πράγματι, τώρα ενάμιση μήνα μετά την έναρξη της σχολικής περιόδου τα γνωστά γεγονότα στη Λέσβο. Και δεν είναι μόνο εκεί. Αν προχωρήσουμε στα ορεινά χωριά θα δούμε τη μεγάλη ταλαιπωρία των μαθητών χειρότερη απ'ότι πέρυσι και τα προηγούμενα χρόνια σε σχέση με τη μεταφορά τους και με μία σειρά άλλα ζητήματα σε σχέση με την υποβάθμιση της παρεχόμενης εκπαίδευσης σε ένα μεγάλο τμήμα της ορεινής, αλλά και της επαρχιακής Ελλάδας, νησιωτικής και ηπειρωτικής. Και ασφαλώς, όλα αυτά τα ζητήματα είναι ζητήματα που δημιουργούνται λόγω της συγκεκριμένης φιλοσοφίας, της γενικότερης πέρα απ'όλα τα άλλα τα ποιοτικά, οικονομικής και δημοσιονομικής πολιτικής που εφαρμόζει η Κυβέρνηση και της Νέας Δημοκρατίας πριν και του ΠΑ.ΣΟ.Κ. μετά τον Οκτώβριο του 1993, που βλέπει τα πάντα με αριθμούς, αδιαφορώντας ότι πίσω από τους αριθμούς υπάρχουν άνθρωποι, υπάρχουν αξίες ανθρώπινες και προπαντώς υπάρχει πολιτισμός, ο ελληνικός πολιτισμός, ο οποίος έχει και είχε πάντα σαν άξονα την ανθρωπιά και τις ανθρώπινες αξίες.

Εμείς βλέπουμε ότι τα εντεινόμενα προβλήματα στην Παιδεία οφείλονται μεταξύ άλλων σ' αυτήν τη λογική, την καθαρά συντηρητική νεοφιλελεύθερη πολιτική, η οποία υποβαθμίζει την ποιότητα ζωής, υποβαθμίζει το κοινωνικό κράτος και τελικά ασχολείται αποκλειστικά και μόνο με το κυνήγι των αριθμών.

Είναι μία πολιτική αδιέξοδη, μια πολιτική, που, αν δεν την καταλάβουν οι Κυβερνήσεις, αλλά και τα ίδια τα όργανα της Ενωμένης Ευρώπης, θα δυναμιτίσει στο ακέραιο μεσοπρόθεσμα το όραμα της Ενωμένης Ευρώπης των πολιτών, των λαών, των ανθρώπινων αξιών.

Μας είπε ο κύριος Υπουργός ότι το 3% του ΑΕΠ στην Ελλάδα πηγαίνει για την Παιδεία, ενώ υπάρχει και ένα άλλο 3% που δαπανά ο γονιός για τα φροντιστήρια. 'Αρα, ανέρχεται στο 6%. Αυτό αποτελεί μία ομολογία πανηγυρική, ότι έπαψε στην Ελλάδα, τα τελευταία χρόνια, να υπάρχει δωρεάν Παιδεία και ότι έχουμε Παιδεία δύο και τριών ταχυτήτων. 'Εχουμε Παιδεία τρίτης ταχύτητας για τα παιδιά των οικογενειών, που υφίστανται τις συνέπειες της συγκεκριμένης οικονομικής και απάνθρωπης πολιτικής. Και Παιδεία της πρώτης ή άλλης ταχύτητας, της προνομιακής, για την τάξη του 1/3 του ελληνικού πληθυσμού ή για ένα περιορισμένο αριθμό του.

'Αρα, αυτό αντιφάσκει και αποδεικνύει στην πράξη και όχι με λόγια, ότι η Κυβέρνηση, κάθε άλλο παρά κοινωνικό πρόσωπο έχει. Κάθε άλλο παρά εφαρμόζει μια πολιτική, η οποία θέλει να καθιερώσει δωρεάν Παιδεία, έστω και γι' αυτούς που είναι τα θύματα της συγκεκριμένης οικονομικής απάνθρωπης πολιτικής.

Το ΔΗ.Κ.ΚΙ έχει σαν βασική του θέση τη διατήρηση του δημόσιου χαρακτήρα της τριτοβάθμιας εκπαίδευσης. Με άλλα λόγια, όχι στα ιδιωτικά πανεπιστήμια.

Και θα ήθελα να πω στον αξιότιμο κύριο Υπουργό Παιδείας, ότι αυτήν τη στιγμή στην Ενωμένη Ευρώπη διαμορφώνεται η Λευκή Βίβλος για την παιδεία. Και οι σκέψεις που υπάρχουν και προχωράνε, που θέλουν ιδιαίτερη προσοχή, αν πιστεύουμε στην αναβάθμιση της Δημόσιας Παιδείας και την προσαρμογή της στα σημερινά ελληνικά, ευρωπαϊκά και διεθνή δεδομένα, είναι η αποκλειστική διείσδυση, μέσα σε όλες τις βαθμίδες της εκπαίδευσης, στις χώρες της Ενωμένης Ευρώπης, της ιδιωτικής πρωτοβουλίας. και καθορισμό απ' αυτήν και των προγραμμάτων ακόμη, για να υπηρετούνται τα συμφέροντα των μεγάλων ευρωπαϊκών και διεθνών οικονομικών συγκροτημάτων.

Εμείς, επειδή δεν είμαστε μόνο για να καταγγέλομε και να επισημαίνουμε αυτές τις απαράδεκτες και για την Παιδεία, αλλά και όχι μόνο για την Παιδεία, πολιτικές, θα αναφέρω ορισμένες θέσεις, που έχουμε πάνω σε όλο αυτό το πλαίσιο, για μια άλλη δημόσια Παιδεία, η οποία να υπηρετεί πράγματι τα συμφέροντα και του Ελληνικού Λαού, αλλά και τα συμφέροντα της ίδιας της ελληνικής οικονομίας και κοινωνίας.

Μεταξύ των άλλων, επειδή δεν προλαβαίνω, λόγω χρόνου, λέμε:

'Ιδρυση Εθνικού Κέντρου Κατάρτισης Δασκάλων και Καθηγητών, οι οποίοι πρέπει να μετεκπαιδεύονται, όχι με παράλληλη διδασκαλία στα σχολεία, γιατί αυτό δεν υπηρετεί το στόχο της επιμόρφωσης, σύμφωνα με τα εκάστοτε δεδομένα, μια και είναι δυναμικό το σύστημα διεθνώς και της Παιδείας, όπως και το οικονομικό και το κοινωνικό σύστημα.

Δεύτερον, αναβάθμιση του θεσμού του σχολικού επαγγελματικού προσανατολισμού. 

Τρίτον, κατάργηση μεσομακροπρόθεσμη, όχι άμεση των πανελλαδικών εξετάσεων. 'Οταν είναι δεδομένο ότι κάθε χρόνο εξάγεται συνάλλαγμα από την Ελλάδα στο εξωτερικό για τα Ελληνόπουλα που σπουδάζουν στα διάφορα πανεπιστήμια της τάξης των 350 δισ., αυτό σημαίνει σε μιά 5ετία, 2 τρισεκατομύρια. Λέμε: Αυτά τα χρήματα που διαρρέουν στο εξωτερικό, με ταλαιπωρίες παράλληλες των παιδιών και των γονιών, που είναι αφαίμαξη από την ελληνική οικονομία, μπορούν...

ΠΡΟΕΔΡΕΥΩΝ (Λουκάς Αποστολίδης): Κύριε Πρόεδρε, παρακαλώ...

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Τελειώνω, κύριε Πρόεδρε. Ζητώ να ισχύσει ό,τι και στους άλλους.

ΠΡΟΕΔΡΕΥΩΝ (Λουκάς Αποστολίδης): Απλώς να μην επεκτείνετε το λόγο σας.

ΔΗΜΗΤΡΙΟΣ ΤΣΟΒΟΛΑΣ (Πρόεδρος ΔΗΚΚΙ): Μπορούν να δημιουργηθούν οι κτιριακές και οι υλικοτεχνικές γενικά υποδομές, ώστε να κάνουμε εισροή σπουδαστών από τις άλλες χώρες και όχι εκροή και σπουδαστών και συναλλάγματος. Επομένως, μεσομακροπρόθεσμα, κατάργηση των πανελλήνιων εξετάσεων. Γιατί και μ' αυτό το σύστημα του εθνικού απολυτηρίου, ποιους ενισχύετε; Ενισχύετε την ιδιωτική παιδεία και παραπαιδεία, ενισχύετε τα φροντιστήρια και κάνετε περισσότερο μη δωρεάν την Ελληνική Παιδεία και κυρίως απρόσιτη για τις εκατοντάδες χιλιάδες οικογένειες που δεν έχουν τη δυνατότητα να ζήσουν οι ίδιες και όχι να στείλουν τα παιδιά την παραπαιδεία.

'Ιδρυση, επίσης, κρατικού φορέα βιβλίου, για να συμβάλει συντονισμένα στη διάδοση του ελληνικού βιβλίου, όχι μόνο στην Ελλάδα, αλλά και στο εξωτερικό.

Πέμπτο. Ιδιαίτερη μέριμνα για την εκπαίδευση και την επαγγελματική κατάρτιση των ατόμων με ειδικές ανάγκες.

Επίσης, μεταβολή του συστήματος αξιολόγησης -ακούστηκε και από άλλες πλευρές- και εξέλιξης του εκπαιδευτικού προσωπικού.

Τέλος, αναβάθμιση οικονομική, κοινωνική και επαγγελματική του εκπαιδευτικού. Και για να τελειώσω, γιατί δεν έχω χρόνο: Πρέπει να βάλουμε προτεραιότητες και μέσα στα στενά οικονομικά πλαίσια, τα όσο στενά και αν είναι, να πούμε σαν Χώρα, ποια είναι η πρώτη αναγκαιότητα; Ποιος τομέας πρέπει να θεωρείται ο κατ' εξοχήν αναπτυξιακός και επενδυτικός τομέας; Και αυτός δεν μπορεί να είναι άλλος εκτός από τον τομέα της Παιδείας και της εκπαίδευσης, για τους λόγους που προανέφερα και ειδικά στα πλαίσια τα διεθνή, αλλά και με τα ελληνικά δεδομένα.

Και από εκεί κει πέρα, το έμψυχο υλικό πρέπει να το αναβαθμίσουμε και να βγούμε και να πούμε ευθέως στον Ελληνικό Λαό, γιατί η Παιδεία αφορά τα 10 εκατ. των Ελλήνων πολίτων ότι, αυτές είναι οι δυνατότητες οι οικονομικές, βάζουμε αυτήν την προτεραιότητα και προτεραιότητα είναι: Παιδεία και Υγεία. Και από εκεί και πέρα, να βγούμε και να στηρίξουμε -και θα στηρίξουμε- όλοι, αυτές τις προτεραιότητες. 'Οχι, όμως, λογικές που υποβαθμίζουν συνεχώς αυτούς τους τομείς που πρέπει να είναι κατ' εξοχήν τομείς ανάπτυξης και προτεραιότητας. Αλλά, όμως, αυτό δεν μπορεί να γίνει από κυβερνήσεις κατ' όνομα ή στην ουσία συντηρητικές, νεοφιλελεύθερες, οι οποίες υποβαθμίζουν συνεχώς την ποιότητα ζωής, τις ανθρώπινες αξίες και τον ίδιο τον άνθρωπο.

Το ΔΗ.Κ.ΚΙ, πράγματι, θα παλέψει με σοβαρότητα και υπευθυνότητα σ' όλα τα επίπεδα και μέσα στη Βουλή, ώστε να μπει σαν προτεραιότητα η Παιδεία και η Υγεία, μάλιστα σε τέτοιες κρίσιμες στιγμές, όπως αυτές που διανύουμε, ώστε να δώσουμε και πάλι όραμα και προοπτική στη νεολαία μας, αλλά και στο σύνολο του ελληνικού πληθυσμού.

(Χειροκροτήματα από την Πτέρυγα του ΔΗ.Κ.ΚΙ)

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε Πρόεδρε.

Δε μου είναι καθόλου ευχάριστο να διακόπτω και μάλιστα Αρχηγό Κόμματος, όπως τον κ. Τσοβόλα, αλλά χρειάζεται να υπάρχει ένας αυτοπεριορισμός στο χρόνο σύμφωνα με τον Κανονισμό.

Ο Κοινοβουλευτικός Εκπρόσωπος του ΠΑΣΟΚ κ. Δημήτρης Γεωργακόπουλος, έχει το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το χρόνο τον έχει καθορίσει ο Κανονισμός, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Ακριβώς!.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Και θα πρέπει να τηρείται απ' όλους.

Κανένας δεν είπε ότι δεν υπάρχουν προβλήματα στην Ελληνική Παιδεία. Και πρώτα απ'όλους το αναγνώρισε η Κυβέρνηση. Ο Υπουργός αναγνώρισε ότι υπάρχουν προβλήματα πολλά και διάφορα, τα οποία χρειάζεται να τα λύσει κάποιος. Αυτός ο κάποιος είναι η Κυβέρνηση.

Εκείνο όμως το οποίο δεν κατάλαβα εγώ, ειλικρινά, τόσο από την τοποθέτηση του Κοινοβουλευτικού Εκπροσώπου της Νέας Δημοκρατίας, όσο και από την τοποθέτηση του Αρχηγού της Νέας Δημοκρατίας του κ.'Εβερτ, είναι, γιατί έκαναν την επερώτηση τον Οκτώβρη. Την επερώτηση αυτή έπρεπε να την κάνουν το Μάιο ή τον Ιούνιο, όταν πραγματικά δεν είχαν γίνει οι εκλογές και έπρεπε να ελεγχθεί η προηγούμενη Κυβέρνηση, για την πολιτική την οποία άσκησε ο τότε Υπουργός, εάν δεν συμφωνούσαν. Τι περίμεναν; Να γίνουν εκλογές; Δε γνωρίζουν ότι μετά τις εκλογές ξεκινάει μια καινούρια περίοδος; Μπορεί να είναι το ίδιο Κόμμα στην εξουσία, αλλά πρόκειται για μια νέα κοινοβουλευτική περίοδο, για μια νέα Κυβέρνηση, η οποία μπορεί βεβαίως να αλλάξει, να τροποποιήσει, να προωθήσει, άλλα σχέδια απ'ό,τι η προηγούμενη Κυβέρνηση. Κανένας δεν είπε ότι όταν γίνονται οι εκλογές θα πρέπει να συνεχίζουμε τον ίδιο "χαβά".

Δεν κατάλαβα, λοιπόν, γιατί έγινε αυτή η επερώτηση αρχές του Οκτώβρη και δεν γινόταν το Μάιο ή τον Ιούνιο.

Το παρήγορο όμως σ'αυτήν τη συζήτηση, είναι ότι εξελίχθηκε πράγματι όχι σε μια επερώτηση, αλλά όπως είπε ο Υπουργός, σε μια συζήτηση για την Παιδεία. Μπήκαν κάποιες προτάσεις και οι προτάσεις αυτές μπήκαν πρώτα από τον πρώτο επερωτώντα, τον κ.Κοντογιαννόπουλο, ο οποίος στην τοποθέτησή του έβαλε 6 άξονες, κατά την άποψη του Κόμματός του και του ιδίου προσωπικά -έχει διατελέσει και Υπουργός Παιδείας- και πιστεύει ότι μ'αυτά τα πράγματα θα πρέπει να ασχοληθεί ο Υπουργός Παιδείας για να μπορέσει το εκπαιδευτικό σύστημα να βελτιωθεί.

'Ακουσα με μεγάλη προσοχή το θέμα της κατάργησης της επετηρίδας στην δευτεροβάθμια εκπαίδευση. Πράγματι, όταν καθιερώθηκε η επετηρίδα το 1928 επί Γεωργίου Παπανδρέου, ήταν αδήρητη ανάγκη να καθιερωθεί και τότε το μοναδικό στοιχείο το οποίο ελαμβάνετο υπόψη, ήταν το πτυχίο. Δεν μπορεί όμως να ισχύει σήμερα ως μοναδικό στοιχείο για τους δασκάλους της δευτεροβάθμιας εκπαίδευσης μόνο το πτυχίο. Θα πρέπει να αναθεωρηθεί το σύστημα αυτό και να έχουμε πρόσθετα στοιχεία. Εφόσον εξελίσσεται η γνώση, και το εκπαιδευτικό σύστημα, θα πρέπει να έχουμε πρόσθετα στοιχεία και ας ισχύει κάποια επετηρίδα ή να μην ισχύει επετηρίδα. Αλλά, για να μην ισχύσει η επετηρίδα, θα πρέπει να αναχαιτίσουμε τις συντεχνίες που υπάρχουν και στη μια πλευρά και στην άλλη και στη μια Παράταξη και στην άλλη. Είναι όμως δύσκολο να τους πείσουμε. Πρέπει όμως να γίνει μια προσπάθεια για να πεισθούν ότι θα πρέπει αυτό το σύστημα να βελτιωθεί, να αλλάξει. Διότι, όπως είναι σήμερα, δε νομίζω ότι εξυπηρετεί τις εκπαιδευτικές ανάγκες της Χώρας μας.

Βεβαίως, έχουν δικαίωμα όλοι στη μόρφωση. Πρωταρχικό καθήκον κάθε Πολιτείας είναι να ανεβάζει το μορφωτικό επίπεδο κάθε πολίτη. Είναι υποχρέωση κάθε πολιτείας να ασχολείται επισταμένως με το μορφωτικό επίπεδο.

Ακούστηκε ότι υπάρχουν κάποιες παραλήψεις στα χωριά για τη μεταφορά των μαθητών κλπ.

Κύριοι συνάδελφοι της Αντιπολίτευσης, μην ξεχνάτε ότι το ΠΑΣΟΚ είναι εκείνο το οποίο καθιέρωσε τη μεταφορά των μαθητών από σχολείο σε σχολείο. Το ποσό το οποίο διατίθεται σήμερα ξεπερνάει τα 12 δισ., έχει φθάσει τα 18 δισ., αν θυμάμαι καλά, είναι ένα σημαντικότατο ποσό, ώστε να πηγαίνουν σε μονάδες πιο οργανωμένες. Να μην έχουμε το μονοθέσιο σχολείο με τρία, τέσσερα ή πέντε παιδιά, που να είναι σε 5 διαφορετικές τάξεις και κανένα να μην παίρνει κανενός επιπέδου γνώση, αλλά να μεταφέρονται στο διπλανό σχολείο. Αντιμετωπίζει όμως η Κυβέρνηση μια τεράστια αντίδραση από τις ίδιες τις κοινωνίες των χωριών.

Θα σας θυμίσω πρόσφατα ότι σε δύο χωριά, ένα της Αιτωλοακαρνανίας και ένα της Ευρυτανίας, αν θυμάμαι καλά, απείλησαν ότι δε θα προσέλθουν στις κάλπες, δε θα πάνε να ψηφίσουν, θα κλείσουν τους δρόμους και δεν θα επιτρέψουν σε κανένα υποψήφιο από κανένα Κόμμα να προσέλθει στο χωριό, γιατί είχε τρία παιδιά το σχολείο, έπρεπε να κλείσει και τα παιδιά να μεταφερθούν αλλού.

Στα χωριά, έχουν συνδέσει το σχολείο ως μια κοινωνική μονάδα, ως μια μονάδα εκπαιδευτική, ως μια μονάδα που δίνει κάποια καλλιέργεια στο χωριό, κουλτούρα, αλλά εκεί είναι το πρόβλημα. Μορφώνονται, αν μείνουν στο κάθε χωριό τρία, τέσσερα ή πέντε παιδιά;

Η ύπαιθρος έχει ερημώσει και το γνωρίζουμε. 

Θα έλεγα, λοιπόν, κύριε Υπουργέ, εάν θέλουμε να έχουμε μία σωστή εκπαιδευτική πολιτική με πρόγραμμα, κάθε τάξη να έχει το δάσκαλό της. Δεν είναι δυνατόν να υπάρχουν δύο, τρεις, πέντε, έξι τάξεις με ένα δάσκαλο. 'Οταν συμβαίνει αυτό, τότε πραγματικά δεν υπάρχει Παιδεία. Και η βάση για την εκπαίδευση μπαίνει στην πρωτοβάθμια εκπαίδευση. Τα παιδιά τα οποία βγαίνουν από τα δημοτικά σχολεία και έχουν ελλείψεις και πηγαίνουν στη δευτεροβάθμια εκπαίδευση, ποτέ δεν μπορούν να αναπληρώσουν αυτό το κενό. Κυριολεκτικά σέρνονται και τα περισσότερα από αυτά διακόπτουν την εκπαίδευση, ενώ όπως έχει πει ο Γεώργιος Παπανδρέου ο Ελληνικός Λαός έχει τη σφραγίδα της δωρεάς και είναι κρίμα παιδιά τα οποία θα μπορούσαν να διαπρέψουν στις επιστήμες, στις τέχνες, στα γράμματα, λόγω του ότι ατύχησαν στην αρχική περίοδο της ζωής τους, να βρίσκονται σε κάποιο χωριό, να μην μπορούν να προχωρήσουν.

Ακούστηκαν ορισμένα πράγματα και για τη δευτεροβάθμια και τριτοβάθμια Παιδεία. Θα έλεγα ότι θα πρέπει η ίδια η κοινότητα της τριτοβάθμιας Παιδείας, να αναλάβει τις ευθύνες της. 'Εχουν ευθύνες οι δάσκαλοι των πανεπιστημίων, γιατί σήμερα υπάρχει η αυτοτέλεια, υπάρχει η δυνατότητα να γίνουν πανεπιστήμια παραγωγής όχι μόνο γνώσεων, αλλά και οικονομικής παραγωγής. Και δεν το κάνουν αυτό. Περιορίζονται κάποιοι σε κάποια προγράμματα όχι για τα πανεπιστήμια, αλλά για τις ομάδες των στελεχών που δουλεύουν σε αυτά τα προγράμματα. Κάποια στιγμή θα πρέπει τα ίδια τα πανεπιστήμια να πουλάνε τη γνώση, την οποία παράγουν, στους παράγοντες της οικονομίας. Τότε θα αποκτήσουν οικονομική αυτοτέλεια, τότε θα έχουν τη δυνατότητα πραγματικά να μπορούν και να διαπραγματευθούν ακόμη με την πολιτεία τη στήριξη την οποία θα πρέπει να έχουν και όχι απλά και μόνο οι δάσκαλοι των Πανεπιστημίων να λένε δώστε μας και άλλα λεφτά, γιατί δε φθάνουν. Κανένας δεν είπε ότι εξαντλήθηκαν οι πόροι που έπρεπε να δώσουμε στην Παιδεία. Κανένας δεν είπε ότι αυτά είναι αρκετά και φθάνουν για να προχωρήσει στο επίπεδο που επιθυμούμε όλοι η Παιδεία μας.

Υπάρχει βεβαίως και το μεγάλο πρόβλημα της μετανάστευσης των φοιτητών. Ακούστηκαν εδώ κάποιοι συνάδελφοι, οι οποίοι είναι εναντίον των ιδιωτικών πανεπιστημίων και κανένας, τουλάχιστον από εμάς, δεν έχει υποστηρίξει ότι πρέπει άκριτα να γίνονται ιδιωτικά πανεπιστήμια. 'Εγινε και μία συζήτηση στην Επιτροπή για το Σύνταγμα επί του θέματος αυτού. Πρέπει όμως,να δούμε το υπαρκτό πρόβλημα της μετανάστευσης των Ελλήνων φοιτητών και να το αντιμετωπίσουμε συνολικά, όχι παραταξιακά. Τριάντα χιλιάδες 'Ελληνες φοιτητές σπουδάζουν στο εξωτερικό. Δεν μπορούμε να το παραγνωρίσουμε αυτό.

'Ακουσα την τοποθέτηση του Προέδρου του ΔΗ.Κ.ΚΙ. του κ. Τσοβόλα,που είπε μεσομακροπρόθεσμα να αντιμετωπίσουμε αυτο το πρόβλημα, γιατί είναι τριακόσια δισεκατομμύρια που δαπανόνται κάθε χρόνο, σε δέκα χρόνια θα είναι τρία τρισ., άρα αυτά άμα τα κάνουμε επενδύσεις θα μπορέσουμε να ανταπεξέλθουμε σε αυτό το πρόβλημα και να έχουμε προσέλευση ξένων φοιτητών και όχι μετανάστευση. Για να γίνει όμως αυτό, θα πρέπει να σταματήσει η μετανάστευση, διαφορετικά τα ποσά αυτά θα συνεχίσουν να διατίθενται γιατί οι 'Ελληνες θα συνεχίσουν να πηγαίνουν στο εξωτερικό. 'Αρα δεν τα εξοικονομεί η Ελληνική Κοινωνία και άρα, δεν μπορεί να εφαρμοστεί και να γίνει αυτό το οποίο υποστηρίζεται.

Επομένως, είναι άμεση ανάγκη να βρεθεί λύση στο θέμα της εκπαιδευτικής μετανάστευσης. Με πληροφορίες που έχουμε, περίπου τρεις χιλιάδες 'Ελληνες καθηγητές είναι στα ξένα πανεπιστήμια. Θα μπορούσαμε λοιπόν, να έχουμε ένα άνοιγμα. Ο 'Ελληνας κύριε Υπουργέ, όταν κάνει μία οικογένεια το πρώτο πράγμα που θέλει για το παιδί του είναι να μορφωθεί, να πάρει Παιδεία, να γίνει επιστήμονας, αδιαφορώντας εάν αυτό θα βρει ή δε θα βρει δουλειά αύριο, παρ'ότι ξέρει σήμερα ότι έχει δυσκολίες για να αντιμετωπίσει το πρόβλημα της δουλειάς. Θέλει όμως, να πάρει μόρφωση. Είναι, εάν θέλετε, ένα θετικό στοιχείο της Ελληνικής Κοινωνίας να θέλει να μορφωθούν όλα τα παιδιά. Αυτό το στοιχείο δεν μπορούμε να το κόψουμε από τον Ελληνικό Λαό. Και αν η δεύτερη γενιά των Ελλήνων στις Ηνωμένες Πολιτείες είναι επιτυχημένη, είναι ακριβώς γιατί σέρνοντας μαζί τους αυτήν την καταβολή, από εδώ οι γονείς τους, ώθησαν όλα τους τα παιδιά στο να μορφωθούν και όλα τους τα παιδιά να ανέβουν σε διάφορα επιστημονικά επίπεδα.

Αυτός είναι ο λόγος για τον οποίο θα πρέπει η Πολιτεία να σταθεί ιδιαίτερα στο θέμα του ανοίγματος των πανεπιστημίων για να μπορέσουν τα παιδιά να μη φεύγουν στο εξωτερικό.

Το τελευταίο το οποίο θέλω να πω είναι, ότι σήμερα η δύναμη δε βρίσκεται στην οικονομία, κύριε Πρόεδρε. Η δύναμη βρίσκεται στη γνώση.

Θα συμβούλευα τους συναδέλφους, όποιος θέλει, να διαβάσει το βιβλίο του Τόφλερ, "Η δύναμη της γνώσης". Σήμερα δεν είναι τα κεφάλαια εκείνα τα οποία διαμορφώνουν την οικονομική πολιτική.

ΦΩΤΗΣ ΚΟΥΒΕΛΗΣ: Είναι παλιό αυτό το βιβλίο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ας είναι παλιό, κύριε συνάδελφε, είναι πάρα πολύ επίκαιρο. Δεν είπα εγώ ότι είναι καινούριο, δεν είπα ότι εξεδόθη χθες. Πραγματικά, όμως, δείχνει τους δρόμους βάσει των οποίων κινείται σήμερα η παγκόσμια οικονομία.

Θα πρέπει να σταθούμε ιδιαίτερα στο ανέβασμα του επιπέδου της εκπαίδευσης, να δούμε το θέμα της εκπαιδευτικής μετανάστευσης και να λύσουμε τα θέματα της πρωτοβάθμιας εκπαίδευσης, τα οποία είναι πάρα πολύ σημαντικά, όπως σας είπα, ιδιαίτερα για τα παιδιά τα οποία είναι στα χωριά που υποφέρουν και μένουν αγράμματα και αναλφάβητα, κύριε Υπουργέ.

'Οταν ένας δάσκαλος έχει να διδάξει σε μονοθέσιο σχολείο έξι τάξεις με έξι παιδιά, τα παιδιά μένουν ουσιαστικά αναλφάβητα. Σταθείτε, λοιπόν, με μεγαλύτερη προσοχή στα προβλήματα αυτά και πιστεύω ότι θα έχετε τη στήριξη όλης της Βουλής, όπως εφάνη σήμερα από ένα κλίμα συναίνεσης που υπάρχει στα θέματα της Παιδείας.

Να είστε βέβαιοι, λοιπόν, ότι εάν το πρόγραμμα το οποίο θέλετε να εφαρμόσετε είναι προς αυτήν την κατεύθυνση, θα έχετε τη στήριξη της Βουλής.

ΠΡΟΕΔΡΕΥΩΝ (Λουκάς Αποστολίδης): Ευχαριστούμε για τις συστάσεις, κύριε Γεωργακόπουλε, αφού η γνώση είναι δύναμη, εάν και το βιβλίο που συστήνετε, είναι ασφαλώς το "τρίτο κύμα" και είναι παλιά έκδοση, αλλά χρήσιμο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είναι το τρίτο κύμα κύριε Πρόεδρε. Είναι το τρίτο βιβλίο μετά "το τρίτο κύμα".

ΠΡΟΕΔΡΕΥΩΝ (Λουκάς Αποστολίδης): 'Εχω την τιμή να ανακοινώσω προς το Σώμα, ότι ο Υπουργός Δικαιοσύνης διαβίβασε στη Βουλή αίτηση της Εισαγγελικής Αρχής για την άρση της ασυλίας του Βουλευτού, κ. Καρατζαφέρη.

Το λόγο έχει ο κ. Βασίλειος Κοντογιαννόπουλος για να δευτερολογήσει για δέκα λεπτά.

Ορίστε, κύριε Κοντογιαννόπουλε.

ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Κύριε Πρόεδρε, εάν παρακολουθήσουμε τη λογική του κυρίου Υπουργού και του κυρίου Κοινοβουλευτικού Εκπροσώπου, θα έπρεπε οι επερωτήσεις να μετατοπισθούν έπειτα από ένα τρίμηνο περίπου, όταν θα είχαμε να κρίνουμε το συγκεκριμένο κυβερνητικό έργο.

Θα προσθέσω ότι οι εκλογές δεν απαλλάσσουν κανέναν από τις προηγούμενες ευθύνες του και περισσότερο όταν η σημερινή Κυβέρνηση είναι συνέχεια της προηγούμενης και σήμερα ο χώρος της Παιδείας αντιμετωπίζει τις συνέπειες της προηγούμενης πολιτικής, για την οποία ο σημερινός Υπουργός -καταλαβαίνω βέβαια μέσα σε ποιο κλίμα το είπε- τόνισε ότι θα χτίσει πάνω στο έργο του προκατόχου του. Οπότε, αλίμονό μας εάν πραγματικά συνεχισθεί το έργο του κ. Γεωργίου Παπανδρέου, όπως αυτό σήμερα παίρνει σάρκα και οστά με τις οδυνηρές συνέπειες σε όλες τις βαθμίδες της εκπαίδευσης.

Θα πω όμως, ότι περισσότερο από την κριτική και την αφύπνιση προς την Κυβέρνηση εν' όψει των πελώριων προβλημάτων, πιο σημαντικό θεωρώ το κλίμα σύγκλισης που θα έλεγα ότι για πρώτη φορά παρατηρείται, σημειώνεται σε τόσο σημαντικά εκπαιδευτικά προβλήματα που στο παρελθόν αποτέλεσαν αντικείμενα οξύτατης κομματικής διαμάχης και αντιπαράθεσης και που έφθασαν πολλές φορές σε πολύ ακραίες εκδηλώσεις. Και ακριβώς, αυτό το κλίμα δημιουργεί μια πρόσθετη ευθύνη στην Κυβέρνηση να το αξιοποιήσει προς όφελος της Ελληνικής Παιδείας. Αυτό όμως, σε καμία περίπτωση δεν μπορεί να υποβιβάσει τη σημασία των σημερινών προβλημάτων, παρά τη φιλότιμη προσπάθεια που κατέβαλε ο σημερινός Υπουργός, για τον οποίο επαναλαμβάνω κάτι που είπαν όλοι, ότι ασφαλώς δεν έχει προσωπικές ευθύνες, αλλά η ευθύνη ενός κυβερνητικού στελέχους είναι εις ολόκληρον.

Οι τίτλοι του φιλικού προς την Κυβέρνηση Τύπου είναι πιο εντυπωσιακοί από τα λόγια που χρησιμοποίησε η Αξιωματική Αντιπολίτευση. Η "ΕΛΕΥΘΕΡΟΤΥΠΙΑ" πρόσφατα έγραψε ότι ο Υφυπουργός παραδέχεται ελλείψεις σε διδακτικό προσωπικό και αίθουσες διδασκαλίας και αφήνει αιχμές για κακό σχεδιασμό από το Γεώργιο Παπανδρέου. Το "ΒΗΜΑ" επίσης μιλάει για τα ανυπέρβλητα προβλήματα υποδομής, ενώ το "ΕΘΝΟΣ" μίλησε για τα τέσσερα σημαντικά μέτρα που εξήγγειλε ο κ. Παπανδρέου και τα οποία έμειναν ανεξεταστέα.

Παρατήρησα ότι με κάποια υπεραισιοδοξία ο κύριος Υπουργός προσπάθησε να υποβαθμίσει τη σημασία των προβλημάτων και να πει ότι ουσιαστικά όλα αυτά τα οποία αυτές τις μέρες ζούμε -δύο μήνες τώρα- δεν έχουν ιδιαίτερη σημασία, αποτελούν υπερβολές και ότι πολύ σύντομα θα τα καλύψουμε.

Εδώ ακριβώς, κύριε Υπουργέ, θα μου επιτρέψετε να σας επισημάνω ότι βρίσκεται το πρόβλημα. 'Ο,τι και αν συμβεί στο χώρο της εκπαίδευσης τελικά μένει χωρίς συνέπειες για τους πρωταγωνιστές, για τους κυβερνητικούς παράγοντες, αλλά και για τα μέλη της εκπαιδευτικής κοινότητας. 'Οσες ώρες και αν χαθούν, όσες απεργίες και αν γίνουν, όσο χρόνο και αν μείνουν κλειστά πανεπιστήμια και σχολεία, κανένας στο τέλος δεν πληρώνει τις συνέπειες και έρχεται κάποια στιγμή η Βουλή και με κάποια ρύθμιση καλύπτει και τα κενά των γνώσεων τα οποία δημιουργούνται, ψηφίζοντας διατάξεις με τις οποίες χαρίζονται εξεταστικές περίοδοι.

Το κόστος όμως είναι τεράστιο για την Ελληνική Κοινωνία, γιατί αυτή είναι που πληρώνει και τα λάθη στον εκπαιδευτικό τομέα και τις ελλείψεις και τα κενά τα οποία παρατηρούνται.

'Οπως πολύ σωστά επισημάνατε, δεν είναι μόνο η παιδεία μας που είναι ανταγωνιστική. Σήμερα ζούμε σ' ένα ανταγωνιστικό διεθνές περιβάλλον. Σήμερα ανταγωνιζόμαστε ως πολίτες της Ευρωπαϊκής 'Ενωσης μέσα σε μία ενιαία αγορά. Και αυτά τα προβλήματα του ανταγωνισμού και αυτές τις ελλείψεις, ιδιαίτερα οι νέοι, θα τις βρουν πάρα πολύ σύντομα μπροστά τους, όταν θα ψάχνουν για δουλειά ήδη ψάχνουν για δουλειά και δε βρίσκουν, αλλά και αυτές που μπορούν στη Χώρα μας να υπάρξουν είναι πολύ πιθανόν να καλυφθούν από επαγγελματίες καλύτερα καταρτισμένους, πολίτες άλλων ευρωπαϊκών χωρών.

Αναφερθήκατε επίσης στο πρόβλημα της ελλείψεως αιθουσών και εδώ επίσης επαναλάβατε την αισιοδοξία σας, ότι μέσα σ' ένα πρόγραμμα πενταετές θα καλυφθούν οι σημερινές ανάγκες και θα πάψει το φαινόμενο της βάρδιας.

Θα σας πω ότι αυτήν την αισιόδοξη πρόβλεψη την είχαν κάνει όλες οι κατά καιρούς κυβερνήσεις μέχρι σήμερα, αρχίζοντας από τη δική μας κυβέρνηση, της Νέας Δημοκρατίας. Είχαμε και εμείς προβλέψει ότι και το 1980 ακόμα και μετά το 1990 μέσα σε μία 5ετία η ολοκλήρωση του προγράμματος της σχολικής στέγης, που πράγματι υπάρχει, που πράγματι χρηματοδοτείται, θα λύσει το πρόβλημα. Βλέπουμε όμως ότι το πρόβλημα διαιωνίζεται. Ο αριθμός των κενών αιθουσών που υπήρχε το 1974, λίγο-πολύ εξακολουθεί να υπάρχει σήμερα, παρά το γεγονός ότι στην 20ετία αυτή χτίζονται ετησίως 1.500 με 2.000 αίθουσες κατά μέσο όρο.

Πού είναι το πρόβλημα; Το πρόβλημα είναι σ' ένα θέμα διασπάθισης των ελάχιστων πόρων που διαθέτουμε με την απρογραμμάτιστη ίδρυση σχολικών μονάδων οπουδήποτε, με κριτήρια μη εκπαιδευτικά. Επίσης, δημιουργείται από τη μετακίνηση του πληθυσμού στα αστικά κέντρα και έχουμε το φαινόμενο χιλιάδες αίθουσες να αδειάζουν στην ύπαιθρο και πάντα τα προβλήματα στα αστικά κέντρα να οξύνονται περισσότερο. Ακόμα και το δημογραφικό πρόβλημα δεν πρόκειται να λύσει το πρόβλημα των κενών αιθουσών, εάν δε ληφθούν δραστικά μέτρα, ιδιαίτερα προς την κατεύθυνση της χωροθέτησης σχολικών μονάδων και της εξοικονόμησης χρημάτων που διασπαθίζονται τζάμπα και βερεσέ.

..LAYOUT 3 Είπε ακόμα ο Kοινοβουλευτικός Eκπρόσωπος του ΠΑΣΟΚ -είναι και σχετικό- για το πρόβλημα της μεταφοράς των μαθητών και τη σύμπτυξη των σχολικών μονάδων των προβληματικών.

Η μεν μεταφορά των μαθητών ήταν ένα μέτρο της Νέας Δημοκρατίας και θα σας πω ότι είχε κυρίως σαν στόχο ουσιαστικά να επιδοτήσει κατά τη σχολική περίοδο, τις προβληματικές συγκοινωνίες στην επαρχία και να ικανοποιήσει ασφαλώς και την αναγκαία μεταφορά των μαθητών.

Η σύμπτιξη των σχολικών μονάδων είναι ένα μέτρο που ασφαλώς πρέπει να γίνει, αλλά όχι γενικής χρήσης. Σε περιοχές ευαίσθητες,όπως είναι οι περιοχές οι παραμεθόριες, όπως είναι οι περιοχές οι νησιωτικές,δεν είναι δυνατόν αυτό το μέτρο να λειτουργήσει. Kαι θα σας πω ότι ο βασικός τύπος σχολικής μονάδας, το μονοθέσιο σχολείο είναι σχολική μονάδα το οποιο δεν είναι μόνο ελληνικό φαινόμενο. Υπάρχει σήμερα στη Γαλλία και διδάσκεται αυτός ο τύπος σχολείου. Ιδιαίτερα οι συνθήκες της ελληνικής πραγματικότητας επιβάλλουν τη διατήρησή του.

Πρέπει, λοιπόν, το μέτρο της σύμπτιξης να γίνεται με πάρα πολύ προσοχή ιδιαίτερα δε σε ευαίσθητες περιοχές, σαν αυτές που πρόσφατα ξεσηκώθηκαν, όπως το Κιλκίς, όπου σε απόσταση διακοσίων μέτρων από τα σύνορα έκλεισαν σχολεία τα οποία είχαν και σημαντικό αριθμό μαθητών. Διότι όπως από τη μία πλευρά υπάρχει το πρόβλημα των τοπικών κοινωνιών, των μικρών κοινωνιών να θέλουν να κρατήσουν το σχολείο ανοικτό, έστω και αν δεν έχει παιδιά, έτσι υπάρχουν και οι τοπικιστικοί φανατισμοί και οι κόντρες που δημιουργούν περισσότερα προβλήματα απ'αυτά τα οποία επιδιώκονται να λυθούν.

Πρόσεξα και θα συμφωνήσω απολύτως με τις δύο προϋποθέσεις που έθεσε ο κύριος Υπουργός, για την αντιμετώπιση των εκπαιδευτικών προβλημάτων. Πρώτον, να υπάρξει μία μεταρρύθμιση, με ένα σταθερό πλαίσιο και προϋπόθεση για να γίνει αυτό χρειάζεται και η απαιτούμενη συναίνεση. Θα σας πω ότι αυτές οι απαιτήσεις στο χώρο της εκπαίδευσης είναι αυτονόητες, αλλά θα σας υπενθυμίσω, με λύπη μου, ποιά ήταν η συμπεριφορά του δικού σας Κόμματος σε αντίστοιχες προσπάθειες των δικών μας κυβερνήσεων -και όχι μόνο του δικού σας Κόμματος, αλλά ολόκληρης της Αντιπολίτευσης. 'Οταν αυτά τα στοιχεία δεν υπήρχαν, δεν υπήρξε ανταπόκριση από την πλευρά σας σε θέματα, σε λύσεις, που σήμερα συναντούν εδώ την περίπου σύγκλιση όλων των πλευρών. Εάν αυτό το πνεύμα επικρατούσε 6 χρόνια νωρίτερα, σήμερα πολλά απ'αυτά τα προβλήματα θα είχαν αντιμετωπισθεί. Αλλά όπως είπε και ο Πρόεδρος της Νέας Δημοκρατίας η Αξιωματική Αντιπολίτευση ασφαλώς και δεν πρόκειται να μιμηθεί το προηγούμενο παράδειγμα το δικό σας και θα συμπαρασταθεί με ειλικρίνεια σε κάθε μέτρο τολμηρό, το οποίο θα πάρετε. Επίσης, όπως σωστά επισημάνατε και όπως το είπα στην εισήγησή μου, το πρόβλημα δεν είναι οικονομικό. Ασφαλώς υπάρχει οικονομικό πρόβλημα, αλλά η ποιοτική βελτίωση της Παιδείας μπορεί να γίνει χωρίς τις απαραίτητες οικονομικές θυσίες εάν ληφθούν τα ποιοτικά εκείνα μέτρα που θα αναβαθμίσουν το εκπαιδευτικό μας σύστημα. Και ένα απ'αυτά είναι ασφαλώς η αντικατάσταση του συστήματος διορισμού. Φαντάζεστε την ένεση ποιότητας που θα γίνει στο εκπαιδευτικό σύστημα, οταν την επόμενη χρονιά οι 2.000-3.000 καινούριοι εκπαιδευτικοί είναι μεταξύ των αρίστων που θα διοριστούν και όχι μεταξύ των τελευταίων κάποιας χρονιάς;

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ.Σημαιοφορίδης έχει το λόγο για τρία λεπτά.

ΚΩΝΣΤΑΝΤΙΝΟΣ ΣΗΜΑΙΟΦΟΡΙΔΗΣ: Ο κύριος Υπουργός θέλησε να αμβλύνει κάπως τα πράγματα και να παρουσιάσει την εικόνα των εκπαιδευτικών μας πραγμάτων πολύ πιο απαλή απ'ότι πράγματι είναι.

Κύριε Υπουργέ, όταν η "ΕΛΕΥΘΕΡΟΤΥΠΙΑ" σε κύριο άρθρο της στις 18.10.96 έχει τίτλο "Παιδείας πάθη", όταν η σημερινή "ΚΑΘΗΜΕΡΙΝΗ" σε σχόλιό της γράφει σε επιφυλλίδα "Καθηγήτρια"; 'Οχι, διαρρήκτρια", όταν μία άλλη εφημερίδα σήμερα ζητάει από εσάς με επιστολή: "Ζητείται πολιτική γενναιότητα, γενναιότητα για να λύσετε ένα ανύπαρκτο, όπως θέλετε να το παρουσιάσετε, πρόβλημα"; δεν είναι η εικόνα αυτή που εσείς θελήσατε να παρουσιάσετε. Είναι τραγική και λέω τη λέξη με το εννοιολογικό της περιεχόμενο.

Είπατε ότι 3% περίπου του Α.Ε.Π., επιπλέον των όσων διαθέτει η Πολιτεία, διατίθενται για την Παιδεία με τα φροντιστήρια. Αυτό ασφαλώς δεν περιποιεί τιμή για την Πολιτεία. 'Αλλη εφημερίδα πάλι μιλά για "αναπληρωματική εκπαίδευση" διότι στην πρωτοβάθμια και δευτεροβάθμια εκπαίδευση χρειάζονται είκοσι χιλιάδες περίπου αναπληρωτές εκπαιδευτικοί για να καλύψουν τα κενά. Ούτε και αυτό περιποιεί τιμή για την Πολιτεία.

Η κατάσταση δε χρειάζεται άλλη μαρτυρία. Μίλησαν για λεξιπενία. Πριν από λίγα χρόνια ο Μποστ με εκείνο το ιδιοφυές χιούμορ του, παραποιώντας τις εκφράσεις, δημιουργούσε γέλιο. Σήμερα αυτό δεν προκαλεί γέλιο γιατί κοντεύει να γίνει μόνιμη κατάσταση. Είναι το αποτέλεσμα της Παιδείας. 'Οταν τελειόφοιτος ιατρικής γράφει "ο διαλείπων πυρετός, του διαλείπων πυρετού, τον διαλείπων πυρετό", όταν στην τηλεόραση, στο ραδιόφωνο ή στον Τύπο ακούει ή βλέπει κανείς "η πλήρη, της πλήρης", τότε έχουμε εκβαρβαρισμό της γλώσσας. Και ένας λαός που χάνει τη γλώσσα του δεν έχει μέλλον. Αν η Ελλάδα στάθηκε σαν έθνος και σαν λαός επί τρεις χιλιάδες χρόνια, αυτό το οφείλει στη γλωσσική της συνέχεια και στην προσήλωσή της στις παραδόσεις.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Κύριε Υπουργέ, το πρώτο μέλημα του προκατόχου του προηγουμένου Υπουργού, του κ. Φατούρου, ήταν η κατάργηση της αξιολόγησης των εκπαιδευτικών. Το πρώτο μέλημα του αμέσως προηγουμένου προκατόχου σας, ήταν η κατάργηση της αξιολόγησης των εκπαιδευομένων, δηλαδή των μαθητών. Είναι δυνατόν να πάει μπροστά η εκπαίδευση όταν δεν υπάρχει η αξιολόγηση διδασκόντων και διδασκομένων; Ακόμη θα συνεχίσει να μας διακατέχει το σύνδρομο "των αιματοβαμμένων γραπτών"; 'Ολοι έχουμε παιδιά και εγγόνια. Αν δείτε ποια εικόνα παρουσιάζουν σήμερα θα απελπιστείτε.

Χάρηκα με τα όσα είπατε για την προσχολική αγωγή, γιατί όταν ρώτησαν κορυφαίο διανοητή, πώς μπορεί να βελτιωθεί η κατάσταση στα πανεπιστήμια, είπε ότι αν θέλουμε να βελτιώσουμε την κατάσταση στα πανεπιστήμια, πρέπει να κάνουμε καλή προσχολική αγωγή.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε συνάδελφε, ολοκληρώστε.

ΚΩΝΣΤΑΝΤΙΝΟΣ ΣΗΜΑΙΟΦΟΡΙΔΗΣ: Σήμερα στη μεν πρωτοβάθμια εκπαίδευση με τις αλληλοεπικαλύψεις σπαταλάται και χρόνος και δεν επικεντρώνεται το πρόβλημα στην κριτική καλλιέργεια του παιδιού, το δε λύκειο είναι διαλυμένο, έτσι όπως κατάντησε προθάλαμος των εισιτηρίων εξετάσεων του πανεπιστημίου. Και ενώ θα έπρεπε να είναι η ραχοκοκκαλιά του εκπαιδευτικού μας συστήματος, έχει διαλυθεί στην κυριολεξία.

Απέναντι σ'αυτά τα καυτά προβλήματα ποια γραμμή θα ακολουθήσετε; Ποιο στίγμα θα δώσετε; Θα συνεχίσετε με αυτήν τη φοβία σε ό,τι σημαίνει η αξιολόγηση ή θα δώσετε το στίγμα για να αξιολογούνται και εκπαιδευόμενοι και εκπαιδεύοντες για να ανατείλουν καλύτερες μέρες για την εκπαίδευση;

ΠΡΟΕΔΡΕΥΩΝ (Λουκάς Αποστολίδης): Θα παρακαλέσω τους επόμενους ομιλητές να αυτοπεριοριστούν στο χρόνο τους.

Ο κ. Μπρατάκος έχει το λόγο.

ΑΓΓΕΛΟΣ ΜΠΡΑΤΑΚΟΣ: Κύριε Πρόεδρε, άκουσα έκπληκτος τον κύριο Υπουργό να απαντά στην επερώτησή μας. Δυστυχώς, ενεφανίσθη εδώ ο κύριος Υπουργός ως να μην ησχολείτο τόσα χρόνια με την πολιτική. Το ΠΑ.ΣΟ.Κ. κυβερνά από το 1981 μέχρι σήμερα περίπου 12 ή 13 χρόνια και έπρεπε να έχει διαμορφωμένη πολιτική στα μεγάλα προβλήματα που απασχολούν την Παιδεία.

Βεβαίως δέχομαι ότι είστε χθεσινός Υπουργός στο Υπουργείο Παιδείας και θα βάλετε την προσωπική σας σφραγίδα στα μεγάλα αυτά θέματα. 'Ομως,οι πολιτικές του Κόμματός σας στα μεγάλα θέματα, έπρεπε να υπήρχαν και να υπάρχουν, και αυτές έπρεπε να μας εκφράσετε εδώ πέρα και όχι τις διαδικασίες, με τις οποίες θα αντιμετωπίσετε τα προβλήματα της Παιδείας, μετά από τόσα χρόνια που κυβερνάτε τον Τόπο.

Είπατε ότι για τα Τ.Ε.Ι. ότι θα φέρετε νομοσχέδιο στη Βουλή. Δε μας λέτε, όμως, ποια είναι η φιλοσοφία που θα ακολουθήσετε στα προβλήματα που τα απασχολούν, ποια είναι η πολιτική σας επί του θεσμικού προβλήματος των Τ.Ε.Ι. Αν δε λύσετε, κύριε Υπουργέ, αυτά τα θεσμικά προβλήματα, καθημερινά θα προκύπτουν ζητήματα, που θα αποτελούν αγκάθια και πρέπει να ξέρετε πως όλα τα προβλήματα έχουν τη σημασία τους. Εκείνο που πιθανόν να δημιουργήσει έκρηξη και επανάσταση στο χώρο της Παιδείας, είναι το θεσμικό πρόβλημα που απασχολεί, επαναλαμβάνω, τα Τ.Ε.Ι.

Το 1995 δόθηκε το δικαίωμα για μεταπτυχιακές σπουδές στους απόφοιτους των Α.Ε.Ι και Τ.Ε.Ι. Το ΔΙ.ΚΑ.Τ.Σ.Α δεν αναγνωρίζει τις μεταπτυχιακές σπουδές των αποφοίτων των Τ.Ε.Ι. και εδώ μπαίνει το ερώτημα τι θα κάνετε αν δε λύσετε πρώτα το θεσμικό πρόβλημα. Τι απάντηση θα δώσετε;

Δεν ακούστηκε στην αίθουσα αυτή κάτι που να αναφέρεται στο θεσμό της επαγγελματικής κατάρτισης. Χιλιάδες παιδιά φοιτούν σήμερα στα Ι.Ε.Κ., ένας θεσμός αναγκαίος, που το ΠΑ.ΣΟ.Κ. τον πολέμησε στην αρχή, αλλά αναγκάστηκε να τον ενστερνιστεί στη συνέχεια, γιατί διεπίστωσε τις ανάγκες που υπάρχουν. Πάντως το πρώτο μέλημά σας για τα Ι.Ε.Κ. πρέπει να είναι η σωστή λειτουργία τους, είτε είναι κρατικά είτε όχι, που θα στηρίζεται στη θέσπιση και στην τήρηση αυστηρών προδιαγραφών ίδρυσης και λειτουργίας τους. Ο ΟΕΕΚ, ο αρμόδιος κρατικός φορέας, έχει κάνει επιθεωρήσεις και έχει βρει πολλά από αυτά να λειτουργούν πλημμελώς. Το Υπουργείο Παιδείας εδώ και καιρό δεν έχει δώσει καμία απάντηση στις καταγγελίες που έχει κάνει το αρμόδιο όργανο, για να μην σας πω ότι αυξήσατε τον αριθμό των εισακτέων στα Ι.Ε.Κ. χωρίς καμία αντιμετώπιση της υλικοτεχνικής υποδομής και του διδακτικού προσωπικού.

Αυτά όλα δείχνουν αδιαφορία σε ένα μεγάλο θεσμό, ο οποίος θα βοηθήσει στην κατάρτιση των εργαζομένων και δυστυχώς το Υπουργείο Παιδείας δεν κάνει τίποτα. Υποβάθμισε το συγκεκριμένο θεσμό, που θα μπορούσε να δώσει λύσεις σε θέματα κατάρτισης των εργαζομένων.

ΠΡΟΕΔΡΕΥΩΝ (Λουκάς Αποστολίδης): Ο κ. Παυλόπουλος έχει το λόγο.

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα ήθελα να πω πρώτα δύο λόγια σχετικά με τα όσα είπε ο Κοινοβουλευτικός Εκπρόσωπος του ΠΑ.ΣΟ.Κ., ο κ.Γεωργακόπουλος. Δεν περίμενα να μη θυμάται πόσες, ποιες θέσεις και με ποιες ευκαιρίες, είχε πάρει η Νέα Δημοκρατία για τα θέματα της Παιδείας πριν από τον Ιούνιο. Θα ήθελα να τονίσω ακόμα, ότι θα έπαιρνε και άλλες θέσεις. Αλλά θυμάστε με ποιους όρους και με ποιο τρόπο έκλεισε η Βουλή τον Ιούνιο, στερώντας από τη Νέα Δημοκρατία ακόμα και μία προ ημερησίας διατάξεως συζήτηση. Και θυμάστε τη ρητή διαβεβαίωση του Πρωθυπουργού ότι η Βουλή θα επανερχόταν κανονικά στα καθήκοντά της το μήνα Οκτώβριο.

Επομένως, η Νέα Δημοκρατία δεν ήταν υποχρεωμένη να μην πιστέψει σ' αυτά που ο Πρωθυπουργός έλεγε την εποχή εκείνη και να μην επιφυλάξει σ' αυτή το δικαίωμα να ασκήσει τον κοινοβουλευτικό έλεγχο για την Παιδεία, όταν επρόκειτο να έρθει η ώρα.

Δεν είναι, όμως, του παρόντος να κάνουμε αυτού του είδους τον απολογισμό. Τον έκανα μόνο και μόνο, δεδομένου ότι ο κ. Γεωργακόπουλος έθεσε εκείνος το ζήτημα.

Θα ήθελα επίσης, να επισημάνω προς τον Υπουργό Παιδείας τον κ. Αρσένη, ότι ο λόγος για τον οποίο η Νέα Δημοκρατία έσπευσε να καταθέσει αυτήν την επερώτηση αυτήν την ώρα, δεν είναι γιατί θέλει να μεμφθεί μια πολιτική, η οποία ασκήθηκε. Αλλά θέλει να μεμφθεί το γεγονός ότι δεν ασκήθηκε καμία πολιτική ως σήμερα. Και το ότι αυτά τα τρία χρόνια, τα οποία πέρασαν πριν από τις εκλογές, ήταν χρόνια χαμένων ευκαιριών, χρόνια ενός διαλόγου χωρίς τέρμα, χρόνια στα οποία η διαδικασία χρησιμοποιήθηκε για να συγκαλύψει την ουσία. Και αυτό που θέλει να επισημάνει η Νέα Δημοκρατία με την επερώτηση την οποία κατέθεσε, είναι ότι δίνεται μία ευκαιρία στον κύριο Υπουργό, τον κ. Αρσένη, να μην επαναλάβει τα λάθη του παρελθόντος και να εξιλεωθεί η Κυβέρνηση για όσα συνέβησαν.

Θα ήθελα να πω στον κύριο Υπουργό το εξής: Είναι γνωστό ότι από εδώ και πέρα πολλά πράγματα πρέπει να γίνουν και πολλά πράγματα χρειάζονται πολύ χρόνο. Μπορείτε, όμως, να κάνετε λίγα πράγματα για τα πανεπιστήμια αμέσως, τώρα, αποφορτίζοντας το κλίμα που υπάρχει και διευκολύνοντας την ανώτατη εκπαίδευση.

Θα πω, κύριε Υπουργέ, δυο πράγματα.

Είναι, πρώτον, το θέμα των μεταπτυχιακών σπουδών. Είναι ο μόνος τρόπος να γίνει έρευνα στο πανεπιστήμιο. Δώστε έμφαση στο θέμα των μεταπτυχιακών σπουδών. Είναι η μόνη διέξοδος. Γιατί άλλη έρευνα με τόσο αριθμό φοιτητών δεν μπορεί να γίνει. Η προτεραιτότητα στις μεταπτυχιακές μπορεί πραγματικά να δώσει αυτή τη διέξοδο στην ανάπτυξη της έρευνας.

Είναι και ένα δεύτερο, κύριε Υπουργέ, το οποίο θα δώσει ελπίδα σε πολύ κόσμο. Το τόνισα και πριν, στην πρωτολογία μου. Είναι το θέμα του ανοίγματος των πυλών του πανεπιστημίου σε νέο διδακτικό προσωπικό. Χρόνια ολόκληρα συνοθούνται έξω από τις πόρτες του πανεπιστημίου υποψήφιοι, οι οποίοι δεν έχουν στον ήλιο μοίρα. Και αυτό έχει επιπτώσεις σ' αυτούς που πρόκειται να πάνε για μεταπτυχιακές σπουδές. Δεν πηγαίνουν πια λαμπροί φοιτητές για μεταπτυχιακές σπουδές. Διότι δεν έχουν ελπίδα να χτυπήσουν κάποτε την πόρτα του πανεπιστημίου. Κάτι που είναι μια ευγενής φιλοδοξία.

Είναι δυο θέματα, που μπορείτε να τα λύσετε αμέσως και θα ήταν μια πρωτοβουλία, που θα είχε άμεσες και αγαθές επιπτώσεις στο σύστημα της Παιδείας.

Ευχαριστώ για την ανοχή, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Ευχαριστούμε τον κ. Παυλόπουλο.

Ο κύριος Υπουργός έχει το λόγο για δεκαπέντε λεπτά.

ΓΕΡΑΣΙΜΟΣ ΑΡΣΕΝΗΣ (Υπ.Εθνικής Παιδείας και Θρησκευμάτων): Κύριε Πρόεδρε, όπως είχα προβλέψει, η συζήτηση, ευτυχώς θα έλεγα, εξελίχθηκε σε μία συζήτηση επί των θεμάτων της Παιδείας. Επιμένω, μετά από αυτά που άκουσα, ότι δεν υπήρχε ζωτικός χώρος για την Αξιωματική Αντιπολίτευση να υποβάλει επερώτηση και να ασκήσει έλεγχο και κριτική στην Κυβέρνηση, μετά τις εκλογές, για το κυβερνητικό έργο στο χώρο της Παιδείας. Δεν αναφέρθηκα με λεπτομέρειες στην κριτική που προσπάθησαν μερικοί συνάδελφοι να ασκήσουν σε αποφάσεις που πάρθηκαν λίγο πριν από τις εκλογές ή αμέσως μετά τις εκλογές γιατί ήθελα, και επιμένω σ' αυτό, να στρέψω την προσοχή προς τα εμπρός.

Δε θέλω, όμως, να παρεξηγηθεί η στάση μου αυτή. Δε θέλω να αποκόψω το τι γίνεται από εδώ και πέρα από μία συνέχεια της κυβερνητικής πολιτικής του ΠΑ.ΣΟ.Κ. Αυτό που κάνουμε σήμερα, το πρόγραμμα που παρουσιάζουμε, οι προγραμματικές μας δηλώσεις, το έργο το οποίο θα ακολουθήσουμε βασίζεται στο έργο της προηγούμενης κυβέρνησης του ΠΑ.ΣΟ.Κ. Δε χρειάζεται να μπω σε λεπτομέρειες, αλλά θα πρέπει να αναφέρω μερικά χαρακτηριστικά της προηγούμενης πολιτικής και του κυβερνητικού έργου.

Οι δαπάνες για την Παιδεία ήταν πράγματι πολύ χαμηλές το 1992. Αν δούμε τις δαπάνες για την Παιδεία, θα δούμε ότι υπερδιπλασιάστηκαν μεταξύ του 1992 και του 1996. 'Εγινε, λοιπόν, μια σημαντική πρόοδος στο χώρο της χρηματοδότησης της Παιδείας και τα έργα που χρηματοδοτήθηκαν στα πλαίσια των προϋπολογισμών 1993, 1994, 1995 και 1996 είναι σημαντικά. Δώσαμε έναν απολογισμό αυτού του έργου. Θα μου επιτρέψετε να πω ότι και αυτό το έργο παρουσιάστηκε στον Ελληνικό Λαό και κριθήκαμε από αυτόν στις εθνικές εκλογές. Πόσες φορές θα πρέπει να πηγαίνουμε πίσω στο παρελθόν και πόσο χρόνο έχουμε στη διάθεσή μας να παρελθοντολογούμε; Και γιατί δεν πρέπει, από δω και πέρα, να στρέψουμε την προσοχή μας, όχι στο τι έγινε στο παρελθόν -πράγματα τα οποία κρίθηκαν στο κάτω-κάτω και με τις εθνικές εκλογές- αλλά στο τι πρέπει να γίνει από δω και πέρα;

'Ετσι, το έργο μας είναι συνέχεια της προηγούμενης Κυβέρνησης. Φυσικά θα πρέπει να πάρουμε -και παίρνουμε- τα διορθωτικά μέτρα, όταν βλέπουμε ότι αντικειμενικές συνθήκες στη ζωή και στην κοινωνία επιβάλλουν διορθωτικές κινήσεις. Αλλά, φυσικά, θα συνεχίσουμε τους θεσμούς του Ανοιχτού Πανεπιστημίου, το Εθνικό Κεφάλαιο για την Παιδεία και τις άλλες ρυθμίσεις στις οποίες αναφέρθηκαν οι συνάδελφοι.

Το βασικό μήνυμα, που ήθελα να περάσω στους συναδέλφους σήμερα, ήταν αυτό: 'Οτι πρέπει όλοι να αναγνωρίσουμε ότι, από δω και πέρα, στις νέες συνθήκες και τις προκλήσεις που αντιμετωπίζει η Χώρα μας, πρέπει να δούμε το θέμα της Παιδείας σε μια άλλη βάση. Χρειαζόμαστε πάνω απ' όλα ένα μεσοπρόθεσμο πρόγραμμα εκπαιδευτικής σύγκλισης στα ευρωπαϊκά δεδομένα. Και για να γίνει αυτό χρειάζεται -επαναλαμβάνω- και ευρύτατη κοινωνική, αλλά και ευρύτατη πολιτική συναίνεση.

Δεν πήρα συγκεκριμένη θέση σήμερα για ορισμένα ζητήματα που βάλατε γιατί δεν ήταν ζητήματα της επερώτησης. Αν, όμως, τα Κόμματα επιθυμούν, ευχαρίστως να έχουμε μια συζήτηση προ ημερησίας διατάξεως για την Παιδεία, οπότε τα θέματα και το πρόγραμμα της Παιδείας μπορούν να αναλυθούν.

Δεν είναι, κύριοι συνάδελφοι, ότι δεν έχω απόψεις για συγκεκριμένα θέματα, αλλά βρίσκομαι σε ένα στάδιο συζητήσεων γι' αυτά τα θέματα και δεν κρίνω ότι είναι σκόπιμο σήμερα στη Βουλη να ανακοινώσω μέτρα, διότι δεν έχει, ακριβώς, προηγηθεί ο διάλογος για τον οποίο μίλησα. Ξεκίνησα κάτι, που νομίζω ότι είναι χρήσιμο. 'Εχω ανοίξει ένα διάλογο και συζητήσεις με όλους τους προκατόχους μου στο Υπουργείο Παιδείας, όλους τους Υπουργούς, όλων των κυβερνήσεων, που προέρχονται από τη Συμπολίτευση ή την Αντιπολίτευση, γιατί θέλω να καταγράψω τη δική τους εμπειρία και τις δικές τους προσωπικές απόψεις.

'Εχω ανοίξει ένα διάλογο με τους φορείς στο εκπαιδευτικό σύστημα, ο οποιός θέλω να προχωρήσει.Θέλω, επίσης, να κάνω και το επόμενο βήμα και να συζητήσω και με τα Κόμματα πάνω σε ορισμένες σκέψεις για μεταρρυθμίσεις στο χώρο της Παιδείας. 'Οταν θα έχουν ωριμάσει οι συνθήκες μετά από αυτόν το διάλογο, η Κυβέρνηση θα είναι έτοιμη να έρθει στη Βουλη και να προτείνει κάτι που δε θα ξαφνιάσει κανέναν, γιατί θα είναι κάτι το οποίο ήταν αντικείμενο διαλόγου και ελπίζω να είναι και αντικείμενο ευρύτατης συναίνεσης.

Αυτό ήταν το βασικό μήνυμα που ήθελα να μεταφέρω. Το λέω αυτό γιατί πραγματικά πιστεύω ότι η προτεραιότητα του 'Εθνους είναι στην Παιδεία και για την Παιδεία θα πρέπει να έχουμε συγκλίνουσες απόψεις. Και οι μεταρρυθμίσεις τις οποίες πρέπει να τολμήσουμε, πρέπει να έχουν ευρύτατη στήριξη.

Τώρα, πάνω σε συγκεκριμένα θέματα έγιναν ορισμένα γενικά σχόλια. 

Νομίζω ότι όλοι συμφωνούμε, ότι για την Παιδεία χρειάζεται να διαθέσουμε πόρους κατά προτεραιότητα. Είπα ότι σε τελευταία ανάλυση, ως κοινωνία, δαπανούμε τον ευρωπαϊκό μέσο όρο, η κατανομή, όμως, αυτών των πόρων δεν είναι ικανοποιητική. Επιβάλλουμε στην οικογένεια υψηλές δαπάνες για την Παιδεία, φροντιστήρια κ.λ.π. Θέλουμε να έχουμε ένα υψηλό ποσοστό πόρων για την Παιδεία, τον ευρωπαϊκό μέσο όρο -αν θέλετε- το 6%, αλλά με μια συνδρομή του δημόσιου τομέα που θα ελαφρύνει τον οικογενειακό προϋπολογισμό. Γιατί νομίζω ότι υπάρχει γενική άποψη συναίνεσης στο θέμα αυτό, ότι πρέπει να προστατεύσουμε, να προωθήσουμε, το δωρεάν και δημόσιο χαρακτήρα της εκπαίδευσής μας.

( Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ )

Για την πρωτοβάθμια και δευτεροβάθμια εκπαίδευση πολλές παρατηρήσεις που έγιναν από τους συναδέλφους είναι παρατηρήσεις τις οποίες καταχωρούμε και με πολλές συμφωνώ. Θα ήθελα να εντοπίσω ένα πρόβλημα το οποίο είναι πρακτικό, αλλά είναι πολύ σημαντικό. Υπάρχουν, πράγματι, πόροι και σας είπα ότι στο επενδυτικό πρόγραμμα έχουμε 360 δισ. δρχ. για κτιριακό πρόγραμμα, για τα σχολεία. Στην πρωτολογία μου, νομίζω ότι είπα 340 δισ., αλλά ο ακριβής αριθμός είναι 360 δισεκατομμύρια. Πόροι, λοιπόν, υπάρχουν και σε ορισμένες περιοχές το κτιριακό πρόγραμμα έχει προχωρήσει ικανοποιητικότατα. Τα σχολεία, σε πολλές επαρχίες, είναι υψηλής ποιότητας, λειτουργούν με μια βάρδια. Μεγάλα προβλήματα, όμως, έχουμε στα αστικά κέντρα. Και το πρόβλημα στα αστικά κέντρα δεν είναι τόσο οι χρηματικοί πόροι, αλλά είναι η διαδικασία απαλλοτρίωσης. Ιδίως σε περιοχές που είναι κτισμένες πολύ πυκνά, η αξία της γης είναι υψηλή και οι απαλλοτριώσεις πολύ δύσκολες.

Είναι ένα σημαντικό θέμα που πρέπει να το αντιμετωπίσουμε και με εναλλακτικούς τρόπους. Υπάρχουν κάποιες σκέψεις γι'αυτό το θέμα και νομίζω ότι είναι ένα πρόβλημα που πρέπει να ξεπεράσουμε, γιατί δε θα μπορέσουμε ν'αναπτύξουμε ένα σύγχρονο πρόγραμμα εκπαίδευσης, όταν δεν έχουμε τα κατάλληλα κτίρια και τους εξοπλισμούς.

'Ολοι συμφωνούμε, ότι για να έχουμε αναβαθμισμένη εκπαίδευση, πρέπει να αναβαθμιστεί ο ρόλος του εκπαιδευτή. Και το πρόβλημα της πρόσληψης,της εκπαίδευσης, της επιμόρφωσης και της αξιολόγησης των εκπαιδευτών, είναι ένα πρόβλημα που υπογραμμίστηκε από πολλούς από εσάς. Το υπογραμμίζουμε και εμείς: είναι ένα θέμα που πρέπει να το αντιμετωπίσουμε με θάρρος, με συναίνεση και θα πρέπει να πείσουμε και τους φορείς στο εκπαιδευτικό σύστημα ότι έχει έλθει η στιγμή για μια πιο αξιοκρατική, διαφανή αντιμετώπιση αυτού του προβλήματος.

Φυσικά, αναβάθμιση των εκπαιδευτικών σημαίνει αναγνώριση και των μισθολογικών προβλημάτων που αντιμετωπίζουμε σ'αυτόν τον τομέα. Παρά το γεγονός ότι, στο δημόσιο τομέα, έχουμε, στα πλαίσια της δημοσιονομικής πειθαρχίας, περιορισμούς, νομίζω ότι το όλως εξαίρετο καθεστώς κάτω από το οποίο λειτουργούν οι εκπαιδευτικοί έχει τύχει αναγνωρίσεως και από τους συναδέλφους στη Βουλή. 'Εχω δεσμευθεί να συνεχίσω το διάλογο με τους φορείς στον εκπαιδευτικό τομέα και θα φέρω συγκεκριμένες προτάσεις στο Κοινοβούλιο, όταν θα έχουν ωριμάσει οι συνθήκες και τα συμπεράσματα αυτού του διαλόγου.

'Οσον αφορά τα Πανεπιστήμια, η εμπειρία όλων αυτών των ετών είναι ότι ο περιορισμένος αριθμός εισαγωγής φοιτητών στα Πανεπιστήμια, με τις Γενικές Εξετάσεις, δημιουργεί προβλήματα και στους φοιτητές και στα Πανεπιστήμια. Το γεγονός ότι η αγορά αντιμετωπίζει και από μόνη της, λύνει αυτά τα προβλήματα, καθώς και το ότι έχουμε τριάντα χιλιάδες φοιτητές στο εξωτερικό, σημαίνει ότι ο κλειστός αριθμός δε βοηθά σε τιποτα.

Χρειάζεται, λοιπόν, να προχωρήσουμε βαθμιαία σε μια σημαντική αναβάθμιση της υποδομής των ελληνικών Πανεπιστημίων, για να μπορούν να υποδεχθούν αποτελεσματικά και ικανοποιητικά και για να δώσουν αναβαθμισμένη Παιδεία στους 'Ελληνες φοιτητές.

Γι' αυτό είπαμε, στις προγραμματικές μας δηλώσεις, ότι προσβλέπουμε σε ένα σύστημα που βαθμιαία και μεσοπρόθεσμα θα οδηγήσει στην κατάργηση των πανελληνίων εξετάσεων και στην ελεύθερη εισαγωγή στα Πανεπιστήμια. Είναι κάτι που θα πάρει χρόνο. Και αυτό θα πρέπει να αναπτυχθεί, όμως, με μια παράλληλη ανάπτυξη της Τεχνικής Παιδείας και των Τεχνολογικών Λυκείων.

'Οσον αφορά τα Πανεπιστήμια και την εξέλιξη του διδακτικού προσωπικού, έχουμε ήδη εισέλθει σε διάλογο. 'Εχουμε δεχθεί ότι θα γίνει αμέσως η άρση της τροπολογίας που πέρασε το καλοκαίρι, και ότι θα αντιμετωπίσουμε το θέμα της εξέλιξης του διδακτικού επιστημονικού προσωπικού των Ανωτάτων Εκπαιδευτικών Ιδρυμάτων, στα πλαίσια ενός νομοσχεδίου, που θα καταθέσουμε, όπως είπα στην πρωτολογία μου, στη Βουλή τον Ιανουάριο ή το Φεβρουάριο.

'Οσον αφορά τα Τ.Ε.Ι., επανέρχομαι σε αυτό που είπα στην πρωτολογία μου, ότι έχει προχωρήσει η προετοιμασία ενός νομοσχεδίου, που δίνει απάντηση στα ερωτήματα τα οποία θέσατε για το ρόλο των Τ.Ε.Ι. ως τεχνολογικά εκπαιδευτήρια στην τριτοβάθμια εκπαίδευση.

Θα ήθελα, όμως, να παρατηρήσω, ότι ορισμένα ζητήματα που βάλατε έχουν ήδη λυθεί με νόμο που πέρασε το 1995. Με αυτόν το νόμο δόθηκε η δυνατότητα στους πτυχιούχους των Τ.Ε.Ι., να πραγματοποιούν μεταπτυχιακές σπουδές στα Ανώτατα Εκπαιδευτικά Ιδρύματα.

ΑΓΓΕΛΟΣ ΜΠΡΑΤΑΚΟΣ: Το ΔΙ.ΚΑ.Τ.Σ.Α. στις αιτήσεις των πτυχιούχων μεταπτυχιακού τιτλου (MASTER) απαντούσε αρνητικά. Μετά την ψήφιση του νόμου, όμως, έπαψε να απαντά, ούτε αρνητικά ούτε θετικά. Επομένως, παραμένει η μη αναγνώριση των πτυχίων.

ΓΕΡΑΣΙΜΟΣ ΑΡΣΕΝΗΣ(Υπ. Εθνικής Παιδείας και Θρησκευμάτων): Το θέμα είναι ο νόμος τι αναγνωρίζει. Το τι θα γίνει με το ΔΙ.ΚΑ.Τ.Σ.Α., θα το αντιμετωπίσουμε. Αυτό είναι διοικητικό θέμα.

Δεύτερον, αντιμετωπίστηκε, πάλι με τον ίδιο νόμο, το πρόβλημα της αναγνώρισης τιτλου μεταπτυχιακών σπουδών των πτυχιούχων Τ.Ε.Ι., που πραγματοποιήθηκαν και θα πραγματοποιούνται στην αλλοδαπή. Αυτές είναι οι διατάξεις του νόμου. Εσείς αναφερθήκατε σε ορισμένες αποφάσεις του ΔΙΚΑΤΣΑ.

ΑΓΓΕΛΟΣ ΜΠΡΑΤΑΚΟΣ: Μου επιτρέπετε να κάνω μια ενημέρωση, κύριε Υπουργέ;

ΠΡΟΕΔΡΕΥΩΝ(Παναγιώτης Σγουρίδης): 'Οχι, κύριε Μπρατάκο, δε χρειάζεται. Την ενημέρωση έπρεπε να την κάνετε την ώρα που είχατε το δικαίωμα να μιλήσετε.

ΓΕΡΑΣΙΜΟΣ ΑΡΣΕΝΗΣ(Υπ. Εθνικής Παιδείας και Θρησκευμάτων): Ο κ. Μπρατάκος αναφέρθηκε σε αποφάσεις του ΔΙ.ΚΑ.Τ.Σ.Α. Εγώ ανέφερα ποια είναι η κείμενη νομοθεσία και ποια ήταν η πρόθεση του νομοθέτη και η πρόθεση της Κυβέρνησης.

ΑΓΓΕΛΟΣ ΜΠΡΑΤΑΚΟΣ: Επιτρέψτε μου διακοπή, κύριε Υπουργέ.

ΠΡΟΕΔΡΕΥΩΝ(Παναγιώτης Σγουρίδης): Ορίστε, κύριε Μπρατάκο.

ΑΓΓΕΛΟΣ ΜΠΡΑΤΑΚΟΣ: Υπάρχει πράγματι ο νόμος. Ποια είναι η διαφορά; 'Οτι μέχρι προτινος, πριν ψηφιστεί ο νόμος, το ΔΙ.ΚΑ.Τ.Σ.Α απαντούσε αρνητικά και δεν αναγνώριζε. 'Οταν ψηφίστηκε ο νόμος, τι έκανε; Δεν απαντά αρνητικά, αλλά δεν απαντά καθόλου.

ΓΕΡΑΣΙΜΟΣ ΑΡΣΕΝΗΣ(Υπ. Εθνικής Παιδείας και Θρησκευμάτων): Αναφέρεσθε σε κάτι που ανάγεται στο θέμα της διοικητικής ευθύνης και, αν θέλετε, θα το συζητήσουμε οι δυο μας και θα σας πω τι θα γίνει. Εγώ σας είπα τι λέει ο νόμος. Δεν είναι ζήτημα πολιτικής βούλησης ή πολιτικής τοποθέτησης.

Τέλος, κύριε Πρόεδρε, για να κλείσω, γιατι είναι και περασμένη η ώρα, θα ήθελα να ευχαριστήσω όλους τους συναδέλφους που πήραν μέρος σε αυτήν τη συζήτηση. Πραγματικά, ακούσαμε πολύ χρήσιμες τοποθετήσεις, που δημιουργούν, πράγματι, τη βάση για έναν περαιτέρω διάλογο, γιατί, αν και τα προβλήματα είναι σημαντικά, δε θέλω να τα υποτιμήσω. Νομίζω ότι υπάρχει πολιτική βούληση από όλες τις Πλευρές. Μπορούμε να καταλήξουμε σε ένα μεσοπρόθεσμο πρόγραμμα μεταρρύθμισης για την Παιδεία, που έχει ανάγκη ο Τόπος μας.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης):Η κα Μπενάκη έχει το λόγο να τριτολογήσει για πέντε λεπτά.

ΑΝΝΑ ΜΠΕΝΑΚΗ-ΨΑΡΟΥΔΑ:Κύριε Πρόεδρε, παρά τα παράπονα του κυρίου Υπουργού και την ένστασή του, ότι κακώς υποβάλαμε τώρα αυτήν την επερώτηση, η αίσθησή μου είναι ότι τελικά έμεινε και ο κύριος Υπουργός ευχαριστημένος από το ότι τώρα την καταθέσαμε και έγινε αυτή η συζήτηση.

Νομίζω ότι ήταν καθήκον μας, το οποίο βγήκε σε καλό, διότι ακούσαμε τις τοποθετήσεις του κυρίου Υπουργού και τις εξηγήσεις που έδωσε στον προβληματισμό μας. Αν υποβάλαμε αυτήν την επερώτηση τώρα, είναι διότι είχαμε τις αφορμές. Είχαμε το θέμα του Εθνικού Απολυτηρίου, δηλαδή την αγωνία των παιδιών του Λυκείου, ποιο σύστημα θα ισχύσει -αυτό το θέμα δεν μπορούσαμε να το θέσουμε το Μάϊο- είχαμε την τρέχουσα απεργία των πανεπιστημιακών ιδρυμάτων και την ανάγκη επείγουσας παρέμβασης -άρα και αυτό το θέμα δεν μπορούσαμε να το αφήσουμε μέχρι το Μάϊο- και γενικά η αρχή του σχολικού έτους πάντα συνδυάζεται με μία επερώτηση, διότι τότε αναδεικνύονται εντονότερα τα προβλήματα της Παιδείας.

Εν πάση περιπτώσει, δώσαμε την ευκαιρία στον κύριο Υπουργό να τοποθετηθεί, να μας μεταφέρει τις προθέσεις του και τα σχέδιά του, και σημειώσαμε με μεγάλη προσοχή, κύριε Υπουργέ, αυτά που είπατε, διότι θα μας ξανακούσετε, εάν αυτά τα πράγματα δε γίνουν. Δηλαδή, αν δε δούμε να αρχίζει ένας συστηματικός διάλογος για τα θέματα που θέλετε να διερευνήσετε, εάν δε δούμε κάποια λύση στο μισθολογικό πρόβλημα των εκπαιδευτικών και ιδιαίτερα των πανεπιστημιακών, με τον Προϋπολογισμό που κατατίθεται, εάν δε δούμε μέτρα αναβάθμισης της υποδομής των Α.Ε.Ι., που υποσχεθήκατε -και πολύ καλά κάνατε- εάν δε δούμε μέχρι τις 15 Δεκεμβρίου την ανάκληση της τροπολογίας για το Δ.Ε.Π. και αν δε δούμε τον Ιανουάριο, όπως είπατε, ή το πολύ το Φεβρουάριο, νομοσχέδιο που θα κατοχυρώνει την εξέλιξη των μελών Δ.Ε.Π.

Βλέπετε ότι κάναμε και εμείς πολύ καλή αξιοποίηση των όσων είπατε και δηλώνουμε οπωσδήποτε την καλή μας διάθεση και την πρόθεσή μας να βοηθήσουμε σε όλα τα θέματα που αφορούν την Παιδεία.

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θέλετε να προσθέσετε κάτι;

ΓΕΡΑΣΙΜΟΣ ΑΡΣΕΝΗΣ (Υπ. Εθνικής Παιδείας και Θρησκευμάτων):'Οχι, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της επερωτήσεως των Βουλευτών κ. Βασιλείου Κοντογιαννοπούλου, Κωνσταντίνου Σημαιοφορίδη, 'Αγγελου Μπρατάκου, Προκόπιου Παυλόπουλου και της Βουλευτού κας 'Αννας Μπενάκη Ψαρούδα κατά του Υπουργού Εθνικής Παιδείας και Θρησκευμάτων με αντικείμενο την πολιτική της Κυβέρνησης σε όλες τις βαθμίδες της Παιδείας.

'Εχουν διανεμηθεί τα Πρακτικά της 10ης Οκτωβρίου 1996 και ερωτάται το Σώμα αν τα επικυρώνει.

ΠΟΛΛΟΙ ΒΟΥΛΕΥΤΕΣ:Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης):Συνεπώς, τα Πρακτικά της 10ης Οκτωβρίου 1996 επικυρώθηκαν.

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ:Μάλιστα, μάλιστα.

Με τη συναίνεση του Σώματος και ώρα 22.40' λύεται η συνεδρίαση για αύριο Τετάρτη 23 Οκτωβρίου 1996 και ώρα 18.00' με αντικείμενο εργασιών του Σώματος, επίκαιρες ερωτήσεις πρώτου και δευτέρου κύκλου.

Ο ΠΡΟΕΔΡΟΣ
 ΟΙ ΓΡΑΜΜΑΤΕΙΣ
 











































