ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΚΒ΄

Παρασκευή 4 Μαΐου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας των Βουλευτών κ. Γ. Παπαντωνίου και Γ. Παπαγεωργίου (Ν. Εύβοιας), σελ.
2. Ανακοινώνεται ότι τη συνεδρίαση παρακολουθούν μαθητές από το 9ο Δημοτικό Σχολείο Χανίων, το 6ο Δημοτικό Σχολείο Γλυφάδας και 49ο Δημοτικό Σχολείο Αθηνών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 7 Μαΐου 2007, σελ.
4. Συζήτηση επικαίρων ερωτήσεων:
α) Προς τον Υπουργό Δικαιοσύνης, σχετικά με την ίδρυση μόνιμου Εφετείου στη Χαλκίδα κ.λπ., σελ.
β) Προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων στήριξης των παραγωγών ακτινιδίων του Νομού Άρτας κ.λπ., σελ.
γ) Προς τον Υπουργό Δημόσιας Τάξης, σχετικά με την κάλυψη των κενών οργανικών θέσεων στο Πυροσβεστικό Σώμα κ.λπ., σελ.
5. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Δημόσιας Τάξης σχετικά με την πολιτική της Κυβέρνησης για τη δημόσια ασφάλεια, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίων νόμων:
α) Οι Υπουργοί Εμπορικής Ναυτιλίας, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Άμυνας, Ανάπτυξης και Απασχόλησης και Κοινωνικής Προστασίας, Υγείας και Κοινωνικής Αλληλεγγύης και Δικαιοσύνης κατέθεσαν σχέδιο νόμου: «Συνεταιρισμοί θαλάσσιας αλληλασφάλισης και άλλες διατάξεις», σελ.
 β) Οι Υπουργοί Εξωτερικών, Οικονομίας και Οικονομικών κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Γεωργίας σχετικά με την ίδρυση Προξενικών Αρχών», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΚΟΛΙΟΠΑΝΟΣ Θ., σελ.
ΚΟΝΤΟΣ Α., σελ.
ΠΑΠΑΓΕΩΡΓΟΥ Γ. (Ν. Εύβοιας), σελ.
ΠΑΠΑΛΗΓΟΥΡΑΣ Α., σελ.
ΠΟΛΥΔΩΡΑΣ Β., σελ.
ΣΚΥΛΛΑΚΟΣ Α., σελ.

Β. Επί της Επερώτησης:
ΒΛΑΤΗΣ Ι., σελ.
ΕΞΑΡΧΟΣ Β., σελ.
ΚΑΚΛΑΜΑΝΗΣ Α., σελ.
ΚΑΣΤΑΝΙΔΗΣ Χ., σελ.
ΜΑΝΩΛΑΚΗΣ Α., σελ.
ΟΘΩΝΑΣ Ε., σελ.
ΠΑΠΑΔΟΠΟΥΛΟΣ Α., σελ.
ΠΟΛΥΔΩΡΑΣ Β., σελ.
ΣΚΥΛΛΑΚΟΣ Α., σελ.
ΤΑΣΟΥΛΑΣ Κ., σελ.
ΤΡΑΓΑΚΗΣ Ι., σελ.
ΧΑΤΖΗΓΑΚΗΣ Σ., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΚΒ΄
      Παρασκευή 4 Μαΐου 2007
      Αθήνα, σήμερα στις 4 Μαΐου 2007, ημέρα Παρασκευή και ώρα 10.48΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Γεώργιο Παπαγεωργίου, Βουλευτή Ευβοίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Κοινότητα Κουφονησίων Κυκλάδων ζητεί την άμεση χρηματοδότηση των έργων επισκευής του λιμένα των Κουφονησίων.
2) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Δρυμαλίας Νάξου ζητεί να καλυφθούν άμεσα με γιατρούς οι θέσεις των Περιφερειακών Ιατρείων Απεράθου και Κορωνίδας Νάξου.
3) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Τοπική ΄Ενωση Δήμων και Κοινοτήτων Νομού Κυκλάδων ζητεί να υλοποιηθούν από τις αρμόδιες υπηρεσίες του Υπουργείου Εσωτερικών τα έργα για την αντιμετώπιση της λειψυδρίας στο Νομό Κυκλάδων.
4) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Κέας ζητεί την τήρηση των κυκλοφοριακών ρυθμίσεων στο λιμένα Κορησσίας Κέας.
5) Ο Βουλευτής Χανίων κ. ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσε αναφορά με την οποία ο Δήμος Φρε Χανίων ζητεί να συμπεριληφθεί στις κοινοτικές χρηματοδοτήσεις του Δ΄ Κοινοτικού Πλαισίου Στήριξης.
6) Ο Βουλευτής Ευβοίας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Εργατοϋπαλληλικό Κέντρο Ευβοίας ζητεί την ικανοποίηση εργασιακών, οικονομικών και ασφαλιστικών αιτημάτων του.
7) Ο Βουλευτής Θεσσαλονίκης κ. ΣΤΑΥΡΟΣ ΚΑΛΑΦΑΤΗΣ κατέθεσε αναφορά με την οποία το Σωματείο Εργαζομένων Ε.Κ.Α.Β.-2 Θεσσαλονίκης ζητεί την τοποθέτηση γιατρών στο Ε.Κ.Α.Β. Θεσσαλονίκης.
8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ευστάθιος Γκόργκας ζητεί τη διόρθωση των εκτατικών δικαιωμάτων του.
9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ιωάννης Γαϊτανάκης ζητεί την εισαγωγή του στα Τ.Ε.Φ.Α.Α. βάσει του π.δ. 355/83.
10) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Σύλλογος Αποφοίτων Σ.Τ.Υ.Α. ζητεί την άμεση κατάθεση και ψήφιση του νέου μισθολογίου του στρατιωτικού προσωπικού.
11) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία η Ομοσπονδία Συνδικάτων Μεταφορών Ελλάδας ζητεί την αποκατάσταση της νομιμότητας στα ορυχεία της Δ.Ε.Η. Α.Ε. του λιγνιτωρικού κέντρου δυτικής Μακεδονίας.
12) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σκοπευτικός Σύλλογος Εορδαίας Κοζάνης ζητεί να του παραχωρηθεί η προσωρινή χρήση του πεδίου βολής Ασβεστόπετρας στο Δήμο Πτολεμαϊδας Κοζάνης.
13) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία ο Δήμος Μεγαλόπολης Αρκαδίας ζητεί τη μονιμοποίηση των συμβασιούχων της Δ.Ε.Η. του Ενεργειακού Κέντρου Μεγαλόπολης Αρκαδίας.
14) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία ο Αγροτικός Συν/σμός Καστρίου Αρκαδίας ζητεί να αποσταλούν στην περιοχή του ειδικοί επιστήμονες για την οριστική θεραπεία των ασθενειών που πλήττουν τις καλλιέργειες.
15) Ο Βουλευτής Ηλείας κ. ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ κατέθεσε αναφορά με την οποία ο Δήμος Φιγαλείας Ηλείας ζητεί να του χορηγηθεί όχημα για τις ανάγκες του προγράμματος «Βοήθεια στο Σπίτι».
16) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Δήμος Σκιλλούντος Ηλείας ζητεί τη χρηματοδότηση αποπεράτωσης οδικών έργων στην περιοχή του.
17) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Σύνδεσμος Σιφνίων ζητεί τη λειτουργία του εθνικού αθλητικού κέντρου νεότητας Σίφνου, υπό την εποπτεία της Γ.Γ.Α..
18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίοεπισημαίνεται η έλλειψη επιστημονικού προσωπικού στην Παιδούπολη Νεάπολης Λασιθίου.
19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η χρηματοδότηση της κατασκευής του φράγματος Αγίου Ιωάννη Λασιθίου.
20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην καθυστέρηση της κατασκευής της οδού Αγίου Νικολάου έως το Καλό Χωριό Λασιθίου.
21) Οι Βουλευτές Β΄Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία οι συνταξιουχικές οργανώσεις κεντρικής και δυτικής Μακεδονίας ζητούν την άμεση απόσυρση από το Χρηματιστήριο των αποθεματικών των ασφαλιστικών ταμείων.
22) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο Δήμος Τυρνάβου Λάρισας ζητεί την οικονομική ενίσχυση των βρεφονηπιακών και παιδικών σταθμών Τυρνάβου, πέραν της ετήσιας τακτικής επιχορήγησης.
23) Οι Βουλευτές Α΄ Πειραιώς και Λέσβου κ. ΕΛΠΙΔΑ ΠΑΝΤΕΛΑΚΗ και κ. ΣΤΑΥΡΟΣ ΣΚΟΠΕΛΙΤΗΣ αντίστοιχα, κατέθεσαν αναφορά με την οποία ο Σύνδεσμος Συνταξιούχων Τ.Ε.Β.Ε. Νομού Ηρακλείου ζητεί την αύξηση της κατώτερης σύνταξης και τη μείωση της συμμετοχής των συνταξιούχων στα φάρμακα.
24) Ο Βουλευτής Λαρίσης κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Σύλλογος Αποφοίτων Σ.Τ.Υ.Α. ζητεί την άμεση κατάθεση και ψήφιση του νέου μισθολογίου για το στρατιωτικό προσωπικό.
25) Ο Βουλευτής Β΄Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία η ΄Ενωση Πληροφορικών Ελλάδος ζητεί τη λήψη μέτρων για την αντιμετώπιση των επιπτώσεων από τη διακίνηση εγγράφου με παραπλανητικά στοιχεία σχετικά με «πιστοποιητικά πληροφορικής».
26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Λευκασίου Νομού Αχαΐας ζητεί χρηματοδότηση για την αποκατάσταση ζημιών από τα έντονα καιρικά φαινόμενα.
27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Οργανισμός Καλλιτεχνικών Πολιτιστικών Εκδηλώσεων ζητεί να ενημερωθεί για το ύψος της επιχορήγησης που του αναλογεί για το έτος 2007.
28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Προστασίας Περιβάλλοντος Παραλίας Ακράτας ζητεί την επιτάχυνση των διαδικασιών για την κατασκευή του Κεντρικού Αγωγού Μεταφοράς Λυμάτων, από την Αιγείρα έως το Βιολογικό Καθαρισμό του Αιγίου.
29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Εκκλησιαστικό Συμβούλιο του Ενοριακού Ναού Αγίων Τριών Ιεραρχών Δ.Δ. Πορροβίτσας Ακράτας Αχαΐας ζητεί έκτακτη οικονομική ενίσχυση.
30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύνδεσμος Περιβαλλοντικών Οργανώσεων Ευρύτερης Περιοχής Πάτρας ζητεί την τροποποίηση τής από 28/5/1959 υπογραφείσας συμφωνίας μεταξύ της Παγκόσμιας Οργάνωσης Υγείας και της Διεθνούς Ατομικής Ενέργειας.
31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Γ. Τσιμέκας ζητεί να γίνει ειδική ρύθμιση για την εισαγωγή στις στρατιωτικές σχολές των παιδιών που προέρχονται από τρίτεκνες οικογένειες.
32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Αθλητικό Σωματείο «Κεραυνός» Αγίου Βασιλείου Πατρών ζητεί επιχορήγηση για τη δημιουργία αθλητικών εγκαταστάσεων.
33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Επιστημονική Ένωση Τεχνολογικής Εκπαίδευσης Μηχανικών εκφράζει τις παρατηρήσεις της για το σύστημα αμοιβής ιδιωτικών έργων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
	1. Στην με αριθμό πρωτ. 4279/13-2-2007 ερώτηση των Βουλευτών κυρίων Βασιλείου Κεγκέρογλου, Στυλιανού Ματζαπετάκη, Ιωάννη Σκουλά, Εμμανουήλ Στρατάκη και Εμμανουήλ Φραγκιαδουλάκη δόθηκε με το υπ’ αριθμ. Υ/ΙΑ/64/7-3-2007 έγγραφο από τον Υπουργό Επικρατείας η ακόλουθη απάντηση:
      «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. πρωτ. 180/27.2.2007 έγγραφο του εντεταλμένου Συμβούλου της ΕΡΤ-Α.Ε. στο οποίο απαντάται το θιγόμενο στην ερώτησή σας ζήτημα.
      Ο Υπουργός
      ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 4718/23-2-2007 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 85/5-3-2007 έγγραφο από τον Υπουργό Εμπορικής Ναυτιλίας η ακόλουθη απάντηση:
    «Σε απάντηση του με αριθ. πρωτ. 4718/23-02-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Εμμανουήλ. Στρατάκη, που κατατέθηκε στην Βουλή των Ελλήνων, σας γνωρίζουμε τα ακόλουθα:
    1. Πάγια πολιτική του Υ.Ε.Ν. είναι ο συνεχής εκσυγχρονισμός και αναβάθμιση των λιμενικών υποδομών της χώρας, καθώς και η βελτίωση των παρεχόμενων λιμενικών υπηρεσιών. Σημειώνεται ότι το Υ.Ε.Ν., σύμφωνα με την υφιστάμενη νομοθεσία δεν έχει αρμοδιότητα εκτέλεσης δημοσίων έργων, τα οποία εκτελούνται από το Υ.ΠΕ.ΧΩ.Δ.Ε. είτε τις αποκεντρωμένες Υπηρεσίες του ή τις αρμόδιες Υπηρεσίες Νομαρχιακού επιπέδου.
    2. Ειδικά για τα νότια παράλια του νομού Ηρακλείου, σας γνωρίζουμε ότι το έργο «Υποστήριξη μελέτης διερεύνησης ακτομηχανικής και χωροταξικής συμπεριφοράς νοτίων παραλίων Νομού Ηρακλείου για τη διαπίστωση προβλημάτων προσάμμωσης λιμενικών έργων και διάβρωσης ακτών με σκοπό την επιλογή κατάλληλης θέσης για τη δημιουργία νέου εμπορικού λιμένα» περιλαμβάνεται στο ετήσιο Πρόγραμμα Τεχνικής Βοήθειας 2006 του Ε.Π.-Ο.Α.Λ.Α.Α. του Υ.ΠΕ.ΧΩ.Δ.Ε..
    Το Υ.Ε.Ν. έχει ήδη αποστείλει Τεχνικό Δελτίο του εν λόγω έργου στο Ε.Π.-Ο.Α.Λ.Α.Α. του Υ.ΠΕ.ΧΩ.Δ.Ε. και αναμένεται η ένταξή του.
    Παράλληλα με την με αριθμ. Πρωτ. 8221.Τ05/07/07/31-01-2007 απόφαση Υ.Ε.Ν. ορίσθηκαν για το παραπάνω έργο ως Προϊσταμένη Αρχή το Διοικητικό Συμβούλιο του Ο.Λ. Ηρακλείου Α.Ε., με Διευθύνουσα Υπηρεσία την Τεχνική Υπηρεσία του εν λόγω Οργανισμού.
    Ο Υπουργός
    ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
    3. Στην με αριθμό 4257/13-2-2007 ερώτηση του Βουλευτή κ. Αναστασίου Σιδηρόπουλου δόθηκε με το υπ’ αριθμ. 2607/6-3-2007 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 4257/13-02-2007 ερώτηση, που κατατέθηκε στη Βουλή από το Βουλευτή κ. Α. Σιδηρόπουλo, σχετικά με τους εποχικούς εργάτες στις επιχειρήσεις επεξεργασίας αγροκτηνοτροφικών προϊόντων, σας πληροφορούμε τα εξής:
    Α. Με τη διάταξη του άρθρου .24 του Ν.1836/89, που ισχύει για τους απασχολούμενους σε εποχικές επιχειρήσεις, τίθενται ευνοϊκότερες προϋποθέσεις, σε σχέση με τους κοινούς ανέργους, όσον αφορά την επιδότηση λόγω ανεργίας. Συγκεκριμένα αρκούν 100 ημέρες στην ασφάλιση του κλάδου ανεργίας του Οργανισμού Απασχόλησης Εργατικού Δυναμικού (Ο.Α.Ε.Δ.) στο τελευταίο 12μηνο πριν τη λήξη της εργασιακής τους σχέσης.
     Ως εποχικές, σύμφωνα με την ίδια ρύθμιση, θεωρούνται οι επιχειρήσεις που από τη φύση τους, τις καιρικές συνθήκες ή λόγω χρησιμοποιούμενων πρώτων υλών λειτουργούν κατά ημερολογιακό έτος για χρονικό διάστημα μεγαλύτερο από δύο και μικρότερο από εννέα μήνες.
	Σύμφωνα δε με την με αριθμ. 118454/16-6-1989 εγκύκλιο του Ο.Α.Ε.Δ., ως εποχικές θεωρούνται και οι επιχειρήσεις που κατά το διάστημα λειτουργίας τους που υπερβαίνει τους οκτώ (8) μήνες διατηρούν κατά μέγιστο όριο το 25% του μέσου όρου του προσωπικού που απασχόλησαν στο οκτάμηνο.
    Οι απασχολούμενοι σε κονσερβοποιεία, διαλογητήρια, εκκοκκιστήρια κ.λπ., υπάγονται στην παραπάνω ευνοϊκή ρύθμιση των εποχικά απασχολούμενων, και δεν αποκλείονται από την με αριθμ. 118454/16-6-1989 εγκύκλιο του Ο.Α.Ε.Δ., εφόσον όμως οι επιχειρήσεις πληρούν τις προαναφερόμενες προϋποθέσεις.
     Σύμφωνα δε με τα στοιχεία των Υπηρεσιών του Ο.Α.Ε.Δ. στους Νομούς Ημαθίας, Πέλλας και Λάρισας, ορισμένες επιχειρήσεις της περιοχής δεν συγκεντρώνουν τις προϋποθέσεις εποχικότητας, αφού κατά το τελευταίο ημερολογιακό έτος το ποσοστό προσωπικού που απασχολήθηκε κατά τους μήνες κάμψης της δραστηριότητας τους υπερβαίνει το 25% του Μέσου Όρου του προσωπικού που απασχολήθηκε κατά τους υπόλοιπους μήνες. Όσον αφορά την καταβολή έκτακτης οικονομικής ενίσχυσης σε ανέργους των παραπάνω επιχειρήσεων, σήμερα δεν μπορεί να πραγματοποιηθεί γιατί τα περιθώρια του ήδη διαμορφωμένου προϋπολογισμού του Ο.Α.Ε.Δ. δεν το επιτρέπουν. 
     Επιπλέον σας ενημερώνουμε ότι:
     - στις δράσεις του Ο.Α.Ε.Δ. παρατηρείται μετατροπή από τις παθητικές πολιτικές (επιδοματικές) σε ενεργητικές (προγράμματα απασχόλησης και κατάρτισης) στα πλαίσια των προσπαθειών του για την καταπολέμηση της ανεργίας και επίσης μελετάται η διαδικασία καταβολής βοηθημάτων σε κατηγορίες ανέργων με κοινούς όρους και προϋποθέσεις.
      Β. Η πολιτεία έχει λάβει ήδη επαρκή μέτρα προκειμένου να συνταξιοδοτηθούν οι εποχικά εργαζόμενοι και οι άνεργοι οι οποίοι δεν συμπληρώνουν τις απαραίτητες ημέρες ασφάλισης και βρίσκονται κοντά σε ηλικία συνταξιοδότησης. Συγκεκριμένα :
 	- Με τις διατάξεις του άρθρου 10 του Ν.2874/00 «Προώθηση της απασχόλησης και άλλες διατάξεις», και την κατ' εξουσιοδότηση του νόμου αυτού εκδοθείσα Υ.Α. Φ21/οικ.1177/31-5-2001 (ΦΕΚ 709Β), έχει δοθεί η δυνατότητα στους μακροχρόνια ανέργους επί 12 τουλάχιστον συνεχείς μήνες και ηλικίας 60 ετών για τους άνδρες και 55 ετών για τις γυναίκες (ή 55 και 50 ετών αντίστοιχα για ασφαλισμένους στον κλάδο βαρέων και ανθυγιεινών επαγγελμάτων), στους οποίους υπολείπονται μέχρι 1500 ημέρες για την συμπλήρωση των ελάχιστων προϋποθέσεων συνταξιοδότησης να συνεχίσουν προαιρετικά την ασφάλισή τους στο ΙΚΑ-ΕΤΑΜ μέχρι τη συμπλήρωση των κατ' ελάχιστον απαιτούμενων ημερών ασφάλισης με καταβολή των σχετικών εισφορών από τον ΛΑΕΚ. Οι ανωτέρω διατάξεις, αποσκοπούν στην εξασφάλιση σύνταξης στα άτομα που για οποιοδήποτε λόγο δεν συμπληρώνουν τις ελάχιστες προϋποθέσεις συνταξιοδότησης. Ο χρόνος της προαιρετικής ασφάλισης, δεν αναγνωρίζεται ως διανυθείς στα βαρέα και ανθυγιεινά επαγγέλματα.
	Δικαιούχοι είναι οι ασφαλισμένοι στο ΙΚΑ-ΕΤΑΜ και στα ταμεία επικουρικής ασφάλισης που ασφαλίζουν μισθωτούς, οι οποίοι για κύρια σύνταξη είναι ασφαλισμένοι στο ΙΚΑ-ΕΤΑΜ, ανεξάρτητα από το χρόνο εισόδου στην ασφάλιση και από το χρόνο διακοπής της ασφάλισής τους, εφόσον έχουν εγγραφεί ως άνεργοι στον Ο.Α.Ε.Δ., για χρονικό διάστημα 12 τουλάχιστον συνεχών μηνών πριν από την υποβολή αίτησης για την υπαγωγή τους στις διατάξεις του νόμου, εξακολουθούν να είναι άνεργοι και κατέχουν κάρτα ανεργίας ανανεούμενη ανά μήνα.
      - Παράλληλα, με τη θέσπιση των διατάξεων του άρθρου 40 του Ν. 2084/92 έχει δοθεί η δυνατότητα στους ασφαλισμένους του ΙΚΑ-ΕΤΑΜ, χωρίς καμία οικονομική επιβάρυνση, να συνυπολογίσουν για την συμπλήρωση των κατά περίπτωση απαιτούμενων χρονικών προϋποθέσεων συνταξιοδότησης και το χρόνο επιδότησης λόγω ανεργίας (μέχρι 200 ημέρες), εφόσον εμπίπτει στην τελευταία 10ετία πριν την υποβολή της αίτησης συνταξιοδότησης.
      - Με τις διατάξεις της παρ. 5 του άρθρου 2 του ν.3029/2002 παρέχεται η δυνατότητα στους ασφαλισμένους του ΙΚΑ-ΕΤΑΜ που έχουν συμπληρώσει το 65ο έτος της ηλικίας, έχουν τουλάχιστον 3.500 ημέρες υποχρεωτικής ασφάλισης από χρόνο εξηρτημένης εργασίας και δεν λαμβάνουν σύνταξη από το δημόσιο, τον Ο.Γ.Α., ν.π.δ.δ. ή άλλο οργανισμό κύριας ασφάλισης, να συνταξιοδοτηθούν από το ΙΚΑ, εφόσον υποβάλλουν σχετική αίτηση από την 1-1-2003 έως 31-12-2007.
      Για τη συμπλήρωση των ανωτέρω 3.500 ημερών ασφάλισης συνυπολογίζεται, σύμφωνα με τις διατάξεις του ν.δ. 4202/61 όπως ισχύει, ο χρόνος εξαρτημένης εργασίας που έχει διανυθεί στην υποχρεωτική ασφάλιση άλλου φορέα κύριας ασφάλισης. Επίσης, συνυπολογίζεται και ο χρόνος πραγματικής υπηρεσίας στο Δημόσιο, τους ΟΤΑ α΄ και β΄ βαθμίδας και σε ΝΠΔΔ, όσο και ο χρόνος πραγματικής ασφάλισης από παροχή εξαρτημένης εργασίας, ο οποίος διανύθηκε σε χώρες στις οποίες έχουν εφαρμογή οι κοινοτικοί κανονισμοί και οι διμερείς συμβάσεις που έχει συνάψει η χώρα μας και οι οποίες περιλαμβάνουν διατάξεις περί συνυπολογισμού χρόνου ασφάλισης.
      Αντίθετα, δεν συνυπολογίζεται για τη συμπλήρωση των 3.500 ημερών ασφάλισης οποιοσδήποτε άλλος χρόνος, είτε είναι πραγματικός (π.χ. χρόνος διανυθείς σε φορέα ασφάλισης αυτοτελώς απασχολουμένων), είτε εξομοιώνεται με πραγματικό (χρόνος στρατιωτικής θητείας, προαιρετικής ασφάλισης), είτε είναι πλασματικός (χρόνος επιδότησης λόγω ανεργίας, ασθένειας, συνταξιοδότησης λόγω αναπηρίας κ.λπ.).
      Η ανωτέρω διάταξη είναι ειδικής και μεταβατικής ισχύος (λήγει στις 31-12-2007) και θεσπίστηκε προκειμένου να καλύψει κάποιες κατηγορίες ασφαλισμένων, οι οποίοι για διάφορους λόγους δεν κατάφεραν να συμπληρώσουν τις ελάχιστες προϋποθέσεις συνταξιοδότησης και δεν είναι δυνατή η τροποποίησή της.
      - Σύμφωνα με τη διάταξη του άρθρου 15 του ν.3232/2004 δινόταν μέχρι 12-2-2006 η δυνατότητα για τη θεμελίωση δικαιώματος λήψης μειωμένης σύνταξης στους μακροχρονίως άνεργους που έχουν συμπληρώσει τις κατ' ελάχιστον απαιτούμενες ημέρες ασφάλισης, χωρίς την δεσμευτική προϋπόθεση της πραγματοποίησης 100 ημερών ασφάλισης κατ' έτος την τελευταία 5ετία πριν από το έτος υποβολής της αίτησης συνταξιοδότησης.
      Επειδή δεν εξέλειψαν οι λόγοι θέσπισης της ανωτέρω διάταξης, με τις διατάξεις του άρθρου 29, παρ. 2 του ν.3518/2006 παρατάθηκε η ισχύς της μέχρι 12-2-2009.
      - Τέλος, σύμφωνα με τις διατάξεις του άρθρου 5 του ν.3385/2005, όπως αντικαταστάθηκε με το άρθρο 45 του ν.3518/2006, παρέχεται η δυνατότητα εξαγοράς χρόνου ασφάλισης για τη θεμελίωση συνταξιοδοτικού δικαιώματος λόγω γήρατος στους ασφαλισμένους όλων των φορέων κύριας και επικουρικής ασφάλισης, αρμοδιότητας Υπουργείου Απασχόλησης και Κοινωνικής Προστασίας, με αποκλειστικό σκοπό τη συμπλήρωση των ελάχιστων προϋποθέσεων συνταξιοδότησης.
      Προϋποθέσεις για την αναγνώριση του υπολειπόμενου χρόνου είναι :
      α) να μην παίρνουν ή να μην δικαιούνται σύνταξη από το Δημόσιο, Ν.Π.Δ.Δ., Ο.Τ.Α. ή από οποιοδήποτε άλλο οργανισμό ή κλάδο κύριας και επικουρικής ασφάλισης.
	β) να έχουν συμπληρώσει το 65ο έτος της ηλικίας τους οι άνδρες και το 60ο οι γυναίκες και
      γ) να τους υπολείπονται μέχρι και 150 ημέρες ή 6 μήνες ασφάλισης για τη
συμπλήρωση των κατ' ελάχιστον απαιτούμενων για συνταξιοδότηση προϋποθέσεων (4500 ημερών ή 15 ετών). Για τη διακρίβωση του χρόνου που πρέπει να αναγνωριστεί θα πρέπει προηγούμενα να έχει συνυπολογιστεί στο διανυθέντα χρόνο ασφάλισης και οποιοσδήποτε άλλος χρόνος που εξομοιώνεται με πραγματικό (χρόνος στρατιωτικής θητείας, προαιρετικής ασφάλισης κ.λπ.) ή που είναι πλασματικός (χρόνος επιδότησης λόγω ανεργίας, ασθένειας κ.λπ.) και θεωρείται με το ισχύον νομοθετικό πλαίσιο, ως συντάξιμος.
	Τα ανωτέρω μέτρα διασφαλίζουν σε επαρκή βαθμό την συνταξιοδότηση των εργαζόμενων που αντιμετωπίζουν προβλήματα απασχόλησης.
      Σε κάθε περίπτωση το Υπουργείο μας είναι στη διάθεση όλων των φορέων (συνδικαλιστικών, οικονομικών κ.λπ.) και των πολιτών, προκειμένου να συνδιαλέγεται με αυτούς συζητώντας αιτήματα, προβλήματα και ενδεχόμενες προτάσεις λύσης αυτών.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      4. Στην με αριθμό πρωτ. 5138/6-3-07 ερώτηση του Βουλευτή  κ. Λεωνίδα Γρηγοράκου δόθηκε με το υπ’ αριθμ. 2965/26-3-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας γνωρίζουμε τα εξής:
      1. Στις 2.3.07, υπεγράφη η σύμβαση του έργου «Προμήθεια, μεταφορά και τοποθέτηση μεταλλικών στηθαίων ασφαλείας, πληροφοριακών πινακίδων κ.λπ., σε διάφορες θέσεις στην Ε.Ο. Αθηνών-Κορίνθου-Πατρών, από χ.θ.27+000 έως χ.θ.208+00 και στην Ε.Ο. Κορίνθου-Τριπόλεως, συμπεριλαμβανομένων και των παράπλευρων οδών», προϋπολογισμού 700.000 ευρώ, στα πλαίσια της οποίας, στον κόμβο Τριπόλεως, θα πραγματοποιηθεί αντικατάσταση των παλαιών φθαρμένων πληροφοριακών πινακίδων, με πινακίδες νέων προδιαγραφών, που θα περιλαμβάνουν ανακλαστικές μεμβράνες υψηλής ευκρίνειας, για να είναι ορατές από μεγάλη απόσταση και να προειδοποιούν εγκαίρως, τους κατευθυνόμενους προς Σπάρτη, οδηγούς ώστε να αυξηθεί το επίπεδο ασφάλειας και του κόμβου.
      2. Στις 23.1.07, δημοπρατήθηκε το έργο «Συντήρηση-βελτίωση, του οδικού άξονα Κορίνθου-Τριπόλεως, συμπεριλαμβανομένων και των παράπλευρων αυτής οδών», προϋπολογισμού 500.000 ευρώ, με την έναρξη της κατασκευής του οποίου, θα αντιμετωπισθούν οι οποιεσδήποτε εμφανιζόμενες επί του ασφαλτικού οδοστρώματος φθορές, στον κόμβο της Τριπόλεως.
      Ο Υφυπουργός
      Θ. ΞΑΝΘΟΠΟΥΛΟΣ»
      5. Στην με αριθμό 4840/27-2-07 ερώτηση του Βουλευτή  κ. Λάζαρου Λωτίδη δόθηκε με το υπ’ αριθμ. Δ5/ΗΛ/Β/Φ6/36/1615/23-3-07 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ' αριθ. 4840/27-02-2007 ερώτησης που κατατέθηκε στη Βουλή, από τον ως άνω Βουλευτή, σας στέλνουμε το ΓΔΝΣ/1022/13-03-2007 έγγραφο της ΔΕΗ ΑΕ, το οποίο και καλύπτει το θέμα, όσον αφορά τις αρμοδιότητες του Υπουργείου Ανάπτυξης.
      Ο Υφυπουργός
      ΑΝΑΣΤΑΣΙΟΣ ΝΕΡΑΤΖΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 5058/2-3-07 ερώτηση του Βουλευτή  κ. Βασιλείου Κεγκέρογλου δόθηκε με το υπ’ αριθμ. 2/19224/0025/7-4-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην με αριθμ. 5058/02-03-2007 ερώτηση που κατέθεσε στη Βουλή των Ελλήνων, ο Βουλευτής κ. Βασίλης Κεγκέρογλου, σχετικά με τη χορήγηση στεγαστικών δανείων σε Έλληνες τσιγγάνους με την εγγύηση του Ελληνικού Δημοσίου, σας γνωρίζουμε τα εξής:
      Σύμφωνα με την με αριθμ. 33165/23-06-2006 Κ.Υ.Α., «οι φάκελοι των υποψηφίων αξιολογούνται από τους κατά τόπον αρμόδιους Ο.Τ.Α. υποβολής των αιτήσεων, με ευθύνη των οικείων Δημοτικών Συμβουλίων, από Ειδική Εισηγητική Επιτροπή που συγκροτείται με απόφαση του Δ.Σ. του οικείου Ο.Τ.Α.»
      Κατόπιν των ανωτέρω, η διαδικασία χορήγησης στεγαστικών δανείων με την εγγύηση του Δημοσίου σε Έλληνες τσιγγάνους, δεν αποτελεί αρμοδιότητα της Υπηρεσίας μας.
      Ο Υφυπουργός
      ΠΕΤΡΟΣ ΔΟΥΚΑΣ»
      7. Στην με αριθμό 6707/12-4-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 7106Β/26-4-07 έγγραφο από τον Υφυπουργός Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση του ως άνω σχετικού και στο πλαίσιο των αρμοδιοτήτων του Υ.ΠΕ.ΧΩ.Δ.Ε., σας γνωρίζουμε τα εξής:
      Η Ελλάδα και η Βουλγαρία έχουν επικυρώσει την Σύμβαση για την εκτίμηση των περιβαλλοντικών επιπτώσεων σε διασυνοριακό επίπεδο, (Σύμβαση Espoo 1991).
      Η Βουλγαρία από 1-1-07 εντάχθηκε ως Κράτος - Μέλος στην Ευρωπαϊκή Ένωση γεγονός που της επιβάλλει να ακολουθεί και εφαρμόζει το κοινοτικό δίκαιο για τις ενδεχόμενες περιβαλλοντικές επιπτώσεις από την κατασκευή δημόσιων και ιδιωτικών έργων και δραστηριοτήτων.
      Στο πλαίσιο των ενεργειών που ζήτησε το Υ.ΠΕ.ΧΩ.Δ.Ε./ΕΑΡΘ (ενεργοποίηση της Σύμβασης ESPOO) το ΥΠΕΞ, ως focal point της Ελλάδας για τη Σύμβαση, ζήτησε από τη Βουλγαρία την εφαρμογή της διαδικασίας του άρθρου 3 παρ. 7 «Κοινοποίηση» της Espoo, παροχής επαρκών πληροφοριών και έναρξη συζητήσεων σχετικά με την πιθανότητα να υπάρξουν σημαντικές δυσμενείς διασυνοριακές επιπτώσεις από μία προτεινόμενη δραστηριότητα.
      Η βουλγαρική πλευρά απαντώντας στο αίτημα της χώρας μας επεσήμανε ότι δεν πρέπει να αναμένονται κανενός είδους διασυνοριακές επιπτώσεις στο περιβάλλον της Ελλάδας, δεδομένου ότι το Μπέλενε δεν βρίσκεται κοντά στα Ελληνοβουλγαρικά σύνορα αλλά στο βόρειο άκρο της χώρας στα σύνορα με τη Ρουμανία.
      Το Υπουργείο Εξωτερικών και το Υπουργείο Ανάπτυξης (που εποπτεύει την Επιτροπή Ατομικής Ενέργειας) θα διερευνήσουν την ανωτέρω διαβεβαιωτική απάντηση και θα προωθήσουν τις ενδεδειγμένες ενέργειες.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      8. Στην με αριθμό 6672/5-4-07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 7017/4/7047/26-4-07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ιωάννης Μαγκριώτης, σας γνωρίζουμε ότι οι αστυνομικές Υπηρεσίες για την προστασία της νεολαίας μας από τη μάστιγα των εξαρτησιογόνων ουσιών, κυρίως των ναρκωτικών και του αλκοόλ, με ιδιαίτερη ευαισθησία και υπευθυνότητα και σε συνεργασία με τις Υπηρεσίες των συναρμόδιων Υπουργείων και τους άλλους φορείς, λαμβάνουν στα πλαίσια των αρμοδιοτήτων τους όλα τα αναγκαία μέτρα με στόχο, κυρίως, την πρόληψη, αλλά και την καταστολή του φαινομένου αυτού, την αυστηρή εφαρμογή της ισχύουσας νομοθεσίας, αλλά και την εξάλειψη των κοινωνικών συνεπειών που προκαλεί.
      Στα πλαίσια αυτά, από τις Υπηρεσίες μας εφαρμόζονται με αυστηρότητα οι ισχύουσες διατάξεις, σύμφωνα με τις οποίες σε ανηλίκους κάτω των 17 ετών, που δεν συνοδεύονται από τους γονείς ή κηδεμόνες τους, δεν επιτρέπεται η είσοδος και παραμονή σε κέντρα διασκέδασης και αμιγή μπαρ, καθώς και η κατανάλωση οινοπνευματωδών ποτών στα λοιπά δημόσια κέντρα. Οι παραβάτες ιδιοκτήτες ή διευθυντές των εν λόγω καταστημάτων, μετά την αντικατάσταση της παρ.2 του άρθρου 12 του ν.1481/1984 με την παρ.4 του άρθρου 5 του ν.2452/1996, τιμωρούνται σε βαθμό πλημμελήματος, ενώ προβλέπεται και η επιβολή διοικητικών κυρώσεων, από τους οικείους Ο.Τ.Α.
      Επίσης, για την αποτελεσματικότερη προστασία των ανηλίκων από την είσοδό τους σε δημόσια κέντρα, στο π.δ. 350/2003 προβλέπεται ότι σε εμφανές σημείο των εισόδων των ανωτέρω καταστημάτων πρέπει να τοποθετούνται ευανάγνωστες πινακίδες, στις οποίες αναγράφεται ότι απαγορεύεται η είσοδος και η παραμονή, καθώς και η κατανάλωση οινοπνευματωδών ποτών σε άτομα κάτω των 17 ετών που δεν συνοδεύονται από γονείς ή κηδεμόνες.
      Ενδεικτικά, σας πληροφορούμε ότι, από τις Υπηρεσίες μας, κατά το παρελθόν έτος, διενεργήθηκαν 170.975 έλεγχοι σε καταστήματα πώλησης οινοπνευματωδών ποτών, σε όλη τη χώρα και βεβαιώθηκαν, εκτός των άλλων, 2.625 παραβάσεις για παράνομη είσοδο-παραμονή ανηλίκων, κατανάλωση οινοπνευματωδών ποτών και μη ανάρτηση σε εμφανές σημείο πινακίδων για την απαγόρευση εισόδου και παραμονής ατόμων κάτω των 17 ετών στους εν λόγω χώρους. Ειδικότερα, στην περιοχή της Γενικής Αστυνομικής Διεύθυνσης Θεσσαλονίκης, κατά το χρονικό διάστημα 1-1 έως 31-3-2007, διενεργήθηκαν 27.247 έλεγχοι σε τέτοια καταστήματα και βεβαιώθηκαν συνολικά 8.088 παραβάσεις, εκ των οποίων 1.063 του π.δ. 36/1994 «Μέτρα προστασίας ανηλίκων και άλλες διατάξεις», όπως τροποποιήθηκε και ισχύει σήμερα. Για όλες τις περιπτώσεις ενημερώθηκαν οι οικείοι Ο.Τ.Α. για την επιβολή και των προβλεπόμενων διοικητικών κυρώσεων. Στο πλαίσιο δε αυτό, από το Τμήμα Ανηλίκων της Διεύθυνσης Ασφάλειας Θεσσαλονίκης, πραγματοποιήθηκαν έλεγχοι και στο κέντρο διασκέδασης που αναφέρεται στην ερώτηση και σε βάρος των υπευθύνων επιβλήθηκαν οι σχετικές κυρώσεις, ενώ εφαρμόστηκε και η αυτόφωρη διαδικασία.
      Πέραν αυτών, σας πληροφορούμε ότι, για το θέμα αυτό, αποδίδουμε ιδιαίτερη σημασία στον προληπτικό τομέα και για το σκοπό αυτό από τις Υπηρεσίες μας έχει δοθεί βαρύτητα στην ενημέρωση των νέων για τις καταστρεπτικές συνέπειες του αλκοόλ, αλλά και τους τρόπους προστασίας τους από αυτό και κυρίως τη συμβολή του στην πρόκληση των τροχαίων ατυχημάτων, καθόσον έχει παρατηρηθεί ότι αρκετοί νέοι κάνουν συστηματική χρήση αλκοόλ, συνδέουν τη χρήση αυτή με τη χρήση ναρκωτικών ουσιών και παραγνωρίζουν ότι ο αλκοολισμός αποτελεί μορφή τοξικομανίας. Η ενημέρωση αυτή πραγματοποιείται από εξειδικευμένους αξιωματικούς σε σχολεία, αλλά και σε άλλους φορείς, στα πλαίσια ομιλιών, διαλέξεων και σεμιναρίων με θέμα τις ψυχοδραστικές ουσίες (ναρκωτικά και αλκοόλ), καθώς και την κυκλοφοριακή διαπαιδαγώγηση των νέων αυτών.
      Τέλος, στις αρμόδιες Υπηρεσίες μας δόθηκαν, πρόσφατα, πρόσθετες εντολές και οδηγίες για περαιτέρω δραστηριοποίησή τους και τη διενέργεια εντατικότερων ελέγχων στα εν λόγω καταστήματα και εφαρμογή της ισχύουσας νομοθεσίας σε κάθε περίπτωση. Πρέπει, όμως, να επισημάνουμε ότι το θέμα της κατανάλωσης αλκοόλ δεν είναι δυνατό να αντιμετωπισθεί αποκλειστικά και μόνο από τις αστυνομικές Αρχές, αφού αυτό δεν είναι αμιγώς αστυνομικό πρόβλημα, αλλά εντάσσεται στα κοινωνικά προβλήματα που η αντιμετώπισή τους απαιτεί τη συνεργασία πολλών φορέων και παραγόντων (οικογένειας, συλλόγων, τοπικής αυτοδιοίκησης, εκπαιδευτικής κοινότητας, κοινωνικών Υπηρεσιών κ.ο.κ.).
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      9. Στην με αριθμό 6603/3-4-07 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. 1532/26-4-07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τον κ. Βουλευτή ότι από το υπ' αριθμ. πρωτ. 1963/12-4-2007 έγγραφο του Πρωτοδικείου Πειραιά προκύπτουν τα εξής:
      Κατά την εκδίκαση της υπόθεσης, για την οποία γίνεται λόγος στη συγκεκριμένη ερώτηση, το αρμόδιο Α΄ Τριμελές Πλημμελειοδικείο Πειραιά απέρριψε το αίτημα του κατηγορουμένου για αναβολή της δίκης, καθώς είχαν ήδη προηγηθεί τρεις αναβολές. Εξάλλου, σύμφωνα με το άρθρο 16 παρ. 1 του Νόμου 3346/2005 «Επιτάχυνση της διαδικασίας ενώπιον των πολιτικών και ποινικών δικαστηρίων και άλλες διατάξεις», μόνο σε εντελώς εξαιρετικές περιπτώσεις το δικαστήριο θα μπορούσε να κρίνει με ειδική αιτιολογία ότι είναι αδύνατη η διεξαγωγή της δίκης. Το δικαστήριο απεφάνθη ομόφωνα, με τη σύμφωνη γνώμη και της Εισαγγελέως της έδρας, ότι δεν συνέτρεχαν τέτοιες περιπτώσεις και ως εκ τούτου προχώρησε στην εξέταση των παρόντων μαρτύρων και του μάρτυρα υπεράσπισης. Ωστόσο, επειδή κρίθηκε απαραίτητο να καταθέσουν τρεις ακόμη μάρτυρες, δύο από τους οποίους είχαν κλητευθεί νόμιμα και δεν παρουσιάσθηκαν, μετά από πρόταση της Εισαγγελέως της έδρας, το δικαστήριο ανέβαλε τη συζήτηση της υπόθεσης, σύμφωνα με τη διάταξη του άρθρου 352 παρ. 3 του Κ.Ποιν.Δ. «Αναβολή της δίκης επειδή απουσιάζουν μάρτυρες», για τη δικάσιμο της 13ης-6-2007.
      Επισημαίνεται ότι αυτονόητα, κατά συνταγματική επιταγή, το Υπουργείο Δικαιοσύνης δεν παρεμβαίνει στο δικαιοδοτικό έργο της ανεξάρτητης δικαιοσύνης.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      10. Στην με αριθμό 6883/17.4.07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. B13-203/2.5.07 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Ι. Σκουλάς με θέμα «Αυξήσεις στα δίδακτρα των ιδιωτικών σχολείων», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ. Γ. Εμπορίου- Γ. Γ. Καταναλωτή του Υπουργείου Ανάπτυξης, σας γνωστοποιούμε τα ακόλουθα:
      Το Υπουργείο Ανάπτυξης έχει διαμορφώσει και εφαρμόζει μια πολιτική καθορισμού των διδάκτρων των ιδιωτικών σχολείων με διαφάνεια και με μόνιμα χαρακτηριστικά. Μια πολιτική που εξασφαλίζει σταθερότητα και θα δίνει δυνατότητες μακροχρόνιου προγραμματισμού σε γονείς και εκπαιδευτήρια. Μια πολιτική, που επιτρέπει στους γονείς που επιλέγουν ένα ιδιωτικό σχολείο για το παιδί τους, να γνωρίζουν πως θα εξελιχθεί η οικονομική επιβάρυνση τους για όλα τα επόμενα χρόνια και όχι μόνο για ένα έτος όπως συνέβαινε στο παρελθόν. Μια πολιτική που επιτρέπει παράλληλα στους ιδιοκτήτες των σχολείων να εκτιμήσουν τις μελλοντικές χρηματικές ροές της επιχείρησής τους και συνεπώς να επενδύσουν στην ποιότητα των σχολείων τους σε μόνιμη και μακροχρόνια βάση.
      Στα πλαίσια υλοποίησης της πολιτικής μας η αύξηση στα δίδακτρα για τη επόμενη σχολική χρονιά 2007 - 2008 για όλες τις τάξεις πλην της πρώτης τάξης νηπιαγωγείου, δημοτικού και γυμνασίου θα είναι 4,6% και αυτή η αύξηση αφορά το σύνολο των διδάκτρων και τα βασικά και τα προαιρετικά μαθήματα καθώς και τα μεταφορικά. Όλα ανεξαιρέτως, όπως προβλέπει ο νόμος, ο οποίος και εφαρμόζεται προς κάθε κατεύθυνση.
      Επιπλέον, έχει αναρτηθεί στην ιστοσελίδα της Γενικής Γραμματείας Εμπορίου, όπως άλλωστε προβλέπεται από την κείμενη νομοθεσία, η κατάσταση με τα δίδακτρα της πρώτης τάξης Δημοτικού και Γυμνασίου όλων των ιδιωτικών σχολείων της χώρας που θα ισχύουν από την ερχόμενη σχολική χρονιά 2007 -2008. Όσες οικογένειες συνεπώς επιθυμούν να στείλουν τα παιδιά τους σε ιδιωτικά σχολεία έχουν στην διάθεση τους όλα τα δίδακτρα, όλων των σχολείων της χώρας προκειμένου να λάβουν τις πιο συμφέρουσες για αυτές αποφάσεις».
      Όσον αφορά τις αυξήσεις που αφορούν μόνο την πρώτη τάξη νηπιαγωγείου, δημοτικού και γυμνασίου αυτές έχουν ως εξής:
      Σε ότι αφορά τα Νηπιαγωγεία της Αττικής καταγράφηκε για το υποχρεωτικό πρόγραμμα των σχολείων της εισαγωγικής τάξης της πρώτης νηπιαγωγείου, μια μέση αύξηση στα δίδακτρα υποχρεωτικών προγραμμάτων της τάξης του 9,4%.
      Σε ότι αφορά τα Νηπιαγωγεία της Περιφέρειας καταγράφηκε για το υποχρεωτικό πρόγραμμα των σχολείων της εισαγωγικής τάξης της πρώτης νηπιαγωγείου, μια μέση αύξηση στα δίδακτρα υποχρεωτικών προγραμμάτων της τάξης του 7,1%.
      Σε ότι αφορά τα Δημοτικά Σχολεία της Αττικής καταγράφηκε για το υποχρεωτικό πρόγραμμα των σχολείων της εισαγωγικής τάξης της πρώτης δημοτικού, μια μέση αύξηση στα δίδακτρα υποχρεωτικών προγραμμάτων της τάξης του 10.2%.
      Σε ότι αφορά τα Δημοτικά Σχολεία της Περιφέρειας καταγράφηκε για το υποχρεωτικό πρόγραμμα των σχολείων της εισαγωγικής τάξης της πρώτης δημοτικού, μια μέση αύξηση στα δίδακτρα υποχρεωτικών προγραμμάτων της τάξης του 7,1%.
      Σε ότι αφορά τα Γυμνάσια και Λύκεια της Αττικής καταγράφηκε για το υποχρεωτικό πρόγραμμα της εισαγωγικής τάξης της πρώτης γυμνασίου, μια μέση αύξηση στα δίδακτρα υποχρεωτικών προγραμμάτων της τάξης 6,4%.
      Σε ότι αφορά τα Γυμνάσια και Λύκεια της Περιφέρειας καταγράφηκε για το υποχρεωτικό πρόγραμμα των σχολείων της εισαγωγικής τάξης της πρώτης γυμνασίου, μια μέση αύξηση στα δίδακτρα υποχρεωτικών προγραμμάτων της τάξης 5,3%.
      Οι παράγοντες που συμβάλουν στην αύξηση των διδάκτρων είναι οι ακόλουθοι:
1. Τα έξοδα μισθοδοσίας των εκπαιδευτηρίων θα είναι αυξημένα τη νέα διδακτική χρονιά κατά 5,3%. Διότι πέραν των μισθολογικών αυξήσεων οι εκπαιδευτικοί θα λαμβάνουν το επίδομα διδακτικής προετοιμασίας το οποίο θεσπίσθηκε από την 117/2007 στα 35 Ευρώ, αλλά και την αύξηση του επιδόματος εξωδιδακτικής απασχόλησης το οποίο αυξάνεται στα 331,93 Ευρώ.
2. Στα σχολεία που καταγράφηκαν μεγαλύτερες αυξήσεις στις εισαγωγικές τάξεις έχουν επηρεασθεί από την υποχρέωση απόσυρσης λεωφορείων που έχουν μεγάλη ηλικία και κυρίως για αρκετά μεγάλο αριθμό σχολείων από την υποχρεωτική μείωση του αριθμού των μαθητών ανά τάξη.
3. Τέλος υπάρχουν και αρκετές περιπτώσεις σχολείων στα οποία η αύξηση στα δίδακτρα συνοδεύεται με ανανέωση και διεύρυνση του εκπαιδευτικού τους προγράμματος και λιγότερες περιπτώσεις σχολείων η οποία συνοδεύεται είτε με μετακόμιση ή με ανακαίνιση των σχολικών εγκαταστάσεων.
      Σημειώνουμε ότι για την εφαρμογή του ν. 3279/04 διενεργούνται κατ' έτος έλεγχοι στην αρχή και στο τέλος του σχολικού έτους και στους παραβάτες επιβάλλονται οι κυρώσεις που προβλέπονται στο άρθρο 11, παρ. 5. Το 2006 τα πρόστιμα που επέβαλε μετά από ελέγχους σε Ιδιωτικά Εκπαιδευτήρια το Υπουργείο Ανάπτυξης ήταν ύψους 159.000 ευρώ.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      11. Στην με αριθμό 6662/4-4-07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 6662/4-4-2007 που κατέθεσε στη Βουλή ο Βουλευτής κ. Βασ. Κεγκέρογλου , σχετικά με κεραίες κινητής τηλεφωνίας, θέτουμε υπόψη σας τα εξής :
     1. Σύμφωνα με το ισχύον θεσμικό πλαίσιο (ν. 3431/2006), αρμόδια για την έκδοση, τροποποίηση, ανάκληση των αδειών κεραιών στην ξηρά, καθώς και για τον έλεγχο ραδιοεκπομπών, είναι η Εθνική Επιτροπή Τηλεπικοινωνιών και Ταχυδρομείων (.Ε.Ε.Τ.Τ.). Η Ε.Ε.Τ.Τ. λειτουργεί ως Ανεξάρτητη Ρυθμιστική Αρχή στον τομέα των τηλεπικοινωνιών, και τηρεί το αρχείο των αδειοδοτημένων κατασκευών κεραιών.
     Για τα μέτρα προφύλαξης του κοινού από τη λειτουργία κεραιών εγκατεστημένων στη ξηρά, αρμόδια είναι η Ελληνική Επιτροπή Ατομικής Ενέργειας (Ε.Ε.Α.Ε.) σύμφωνα με την ΚΥΑ αριθμ. 53571/3839/00 (ΦΕΚ Β΄/1105/6-9-00) σχετικά με «Μέτρα προφύλαξης του κοινού από τη λειτουργία κεραιών εγκατεστημένων στη ξηρά» - άρθρο 5, όπως ισχύει. Σύμφωνα δε με τις παρ. 2 και 4 του άρθρου 31 του ν. 3431/06 η Ελληνική Επιτροπή Ατομικής Ενέργειας (ΕΕΑΕ) υποχρεούται να ελέγχει την τήρηση των ορίων ασφαλούς έκθεση του κοινού σε ηλεκτρομαγνητική ακτινοβολία από κάθε αδειοδοτημένη κεραία είτε αυτεπαγγέλτως είτε κατόπιν καταγγελίας, και σε περίπτωση διαπίστωσης υπέρβασης των επιτρεπόμενων ορίων ηλεκτρομαγνητικής ακτινοβολίας επιβάλλονται οι προβλεπόμενες κυρώσεις.
     2. Διαβιβάζουμε το με αριθμ. 20049/Φ.506/19-4-2007 έγγραφο της Ε.Ε.Τ.Τ. με το οποίο παρέχονται στοιχεία και πληροφορίες για την κατασκευή κεραίας επί της οδού Μπότσαρη στην περιοχή Μασταμπά Ν. Ηρακλείου Κρήτης, καθώς και τις εξ αρμοδιότητος ενέργειες της Επιτροπής.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 6615/3-4-07 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 1042/25-4-07 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 6615/3-4-2007 που κατέθεσε στη Βουλή ο Βουλευτής κ. Βασ. Οικονόμου, σας διαβιβάζουμε το με αριθμό 105398/13-4-2007 έγγραφο της εταιρείας « ΕΡΓΟΣΕ» Α.Ε., με το οποίο παρέχονται στοιχεία και πληροφορίες, σχετικά με το θιγόμενο με αυτή θέμα.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     13. Στην με αριθμό 6172/27-3-07 ερώτηση των Βουλευτών κυρίων Άγγελου Τζέκη και Γεώργιου Χουρμουζιάδη δόθηκε με το υπ’ αριθμ. 15147/11-4-07 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της παραπάνω ερώτησης και κατά το μέρος που εμπίπτει στις αρμοδιότητες του Υπουργείου Δικαιοσύνης, παρακαλώ να ενημερώσετε τους κ. Βουλευτές ότι, από το υπ' αριθμ. 1571/4-4-2007 έγγραφο της Εισαγγελίας Πρωτοδικών Θεσσαλονίκης, για το διαλαμβανόμενο στη συγκεκριμένη ερώτηση ζήτημα προκύπτουν τα εξής:
     Στις 24-3-2007 ο Διευθύνων Σύμβουλος της εταιρείας ΕΥΑΘ Α.Ε. υπέβαλλε μήνυση κατά τεσσάρων ατόμων για συκοφαντική δυσφήμηση η οποία φέρεται να είχε τελεσθεί σε βάρος του αυθημερόν. Στις 25-3-2006 συνελήφθη στο πλαίσιο της αυτόφωρης διαδικασίας ο εκ των μηνυομένων κ. Δ. Καρατζόγλου, ο οποίος προσήχθη την επόμενη ημέρα ενώπιον του αρμόδιου Εισαγγελέα Ποινικής Δίωξης. Ο τελευταίος, αφού άσκησε ποινική δίωξη σε βάρος του κατηγορουμένου για την πράξη της συκοφαντικής δυσφήμησης από κοινού, τον άφησε ελεύθερο και ταυτόχρονα παρήγγειλε τη διενέργεια τακτικής προανάκρισης για τη λήψη απολογιών και των υπολοίπων κατηγορουμένων.
     Επισημαίνεται ότι, αυτονόητα, κατά συνταγματική επιταγή, το Υπουργείο Δικαιοσύνης δεν παρεμβαίνει στο δικαιοδοτικό έργο της ανεξάρτητης Δικαιοσύνης.
     Επισημαίνεται, ακόμη, ότι το Υπουργείο Δικαιοσύνης πρόδηλα σέβεται τα ατομικά και κοινωνικά δικαιώματα, μεταξύ των οποίων και το δικαίωμα του συνδικαλίζεσθαι, όπως θεμελιώνεται στο άρθρο 23 του ισχύοντος Συντάγματος.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Παπαγεωργίου.
      Κύριες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 7 Μαΐου 2007. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 501/27-4-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου προς τον Υπουργό Μεταφορών και Επικοινωνιών, σχετικά με την επίλυση των προβλημάτων που αντιμετωπίζουν τα ΕΛ.ΤΑ. στη Ζάκυνθο κ.λπ..
      2. Η με αριθμό 506/27-4-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Πολιτισμού, σχετικά με την αντιμετώπιση του προβλήματος των συμβασιούχων στο Υπουργείο κ.λπ..
      3. Η με αριθμό 510/27-4-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Εμπορικής Ναυτιλίας, σχετικά με την προστασία του κόλπου της Ελευσίνας από τη ρύπανση που προκαλούν τα ναυάγια κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 500/27-4-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου Τσοχατζόπουλου προς τους Υπουργούς Οικονομίας και Οικονομικών και Εθνικής Άμυνας, σχετικά με τη λειτουργία του εργοστασίου της ΕΛ.Β.Ο. κ.λπ..
      2. Η με αριθμό 507/27-4-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη  προς τους Υπουργούς Αγροτικής Ανάπτυξης και Τροφίμων και Δικαιοσύνης, σχετικά με την παρακράτηση ποσών από τις αγροτικές επιδοτήσεις κ.λπ..
      3. Η με αριθμό 511/27-4-2007 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς την Υπουργό Εθνικής Παιδείας και Θρησκευμάτων, σχετικά με τα προγράμματα προσεισμικού ελέγχου και αντισεισμικής θωράκισης των σχολικών κτηρίων κ.λπ..
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Θα προταχθεί η συζήτηση της με αριθμό 498/27-4-2007 πρώτης επίκαιρης ερώτησης δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Γεωργίου Παπαγεωργίου προς τον Υπουργό Δικαιοσύνης, σχετικά με την ίδρυση μόνιμου Εφετείου στη Χαλκίδα κ.λπ..
      Το ειδικότερο περιεχόμενο της επίκαιρης ερώτησης του κ. Παπαγεωργίου έχει ως εξής:
      «Η λειτουργία της μεταβατικής έδρας του Εφετείου Χαλκίδας έχει καταστεί προβληματική, καθώς οι προσδιορισμοί των δικών, τόσο στις ποινικές όσο και στις πολιτικές υποθέσεις, γίνονται με σημαντικά απώτερο χρόνο σε σχέση με τους αντίστοιχους προσδιορισμούς στην Έδρα του Εφετείου Αθηνών, που σημειωτέον –τουλάχιστον στις ποινικές υποθέσεις- φθάνουν έως πέραν του 2008. 
      Και ακόμα παρ’ όλο που έχουν περάσει δώδεκα μήνες που επιτροπή είχε συσταθεί από τον Υπουργό Δικαιοσύνης, έχει ολοκληρώσει τις εργασίες της και έχει γνωμοδοτήσει θετικά, τηρείται σιγή ιχθύος, γεγονός που μόνο ως εμπαιγμός προς την Εύβοια μπορεί να χαρακτηρισθεί. 
      Η καθυστέρηση της ίδρυσης και λειτουργίας μόνιμης Έδρας Εφετείου στη Χαλκίδα δυστυχώς πολλαπλασιάζει τα προβλήματα και δημιουργεί εύλογες ανησυχίες σε όλους τους παράγοντες της Δικαιοσύνης. 
      Με αυτά τα δεδομένα, 
      Ερωτάται ο κύριος Υπουργός:
      Θα προχωρήσει στην αναπροσαρμογή της υφιστάμενης χωροταξικής κατανομής των Εφετείων και θα ιδρύσει Έδρα μόνιμου Εφετείου στη Χαλκίδα;»
      Στην επίκαιρη ερώτηση του κ. Παπαγεωργίου θα απαντήσει ο  Υπουργός Δικαιοσύνης κ. Αναστάσης Παπαληγούρας ο οποίος και έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ευχαριστώ, κύριε Πρόεδρε.
      Από την ανάληψη των καθηκόντων της νέας διακυβέρνησης το Μάρτιο του 2004 δώσαμε ιδιαίτερη βαρύτητα στο ζήτημα της χωροταξικής κατανομής των δικαστηρίων. Και για το λόγο αυτό, λίγους μήνες αργότερα, τον Ιούλιο του 2004, συνέστησα ειδική νομοπαρασκευαστική επιτροπή, προκειμένου να εκπονήσει ένα σχέδιο νέας κατανομής όλων των δικαστικών σχηματισμών της χώρας, κάθε βαθμού και δικαιοδοσίας, με σύστημα, με επιστημονικά και με αντικειμενικά κριτήρια. 
      Το έργο της επιτροπής ήταν –και δεν μπορούσε να είναι αλλιώς- σύνθετο και πολύπλοκο, γι’ αυτό και διήρκεσε περίπου δύο χρόνια. Συγκέντρωσε στατιστικά στοιχεία από τη δικαστηριακή κίνηση κάθε δικαστηρίου. Τα συσχέτισε με τα πληθυσμιακά δεδομένα των διαφόρων περιοχών. Ακόμη–ακόμη και τις  πληθυσμιακές τάσεις έλαβε υπ’ όψιν. Και βέβαια τις αντικειμενικές γεωγραφικές, κλιματικές συνθήκες, καθώς και τη δυσκολία πρόσβασης στον τόπο και άλλα ανάλογα, έτσι ώστε να προτείνει την ορθολογικότερη δυνατή χωροταξική ανακατανομή των δικαστηρίων.
      Επιπλέον πρέπει να σας πω ότι με νεότερη απόφασή μου ανέθεσα στην ίδια αυτή επιτροπή ένα επιπρόσθετο έργο, αδελφό με το πρώτο: Να ανακατανείμει και τις θέσεις των δικαστικών λειτουργών ανά δικαστικό σχηματισμό, έτσι ώστε να προσδιορίσουμε τον αναγκαίο αριθμό δικαστών, που πρέπει να υπηρετούν σε κάθε δικαστήριο. 

      Αυτό το διττό, επίπονο πράγματι, έργο της επιτροπής, υπό τον αρεοπαγίτη κ. Μοσχολέα, ολοκληρώθηκε πριν από λίγους μήνες, οπότε και παραδόθηκε το πόρισμά της. 
      Πρόδηλα, κύριε συνάδελφε, το σχέδιο αυτό, το πόρισμα αυτό, η εισήγηση αυτή της επιτροπής δεν περιελάμβανε καμμία οικονομική μελέτη. Δεν περιελάμβανε, δεν είχε επιχειρηθεί δηλαδή η κοστολόγηση των προτάσεων, των μέτρων που εισηγείτο. Ακόμη, δεν είχε καν εντοπίσει –και δεν ήταν, συνομολογώ, μέσα στο έργο που της είχε ανατεθεί- αν υπάρχουν ακίνητα, τα οποία θα μπορούσαν να χρησιμοποιηθούν σε κάθε περίπτωση. 
      Έτσι, αντιλαμβάνεστε ότι είναι πια θέμα του Υπουργείου Δικαιοσύνης να εκτιμήσει το οικονομικό κόστος όλων αυτών των προτάσεων, αλλά και να ιεραρχήσει τις προτάσεις αυτές, πριν καταλήξει σε αυτόν το νέο δικαστηριακό χάρτη, τον οποίο καταρτίζουμε. 
      Θέλω ευθύς εξαρχής να σας σημειώσω ότι μέσα στις προτάσεις της συγκεκριμένης επιτροπής περιλαμβάνεται η ίδρυση τακτικού εφετείου στη Χαλκίδα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ορίστε, κύριε Παπαγεωργίου, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Νομού Ευβοίας): Κύριε Υπουργέ, η ίδρυση της μόνιμης έδρας εφετείου στη πρωτεύουσα του νομού μου, στη Χαλκίδα, νομίζω ότι είναι επιβεβλημένη και από τα πληθυσμιακά κριτήρια, αλλά και από τα κριτήρια δυσκολίας της μετακινήσεως των πολιτών, οι οποίοι εμπλέκονται καθ’ οιονδήποτε τρόπο με τη δικαιοσύνη, αν λάβετε υπ’ όψιν σας ότι ο νομός μας ξεκινά από το Νομό Μαγνησίας που βλέπει το Πήλιο και τον Παγασητικό και φτάνει μέχρι τη Νήσο Άνδρο, με ένα πολύ δύσκολο οδικό δίκτυο και με πραγματικά πολλά προβλήματα.
      Επειδή, παρά την αποβιομηχάνιση και την ανεργία που πλήττει το νομό μας, είναι ένας κατά τα λοιπά ζωντανός νομός σε παραγωγική διαδικασία, όπως αγροτικές καλλιέργειες, τουρισμός κ.λπ., είναι φυσικό και αναμενόμενο εν όψει και των εκατοντάδων χιλιομέτρων, που έχουν οι ακτογραμμές να έχει πληθύνει υποθέσεων. Συνεπώς, λοιπόν, και αυτό το κριτήριο το πληροί. 
      Επίσης, έχει τη διάθεση η Κυβέρνησή σας –και φαντάζομαι και εσείς πραγματικά- η δικαιοσύνη να πηγαίνει πλησιέστερα προς τον πολίτη; Εδώ το θέμα δεν έχει να κάνει με κυβερνήσεις και κόμματα, διότι αυτό είναι ένα διαχρονικό αίτημα. Όλοι οι Αρχηγοί των κομμάτων, που παρήλασαν από τη Χαλκίδα, αυτό το υποσχέθηκαν. Ιδρύθηκε με πολλές προσπάθειες η μεταβατική έδρα Χαλκίδας, ούτως ώστε να αποτελέσει, αν θέλετε, τον προπομπό για την ίδρυση της μόνιμης έδρας.
      Μας είπατε ότι τόσο καιρό περιμένατε αυτό το πόρισμα της νομοπαρασκευαστικής επιτροπής. Χαίρομαι που άκουσα και από τα δικά σας χείλη ότι και αυτή η επιτροπή είπε «ναι». Νομίζω ότι από εκεί και πέρα θα σας έχει καταστήσει γνωστό και ο Πρόεδρος του Δικηγορικού Συλλόγου και όλοι οι πολιτικοί παράγοντες του νομού ότι διατίθενται να προσφέρουν κτήριο. Συνεπώς, λοιπόν, σας παρακαλώ πολύ δώστε τέρμα σε αυτό το μαρτύριο. 
      Δεν νομίζω ότι κάθε φορά πρέπει να βρίσκουμε ένα ζήτημα, όπως τώρα μας είπατε για την οικονομική μελέτη όλου αυτού του εγχειρήματος ώστε η ίδρυση της μόνιμης έδρας να ματαιώνεται. Γιατί να μην την έχετε κάνει από την αρχή; Εν πάση περιπτώσει, συντομεύστε το και δώστε μία λύση, δεδομένου ότι και οι ενώσεις δικαστών σάς έχουν αποστείλει σχετικό έγγραφο και όπως γνωρίζετε και η ολομέλεια του Εφετείου Αθηνών με την υπ’ αριθμόν 4/2004 απόφασή της έχει ταχθεί υπέρ του αιτήματός μας.
      Δυστυχώς, η παραμονή και η λειτουργία της μεταβατικής έδρας γνωρίζετε καλύτερα ότι δημιούργησε περισσότερα προβλήματα από όσα κλήθηκε να δώσει αυτή λύση, διότι είναι μεγάλος ο αριθμός των υποθέσεων και οι δικαστές δυσφορούν, όταν πρέπει να παραμένουν δυο και τρεις και τέσσερις μέρες εκεί για να δικάζουν. 
      Δημιουργείται μια δυσαρμονία. Δεν υπάρχει γραμματειακή υποστήριξη, προσωπικό κ.ο.κ., ώστε να μπορέσει να διαχειριστεί αυτές τις υποθέσεις και πραγματικά η κατάσταση που επικρατεί οδηγεί ευθέως πλέον σε αρνησιδικία εν όψει και του μεγάλου χρόνου προσδιορισμού των υποθέσεων.
      Θα σας παρακαλούσα, εφόσον όλα συνηγορούν, να δώσετε το ταχύτερο λύση και να είστε βέβαιος ότι η τοπική κοινωνία με τους πολιτικούς παράγοντες, το δήμαρχο και το νομάρχη, θα προσφέρουν και κτήριο. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.  
      Ο κύριος Υπουργός έχει το λόγο. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Σας βεβαιώνω, κύριε συνάδελφε, ότι θα ιδρυθούν νέα δικαστήρια όπου οι αντικειμενικές ανάγκες το επιβάλλουν και επίσης, σας βεβαιώνω ότι θα στελεχωθούν και με το αναγκαίο προσωπικό. 
      Επαναλαμβάνω, όμως, ότι οι οριστικές αποφάσεις θα ληφθούν, αφού σταθμιστεί και η οικονομική παράμετρος του ζητήματος, δεδομένου ότι δεν μιλούμε για μικρό αριθμό νέων δικαστηρίων ανά την επικράτεια. Σημειώνω ότι μόνο στο επίπεδο των εφετείων προβλέπεται η ίδρυση τεσσάρων συνολικά νέων ποινικών και πολιτικών εφετείων και τριών διοικητικών εφετείων. Αντιλαμβάνεστε ότι δεν μπορεί να χωρέσει σταδιακή, τμηματική, αποσπασματική εφαρμογή του πορίσματος αυτού. Αφού ολοκληρωθεί η οικονομική μελέτη, αφού μπουν οι αναγκαίες προτεραιότητες, να είστε βέβαιος ότι θα δώσουμε, επιτέλους, τη λύση εκείνη, την οποία περιμένει και ο ευβοϊκός λαός. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ. 
      Κυρίες και κύριοι συνάδελφοι, η δεύτερη επίκαιρη ερώτηση δεύτερου κύκλου με αριθμό 508/27-4-2007 του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Ανάπτυξης και Οικονομίας και Οικονομικών, σχετικά με την καταβολή των δεδουλευμένων στους εργαζόμενους της εταιρείας «Μακεδονική Βιομηχανία Μετάλλου Α.Ε.» στη Δράμα, τη διασφάλιση των θέσεων εργασίας κ.λπ. διαγράφεται λόγω κωλύματος Υπουργού. 
      Επίκαιρες ερωτήσεις πρώτου κύκλου: 
      Θα συζητηθεί η πρώτη με αριθμό 505/27-4-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Κολιοπάνου προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων στήριξης των παραγωγών ακτινιδίων του Νομού Άρτας κ.λπ.. 
      Το περιεχόμενο της επίκαιρης ερώτησης του κ. Κολιοπάνου έχει ως εξής: 
      «Στις 4 Οκτωβρίου 2006, δηλαδή πριν σχεδόν επτά μήνες, σας υπέβαλα την με αριθ. πρωτ. 132/4-10-2006 ερώτηση που αφορούσε στην ακαρπία εσπεριδοειδών στο Νομό Άρτας για την περίοδο 2006-2007.
      Στις 26 Οκτωβρίου 2006 με το υπ’ αριθ. πρωτ. 26 έγγραφο σας, μου απαντάτε: «Οι ζημιές που παρουσιάστηκαν κατά την τρέχουσα καλλιεργητική περίοδο σε καλλιέργειες εσπεριδοειδών του Νομού Άρτας από ακαρπία δεν καλύπτονται ασφαλιστικά από τον ΕΛΓΑ και δεν αποζημιώνονται, σύμφωνα με τον Κανονισμό Ασφάλισης Φυτικής Παραγωγής, αριθ. Υπ. Απόφασης 15711/30-9-1998 (ΦΕΚ. 1079/Β΄), όπως τροποποιήθηκε και ισχύει μέχρι σήμερα».
      Στις 21 Μαρτίου 2007 υπογράψατε απόφαση που δημοσιεύτηκε στο με αριθ. 433 τεύχος δεύτερο ΦΕΚ. 28 Μαρτίου 2007, επικαλούμενος μεταξύ άλλων την προηγούμενη Υπουργική Απόφαση 15711/30-9-1998 (ΦΕΚ. 1079/Β΄) με την οποία αποζημιώνεται κατ’ εξαίρεση λόγω ακαρπίας των δένδρων (εσπεριδοειδών) μη οφειλομένης στα ζημιογόνα αίτια, τα οποία περιλαμβάνονται στον Κανονισμό Ασφάλισης Φυτικής Παραγωγής του ΕΛΓΑ για την περίοδο 2006-2007 σε περιοχές των Νομών Λακωνίας και Αργολίδος και μάλιστα «ανεξάρτητα από το ποσοστό της διακινηθείσας και παραδοθείσας προς χυμοποίηση παραγωγής τους».
      Επίσης, τονίζεται ιδιαίτερα, για να μη μας μένει καμμία αμφιβολία, ότι «η δαπάνη των αποζημιώσεων θα βαρύνει τον προϋπολογισμό του ΕΛΓΑ». 
      Ερωτάστε, κύριε Υπουργέ:
      1. Οι αγρότες της Άρτας είναι πλούσιοι και δεν έχουν ανάγκη ενισχύσεων;
      2. Ήδη γνωρίζετε ότι η φετινή ανθοφορία της ακτινιδίας στο Νομό Άρτας είναι μειωμένη κατά 80%. Τι θα κάνετε για το εισόδημα των παραγωγών ακτινιδίων της Άρτας;». 
      Στην επίκαιρη ερώτηση του κ. Κολιοπάνου θα απαντήσει ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός.
      Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, εγώ στην επίκαιρη ερώτηση που μου απευθύνει ο κύριος συνάδελφος, έχω πέντε ερωτήματα. Εσείς, κύριε Πρόεδρε, διαβάσατε δύο από τα πέντε ερωτήματα ... 
      ΘΕΟΔΩΡΟΣ ΚΟΛΙΟΠΑΝΟΣ: Είναι λόγω της σύντμησης που κάνει το Προεδρείο. 
      ΠΡΟΕΔΡΕΥΩΝ (Σωτήρης Χατζηγάκης): Έχει γίνει σύντμηση.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θα σας απαντήσω και στα πέντε ερωτήματα, κύριε συνάδελφε.
      Λοιπόν, το πρώτο ερώτημά σας έχει να κάνει με το ότι η πρώτη απάντηση που πήρατε ήταν αρνητική και ρωτάτε αν αυτό έγινε επειδή είστε Βουλευτής του ΠΑ.ΣΟ.Κ.. 
      Θέλω να σας απαντήσω, κύριε συνάδελφε, ότι η πρώτη απάντηση που πήρατε δεν ήταν αρνητική. Η πρώτη απάντηση έλεγε ότι ο ΕΛ.Γ.Α. έχει ήδη συγκροτήσει επιτροπή, η οποία εξετάζει το πρόβλημα της ακαρπίας στο Νομό Άρτας, τις δυσμενείς συνθήκες που επικρατήσαν, έτσι ώστε να δικαιολογούν την πρόκληση της ακαρπίας και την καταβολή των αποζημιώσεων στους αγρότες. Η απάντηση ήταν αυτή και άρα, δεν ήταν μία αρνητική απάντηση. 
      Όσο για το άλλο που λέτε ότι η αρνητική απάντηση προκύπτει ή προέρχεται από το γεγονός ότι είστε Βουλευτής του ΠΑ.ΣΟ.Κ., θέλω να σας πω ότι επανειλημμένως και ο κ. Καραμπίνας, που είναι εδώ παρών, αλλά και ο άλλος συνάδελφος, ο κ. Παπαγεωργίου, επισκέφθηκαν το Υπουργείο Αγροτικής Ανάπτυξης και Τροφίμων, έθεσαν το θέμα και μάλιστα πιέζουν, όπως και εσείς με την επίκαιρη ερώτησή σας, έτσι ώστε να αποζημιωθούν οι αγρότες του Νομού Άρτας. 
      Στη δεύτερη ερώτηση που λέτε για το Γενικό Γραμματέα του Υπουργείου, σας απαντώ, λέγοντάς σας ότι αποζημιώσεις πήρε η Αργολίδα, πήρε η Λακωνία, πήραν οι παραγωγοί μήλων στη Ζαγορά του Πηλίου στη Μαγνησία και κάποιες άλλες περιοχές. Το αν, όμως, θα καταβληθούν αποζημιώσεις εξαρτάται από την οξύτητα του φαινομένου, από το αν δικαιολογούνται οι αποζημιώσεις αυτές από τα καιρικά φαινόμενα και από άλλες προϋποθέσεις, που προβλέπονται από τον ΕΛ.Γ.Α..
      Θέλω, όμως, να σας ρωτήσω το εξής. Επειδή ο Γραμματέας του Υπουργείου είναι από τη Λακωνία δεν θα πρέπει -εφόσον υποστούν ζημιά οι παραγωγοί της περιοχής αυτής και συντρέχουν οι προϋποθέσεις- να πάρουν αποζημιώσεις; 
      Στην ερώτησή σας εάν ο ΕΛ.Γ.Α. χρησιμοποιείται για ρουσφετολογικούς λόγους, θέλω να σας πω ότι είναι κοινή θέση όλων των αγροτών της χώρας ότι ο ΕΛ.Γ.Α. έχει μετατραπεί σ’ έναν ουσιαστικό συμπαραστάτη τους, ότι διακρίσεις δεν γίνονται και ότι όλοι οι αγρότες, οι οποίοι υφίστανται ζημιές από ακραία καιρικά φαινόμενα ή ζημιές από φαινόμενα που προβλέπονται από τον ΕΛ.Γ.Α., αποζημιώνονται. 
      Σε καμμία περιοχή της χώρας –και το λέω κατηγορηματικά- δεν έχουν γίνει διακρίσεις. Οι αποζημιώσεις δίνονται, αφού γίνουν οι εκτιμήσεις με αντικειμενικό τρόπο και οι οδηγίες που έχουμε δώσει στους κατά τόπον εκτιμητές του ΕΛ.Γ.Α.  είναι να αντιμετωπίζονται όλοι οι αγρότες με τον ίδιο τρόπο και οι εκτιμήσεις να γίνονται με τον πλέον δίκαιο τρόπο.
      Όσο για την Άρτα που λέτε, θέλω να σας πω ότι και μόνο το γεγονός ότι το 2006 έχουν καταβληθεί από Π.Σ.Ε.Α. και ΕΛ.Γ.Α. πάνω από 20.000.000 ευρώ για αποζημιώσεις αποδεικνύει το μεγάλο ενδιαφέρον της Κυβέρνησης προς τους παραγωγούς της περιοχής και επίσης, το ενδιαφέρον αυτό φαίνεται και από τις αποφάσεις που έχουμε πάρει για την ανασύσταση των εσπεριδοειδών.
      Θέλω να σας πω επίσης, για να κλείσουμε, ότι ακαρπία δεν υπάρχει  μόνο στην Άρτα, υπάρχει σε πάρα πολλές περιοχές της χώρας, ότι μελετούμε την κάθε περιοχή χωριστά, έτσι ώστε να δούμε αν πραγματικά συντρέχουν οι λόγοι για να αποζημιωθούν οι αγρότες. Η έρευνα αυτή και η μελέτη είναι σε εξέλιξη και όταν καταλήξουμε -που θα καταλήξουμε σύντομα- θα σας γνωστοποιήσουμε αν θα δοθούν αποζημιώσεις και στους αγρότες της Άρτας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Κολιοπάνος έχει το λόγο.
      ΘΕΟΔΩΡΟΣ ΚΟΛΙΟΠΑΝΟΣ: Ευχαριστώ.
      Κύριε Πρόεδρε, όπως γνωρίζετε, δεν συνηθίζω να υποβάλλω επίκαιρες ερωτήσεις χωρίς να υπάρχει πολύ ουσιαστικός λόγος. Στη συγκεκριμένη περίπτωση, εκτός από το περιεχόμενο της επίκαιρης ερώτησης, που αφορά την απαράδεκτη συμπεριφορά του Υπουργού Γεωργίας στους αγρότες του Νομού Άρτας, υπάρχει ένα πολύ σημαντικό θέμα, το οποίο θα πρέπει να ενδιαφέρει πρωτίστως και το Κοινοβούλιο και το Προεδρείο. Έχουμε συνήθως στον κοινοβουλευτικό έλεγχο τη διαδικασία του λόγου και του αντιλόγου, έχουμε πολλές φορές την άρνηση της Κυβέρνησης να ικανοποιήσει κάποιο αίτημα, που τίθεται μέσω των Βουλευτών και εν πάση περιπτώσει, την επιχειρηματολογία επ’ αυτού. Αλλά τουλάχιστον εγώ, δεκατρία χρόνια στο Κοινοβούλιο, δεν θυμάμαι περίπτωση που ο Υπουργός να ψεύδεται ενώπιον του Εθνικού Κοινοβουλίου, απαντώντας σ’ ένα Βουλευτή που τον ρωτάει για κάτι συγκεκριμένο. Είναι η πρώτη φορά, κύριε Πρόεδρε.
      Και γιατί το λέω αυτό; Το λέω διότι σε ερώτησή μου πριν ακριβώς επτά μήνες, δηλαδή στις 4 του Οκτώβρη 2006, ρωτώ το Υπουργείο Αγροτικής Ανάπτυξης, σχετικά με την ακαρπία των εσπεριδοειδών την περίοδο 2006-2007 στην Άρτα και η απάντηση είναι αρνητική, κύριε Υφυπουργέ. 
      Όσο για την επιτροπή, την οποία πάλι ψευδώς επικαλείστε, δεν αφορά στον ΕΛ.Γ.Α.. Έχω εδώ την απάντησή σας που λέει ότι είναι ειδική επιστημονική επιτροπή, η οποία ασχολείται με τη διερεύνηση του αιτίου που προκάλεσε την ακαρπία και στη συνέχεια, εφόσον τεκμηριωθεί επαρκώς το αίτιο, οι ζημιές θα ενταχθούν σε πρόγραμμα ΠΣΕΑ. Αυτή ήταν η απάντησή σας. Τη λησμονήσατε, κύριε Υπουργέ, γι' αυτό ψεύδεστε. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Σε τι ψεύδομαι, κύριε συνάδελφε;
      ΘΕΟΔΩΡΟΣ ΚΟΛΙΟΠΑΝΟΣ: Και στη συνέχεια, ψεύδεστε ξανά, διότι ενώ απαντάτε αρνητικά στο αίτημα των αγροτών της Άρτας για την ακαρπία, κύριε Πρόεδρε, πριν από μερικές ημέρες, στις 21 Μαρτίου, ο κύριος Υπουργός, με την ίδια ακριβώς επιχειρηματολογία με την οποία ήταν αρνητικός στο αίτημα της ακαρπίας στην Άρτα, κατ’ εξαίρεση –έτσι λέει η υπουργική απόφαση η οποία δημοσιεύθηκε στο φύλλο 433/28.3.2007, τεύχος δεύτερο- εγκρίνει αποζημίωση για ακαρπία στους πορτοκαλοπαραγωγούς –και καλώς, δεν μας ενδιαφέρει- και σε περιοχές της Αργολίδας και σε περιοχές της Λακωνίας.
      Κύριε Πρόεδρε, όπως αντιλαμβάνεστε, δεν αντιδικούμε με τους αγρότες άλλων περιοχών, οι οποίοι καλώς θα ενισχυθούν και θα αποζημιωθούν από τον ΕΛ.Γ.Α.. Η διαφωνία μας είναι, πρώτον, ότι στο θέμα ουσίας δεν εφαρμόζονται τα ίδια μέτρα και τα ίδια σταθμά και για τους αγρότες της Άρτας, προφανώς γιατί το Υπουργείο Αγροτικής Ανάπτυξης τους θεωρεί πλούσιους και, δεύτερον, ότι είναι η πρώτη φορά –επαναλαμβάνω- που Υπουργός ψεύδεται ενώπιον του Κοινοβουλίου, γιατί με την ίδια ακριβώς απόφαση με την οποία απορρίπτει το πρώτο αίτημα και συγκεκριμένα είναι η απόφαση …
      ΠΡΟΕΔΡΕΥΩΝ (Σωτήρης Χατζηγάκης): Εντάξει, κύριε Κολιοπάνο, νομίζω ότι έχετε ολοκληρώσει. 
      ΘΕΟΔΩΡΟΣ ΚΟΛΙΟΠΑΝΟΣ: Κύριε Πρόεδρε, σας παρακαλώ, ένα λεπτό. Εγώ παραχώρησα τη θέση μου στον Υπουργό Δικαιοσύνης …
      ΠΡΟΕΔΡΕΥΩΝ (Σωτήρης Χατζηγάκης): Ελάτε τώρα, ας μην κάνουμε τέτοιους συμψηφισμούς που είναι αδόκιμοι.
      ΘΕΟΔΩΡΟΣ ΚΟΛΙΟΠΑΝΟΣ: Δεν είναι συμψηφισμός, κύριε Πρόεδρε. 
      Επαναλαμβάνω λοιπόν –και κλείνω μ’ αυτό, κύριε Πρόεδρε- ότι σαφώς ψεύδεται το Υπουργείο Αγροτικής Ανάπτυξης στο συγκεκριμένο θέμα. Καλώς έκανε τις άλλες αναφορές λόγω του ενδιαφέροντος των συναδέλφων μου, αυτό δεν με αφορά. Εμένα με ενδιαφέρει ότι ούτε τώρα δίδει απάντηση ούτε τώρα ζητάει συγγνώμη. 
      Συνεπώς, κύριε Υπουργέ, μαζί με τους συναδέλφους της Νέας Δημοκρατίας, μαζί με το Νομάρχη της Άρτας, μαζί με την Ένωση Συνεταιρισμών Άρτας –η οποία σας έθεσε επίσης το θέμα και η οποία κάθε άλλο παρά πρόσκειται στην Αντιπολίτευση- να έρθετε να εξηγήσετε, όπως ήρθατε και εσείς και ο κύριος Πρόεδρος του ΕΛ.Γ.Α. πριν από πολλούς μήνες, εάν πράγματι είστε ειλικρινής, εάν πράγματι αυτή η επιστημονική επιτροπή έκανε έρευνα, προκειμένου να κάνετε αυτό που λέτε σήμερα, δηλαδή ενίσχυση μέσω του ΕΛ.Γ.Α..
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Πρώτον, σας επιστρέφω τους χαρακτηρισμούς. Δεν δέχομαι από κανένα να μου πει ότι ψεύδομαι, κύριε Κολιοπάνο.
      ΘΕΟΔΩΡΟΣ ΚΟΛΙΟΠΑΝΟΣ: Τότε, πάρτε πίσω την απόφαση που βγάλατε!
      ΠΡΟΕΔΡΕΥΩΝ (Σωτήρης Χατζηγάκης): Κύριε Κολιοπάνο, σας παρακαλώ, καθίστε κάτω.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Γνωρίζετε πολύ καλά το ήθος μου. Και το γνωρίζετε κι εσείς και οι συνάδελφοι και οι αγρότες όλης της χώρας. Ουδέποτε είπα ψέματα σε Έλληνες αγρότες. Ουδέποτε είπα ψέματα στο Κοινοβούλιο. 
      Η απάντηση που πήρατε –και τη διαβάζω- αποδεικνύει ότι εσείς λανθασμένα γράψατε την ερώτησή σας. Η απάντηση δεν είναι αρνητική. Λέει: «Γι’ αυτόν το σκοπό και επειδή τέτοιες ζημιές παρουσιάστηκαν και σε άλλες περιοχές της χώρας, συστήθηκε με απόφαση του ΕΛ.Γ.Α. ειδική επιστημονική επιτροπή, η οποία ασχολείται με τη διερεύνηση του αιτίου που προκάλεσε την ακαρπία».
      ΘΕΟΔΩΡΟΣ ΚΟΛΙΟΠΑΝΟΣ: Συνεχίστε να διαβάζετε, κύριε Υπουργέ.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Κολιοπάνο. Ακούστε και λίγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Είναι ξεκάθαρο αυτό ή δεν είναι;
      ΘΕΟΔΩΡΟΣ ΚΟΛΙΟΠΑΝΟΣ: Έχει συνέχεια αυτό που διαβάζετε. Αυτή είναι η ουσία. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Κολιοπάνο, σας παρακαλώ πολύ. Λογοκρισία θα κάνετε; Ο καθένας μπορεί να εκτιμήσει τις απαντήσεις. Καθίστε κάτω, παρακαλώ.
      Συνεχίστε, κύριε Υπουργέ.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Η ουσία είναι αυτή. Πού ψεύδομαι, κύριε Κολιοπάνο; Μπορείτε να μου πείτε; 
      Δεύτερον, σας απήντησα ότι η οξύτητα του φαινομένου –μιλάμε για καιρικά φαινόμενα- δεν μπορεί να είναι η ίδια σε όλη τη χώρα. Αν εσείς πιστεύετε και έχετε στοιχεία ότι δεν πρέπει να αποζημιωθούν οι αγρότες της Αργολίδας, οι αγρότες του Πηλίου, οι αγρότες της Λακωνίας και άλλων περιοχών, αυτά να τα καταθέσετε.
      ΘΕΟΔΩΡΟΣ ΚΟΛΙΟΠΑΝΟΣ: Δεν είπα κάτι τέτοιο, το αντίθετο μάλιστα. Πάλι ψεύδεστε.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Τρίτον, σας απέδειξα με στοιχεία ότι το ενδιαφέρον της Κυβέρνησης για το Νομό Άρτας είναι αμέριστο. Πότε πληρώσατε αποζημιώσεις ΕΛ.Γ.Α. και Π.Σ.Ε.Α. ύψους 20.000.000 ευρώ επί των ημερών σας, κύριε Κολιοπάνο; Να βγείτε και να το πείτε. 
      Επίσης, κάνατε καμμία ανασύσταση στα εσπεριδοειδή επί των ημερών σας; Προχωρούμε σε ανασύσταση –και το ξέρουν και το χαιρετίζουν αυτό οι αγρότες της Άρτας- ύψους 15.800.000 ευρώ για εργασίες ανασύστασης και για απώλεια εισοδήματος –προσέξτε- το ποσό είναι 33.000.000 ευρώ. Και πρέπει να σας πω –και το ξέρετε ήδη- ότι για την ανασύσταση ήδη έχουν καταβληθεί 7.300.000 ευρώ στους αγρότες της Άρτας και για την απώλεια εισοδήματος 14.500.000 ευρώ.
      Εσείς, γιατί δεν κάνατε ανασύσταση στα εσπεριδοειδή, ενώ γνωρίζατε ότι είναι απαραίτητο να γίνει ανασύσταση για να έχουν προοπτική αυτά τα προϊόντα στην ελληνική και στη διεθνή αγορά;
      Ακόμα, θέλω να σας πω, επειδή μιλήσατε για ενδιαφέρον προς την Άρτα, ότι οι εγκρίσεις που έχουμε δώσει εμείς για επενδύσεις στην περιοχή επί των δικών μας ημερών, είναι τριπλάσιες από τις εγκρίσεις για επενδύσεις για μεταποίηση αγροτικών προϊόντων που δόθηκαν επί των ημερών της δικής σας κυβέρνησης.
      Ακόμα, θέλω να σας πω ότι και για τη χυμοποίηση, ενισχύονται πολύ σημαντικά οι ομάδες παραγωγών της περιοχής, αλλά και για τη γενικότερη αγροτική ανάπτυξη έχουμε ένα ολοκληρωμένο πλάνο, που βάζει τις βάσεις για μια 
ουσιαστική προοπτική του αγροτικού τομέα στο Νομό Άρτας. 
      ΘΕΟΔΩΡΟΣ ΚΟΛΙΟΠΑΝΟΣ:  Mέσω της εταιρείας «ΝΟΗΣΙΣ», της γνωστής εταιρείας! 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κατά συνέπεια, πείτε μου, σας παρακαλώ, πού ψεύδομαι βάσει των στοιχείων που έχω παραθέσει; 
      Για την ακαρπία που λέτε, λοιπόν, σας λέω ξεκάθαρα ότι συνεχίζεται η μελέτη. Είναι ένα φαινόμενο που έχει πλήξει πάρα πολλές περιοχές της χώρας. Προσπαθούμε να βρούμε ποια είναι η οξύτητα των καιρικών φαινομένων και αν υπάρχουν στοιχεία, ώστε να μπορέσουμε να στηρίξουμε τέτοια καταβολή αποζημιώσεων. Οι εκτιμήσεις γίνονται με δίκαιο και αντικειμενικό τρόπο σε όλη τη χώρα και εφόσον, λοιπόν, βρεθούν αυτά τα στοιχεία, τότε θα στηριχθούν, όπως στηρίχθηκαν με πολύ μεγάλη ένταση όλα αυτά τα χρόνια από τη σημερινή Κυβέρνηση, οι αγρότες της Άρτας. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Τώρα εισερχόμαστε στη συζήτηση της τελευταίας για σήμερα επίκαιρης ερώτησης, της δεύτερης με αριθμό 509/27-4-2007 του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Δημόσιας Τάξης, σχετικά με την κάλυψη των κενών οργανικών θέσεων στο Πυροσβεστικό Σώμα κ.λπ.. 
      Η επίκαιρη ερώτηση του συναδέλφου κ. Αντώνη Σκυλλάκου έχει ως εξής:
      «Η Κυβέρνηση της Νέας Δημοκρατίας ψήφισε το ν. 3511/06 για την «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις». Από το πνεύμα του νόμου, αλλά και από τα μέτρα που εξαγγέλλονται, δεν υπάρχει ουσιαστική μέριμνα ούτε ως προς τη δύναμη και εκπαίδευση, αλλά ούτε ως προς τις υποδομές του Πυροσβεστικού Σώματος. 
      Σε αντίθεση με τις αλματωδώς αυξανόμενες ανάγκες τις οποίες πρέπει να καλύπτει το Πυροσβεστικό Σώμα, η πολιτική των κυβερνήσεων ήταν και είναι η συνεχής υποβάθμιση του ανθρώπινου παράγοντα του Σώματος, η σταδιακή αντικατάσταση μεγάλου μέρους του μόνιμου προσωπικού από εργαζόμενους χωρίς δικαιώματα, από «εποχικά απασχολούμενους», στους οποίους αρνείται τη μονιμοποίηση διαιωνίζοντας την ομηρία και εθελοντές. 
      Η υποβάθμιση της σημασίας του ανθρώπινου παράγοντα φαίνεται και από ότι το κύριο βάρος της κυβερνητικής πολιτικής και προπαγάνδας στρέφεται στην ενίσχυση των εναέριων μέσων. 
      Γίνεται προσπάθεια να μεταφερθεί το κέντρο βάρους της επιχειρησιακής ετοιμότητας από το έμψυχο υλικό, στα εναέρια μέσα. Τα εναέρια μέσα μπορούν να ανακόψουν την πορεία των δασικών πυρκαγιών και να περιορίσουν την έντασή τους. Οι δασικές πυρκαγιές, όμως, σβήνονται από τις καλά οργανωμένες επίγειες πυροσβεστικές δυνάμεις, για τις οποίες δεν έχουν εξασφαλιστεί ούτε τα απαιτούμενα κονδύλια για τον εξοπλισμό τους. 
      Τα οργανικά κενά δεν καλύπτονται, οι βάρδιες δεν βγαίνουν, το ωράριο και κάθε εργασιακό δικαίωμα καταπατείται και, για άλλη μια φορά, οι εργαζόμενοι θα δεινοπαθήσουν. Οι κίνδυνοι είναι μεγαλύτεροι εν όψει αντίξοων καιρικών συνθηκών που προβλέπεται να υπάρξουν το καλοκαίρι. 
      Η Κυβέρνηση αναλαμβάνει τεράστιες ευθύνες για τον εργασιακό μεσαίωνα που θα επικρατήσει και κατά τη διάρκεια της φετινής αντιπυρικής περιόδου, λόγω των  τραγικών ελλείψεων σε προσωπικό. 
      Για τους κινδύνους σε βάρος της υγείας και σωματικής ακεραιότητας του προσωπικού του Πυροσβεστικού Σώματος, που συνεπάγονται οι παραπάνω εξαντλητικές συνθήκες, ερωτάται ο κύριος Υπουργός Δημόσιας Τάξης:
      1) Γιατί η Κυβέρνηση τρία χρόνια τώρα δεν πήρε μέτρα για την κάλυψη των οργανικών κενών του Σώματος και τώρα εξαγγέλλει περιορισμένες προσλήψεις για μετά τις εκλογές; Είναι στην πρόθεσή της να καλύψει πλήρως τα κενά με το μόνιμο προσωπικό του απαιτείται ή θα διαιωνίσει τη σημερινή κατάσταση, όπως διαφαίνεται από την πολιτική της πρακτική;
      2) Τι μέτρα θα πάρει για την άμεση κάλυψη των αναγκών αγοράς ατομικού προστατευτικού εξοπλισμού, αναλώσιμων υλικών οχημάτων, εξοπλισμού των εποχικών δασοπυροσβεστών, καθώς και των δαπανών για την ίδρυση και συντήρηση πυροφυλακίων;».
      Στην επίκαιρη ερώτηση του κ. Σκυλλάκου θα απαντήσει ο Υπουργός Δημόσιας Τάξης κ. Πολύδωρας. 
      Κύριε Υπουργέ, έχετε το λόγο. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, η ερώτηση του κυρίου συναδέλφου μου δίνει την ευκαιρία να απαντήσω ή να λογοδοτήσω πάνω στο θέμα των μέτρων που λαμβάνουμε για την αντιπυρική περίοδο του 2007, για τη φετινή περίοδο. Καλώς επισημαίνει ο κ. Σκυλλάκος ότι, όπως όλα δείχνουν, θα έχουμε ένα δύσκολο καλοκαίρι. Γι’ αυτό, λοιπόν, λαμβάνουμε αυξημένα μέτρα και πρόνοιες. 
      Όσον αφορά το κεφάλαιο του προσωπικού, είμαι στην ευχάριστη θέση να σας ανακοινώσω ότι επί των ημερών μου, τουλάχιστον τα τελευταία πέντε χρόνια  –για να μην πω από τον καιρό που ανέλαβε το Πυροσβεστικό Σώμα την αντιπυρική δασική προστασία- ελήφθησαν οι σοβαρότερες και αποτελεσματικότερες πρόνοιες.
      Πέτυχα την έγκριση της πρόσληψης πεντακοσίων πενήντα συν είκοσι δύο, δηλαδή εξακοσίων σχεδόν πυροσβεστών πέρυσι. Αυτές οι προσλήψεις επετεύχθησαν έπειτα από έναν πολύ σοβαρό, έντιμο, αξιοκρατικό, έγκυρο, αδιαμφισβήτητης αξίας, από πλευράς αδιαβλήτου, διαγωνισμό. Αυτοί τώρα είναι στο πεδίο της μάχης.
      Επίσης, είμαι στην ευχάριστη θέση να σας ανακοινώσω ότι επί του δυναμικού του προσωπικού, κατάφερα πολύ πρόσφατα -όπως είχα υποσχεθεί και όπως είχα υποδείξει και στους ενδιαφερομένους υπαλλήλους- την τακτοποίηση, μέσα στο μέτρο του συνταγματικώς και νομικώς δυνατού, πεντέμισι χιλιάδων εποχικών πυροσβεστών ή συμβασιούχων υπαλλήλων διάσωσης και πυρόσβεσης. Αυτοί τώρα έχουν ανανεώσει για πέντε χρόνια το συμβόλαιό τους. Και μάλιστα μπορώ να σας πω, απλώνοντας τη ματιά μου στο μέλλον και στην τύχη αυτών των ανθρώπων, καθώς επίσης και στη βάση της προσφοράς υπηρεσιών, ότι έτσι θα τελειώσουν, αν το θέλουν, την υπηρεσιακή τους κατάσταση. Όχι μόνο έτσι, γιατί μπορεί να έχουμε και βελτιώσεις στο μέλλον, αλλά πάντως οι άνθρωποι είναι πυροσβέστες. Στα σχεδιάσματά μας τους εκλαμβάνουμε ως στρατό αξιόμαχο να προσφέρει στον ανώτατο βαθμό τις υπηρεσίες του. 
      Αυτοί οι άνθρωποι, οι πεντέμισι χιλιάδες, ζούσαν με αγωνία και εκκρεμότητα όσον αφορά το τι θα γίνει με το χαρακτηρισμό τους. Τους είπα από την αρχή ότι θα ανανεώσουμε το συμβόλαιο για πέντε χρόνια. Είναι ο καλύτερος νομικός δρόμος να περάσουμε πέρα. Θα κανονίσουμε το πεντάμηνο να γίνει μέχρι οκτώ μήνες. Θα κανονίσουμε να προσληφθούν άπαντες. Και αυτά όλα διευθετήθηκαν κατά τον πλέον ικανοποιητικό τρόπο. Και είμαι περήφανος να το ανακοινώνω στη Βουλή και να απαντώ στην ερώτηση του συναδέλφου.
      Έτσι έχουμε το έλλειμμα των τρεισήμισι χιλιάδων πυροσβεστών βασικά, που θα το καλύψουμε συν τω χρόνω. Τώρα που μιλάμε, έχω έγκριση από τον Πρωθυπουργό και από το Υπουργείο Οικονομίας για την πρόσληψη στα δύο επόμενα χρόνια χιλίων τριακοσίων πυροσβεστών. Συνεπώς, από πλευράς δυναμικού του προσωπικού, είμαστε πολύ καλά ή καλύτερα από κάθε προηγούμενη φορά, από τον καιρό που αναλάβαμε τη δασοπυρόσβεση μέχρι σήμερα.
      Η συζήτηση, κύριε Σκυλλάκο, για τα εναέρια μέσα και για τα χερσαία μηχανικά μέσα είναι μια πολύ σοβαρή συζήτηση. Δεν ξέρω γιατί διαπράττετε το σφάλμα να υποτιμάτε τα εναέρια μέσα, τα οποία εμείς τα θεωρούμε ως την αεροπορία ενός πολέμου. Ασφαλώς και το προσωπικό είναι το πεζικό και είναι πολύτιμο για την εκκαθάριση του κεκαυμένου ή μάλλον για την πλήρη κατάσβεση μιας πυρκαγιάς, αλλά είναι πολύτιμη και η αεροπορία, δηλαδή τα εναέρια μέσα τα οποία φροντίζουμε. Μάλιστα τους ενισχύσαμε, με εντολή του Πρωθυπουργού, φέτος με τρία ακόμη ελικόπτερα βαρέως τύπου σαν σοβαρή συμβολή στην κατάσβεση. Από επτά μισθώσεις που είχαμε –παραδοσιακό μέγεθος- τώρα έχουμε και άλλες τρεις, δηλαδή σύνολο δέκα μισθώσεις ελικοπτέρων βαρέως τύπου. Ασφαλώς είναι και τα μικρά, τα οποία χρησιμοποιούνται για την επιτήρηση και για την πρώτη επέμβαση, που είναι επίσης πολύτιμο στοιχείο, γιατί όλες οι επιστημονικές μελέτες λένε ότι η φωτιά πολεμιέται την πρώτη ώρα από της εκδηλώσεώς της. Φυσικά, αν την προλάβει η επιτήρηση, έχουμε αυτό το κενό, ώστε  να παρέμβουμε την πρώτη ώρα.
      Να σημειώσω ότι έχουμε και τον παλιό στόλο των Canadair, από τα οποία ένας σοβαρός αριθμός, τα μικρά παλαιού τύπου, τα λεγόμενα 215 –και το έχω πει πολλές φορές και περιμένουμε την έκθεση από την Πολεμική Αεροπορία- χρειάζονται ανανέωση. 
      Αυτή είναι η αναφορά μου στην ερώτηση του κυρίου συναδέλφου. Σημειώνω ότι όλα τα ενδιάμεσα ερωτήματα ή επισημάνσεις που κάνετε για το προσωπικό και προπαντός για τους εποχικούς, όλα θα ικανοποιηθούν, για να είναι πλήρως αξιόμαχο το δυναμικό που θα «πέσει στη μάχη».
    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος – 21ος αι.» και στους λοιπούς χώρους του Μεγάρου της Βουλής των Ελλήνων, σαράντα τρεις μαθητές και μαθήτριες και τέσσερις συνοδοί-διδάσκαλοι από το 9ο Δημοτικό Σχολείο Χανίων.
      Τους καλωσορίζουμε στο Κοινοβούλιο.
      (Χειροκροτήματα απ’ όλες τις πτέρυγες της Βουλής)
      Επίσης έχω την τιμή να ανακοινώσω στο Σώμα ότι ο συνάδελφος Βουλευτής του ΠΑ.ΣΟ.Κ. κ. Γιάννος Παπαντωνίου ζητεί άδεια απουσίας του από τις εργασίες της Βουλής για το διάστημα από τις 8-5-2007 έως και τις 11-5-2007 λόγω μετάβασής του στο εξωτερικό. 
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΈΣ: Μάλιστα, μάλιστα. 
    ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
    Ο κ. Σκυλλάκος έχει το λόγο.
    ΑΝΤΩΝΗΣ ΣΚΥΛΛΑΚΟΣ: Συμφωνούμε με τον κύριο Υπουργό, ότι φέτος θα έχουμε μία δύσκολη περίοδο. Λόγω των γενικότερων αλλαγών στο κλίμα, δύσκολες περιόδους θα έχουμε συνεχώς, άρα πρέπει μακροπρόθεσμα να δούμε πώς θα αντιμετωπίσουμε το θέμα της προστασίας των δασών. 
    Εγώ γνωρίζω ότι έχουμε συνεχώς μειούμενο ποσοστό δασών στη χώρα μας. Επί όλων των κυβερνήσεων η κατάσταση χειροτερεύει και αυτό θα πρέπει να το λάβουμε πολύ σοβαρά υπόψη. Δεν θα αναπτύξουμε διάλογο εδώ, εάν προηγούνται τα εναέρια μέσα ή το προσωπικό.
     Από τις διάφορες δηλώσεις και τοποθετήσεις σας μέχρι σήμερα, έχουμε την αίσθηση ότι υπερβάλλετε λίγο ως Κυβέρνηση, ως Υπουργός, ως Υπουργείο, στο ρόλο που μπορούν να παίξουν τα εναέρια μέσα. Και δεν είμαστε ενάντια στα εναέρια, αλλά δεν μπορεί να προβάλλετε σαν άλλοθι το ότι νοικιάζουμε τρία σχετικά με το τι θα γίνει με το προσωπικό. Και εκεί είναι το μεγάλο πρόβλημα, το  προσωπικό. 
    Απ’ ό,τι έχετε πει μέχρι σήμερα και από αυτά που λέτε σήμερα, φαίνεται ότι σταθεροποιείται μία κατάσταση με μόνιμα κενές θέσεις εργασίας. Αυτήν τη στιγμή λείπουν γύρω στις τρεισήμισι χιλιάδες απ’ ό,τι λέτε -να το δεχθώ- από θέσεις εργασίας μονίμων. Δεν βλέπω από τις δηλώσεις σας καμμία προοπτική για το πώς θα καλυφθούν αυτές οι οργανικές θέσεις. Δηλαδή, τι λέτε; Λέτε ότι τα κενά την επόμενη διετία θα είναι χίλια εκατό κι εσείς θα προσλάβετε χίλιους τριακόσιους. Δηλαδή, ουσιαστικά πάτε να καλύψετε αυτούς τους καινούργιους που θα φύγουν. Άρα, η διαφορά αυτή των τρεισήμισι, των τεσσάρων χιλιάδων θέσεων –τα κενά δηλαδή- θα παραμείνουν. Και γίνεται μία προσπάθεια η ίδια δουλειά που έβγαινε πριν από χρόνια με τους πεντέμισι χιλιάδες, συν όλο το μόνιμο προσωπικό, συν τους εθελοντές, να βγαίνει με λιγότερο προσωπικό από εδώ και πέρα. Διατηρείτε μεν τους πεντέμισι χιλιάδες, αλλά διατηρείτε και τα τρεισήμισι με τέσσερις χιλιάδες κενά. Έτσι το πρόβλημα, ιδιαίτερα την καλοκαιρινή περίοδο, θα είναι πολύ δύσκολο για τους μόνιμους, οι οποίοι κάνουν βάρδιες συνεχείς και εργάζονται μέχρι και είκοσι τέσσερις ώρες, εξαντλούνται και είναι επικίνδυνο και για την υγεία τους. Φθάνουν να εργάζονται αυτοί οι άνθρωποι εβδομήντα ώρες την εβδομάδα και δεν πληρώνονται επιπλέον. Είναι γνωστά αυτά τα πράγματα.
    Όσον αφορά το έκτακτο προσωπικό, τους συμβασιούχους, αυτή είναι η λογική όχι μόνο στο Υπουργείο σας, αλλά και γενικότερα; Θα αντικαταστήσουμε τις ανάγκες σε μόνιμο προσωπικό με έκτακτο προσωπικό. Η δική μας άποψη είναι ότι έπρεπε να συμπληρωθούν οι κενές θέσεις βασικά από αυτό το προσωπικό. 
    Επικαλείστε κι εσείς και άλλοι Υπουργοί συνεχώς πως υπάρχει το πρόβλημα ότι το απαγορεύει το Σύνταγμα. Δεν είδα, όμως, να φέρνετε κι εσείς και το ΠΑΣΟΚ πρόταση για το τι θα γίνει με τους συμβασιούχους γενικότερα και, επίσης, να λέγεται ότι αυτήν τη διάταξη στο Σύνταγμα θα έπρεπε να την αφαιρέσουμε, για να μην υπάρχει δικαιολογία. Εν πάση περιπτώσει, όταν θέλετε, βρίσκετε τρόπους. Ήδη ένα μέρος μονιμοποιείται. Αυτή είναι η σωστή θέση. 
    Μην κάνετε σύγκριση ανάμεσα στο τι έκανε το ΠΑ.ΣΟ.Κ. και στο τι κάνετε κι εσείς. Επί ΠΑ.ΣΟ.Κ. υπήρχαν πάλι κενά στις οργανικές θέσεις και συνεχίζονται και αυξάνονται στην περίοδο τη δική σας. Κι έρχεστε εσείς τώρα και λέτε ότι θα κρατήσουμε τους συμβασιούχους και αντί για πέντε οι μήνες, θα γίνουν οκτώ. Δεν ξέρω αν το Γενικό Λογιστήριο συμφώνησε για τους οκτώ μήνες ή αν ακόμα είναι σε εκκρεμότητα. Θα ήθελα να μου απαντήσετε, μία βελτίωση είναι. Αλλά πρέπει να είναι ευχαριστημένος αυτός ο κόσμος, γιατί θα ζει στην ανασφάλεια και γιατί θα εργάζεται αντί για πέντε, οκτώ μήνες, ενώ τους τέσσερις μήνες δεν θα εργάζεται; Ο κ. Βενιζέλος προχθές είπε να γίνουν δώδεκα οι μήνες. Και βεβαίως μιλάει το ΠΑ.ΣΟ.Κ. –και θα το δούμε και στην επερώτηση- για τις οργανικές θέσεις. Έπρεπε να είχε αντιμετωπιστεί το θέμα από το ίδιο το ΠΑ.ΣΟ.Κ., όταν ήταν στην κυβέρνηση, αλλά συνεχίζεται η ίδια πολιτική. 
	Εμείς ανησυχούμε. Κρατώ αυτήν τη δέσμευσή σας, πως σε ό,τι αφορά τον εξοπλισμό, τα πυροφυλάκια, τα αναλώσιμα υλικά οχημάτων, αυτά θα αντιμετωπιστούν. Κάνατε μία γενική τοποθέτηση. Ανησυχούμε, όμως, για το ότι πάτε να διατηρήσετε από άποψη προσωπικού την ίδια κατάσταση ουσιαστικά και τα επόμενα χρόνια.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Σκυλλάκο.
	Ο Υπουργός Δημόσιας Τάξης κ. Πολύδωρας έχει το λόγο.
	ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εννοείται ότι μόνο οι δημοσιονομικές δουλείες με εμποδίζουν από το να προσλάβω με διαγωνισμό τακτικό προσωπικό τρεισήμισι χιλιάδων πυροσβεστών, όπου έχω κενό. Αυτές οι δημοσιονομικές δουλείες που με εμποδίζουν, εξουδετερώνονται σιγά-σιγά χάρη στην επιμονή μου και σ’ αυτήν την επιμονή μου οφείλεται και η έγκριση των χιλίων τριακοσίων. Ελπίζω να μην είναι χίλιοι εκατό οι άγοντες προς την έξοδο τα επόμενα δύο χρόνια, ελπίζω να είναι λιγότεροι. Έτσι λένε και κάποιες μελέτες που μου έχουν υποβληθεί. Πάντως αυτή είναι η καλύτερη αντιμετώπιση, γιατί θέλω να σημειώσω ότι το κενό των τεσσάρων χιλιάδων θέσεων το παραλάβαμε ως υπαρκτό πριν από τέσσερα χρόνια και φυσικά το παλέψαμε όσο καλύτερα γίνεται. 
      Θέλω να σημειώσω ότι μέσα στο πλέγμα των δημοσιονομικών σχέσεων αλλά και των προτεραιοτήτων για τις προσλήψεις δεν είναι εύκολο να λέμε ότι το Σύνταγμα δεν σημαίνει τίποτα και να φτιάξουμε ένα Σύνταγμα το οποίο θα μας δίνει την ευχέρεια οι ορισμένου χρόνου συμβασιούχοι να γίνονται αορίστου. Όπως ξέρετε ως έγκριτος νομικός, για να αρθεί η δουλεία ή το βάρος της συνταγματικής απαγόρευσης θα πρέπει να περάσουν δέκα χρόνια ή πέντε από σήμερα στην καλύτερη των περιπτώσεων. Συνεπώς τίθεται εκτός συζητήσεως η υπόθεση του να ξαναδούμε συνταγματικά τι γίνεται με τους ορισμένου χρόνου ή με τους συμβασιούχους. 
      Κάναμε το καλύτερο που μπορούσαμε. Ειλικρινά είμαι υπερήφανος διότι πάλεψα, από την πρώτη ώρα έδωσα λύση και τους είπα: «Σας μιλάω ως σύμβουλός σας. Αφήστε τους χαρακτηρισμούς. Πάμε γι’ αυτήν την ανανέωση ή αναβίωση του προεδρικού διατάγματος της πενταετίας και θα είμαι ευτυχής». Εν παρενθέσει σας λέω ότι είναι οκτάμηνο εγκεκριμένο και από το Γενικό Λογιστήριο του Κράτους. 
	Έρχεται μία ειρωνεία της ιστορίας ή των ημερών που τι κάνει; Την ημέρα που περάσαμε και από το Γενικό Λογιστήριο του Κράτους το οκτάμηνο και ήμασταν σε μία επιτυχία 100% όσον αφορά τα επιδιωκόμενα μέσα στις δυσκολίες, έρχεται ο Άρειος Πάγος και λέει ότι δεν επιτρέπεται μετατροπή σε αορίστου χρόνου, δηλαδή ο άλλος δρόμος, ο μαξιμαλιστικός έπεσε στο κενό. 
	Συνεπώς σας ευχαριστώ για την ερώτηση. Απήντησα για το προσωπικό, συναντώμεθα για τα μηχανικά μέσα, εναέρια και χερσαία. Μένει εν παρενθέσει ότι δεν θέλω να ασχοληθώ με ένα-ένα τα αντικείμενα με τα οποία θα εφοδιάσουμε τους εποχικούς, γι’ αυτό κατέφυγα στη γενική λύση, γιατί δεν είναι για το χρόνο και για τη συζήτησή μας η ειδική αναφορά.
	Τέλος, αξιοποιώ μία παρατήρησή δική σας, εισαγωγική στην προφορική ανάπτυξη της ερώτησης ότι, δηλαδή, πράγματι είναι ζήτημα πώς να κάνουμε τη μεγάλη ανατροπή στην αποδάσωση της χώρας. Το σέβομαι όπως το διατυπώνετε. Το μόνο που έχω να εισφέρω στη συζήτηση είναι ότι εργαζόμαστε και συνεργαζόμαστε με το Υπουργείο Γεωργικής Ανάπτυξης και με την Τοπική Αυτοδιοίκηση για ένα εκτεταμένο πρόγραμμα αναδασώσεων και προστασίας των δασών κατά πρόληψη. 
      Σήμερα μιλήσαμε περισσότερο για τη μάχη της καταστολής. Πώς γίνεται η αντιπυρική προστασία της χώρας αυτό το ευαίσθητο καλοκαίρι. 
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ 
      Θα συζητηθεί η υπ’ αριθμόν 58/28.3.2007 επερώτηση των Βουλευτών του ΠΑ.ΣΟ.Κ. κ.κ. Άγγελου Μανωλάκη, Βασιλείου 'Εξαρχου, Εμμανουήλ 'Οθωνα, Ιωάννη Βλατή, Αλέξανδρου Παπαδόπουλου, Νικολάου Σαλαγιάννη, Χρύσας Αράπογλου, Σωκράτη Κοσμίδη, Αθανασίου Παπαγεωργίου και Χαράλαμπου Καστανίδη, προς τον Υπουργό Δημόσιας Τάξης, σχετικά με την πολιτική της Κυβέρνησης για τη δημόσια ασφάλεια. 
      Πριν δώσω το λόγο στον πρώτο επερωτώντα θέλω να σας γνωρίσω ότι κατά τη συζήτηση της επερώτησης προς τον Υπουργό Δημόσιας Τάξης των Βουλευτών του ΠΑ.ΣΟ.Κ. σχετικά με την πολιτική της Κυβέρνησης για τη δημόσια ασφάλεια, Κοινοβουλευτικός Εκπρόσωπος της Νέας Δημοκρατίας ορίζεται ο Βουλευτής κ. Κώστας Τασούλας, με απόφαση του Γενικού Γραμματέα της Κοινοβουλευτικής Ομάδας της Νέας Δημοκρατίας του κ. Απόστολου Σταύρου.
      Το λόγο τώρα έχει ο πρώτος επερωτών ο κ. Άγγελος Μανωλάκης. 
      ΑΓΓΕΛΟΣ ΜΑΝΩΛΑΚΗΣ: Ευχαριστώ, κύριε Πρόεδρε.
      Κύριε Υπουργέ, κυρία και κύριοι συνάδελφοι, τον τελευταίο καιρό παρατηρούμε κάποια πολιτικά γεγονότα -π.χ. τα ομόλογα και όχι μόνο- και την Κυβέρνηση να μην αντιδρά, να μην κυβερνά. Και όταν αντιδρά, να αντιδρά καθυστερημένα και αποσπασματικά. Βλέπουμε επίσης την πολιτική αλλά και φυσική ηγεσία της Αστυνομίας να παρατηρεί με αμηχανία τη θλιβερή κατάσταση που επικρατεί στα Σώματα Ασφαλείας. 
      Βλέπουμε μια χούφτα κουκουλοφόρων να επιτίθεται σε πολίτες, σε περιουσίες, σε γραφεία Υπουργών, σε γραφεία πολιτικών κομμάτων και να καίει ακόμα και αστυνομικά τμήματα, κύριε Υπουργέ. Και μετά αυτοί οι «κύριοι» φεύγουν ανενόχλητοι σαν να μη συνέβη τίποτα. Είδαμε τη θεωρεία της ζαρντινιέρας στη Θεσσαλονίκη αλλά και τις αδέσποτες σφαίρες στο αστυνομικό τμήμα Νέας Ιωνίας. 
      Αυτά και άλλα πολλά που θα πούμε στη συνέχεια και εγώ και οι συνάδελφοί μου, δημιουργούν ένα μεγάλο έλλειμμα ασφάλειας, κύριε Υπουργέ. Και έμμεσα ένα έλλειμμα δημοκρατίας. Μπορεί, κύριε Υπουργέ όπως είπατε και την προηγούμενη εβδομάδα εδώ στη Βουλή να μην ευθύνεστε μόνο εσείς για τη βία. Πράγματι ευθύνονται και άλλοι Υπουργοί. Ίσως και ο ίδιος ο Πρωθυπουργός για πολιτικές που δημιουργούν ακρίβεια, ανεργία, αδιέξοδα, αδικίες. Όμως, εσείς, η πολιτική ηγεσία αλλά και η φυσική ηγεσία ευθύνεστε για τη μη καταστολή της βίας. Ευθύνεστε για τη μη σύλληψη των κουκουλοφόρων. Και δεν μπορούμε, κύριε Υπουργέ, να τα βάζουμε με τον απλό αστυνομικό. Ο απλός αστυνομικός δεν συλλαμβάνει γιατί δεν έχει τέτοιες εντολές. 
      Φθάσαμε στο σημείο οι ίδιοι οι αστυνομικοί με το συνδικαλιστικό τους όργανο την Π.Ο.ΑΣ.Υ. να ζητούν από τον πολιτικό κόσμο διακομματική επιτροπή για να  βγούμε από την κρίση γιατί όπως λένε δεν πάει άλλο. Χαρακτηριστικά αναφέρουν τα εξής: «Αποτελεί πλέον εδραία πεποίθηση ότι η Ελληνική Αστυνομία όπως υφίσταται και λειτουργεί χωρίς ορθολογική διαχείριση των αστυνομικών δυνάμεων χωρίς σύγχρονες δομές οργάνωσης και διοίκησης δεν μπορεί να ανταποκριθεί σήμερα στην αποστολή της». Και στη συνέχεια λένε ότι «η πολιτική ηγεσία περί άλλων τυρβάζει». 
      Δυστυχώς, κύριε Υπουργέ, μετά τους Ολυμπιακούς Αγώνες ο τομέας της δημόσιας τάξης αφέθηκε καράβι ακυβέρνητο. Εσείς σε προηγούμενη επερώτησή μας περίπου πριν από ένα χρόνο είχατε παραδεχθεί ότι μετά τους Ολυμπιακούς Αγώνες υπήρξε κάποια χαλάρωση. Τώρα διαπιστώνετε και εσείς, σύμφωνα με όσα γράφει ο Τύπος, ότι η κατάσταση είναι για τα μπάζα. 
      Ποιος, όμως, ποιοι και κυρίως γιατί, κύριε Υπουργέ, είναι για τα μπάζα; Δεν μπορεί να είναι το σύνολο των ένστολων. Τη στιγμή που ανέλαβε η Νέα Δημοκρατία το 2004 τη διακυβέρνηση της χώρας είχαν στο ενεργητικό τους σημαντικές επιτυχίες και πολύ καλή εκπαίδευση και προετοιμασία. 
Και αναφέρομαι και στη σύλληψη της «17 Νοέμβρη», αλλά και στην ασφαλή διενέργεια των Ολυμπιακών Αγώνων, που αποδεικνύουν αυτά που είπα.
      Επομένως τους υπεύθυνους για την εικόνα αποδιοργάνωσης θα πρέπει να τους αναζητήσετε, κύριε Υπουργέ, στις πολιτικές επιλογές της Κυβέρνησης, αλλά κυρίως στις φυσικές επιλογές και σχεδιασμούς, που έχετε κάνει, σε σχέση με τους επιτελάρχες των Σωμάτων Ασφαλείας. Οι απλοί ένστολοι προσπαθούν ευσυνείδητα να κάνουν τη δουλειά τους και πολλές φορές βρίσκονται έκθετοι στους κακούς σχεδιασμούς των επιτελικών στελεχών, αλλά και στην οξύτητα του πολιτικού λόγου του ίδιου του Υπουργού.
      Οι ένστολοι εργαζόμενοι, όμως, νιώθουν προδομένοι. Με κάθε ευκαιρία υπενθυμίζουν τις ψεύτικες, τις ανεκπλήρωτες υποσχέσεις της Νέας Δημοκρατίας και του ιδίου του Πρωθυπουργού.
      Βέβαια ο κύριος Υπουργός λέει ότι έχετε τηρήσει και εκπληρώσει όλα τα υπεσχημένα. Με αυτόν τον τρόπο προσπαθείτε να καλυφθείτε πίσω από την ικανοποίηση κάποιων πολύ μικρών και ανώδυνων αιτημάτων.
      Τι πήραν οι αστυνομικοί και τα Σώματα Ασφαλείας, κύριε Υπουργέ; Πήραν μόνο 70 λεπτά μεικτά. Αυτή είναι η ημερήσια αύξηση, που πήραν φέτος. Το Υπουργείο σας ακολουθεί την παρελκυστική τακτική επαναφοράς αυτών των εξαγγελιών για ρυθμίσεις σε προεκλογικό χρόνο.
      Ας δούμε, όμως, με λίγα λόγια, τι έχετε κάνει σ’ αυτόν τον τομέα τα τελευταία χρόνια και ποια ήσαν τα βασικά αιτήματα των Σωμάτων Ασφαλείας.
      Πρώτον: Ο ίδιος ο Πρωθυπουργός είχε δεσμευτεί για αύξηση μισθών ύψους 140 ευρώ, δηλαδή, από 720 ευρώ σε 860 ευρώ. Δεν τη δώσατε. Αντί αυτού δώσατε το 2%, το επίδομα των ειδικών συνθηκών, προσπαθώντας έτσι να ικανοποιήσετε και το επικίνδυνο και ανθυγιεινό, το οποίο ήταν βασικό αίτημα των Σωμάτων Ασφαλείας.
      Τρίτο βασικό αίτημα: Η μάχιμη πενταετία. Το έχουμε πει και άλλες φορές. Μέχρι το 1993 την πήραν έτσι, μετά το 1993 δεν μπορείτε να βρείτε τρόπο να την πάρουν οι επόμενοι. Και πληρώνουν περίπου 20.000 ευρώ. 
      Υπάρχουν όμως και άλλα, πολλά αιτήματα. Θα αναφέρω μερικά μόνο. Το νέο βαθμολόγιο και μισθολόγιο, που συνεχώς παραπέμπονται στις καλένδες. Η αναθεώρηση του ισχύοντος συστήματος κρίσεων και προαγωγών, αλλά και η υπηρεσιακή εξέλιξη των αστυνομικών με ένα αξιοκρατικό, αδιάβλητο και δίκαιο σύστημα, αποτελεί αναγκαία τομή, που φαίνεται ότι δεν προτίθεστε να κάνετε.
      Η αναδιάρθρωση των υπηρεσιών, αλλά και η ανακατανομή του αστυνομικού προσωπικού στη βάση ενός καινούργιου οργανογράμματος, δεν έχει προχωρήσει ή έχει προχωρήσει ελάχιστα. Κι αυτό, θα έλεγα, είναι το μεγάλο ζητούμενο. Το πρόβλημα έγκειται εκεί, στην κακή αναδιάταξη των δυνάμεων των Σωμάτων Ασφαλείας, όπως επίσης ο επαναπροσδιορισμός του ρόλου της Ελληνικής Αστυνομίας, αλλά και η απαγκίστρωσή της από ξένα προς αυτήν καθήκοντα.
      Πέραν αυτών, όμως, κύριε Υπουργέ, η πολιτική ηγεσία του Υπουργείου Δημόσιας Τάξης, αλλά και η φυσική ηγεσία της ΕΛ.ΑΣ., βλέπουμε τον τελευταίο καιρό να έχουν επιδοθεί σε έναν ατέρμονα πόλεμο δηλώσεων, αντιδηλώσεων, ανακοινώσεων σε σχέση με πολιτικά κόμματα, με φορείς, με συνδικαλιστικές οργανώσεις, ρίχνοντας έτσι λάδι στη φωτιά και συμβάλλοντας στη δημιουργία ενός κλίματος όχι ήρεμου και νηφάλιου. Γι’ αυτό έχουμε διαπιστώσεις όπως: Αντί να έχετε περιορίσει τη βία, τη διογκώσατε σε επικίνδυνο βαθμό. Αυτό είπε πριν από λίγο καιρό η Π.Ο.ΑΣ.Υ., απευθυνόμενη σ’ εσάς.
      Και τώρα, το κρίσιμο ερώτημα, που τίθεται, κύριε Υπουργέ, είναι το εξής: Εάν επικρατεί αυτή η ανησυχία, η έλλειψη εμπιστοσύνης, αλλά και η ανασφάλεια στους ίδιους τους αστυνομικούς, τότε τι αίσθημα ασφάλειας να έχουν οι απλοί πολίτες;
      Η εγκληματοφοβία έχει φτάσει σε πρωτοφανή επίπεδα. Οι δείκτες εγκληματικότητας, όσες στατιστικές –θα έλεγα αλχημείες, γιατί δεν γράφονται όλα, όπως ξέρετε, κύριε Υπουργέ- και εάν γίνονται, είναι δυσοίωνοι και είναι ξεκάθαρο πως η σημαντική ύφεση που υπήρξε στην εγκληματικότητα από το 2000 και μετά, αποτελεί πια παρελθόν. Η κατάσταση, ιδιαίτερα από το 2004 και μετά, χειροτερεύει. Πέρσι καταγράφηκε αρνητικό ρεκόρ πενταετίας σε κλοπές και διαρρήξεις που σημειώθηκαν σε όλη τη χώρα. Αυξήσεις συγκριτικά με το 2005 παρατηρούνται σε ληστείες, κλοπές τροχοφόρων, απάτες, εκβιάσεις, αρχαιοκαπηλία και εκβιασμούς. Ο κόσμος βλέπει, αλλά και νιώθει ότι η Αστυνομία δεν είναι στην υπηρεσία του για την ασφάλειά του, αλλά δυστυχώς είναι στην υπηρεσία λίγων και εκλεκτών. 
      Στην περιφέρεια, κύριε Υπουργέ, υπάρχει η αίσθηση ότι οι μισοί αστυνομικοί φυλάνε τη Βουλή, το Μαξίμου, το Κολωνάκι, ίσως και λίγο παραπάνω, την Κηφισιά, και μόνο οι άλλοι μισοί είναι για όλη την  υπόλοιπη Ελλάδα. 
      Από την άλλη πλευρά, όταν ο πολίτης έρχεται σε επαφή με αστυνομικές υπηρεσίες, βλέπουμε δυστυχώς να ταλαιπωρείται. Παράδειγμα είναι ο κακός σχεδιασμός, αλλά και οι διαδικασίες έκδοσης των νέων διαβατηρίων και ταυτοτήτων, που επέφεραν απερίγραπτη ταλαιπωρία και στους Έλληνες πολίτες, αλλά και στους ομογενείς μας στο εξωτερικό. 
      Θεσμοί επιτυχημένοι, κύριε Υπουργέ, όπως οι πεζές περιπολίες και ο αστυνομικός της γειτονιάς παραπαίουν. Τα αστυνομικά τμήματα στην Αττική, τη Θεσσαλονίκη, αλλά και σε άλλα μεγάλα αστικά κέντρα λειτουργούν μόνο με το 40% της οργανικής τους δύναμης, πράγμα που ουσιαστικά έχει κάνει άφαντη την Αστυνομία από τους δρόμους και οι ελλείψεις σε προσωπικό είναι τουλάχιστον έξι χιλιάδες. Η Άμεση Δράση από εβδομήντα έως ογδόντα περιπολικά που έβγαζε βάρδια ανά οκτάωρο πριν από το 2004, τώρα βγάζει μόνο είκοσι πέντε. 
      Η Δημοτική Αστυνομία, ένας σημαντικός θεσμός, επίσης δεν προχώρησε. Και αντί της Δημοτικής Αστυνομίας, κύριε Υπουργέ, προτίθεστε με το νέο νομοσχέδιο που έχετε καταθέσει, να προσλάβετε αρκετούς αγροφύλακες, λες και το πρόβλημα της χώρας είναι αυτό. 
      Ο κομματισμός έχει αρνητικό αντίκτυπο στην αποτελεσματικότητα της Αστυνομίας. Ικανοί και άξιοι αστυνομικοί κρίνονται με μικροκομματικά κριτήρια και στις κρίσεις και στις μεταθέσεις. Σε κρίσιμες υπηρεσίες τοποθετούνται ακατάλληλα πρόσωπα. Η Ασφάλεια υπολειτουργεί. Η Αντιτρομοκρατική ακόμη ψάχνεται. Λείπει ο επαγγελματισμός και αμφισβητείται ευθέως η εντιμότητα και η επιχειρησιακή ικανότητα της Αστυνομίας. 
      Το έλλειμμα της αστυνόμευσης προσπαθείτε να το καλύψετε με άρον-άρον προσλήψεις δύο χιλιάδων ειδικών φρουρών. Ωστόσο, αυτή η κατηγορία αστυνομικών δημιουργήθηκε για συγκεκριμένο σκοπό πριν την ολυμπιάδα και για τις τότε αυξημένες ανάγκες. 
      Και ενώ είχατε υποσχεθεί, κύριε Υπουργέ, την ομογενοποίηση αυτών των ατόμων, προχωράτε σ’ αυτήν την πρόσληψη των δύο χιλιάδων ειδικών φρουρών, ενισχύοντας την πολιτική των αστυνομικών δύο ταχυτήτων. Αντί, δηλαδή, να προσλαμβάνετε κανονικούς αστυνομικούς με καλύτερη εκπαίδευση, αλλά κυρίως με πανελλαδικές εξετάσεις, πάτε να προσλάβετε ειδικούς φρουρούς μ’ αυτές τις όποιες διαδικασίες –αδιαφανείς, πολύ πιθανόν- γιατί εάν θέλατε θα το κάνατε με πανελλαδικές εξετάσεις, όπως έχουμε πει και για την Πυροσβεστική. 
      Το ολυμπιακό κεκτημένο, κύριε Υπουργέ, σπαταλήθηκε και η Κυβέρνηση που ευαγγελίστηκε την επανίδρυση του κράτους, είναι πλέον υπόλογη για τη διάλυση πολλών θεσμών και στα Σώματα Ασφαλείας. 
      Η αναξιοπιστία αυτή επιβεβαιώνεται και από το γεγονός ότι οι σαράντα ένας συλληφθέντες στο συλλαλητήριο της Αθήνας στη συνέχεια αφέθησαν ελεύθεροι. 
      Αυτό σημαίνει ότι η Αστυνομία έκανε συλλήψεις στο σωρό για να πει ότι κάτι έκανε, έχοντας στραμμένη την προσοχή της αλλού και όχι στους πραγματικούς υπευθύνους των επεισοδίων. Το Μάιο –αυτό το μήνα δηλαδή, σήμερα- επίκεινται δύο μεγάλες αθλητικές διοργανώσεις, το Final Four που ξεκινάει σήμερα, αλλά και ο τελικός του Champions League που έρχεται σε λίγες μέρες  και, δυστυχώς, η Αθήνα δείχνει άσχημες εικόνες, όπως αυτές που είδαμε τις τελευταίες ημέρες. Οι κουκουλοφόροι επιλέγουν και επιτίθενται, όταν η Αστυνομία είναι απασχολημένη σε άλλα μέτωπα. 
      Και λίγα λόγια γι’ αυτή την υπόθεση του C4I  που είχαμε την ευκαιρία να συζητήσουμε την προηγούμενη εβδομάδα, που απεδείχθη, δυστυχώς, κύριε Υπουργέ, συμφορά για την ασφάλεια της χώρας –θα το πω και πάλι- γιατί παραλάβατε …
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Καλό λογοπαίγνιο, αλλά όχι καλό γιατί δεν αντιστοιχεί στα πράγματα. 
	ΑΓΓΕΛΟΣ ΜΑΝΩΛΑΚΗΣ: … ένα σύστημα ασφάλειας που δεν δούλεψε. Ούτε τότε δούλεψε ούτε σήμερα δουλεύει ούτε πρόκειται να δουλέψει, κατά τους ειδικούς. Και λέτε ότι το κάνατε πιθανόν για να μη διαταραχθούν οι ελληνοαμερικανικές σχέσεις. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης):  Όχι, απλά ήταν ένας συντελεστής, ελάχιστος κι αυτός. 
	ΑΓΓΕΛΟΣ ΜΑΝΩΛΑΚΗΣ: Μα και εμείς δεν θέλουμε να διαταραχθούν, αλλά προκειμένου να μη διαταραχθούν, θα παραλάβουμε ένα σύστημα που δεν λειτουργεί; Και αλλάξατε ένα βασικό όρο, κύριε Υπουργέ, της σύμβασης. Της σύμβασης  που εμείς είχαμε κάνει και που για μας ήταν σωστή, που λέει ότι συνολικά θα δοκιμάζετε και θα παραλαμβάνετε το σύστημα αυτό το C4I και όχι κατά υποσυστήματα, όπως εσείς θέλετε τώρα, γιατί μερικά υποσυστήματα και δεν μιλάτε για το Zeppelin που είπατε προχθές ότι τελείωσε, μιλάω για τα άλλα υποσυστήματα που έπρεπε και πρέπει να δουλέψουν μαζί και όμως δεν δουλεύουν, λες και το πρόβλημα είναι να αφαιρέσουμε το τίμημα κάποιων υποσυστημάτων που δεν δουλεύουν. Μα δεν δουλεύει ένα υποσύστημα, δεν υπάρχει λειτουργικότητα σ’ αυτό το σύστημα. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Αποτιμάται και η integration ως ολοκλήρωση αποτιμάται και αυτό. 
	ΑΓΓΕΛΟΣ ΜΑΝΩΛΑΚΗΣ: Ναι, αλλά όταν παραλαμβάνετε υποσύστημα- υποσύστημα, πώς θα έχουμε την ολοκληρωμένη λειτουργία; Εν πάση περιπτώσει τεχνικά αυτό δεν γίνεται, το ξέρετε και δυστυχώς θα πάρουμε ένα σύστημα που δεν θα δουλέψει και μάλιστα πανάκριβο σύστημα. 
	Να προχωρήσω, όμως, για την πρόσφατη κινητοποίηση και να κάνω κάποια ερωτήματα, κύριε Υπουργέ, για την πρόσφατη κινητοποίηση της Αστυνομίας -της Ε.Υ.Π. δηλαδή- της Αντιτρομοκρατικής Υπηρεσίας με τις προσαγωγές Ιρακινών, για το θέμα της αμερικάνικης πρεσβείας. Ήθελα να ρωτήσω, πρώτον, αυτό έγινε μετά από αξιοποίηση πηγών ελληνικής ή ξένης προέλευσης; Και δεύτερον, η αξιολόγηση της βασιμότητας αυτών των πληροφοριών έγινε από ελληνικές ή από αμερικάνικες αρχές; 
      Εδώ και καιρό πρέπει να πούμε ότι έχουμε μια νέα γενιά με τρομοκρατικά χτυπήματα και θα έλεγα και με θύματα, δυστυχώς, γιατί θύμα ήταν ο φρουρός ο Αμανατίδης, έξω από το σπίτι του Βρετανού στρατιωτικού ακολούθου. Θύματα όμως αυτής της πολιτικής είναι και τα εκατομμύρια των πολιτών που στερούνται σωστής αστυνόμευσης, με τη δέσμευση δυνάμεων στη φύλαξη στόχων. Και καταλαβαίνετε περίπου τι εννοώ. Θα το διευκρινίσω και στη δευτερολογία, αν χρειαστεί.
	Να πω και δυο λόγια για την Πυροσβεστική και θα τελειώσω, κύριε Υπουργέ.
	Κατ’ αρχάς είπατε ότι μετά από τόσα χρόνια, προσλάβατε πέρυσι με κάποιες διαδικασίες, όχι με πανελλαδικές εξετάσεις –έχουμε μιλήσει γι’ αυτήν τη διαδικασία- πεντακόσιους εξήντα περίπου νέους πυροσβέστες. Δεν είπατε βέβαια προηγουμένως στον κ. Σκυλλάκο, ότι ακυρώσατε δικό μας διαγωνισμό που ήταν έτοιμος στην αρχή της διακυβέρνησης. Όχι εσείς προσωπικά, η Κυβέρνησή σας, ο προηγούμενος Υπουργός.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Έπεσε μόνος του ο διαγωνισμός. 
	ΑΓΓΕΛΟΣ ΜΑΝΩΛΑΚΗΣ: Ναι, ναι, τον ρίξατε εσείς. 
      Λέτε τώρα ότι θα προσλάβετε χίλιους τριακόσιους, ενώ είπατε και είναι γνωστό ότι περίπου τόσοι βγαίνουν σε σύνταξη τα επόμενα δύο χρόνια. Επομένως στην ουσία δεν προσλαμβάνουμε κανέναν καινούργιο πυροσβέστη. Δηλαδή τα τέσσερις χιλιάδες κενά παραμένουν και δεν είναι κενά που παραλάβατε γιατί πριν τρία περίπου χρόνια που παραλάβατε –εδώ είναι ο κ. Σκυλλάκος- δεν είχαν φύγει αυτοί οι δύο-τρεις χιλιάδες που έχουν φύγει.
      Ήταν πολύ καλύτερη η κατάσταση τότε και μάλιστα εάν κάναμε και εκείνο το διαγωνισμό. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ήταν δύο χιλιάδες ή δυόμισι χιλιάδες. Εντάξει, το δέχομαι. 
      ΑΓΓΕΛΟΣ ΜΑΝΩΛΑΚΗΣ: Θα έλεγα ότι και στις προσλήψεις των πυροσβεστών θα πρέπει να καθιερωθούν οι πανελλήνιες εξετάσεις,  όπως στην Αστυνομία και όχι να πάτε να προσλάβετε πάλι, τον επόμενο χρόνο –αν και πιστεύω ότι δεν θα είστε Κυβέρνηση και θα γίνουν με άλλο τρόπο, αλλά η πρόθεσή σας εν πάση περιπτώσει δεν είναι σωστή- με τέτοιες διαδικασίες.
      Θα έλεγα ότι και στην Πυροσβεστική έχουμε προαγωγές και αποστρατεύσεις, δυστυχώς, με κομματικά κριτήρια. Το 2006 –φέτος προβλέπεται μια πιο δύσκολη χρονιά- είχαμε διπλάσιες πυρκαγιές και εννοώ σε στρέμματα, από την προηγούμενη χρονιά. Και ναι μεν το οκτάμηνο, που θέλω να πιστεύω ότι είναι οκτάμηνο και όχι μέχρι οκτώ, γιατί αν προσέξατε….
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Οκτάμηνο. 
      ΑΓΓΕΛΟΣ ΜΑΝΩΛΑΚΗΣ: Στην αρχική σας απάντηση προς τον κ. Σκυλλάκο, είπατε μέχρι οκτώ μήνες. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Είναι οκτάμηνο και το διευκρίνισα.
      ΑΓΓΕΛΟΣ ΜΑΝΩΛΑΚΗΣ: Το οκτάμηνο για πέντε χρόνια, θα έλεγα και εγώ ότι είναι ένα θετικό βήμα, δεν λύνει όμως το πρόβλημα, γιατί νομίζουμε ότι αυτοί οι εποχικοί πυροσβέστες που δουλεύουν τα τελευταία δέκα ή είκοσι χρόνια, μπορούν και το χειμώνα –το έχουμε πει- να προσφέρουν και στην πρόληψη για την οποία πολύ λίγα κάνουμε και στην πολιτική προστασία βέβαια. 
      Τελειώνοντας, κύριε Υπουργέ, θα έλεγα ότι οι εποχές άλλαξαν. Όσο και να παλεύουμε σήμερα να πατάξουμε το έγκλημα και την παραβατικότητα με τον τρόπο που κάνουμε τα τελευταία χρόνια, νομίζω ότι ματαιοπονούμε, παρ’ ό,τι βλέπω, βέβαια, ότι το κάνουμε και με χειρότερο τρόπο. Πρέπει να αλλάξει η φιλοσοφία μας,  πρέπει να αλλάξει ο σχεδιασμός, πρέπει να αλλάξουν οι στόχοι, πρέπει να δούμε τι Αστυνομία θέλουμε και πώς τη θέλουμε. Αυτό πρέπει να κάνετε, γιατί αλλιώς, όπως σας είπα, ματαιοπονούμε. Πρέπει να βγάλετε τους αστυνομικούς έξω από τα γραφεία και να τους στείλετε σε όλη την Ελλάδα και όχι μόνο εδώ γύρω που κάποιοι βολεύονται. 
      Νομίζω ότι το ΠΑ.ΣΟ.Κ., το οποίο πιστεύουμε ότι με τη σύμφωνη γνώμη του ελληνικού λαού θα είναι κυβέρνηση μετά τις επόμενες εκλογές, θα εμπεδώσει πάλι –στηριζόμενο και στην εμπειρία των Ολυμπιακών Αγώνων, αλλά και σ΄ έναν άλλο σχεδιασμό, σε μία άλλη φιλοσοφία αναδιάταξης των δυνάμεων των Σωμάτων Ασφαλείας- το αίσθημα ασφάλειας στον Έλληνα πολίτη, το οποίο, δυστυχώς, εσείς τα τελευταία χρόνια έχετε σημαντικά κλονίσει.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κύριε Μανωλάκη.
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων τριάντα επτά μαθητές και δύο συνοδοί-δάσκαλοι από το 6ο Δημοτικό Σχολείο Γλυφάδας.
      Η Βουλή τους καλωσορίζει.
      (Χειροκροτήματα απ΄ολες τις πτέρυγες της Βουλής)
      Ο κ. Έξαρχος έχει το λόγο.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η Νέα Δημοκρατία ήρθε στην εξουσία  έχοντας προσπαθήσει με διάφορα επικοινωνιακά τεχνάσματα και διακηρύξεις να δημιουργήσει την εντύπωση στον ελληνικό λαό ότι είναι το κόμμα του μεσαίου χώρου και του κοινωνικού κέντρου και το κόμμα της ηθικής και της τάξης και βέβαια, ύστερα από τρία χρόνια, αυτό το οποίο παρατηρεί με έκπληξη ο ελληνικός λαός είναι ότι αυτά τα μεγάλα προεκλογικά λόγια, ήταν απλώς μεγάλα λόγια που είχαν ένα και μοναδικό στόχο, να κερδίσει η Νέα Δημοκρατία τις εκλογές. Αυτή η πλασματική εικόνα, ο μύθος του κόμματος του μεσαίου χώρου, του κόμματος της ηθικής και της τάξης που πολιτεύεται με σεμνότητα και ταπεινότητα, καταρρέει και μάλιστα παταγωδώς τις τελευταίες ημέρες. 
      Με την κυβερνητική πολιτική που ασκεί η Νέα Δημοκρατία αυτά τα τρία χρόνια, επιβεβαιώνεται ότι ήταν, είναι και παραμένει η έκφραση της Δεξιάς στη χώρα μας. Δεν έχει καμμία σχέση με την παράδοση και την ιστορία του κέντρου. Βεβαίως εσείς, κύριε Υπουργέ, μπορεί να είχατε τις αμφιβολίες σας από τότε, προεκλογικά, αλλά η ουσία είναι ότι η Νέα Δημοκρατία σ΄ όλους τους τόνους διεκήρυττε ότι είναι κάτι άλλο από αυτό το οποίο ζούνε οι Έλληνες πολίτες αυτά τα τρία χρόνια.
      Το κόμμα της ηθικής μετρά, αν και έχει χαθεί ο λογαριασμός, απώλειες στελεχών, Υπουργών, Υφυπουργών, γενικών γραμματέων για λόγους ηθικής τάξης. Η σεμνότητα και ταπεινότητα, με την οποία υποτίθεται ότι θα κυβερνούσατε τη χώρα, έχει παραχωρήσει τη θέση της στην αλαζονεία και στην έλλειψη ευαισθησίας για τα προβλήματα των πολιτών. 
      Κύριε Πρόεδρε, εάν δούμε τους δείκτες της εγκληματικότητας, τις καθημερινές κλοπές, ληστείες και διαρρήξεις σε ολόκληρη τη χώρα, αλλά και τα τελευταία γεγονότα με τους κουκουλοφόρους, επιβεβαιώνεται στην πράξη ότι και στα θέματα της ασφάλειας του πολίτη και της δημόσιας τάξης οι επιδόσεις της Κυβέρνησης είναι κάτω από τη βάση. Με άστοχες δηλώσεις και επιλογές της ηγεσίας του Υπουργείου η Ελληνική Αστυνομία οδηγείται σε αποδιάρθρωση. Είναι φανερό ότι πλήττεται το κύρος της και θέλω να το πω με μεγάλη σαφήνεια. Τα ζητήματα της ασφάλειας των πολιτών και της προστασίας της περιουσίας τους χρειάζονται σοβαρούς και υπεύθυνους χειρισμούς, με μέτρο και σύνεση και δεν γίνονται τέτοιοι χειρισμοί. Χρειάζονται, επίσης, επιχειρησιακά σχέδια που εφαρμόζονται χωρίς άστοχες πολιτικές παρεμβάσεις και χρειάζεται ένα κλίμα αμοιβαίου σεβασμού μεταξύ Αστυνομίας και πολιτών, που δεν θα τορπιλίζεται από διάφορα επικοινωνιακά τεχνάσματα.
      Σε κάθε περίπτωση, εμείς θεωρούμε ότι δεν μπορούν να αντιμετωπισθούν τα ζητήματα της δημόσιας τάξης και ασφάλειας στη χώρα με την ίδρυση Αγροφυλακής την οποία η Κυβέρνηση προωθεί –αλήθεια, τι γίνεται μ΄ αυτό το σχέδιο νόμου;- και μάλιστα προικοδοτεί και με 20.000.000 ευρώ.
      ΚΩΝΣΤΑΝΤΙΝΟΣ ΤΑΣΟΥΛΑΣ: Τους έχετε ματιάσει. 
      ΒΑΣΙΛΕΙΟΣ ΕΞΑΡΧΟΣ: Κύριε συνάδελφε, θα έχετε την ευκαιρία να μιλήσετε στη συνέχεια. Δεν ξέρω γιατί έχετε αυτόν τον υπερβάλλοντα ζήλο για την Αγροφυλακή.
      Για εμάς αυτό που χρειάζεται είναι επαναπροσδιορισμός του ρόλου της Ελληνικής Αστυνομίας και σοβαρή ενίσχυση του ανθρώπινου δυναμικού. Αντί για αγροφύλακες, κύριε Υπουργέ, θα ήταν πολύ πιο χρήσιμο να προσλάβετε αστυνομικούς, διότι χρειάζεται νέο, σύγχρονο οργανόγραμμα και ανακατανομή του προσωπικού. Είμαι βέβαιος ότι γνωρίζετε ότι μόνο το πρώτο τρίμηνο του 2007 συνταξιοδοτήθηκαν οκτακόσιοι πενήντα αστυνομικοί. Πέρυσι συνταξιοδοτήθηκαν δύο χιλιάδες αστυνομικοί, το 2005 περίπου οκτακόσιοι πενήντα και απ’ ό,τι φαίνεται μέχρι το τέλος του χρόνου θα έχετε πάρα πολύ σοβαρό πρόβλημα, αφού ήδη υπάρχουν κενά. Γνωρίζετε –και χαίρομαι που το επιβεβαιώνετε- ότι στην ύπαιθρο δεν μπορούν να στελεχώσουν περιπολικά. Υπάρχουν περιπολικά που κινούνται μόνο με τον οδηγό τους σε πολλά αστυνομικά τμήματα. Επίσης δεν φυλάσσονται αστυνομικά τμήματα όλο το εικοσιτετράωρο. 
      Σ΄ αυτά δεν μπορείτε να απαντάτε με την πρόσληψη ειδικών φρουρών, διότι πηγαίνετε να λύσετε ένα πρόβλημα, δημιουργώντας ένα καινούργιο και γνωρίζετε τι εννοώ.
      Εμείς θεωρούμε ότι χρειάζεται συνεχής βελτίωση και στο βαθμολόγιο και στο μισθολόγιο, αλλά και στο σύστημα των κρίσεων και των προαγωγών με ποιο δίκαιο και αξιοκρατικό σύστημα.
      Βεβαίως, εδώ θα πρέπει να προσθέσω ότι υπάρχουν τεράστια προβλήματα και σ΄ ό,τι αφορά τις κτηριακές υποδομές και τις συνθήκες υγιεινής και ασφάλειας στους χώρους εργασίας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, θα πάρετε το χρόνο της δευτερολογίας σας;
      ΒΑΣΙΛΕΙΟΣ ΕΞΑΡΧΟΣ: Θα συνεχίσω, κύριε Πρόεδρε, για ένα λεπτό ακόμη.
      Με την ευκαιρία αυτής της συζήτησης θέλω να σας θέσω ένα θέμα που πιθανόν να γνωρίζετε. Στη Λάρισα ξεκίνησε η ανέγερση του κτηρίου της Τροχαίας Αυτοκινητοδρόμων. Ο προκάτοχός σας είχε δεσμευθεί ότι σ’ έξι μήνες το κτήριο  θα είναι έτοιμο και ότι οι τροχονόμοι που τώρα είναι σ’ ένα κτήριο το οποίο είναι άθλιο -σας προσκαλώ να το επισκεφθείτε- σε λίγο διάστημα θα έφευγαν από αυτό το κτήριο. Σας πληροφορώ ότι η ανέγερση του κτηρίου έχει σταματήσει λόγω έλλειψης χρημάτων. Ερώτημα: Πότε θα ολοκληρωθεί; Διότι το εξάμηνο έγινε δύο χρόνια και δεν έχουμε κάποια στοιχεία για το τι θα γίνει. Θα ήθελα την απάντησή σας.
      Επίσης, θα ήθελα μία επιβεβαίωση όσον αφορά το κτήριο της Αστυνομίας στη Λάρισα. Από μία γραπτή ερώτηση που έχουμε κάνει, έχουμε δει ότι υπάρχει ένα χρονοδιάγραμμα για την ανάθεσή. Θέλουμε, όμως, μία επιβεβαίωση από σας καθώς και το προσωπικό σας ενδιαφέρον, ώστε να τηρηθεί αυτό το χρονοδιάγραμμα.
      Από όσα είπα, φαίνεται ότι και στον τομέα της δημόσιας τάξης η Κυβέρνηση δεν κάνει αυτά που θα έπρεπε να κάνει, αυτά που περιμένουν οι Έλληνες πολίτες. Γι’ αυτό εμείς σας ελέγχουμε, κύριε Υπουργέ.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε συνάδελφε.
      Το λόγο έχει ο κ. Όθωνας.
      ΕΜΜΑΝΟΥΗΛ ΟΘΩΝΑΣ: Ευχαριστώ, κύριε Πρόεδρε. 
      Εγώ, κύριε Υπουργέ, θα είμαι καλός μαζί σας. Δεν θα ελέγξω την πολιτική σας παρουσία στο Υπουργείο Δημόσιας Τάξης εσάς και του προκατόχου σας, γιατί συνολικά ελέγχεται η Κυβέρνηση στον συγκεκριμένο τομέα πολιτικής ούτε με βάση την υποκειμενική κριτική μας ούτε με βάση το τι θεωρούμε εμείς ότι θα έπρεπε να έχει γίνει και δεν έχει γίνει. Γιατί ασφαλώς μπορεί να μη συμφωνείτε με κάποιες από τις προτάσεις και τις προσεγγίσεις μας, είναι δικαίωμά σας. Είναι γνωστή εξ άλλου η χαώδης ιδεολογική αντίληψη, που και για τα θέματα αυτά μας χωρίζει. 
      Εγώ θα επιχειρήσω…
      ΔΗΜΗΤΡΙΟΣ ΚΩΝΣΤΑΝΤΑΡΑΣ: Πλήττετε….
      ΕΜΜΑΝΟΥΗΛ ΟΘΩΝΑΣ:  Αν πλήττετε, κύριε συνάδελφε, παρακολουθώντας σοβαρά και μετρημένος όπως οφείλετε, τη διαδικασία, μπορείτε να περάσετε έξω.
      Συνεχίζω, λοιπόν και, κύριε Πρόεδρε, παρακαλώ να μην υποκαθιστώ τον Προεδρεύοντα, θα με εξυπηρετούσε πάρα πολύ. 
      ΠΡΟΕΔΡΕΥΩΝ (Σωτήρης Χατζηγάκης): Σε ποιον είπατε να περάσει έξω, κύριε συνάδελφε; 
      ΕΜΜΑΝΟΥΗΛ ΟΘΩΝΑΣ: Στο συνάδελφο που διέκοψε, ως μη όφειλε, την ομιλία μου, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Υπάρχει Προεδρείο εδώ το οποίο καθορίζει…
      ΕΜΜΑΝΟΥΗΛ ΟΘΩΝΑΣ: Αυτό σας υπενθύμισα και εγώ, εξάλλου. 
      ΠΡΟΕΔΡΕΥΩΝ (Σωτήρης Χατζηγάκης): Να βγάλω έξω το συνάδελφο; Σας παρακαλώ πολύ! Αρκεστείτε στα καθήκοντά σας. 
      ΕΜΜΑΝΟΥΗΛ ΟΘΩΝΑΣ: Σας υπενθύμισα, εξάλλου ότι θα είχαμε αποφύγει αυτό το ατυχές περιστατικό, εάν από προηγουμένως που ο Κοινοβουλευτικός Εκπρόσωπος διέκοψε το συνάδελφο …
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ να μην κάνουμε θέμα. Διακοπές γίνονται στο Κοινοβούλιο, προσπαθούμε να τις συγκρατούμε, αλλά όχι ο συνάδελφος να βγει έξω! Σας παρακαλώ! 
      ΕΜΜΑΝΟΥΗΛ ΟΘΩΝΑΣ: Θα μου κρατήσετε το χρόνο, κύριε Πρόεδρε, να συνεχίσω; 
      Ετοιμαζόμουν, κύριε Υπουργέ, λοιπόν, να ανατρέξω στα δικά σας κείμενα, στις δικές σας διαπιστώσεις και στις δικές σας προτάσεις, που και στο συγκεκριμένο τομέα πολιτικής είχατε παρουσιάσει στον ελληνικό λαό προεκλογικά και βάσει των οποίων, εσείς και κανείς άλλος, πρώτος εσείς θα έπρεπε να έχετε βάλει τον πήχη των ευθυνών και του χρέους σας σε σχέση με την συνέπεια, που έπρεπε να έχετε απέναντι από όσα εσείς ισχυριστήκατε. 
      Έχω εδώ το απόσπασμα του προγράμματος της Νέας Δημοκρατίας για τη δημόσια τάξη. Ειλικρινά είναι εντυπωσιακό ότι δεν μπορεί να ανιχνεύσει κάποιος ούτε ένα, μα ούτε ένα σημείο, όπου μπορεί να δει μια στοιχειώδη συνέπεια. Και εδώ σήμερα, κύριε Υπουργέ, είστε υποχρεωμένος –γιατί η Κυβέρνησή σας έχει υπερβεί την τριετία, είμαστε στο τέλος της εντολής που έχετε λάβει από τον ελληνικό λαό- χωρίς πελαγοδρομίες, χωρίς γενικεύσεις, χωρίς αυτόν τον πολύ προσφιλή ενεστώτα, που η Κυβέρνηση χρησιμοποίησε όλα τα θέματα του «προγραμματίζουμε», «υλοποιούμε», «σχεδιάζουμε». Χρησιμοποιείστε σήμερα –και γι’ αυτό σας εγκαλούμε- αόριστο ή παρατατικό χρόνο, τι πράξατε από όλα αυτά. 
      Διαβάζω. Κατ’ αρχάς ξεκινάει το συγκεκριμένο πόνημα από την παράθεση κάποιων δεικτών, που τραγικοποιούν την τότε κατάσταση μέσα στο γνωστό πνεύμα της κινδυνολογίας και καταστροφολογίας, που η Νέα Δημοκρατία επιδιδόταν. 
      Θα σας παρακαλούσα και θα σας προκαλούσα να αντιπαραβάλετε τους αντίστοιχους δείκτες με το σήμερα. Ήδη από τον εισηγητή μας αλλά και από τον προηγούμενο συνάδελφο ακούστηκαν, σχετικά αντίστοιχα στοιχεία. Μετά υπήρχαν κάποιες διαπιστώσεις. Μια σειρά διαπιστώσεων υποκειμενικών και εξυπηρετείτο συγκεκριμένη πολιτική σκοπιμότητα από την πλευρά σας. Όμως υπήρχαν κάποιες διαπιστώσεις και προφανώς επειδή αυτές αφορούσαν την ανορθολογική κατανομή του έμψυχου υλικού της Ελληνικής Αστυνομίας, τη διαπίστωση ότι το 50% του ενεργού αστυνομικού δυναμικού ασχολείται με αλλότρια έργα, ότι η ελληνική ύπαιθρο είναι ανοχύρωτη, ότι η υλικοτεχνική υποδομή της ΕΛ.ΑΣ. βρίσκεται σε ιδιαίτερα χαμηλό επίπεδο, ότι η εκπαίδευση, άκουσον-άκουσον, ήταν  στοιχειώδης και αναχρονιστική. Φαντάζομαι από την αναγκαιότητα να μη μείνετε στις δημογραφικού τύπου προσεγγίσεις, είχατε και κάποιες συγκεκριμένες προτάσεις.
    Και εδώ, κύριε  Υπουργέ, είναι το ζήτημα το οποίο προσπαθώ να θέσω από την αρχή και στο οποίο οι απαντήσεις πρέπει πια να είναι σαφείς και συγκεκριμένες απολύτως. 
    Ορθολογική κατανομή έμψυχου δυναμικού της ΕΛ.ΑΣ. με βάση τις ανάγκες κάθε αστυνομικής διεύθυνσης για αστυνόμευση. Θα μας πείτε σε λίγο, κύριε Υπουργέ -φαντάζομαι όχι το ίδιο που μας είπατε πριν από δεκατρείς μήνες- ότι έχουμε το σχεδιασμό, την αναδιάρθρωση, την ανακατανομή και προχωρούμε. 
    Δημιουργία ειδικών τμημάτων ΕΛ.ΑΣ. με εξειδίκευση σε ιδιαίτερα εγκλήματα. 
    Ενίσχυση, λέτε, του θεσμού των πεζών περιπολιών. 
    Σύσταση υπηρεσίας αγροτικής ασφάλειας. 
    Δημιουργία πανεπιστημίου αστυνομικών και πυροσβεστικών σπουδών. Και μια σειρά άλλα πράγματα. 
    Νομίζω ότι αρχίζει να μην είναι ιδιαιτέρως ενδιαφέρον και σοβαρό. Και περιμένω να ανατρέψετε αυτήν την πεποίθηση που διατυπώνω και που νομίζω ότι είναι πεποίθηση των πολιτών, για τη φοβερή ανακολουθία και διάψευση κάθε προσδοκίας πολιτικής παρέμβασης στο χώρο. 
    Κύριε Υπουργέ, στα πλαίσια αυτά και επειδή εμείς κλείνουμε ένα χρόνο ακριβώς από πέρυσι, που είχαμε μία ενδιαφέρουσα συνομιλία σ’ αυτήν την Αίθουσα, για κάποια ιδιαίτερα προβλήματα που παρουσιάζονται στην Κρήτη και ιδιαίτερα στο Ρέθυμνο, ιδίως κατά τους θερινούς μήνες,  θέλω να πω το εξής. Είχα και τότε ανάλογες διαβεβαιώσεις μετεκλογικές πια και όχι προεκλογικές από εσάς προσωπικά. Διαβάζω από τα Πρακτικά της Βουλής ότι κατά τη συζήτηση της αντίστοιχης επίκαιρης ερώτησης αναφέρατε επί λέξει: «Δεν είμαι εδώ, για να φοβίζω πολίτες, ή να αναπτύσσω φιλολογικά λογύδρια,  όπως είπατε. Είμαι εδώ, για να διατυπώσω μέτρα, να χτυπήσουμε το οργανωμένο έγκλημα. Συντάσσεται σχέδιο δράσης επιχειρησιακό και λαμβάνονται διοικητικά μέτρα άμεσα κόντρα στις ιδιαίτερες μορφές εγκληματικότητας στην Κρήτη και στο Ρέθυμνο». 
    Θα παρακαλούσα, αν σας μείνει λίγος χρόνος από τον απολογισμό του κυβερνητικού σας έργου στον τομέα της δημόσιας τάξης γενικά,  να μου πείτε: Τον έναν χρόνο που πέρασε, το ξαναθυμηθήκατε αυτό που μου είχατε διαβεβαιώσει εμένα και την Εθνική Αντιπροσωπεία και τους πολίτες του Ρεθύμνου; Και σας το λέω τώρα, γιατί φοβάμαι ότι ίσως σε μερικές εβδομάδες ξανακάνουμε αντίστοιχο με τον περυσινό μας διάλογο εδώ και τότε τα πράγματα δεν θα είναι ευχάριστα για κανέναν μας. 
    Ευχαριστώ. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Όθωνα. 
    Το λόγο έχει ο κ. Βλατής. 
    ΙΩΑΝΝΗΣ ΒΛΑΤΗΣ: Κύριοι συνάδελφοι, η Κυβέρνηση της Νέας Δημοκρατίας μπορεί, πράγματι, να υπερηφανεύεται για μια παγκόσμια επίδοση σε δημοκρατική χώρα. Γιατί δεν νομίζω να υπάρχει προηγούμενο σε μια κυβέρνηση δημοκρατικής και ανεπτυγμένης χώρας, που να έχει εξαντλήσει τα τρία τέταρτα της θητείας, να έχει κατασπαταλήσει, θα έλεγα, τα τρία τέταρτα της θητεία της και να μην έχει τίποτα μα τίποτα να επιδείξει ως έργο. 
    Το επιβεβαίωσε άλλωστε χθες ο ίδιος ο Πρωθυπουργός με τον πιο πανηγυρικό τρόπο, όταν στα πενήντα και πλέον λεπτά των ομιλιών του, δηλαδή της πρωτομιλίας, της δευτερολογίας κ.λπ., όχι μόνο δεν βρήκε να πει τίποτα για τα πεπραγμένα της Κυβέρνησης για τον αγροτικό τομέα, αλλά δεν είχε να δώσει ούτε μια ελπίδα, μια προοπτική για το αύριο. Μοιραίως ο κύριος Πρωθυπουργός, για μια ακόμη φορά αυτοαναγκάστηκε να αυτοεκτραπεί από το θεσμικό του ρόλο, που είναι να κυβερνά, και μετετράπη πάλι σε αντιπολίτευση. 
    Όμως, ο ελληνικός λαός σας ψήφισε, κύριοι της Κυβέρνησης, για να κυβερνάτε και όχι για να αντιπολιτεύεστε. Σας ψήφισε, για να δίνετε απαντήσεις και λύσεις στα προβλήματά του και όχι για να αντιπολιτεύεστε τις κυβερνήσεις των προηγούμενων δεκαετιών. 
    Αυτή η πολιτική της κυβερνητικής απραξίας, δυστυχώς έχει γενικευθεί σε όλους τους τομείς. 
      Ήμασταν εδώ στην ίδια θέση πριν από δεκατρείς μήνες, κύριε Υπουργέ. Είχατε τότε μόλις αναλάβει τα καθήκοντά σας και σας επισημάναμε τα τεράστια προβλήματα στην ασφάλεια αυτού του τόπου. Δυστυχώς, διαπιστώνουμε ότι από τότε δεν έχει γίνει τίποτα, γι’ αυτό πάμε από το κακό στο χειρότερο. Ένα καθεστώς γενικευμένης ανασφάλειας έχει εμπεδωθεί στον τόπο μας. Καταφέρατε μέσα σε τρία χρόνια να μετατρέψετε τη δημόσια ασφάλεια και τη δημόσια τάξη από κατακτημένο σε ζητούμενο. Και βέβαια είναι φυσιολογικό να υπάρχει γενικευμένος ο προβληματισμός στην ελληνική κοινωνία. Και πώς να μην προβληματίζεται ο πολίτης, όταν ο περιπτεράς που ανοίγει το περίπτερο, δεν είναι σίγουρος ότι δεν θα τον ληστέψουν, όταν ο καταστηματάρχης δεν είναι σίγουρος ότι δεν θα σπάσουν το μαγαζί του και όταν ο εργαζόμενος της τράπεζας περιμένει τη σειρά του για την επόμενη ληστεία; 
      Το έλλειμμα επιχειρησιακού σχεδιασμού στην Ελληνική Αστυνομία έχει γίνει πλέον κάτι περισσότερο από ορατό. Μόνο η Κυβέρνηση δεν το βλέπει αυτό, κύριε Υπουργέ. Είναι φυσιολογικό, λοιπόν, μικροί και μεγάλοι εγκληματίες να αποθρασύνονται και ξέρουμε πολύ καλά ότι, όταν αποθρασύνονται οι μικροί εγκληματίες, γίνονται μεγάλοι. Ολόκληρη η χώρα βλέπει από τα Μέσα Μαζικής Επικοινωνίας τους κουκουλοφόρους να έχουν αποθρασυνθεί εντελώς, να εξαφανίζονται και να εμφανίζονται ανενόχλητοι, να επιτίθενται ακόμα και σε αστυνομικά τμήματα. Εσείς τι κάνετε; Προσπαθείτε να τους βαφτίσετε. «Αντάρτες των πόλεων» τη μια, «στις παρυφές της τρομοκρατίας» την άλλη, κάτι μεταξύ αναρχικών και κοινών εγκληματιών την τρίτη, που και που δεν ενοχοποιείτε και κανένα κόμμα ότι τους υποθάλπει. Το μόνο που δεν μπορείτε να κάνετε, είναι να τους πιάσετε και αντ’ αυτού χρησιμοποιείτε βία σε ανυποψίαστους ειρηνικούς διαδηλωτές. Και, βέβαια, είναι πρόσφατο το παράδειγμα των σαράντα διαδηλωτών που συλλάβατε και τους παραπέμψατε και βέβαια είναι νωπή η απόφαση του δικαστηρίου που τους αθώωσε. Από την άλλη μεριά, όμως, είναι σκληρά τα φαινόμενα βίας και δεν ξεχνάμε με πόση βία συμπεριφέρθηκε η ζαρντινιέρα στον άτυχο Κύπριο φοιτητή.
      Τα γεγονότα αυτά δεν είναι τυχαία, κύριε Υπουργέ. Είναι αποτέλεσμα των τεράστιων ελλειμμάτων, που η πολιτική σας επέφερε στην Ελληνική Αστυνομία και μην επιχειρήσετε και εσείς, όπως και ο κύριος Πρωθυπουργός χτες, μακροβούτια στο παρελθόν για να αποκαλύψετε τα αίτια, γιατί η κατάσταση που βρήκατε στον τομέα της δημόσιας τάξης το 2004 ήταν πολύ διαφορετική. Και οργάνωση υπήρχε και αξιοκρατία στο προσωπικό είχε αρχίσει να εμπεδώνεται και σχεδιασμός υπήρχε. Τα αποτελέσματα εξάλλου τα λένε όλα. Η εξάρθρωση της τρομοκρατίας, η αντιμετώπιση των ειδικών αναγκών της ολυμπιάδας μας, έδειχναν ότι καλό γίνεται στην Αστυνομία. 
      Δεν εξαφανίστηκαν όλα αυτά διά μαγείας, κύριοι της Κυβέρνησης. Ο κομματισμός και η οικογενειοκρατία που επεβλήθησαν τα τελευταία χρόνια στην Αστυνομία έφεραν την αβεβαιότητα. Η υποχώρηση της αξιοσύνης και της εμπειρίας για χάρη της ευνοιοκρατίας έφεραν την αδιαφορία. Η υπαναχώρηση της Νέας Δημοκρατίας ως Κυβέρνησης, σε σχέση με αυτά που υποσχόταν ως αντιπολίτευση, έφερε την απογοήτευση. Η κατανομή του προσωπικού όχι με κριτήρια τις ανάγκες της υπηρεσίας αλλά με κριτήριο το βόλεμα των ημετέρων έφερε την αδυναμία. Πώς να εμπνεύσει αίσθημα ασφάλειας η Αστυνομία στους πολίτες, όταν η ίδια πλέον διακατέχεται από διάχυτο αίσθημα ανασφάλειας;
      Και σας ρωτώ, κύριε Υπουργέ: Γιατί σκορπίστηκαν στους πέντε ανέμους όλοι οι αξιωματικοί της Αντιτρομοκρατικής; Τόσο άχρηστοι ήταν; Πόσοι διοικητές των μονάδων που τόσο καλά αποτελέσματα έδωσαν στους Ολυμπιακούς Αγώνες βρίσκονται στη θέση τους; Έχω την εντύπωση, ουδείς. Μεγάλωσαν όλοι και αποστρατεύτηκαν ή πήραν προαγωγές; Και έχουν ονοματεπώνυμα αυτά, κύριε Υπουργέ, όπως ονοματεπώνυμο έχουν και τα απομεινάρια της χούντας, εκείνοι οι γνωστοί του χουντογλεντιού, οι οποίοι υπηρετούν σε καίριες θέσεις σήμερα στη Θεσσαλονίκη.
    Και ήταν αυτοί που βγήκαν και επικρότησαν τη συμπεριφορά της «ζαρντινιέρας». Αυτό δεν το ξεχνάμε. 
    Επίσης, σας ρωτώ, κύριε Υπουργέ, γιατί μόνο το 40% της δύναμης της ΓΑΔΑ είναι σε μάχιμες θέσεις; Με ποια λογική διογκώθηκαν οι λεγόμενες υπηρεσίες πολυτελείας; Επανειλημμένως σας έχω οχλήσει με ερωτήσεις μου για τα προβλήματα στην αστυνόμευση του Νομού Κοζάνης. Η έλλειψη προσωπικού έχει οδηγήσει σε πλήρη αδυναμία συγκρότησης πληρωμάτων. Το είπε και ο συνάδελφος από τη Λάρισα ο κ. Έξαρχος. Έτσι ένα μεγάλο μέρος του νομού δεν είναι δυνατόν να αστυνομευθεί. Και όλο το πρόγραμμα της κατάργησης των τμημάτων των αστυνομικών σταθμών στα χωριά έχει ακυρωθεί. Η έλλειψη και η παλαιότητα εξοπλισμού έχει γίνει βραχνάς για την υπηρεσία. Έχουν αυτοκίνητα που μένουν στο δρόμο. Ο ατομικός εξοπλισμός είναι των πρώτων δεκαετιών του προηγούμενου αιώνα, με αποτέλεσμα οι αστυνομικοί να αναγκάζονται να προμηθεύονται τον εξοπλισμό τους με δικές τους δαπάνες. 
    Το κτήριο της Αστυνομίας που παραλάβατε, κύριε Υπουργέ, με ώριμες μελέτες πριν από τρία χρόνια, σήμερα βρίσκεται σε πρώιμο στάδιο δημοπράτησης. Δηλαδή δεν πρόκειται να ξεκινήσει η κατασκευή του με τίποτε πριν από το τέλος του έτους. 
    Κύριοι της Κυβέρνησης, η δημόσια τάξη και η δημόσια ασφάλεια χρειάζεται χρήματα και συστηματική δουλειά. Εσείς αντιμετωπίζετε την Αστυνομία όπως και ολόκληρο το κράτος, σαν λάφυρο της κομματικής σας νίκης. Όμως, αυτή η πολιτική, οδηγεί τη χώρα συστηματικά προς τα πίσω. Αυτό δεν έχει το δικαίωμα να το κάνει. Επιτέλους! 
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Σωτήρης Χατζηγάκης): Ο κ. Παπαδόπουλος έχει το λόγο.
    ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Κύριε Πρόεδρε, τη Δευτέρα που μας πέρασε, στις 30 Απριλίου ο Αρχηγός της Αστυνομίας συγκάλεσε σύσκεψη στη Γ.Α.Δ.Α. για να αντιμετωπίσει τα σωρευμένα προβλήματα που βάρυναν την ατμόσφαιρα και τις ψυχές των Ελλήνων αστυνομικών και των Ελλήνων πολιτών. Ανάμεσα στα άλλα είπε και το εξής περίφημο απόφθεγμα. Είπε ότι η Αστυνομία περνάει τη μεταολυμπιακή της περίοδο και τη μεταπολιτευτική της περίοδο.
    Στο πρώτο συμφωνώ απολύτως. Είναι απολύτως αληθές ότι η Ελληνική Αστυνομία διαχωρίζεται σε δυο περιόδους. Στην περίοδο μέχρι τους Ολυμπιακούς Αγώνες, όπου η συστηματικότητα, η μεθοδικότητα και, κυρίως, ο επαγγελματισμός για τον οποίον είμαστε υπερήφανοι ως κυβέρνηση του ΠΑ.ΣΟ.Κ., προκάλεσαν τον παγκόσμιο θαυμασμό και διεξαγάγαμε Ολυμπιακούς Αγώνες, για τους οποίους καλούμεθα ακόμα και τώρα, να κάνουμε εξαγωγή «know how» στο εξωτερικό, με όλα τα προβλήματα. Και ξέρουμε ποια προβλήματα είχε η Αστυνομία, η οποία κουβαλούσε γονιδιακά μέσα σε σπέρμα σημαντικά οργανωτικά, ουσιαστικά και νοοτροπίας προβλήματα. 
    Βέβαια, στη μεταολυμπιακή περίοδο διαπιστώνουμε μία διαφορετική κατάσταση. Τι συνέβη; Οι ίδιοι αξιωματικοί ήταν, το ίδιο προσωπικό ήταν. Δεν αλλάχθηκαν. Όμως, ο Έλληνας πολίτης ζει μία αποσάθρωση, μία αποδιοργάνωση της Αστυνομίας, ανίκανης να αντιμετωπίσει το συνεχώς διογκούμενο και καλπάζον έγκλημα, ανίκανης να μπορέσει να εμπεδώσει στοιχειωδώς το αίσθημα ασφάλειας στον ελληνικό λαό.
    Έλα, όμως, που μίλησε και για μεταπολιτευτική  περίοδο. Τι σοφία ήταν αυτή! Τι γιγάντια αντίληψη! Τι απόφθεγμα ήταν αυτό περί μεταπολιτευτικής περιόδου; Και είναι και το πιο σοβαρό. Διότι, απ’ ό,τι ξέρουμε, η μεταπολίτευση έγινε το 1974 και όχι τριάντα χρόνια μετά το 2004. Όμως, αυτό, αντί να το ξεπερνάμε με υπομειδιάματα, είναι ακριβώς αυτό για το οποίο σήμερα ελέγχεται η Κυβέρνηση, για ακριβώς διορισμένους εντεταλμένους διαχειριστές των θεσμικών λειτουργιών της χώρας, όπως είναι η Αστυνομία, για τους οποίους συμπεριφέρεται ως ιδιοκτήτης. Αντιλαμβανόμενη ιδεολογικά ότι αυτό δεν είναι ένα πεδίο εξουσίας πάνω στο οποίο μπορούν να οικοδομήσουν τις πολιτικές τους ιδιοτέλειες, αλλά πεδίο ευθύνης απέναντι στους πολίτες, έρχεται ο ακριβώς επιλεγείς Αρχηγός της Αστυνομίας να πει την αντίληψή του
      Αυτό είναι κάτι που σε οποιαδήποτε ευρωπαϊκή χώρα, πολιτισμένη χώρα, θα ήταν έγκλημα καθοσιώσεως και θα ήταν αυτονόητη η αποπομπή του και μόνο με αυτήν τη δήλωση ότι ο ίδιος ο Αρχηγός της Αστυνομίας, αντί όπως είναι σε όλες τις χώρες που λειτουργούν χωρίς τη θεσμική εξασθένιση, η οποία σήμερα πλήττει τη χώρα επί Κυβερνήσεως Νέας Δημοκρατίας, αντιλαμβάνεται το ρόλο του, ότι έχει δηλαδή ευθύνη απέναντι στον ελληνικό λαό και ελέγχεται απέναντι στο Κοινοβούλιο και δεν είναι διεκπεραιωτής των πολιτικών αποφάσεων και απόψεων οποιασδήποτε πολιτικής ηγεσίας!
      Κύριε Πρόεδρε, η Κυβέρνηση αυτή αποδιοργάνωσε και αποσάρθρωσε την Ελληνική Αστυνομία. Την κατέστησε ανάπηρη επιχειρησιακά. Διέλυσε τον επαγγελματισμό, όχι γιατί έδιωξε Πασόκους –αυτοί δεν υπήρχαν, ήταν και ελάχιστοι, δεν αναφέρομαι σ’ αυτούς- αλλά και επαγγελματίες που δεν ανήκαν στον ιδεολογικό χώρο του ΠΑ.ΣΟ.Κ., ακριβώς, γιατί τη χρησιμοποιεί σαν ένα σκληρό κομματικό μηχανισμό, διορίζοντας σε θέσεις κλειδιά ανθρώπους που δεν έχουν επάρκεια συνολικά. Και δεν αναφέρομαι στην ηγεσία μόνο. 
      Αλλά έκανε και ένα άλλο κακό, εκτός από την αποδιάρθρωση. Αποξήρανε την ψυχή του Έλληνα αξιωματικού, του καταρράκωσε το ηθικό με συγκεκριμένες πράξεις και παραλείψεις, όταν μόνο το 40% στο λεκανοπέδιο της Αττικής από τις προβλεπόμενες θέσεις υπηρετεί σε μάχιμες θέσεις και οι υπόλοιποι έχουν βρει καταφύγιο και καταυλισμό ξεκούρασης μέσα από κομματικά κριτήρια σε γραφεία, στα επιτελεία, σε υπηρεσίες πολυτελείας, όπως είναι στη Βουλή. Και κάποια στιγμή πρέπει να απαντήσει και το Προεδρείο, γιατί έχει εκατόν εβδομήντα πέντε παραπάνω αστυνομικούς. Τι τους θέλει η Βουλή; Και να απαντήσει και γιατί τους ενέκρινε το Υπουργείο Δημόσιας Τάξης, όταν υπάρχει αυτή η πενία. Κύριε Πρόεδρε, θα το επαναλάβω: Οφείλει η Βουλή, το Προεδρείο να μας απαντήσει: Το πλεονάζον υπηρετούν προσωπικό, πέραν των προβλεπόμενων θέσεων, τι το θέλετε, γιατί χρειάζεται; 
      ΠΡΟΕΔΡΕΥΩΝ (Σωτήρης Χατζηγάκης): Της Βουλής εννοείτε;
      ΑΛΕΚΟΣ ΠΑΠΑΔΟΠΟΥΛΟΣ: Βεβαίως.
      Όπως επίσης στην αντιτρομοκρατική, όπως επίσης σε άλλες υπηρεσίες ενδιαίτησης και βοηθητικές, όταν στενάζει το Σώμα. Και μάλιστα, μετά από επιθέσεις που έγιναν στα αστυνομικά τμήματα, έχουμε και την αποθέωση ότι εκεί που υπήρχαν και κάποιοι που ασχολούνταν στοιχειωδώς, τώρα φυλάνε τα αστυνομικά τμήματα και έτσι η χώρα αυτήν τη στιγμή τελεί και είναι στη διάθεση των εγκληματικών στοιχείων που δρουν μέσα σ’ αυτή σήμερα!
      Κύριε Πρόεδρε, πριν από δεκαπέντε ημέρες –θα σας πω ένα ενδεικτικό παράδειγμα, γιατί είναι χαρακτηριστικό- στο Ίλιον, που έχει εκατόν πενήντα χιλιάδες κατοίκους, το βράδυ που αυτοκτόνησε ένας κρατούμενος Αλβανός, υπηρετούσε στο αστυνομικό τμήμα ο φρουρός και ο αστυνομικός υπηρεσίας. Συνεπώς, το πρόβλημα είναι βαθιά ενδημικό και η παράλυση της Αστυνομίας μέσα σε τρία χρόνια είναι ένα βαθύτατα πολιτικό ζήτημα, το οποίο εκθέτει την Κυβέρνηση, εκθέτει τη φυσική ηγεσία της Αστυνομίας, εκθέτει την πολιτική ηγεσία της Αστυνομίας. Και αν μεν αυτό μπορεί να αντιμετωπιστεί επικοινωνιακά με τον προσφιλή συμψηφικό επαγγελματισμό, τι έκαναν και τι γίνονταν την περίοδο τη δική μας, θέλω να πω ότι δεν γίνονταν αυτά την περίοδο την δική μας. Και υπήρχε –γιατί η πολιτική θέλει γενναιότητα και είναι αρχοντική κατάσταση- και ένα αίσθημα ευθύνης που εκδηλώνονταν. Ο Αρχηγός της Αστυνομίας, από τους καλύτερους επί κυβερνήσεων ΠΑ.ΣΟ.Κ. παραιτήθηκε για λόγους ευαισθησίας με την υπόθεση Πάσσαρη, σε συγκεκριμένη επιχείρηση, που δεν είχε ούτε νεκρούς ούτε τραυματίες, για να υποδηλώσει κάποια πράγματα. Επίσης, στην περίπτωση του Σαρόν Ματέι απεπέμφθη Υπουργός και ο Αρχηγός της Αστυνομίας. Και αυτά ήταν φαινόμενα την περίοδο εκείνη, που οικοδομούνταν μία νέα αντίληψη Αστυνομίας, με ένα συστηματικό τρόπο. Ε, δεν μπορεί να περνάει ο συμψηφισμός και από τη σύγχυση, με την οποία προσπαθεί συνολικά και όχι μόνο σε αυτά τα θέματα –αυτά είναι παρωνυχίδα- αλλά και στην άσκηση της γενικότερης πολιτικής, η Κυβέρνηση να συμψηφίζει και να διαιωνίζει την πολιτική της αναπαραγωγή.
      Κύριε Πρόεδρε, οι ευθύνες είναι βαθιές και είναι βαρύτατες. Οι ευθύνες στην πολιτική –με συγχωρείτε- πρέπει να αναλαμβάνονται. Εμείς δεν ζητούμε την απομάκρυνση –και αν το έχουμε πει δέκα φορές, γιατί ήταν πολλά τα επεισόδια, οι αφορμές και οι αιτίες- της ηγεσίας της Αστυνομίας, πολύ περισσότερο δεν θέλουμε να ζητήσουμε ευθύνες από την πολιτική ηγεσία του Υπουργείου Δημόσιας Τάξεως. Το θέμα ξεπερνάει και τα δύο αυτά επίπεδα.
      Το θέμα και η ευθύνη για την άμεση λήψη μέτρων, όσον καιρό η Νέα Δημοκρατία θα είναι Κυβέρνηση, είναι στο επίπεδο του Πρωθυπουργού της χώρας. Λυπούμεθα όμως, διότι όχι μόνο για τα θέματα της ασφάλειας των πολιτών, αλλά συνολικά για την άσκηση του τρόπου με τον οποίο σήμερα κυβερνάται η χώρα, ο κύριος Πρωθυπουργός έχει θέσει την Ελλάδα στη διάθεση των γεγονότων.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Παπαδόπουλε.
      Κύριε συνάδελφε, σχετικά με το ερώτημα που θέσατε προς εμένα, προς το Προεδρείο της Βουλής για το πλεονάζον προσωπικό, προφανώς αναφέρεστε στο αστυνομικό προσωπικό, όχι γενικά στο προσωπικό της Βουλής, γιατί αυτό ούτως ή άλλως είναι αυτό που ήταν. Δεν έχει γίνει καμμία πρόσληψη στη Βουλή. 
      ΑΛΕΚΟΣ ΠΑΠΑΔΟΠΟΥΛΟΣ: Στο αστυνομικό προσωπικό, αναφερόμουν.
      ΠΡΟΕΔΡΕΥΩΝ (Σωτήρης Χατζηγάκης): Δεν νομίζω ότι υπάρχει πλεονάζον προσωπικό. Αυτήν τη στιγμή δεν έχω πρόχειρους τους αριθμούς, αλλά δεν νομίζω ότι υπάρχει πλεονάζον προσωπικό.
      Εν πάση περιπτώσει, σήμερα με τις ανάγκες που έχει η Βουλή για τη φύλαξη και την προστασία της –είδατε και τα τελευταία γεγονότα, που έφτασαν μέχρι τα πρόθυρα της Βουλής- δεν φαίνεται να υπάρχει πλεονάζον προσωπικό ή προσωπικό το οποίο να υποαπασχολείται στη φύλαξη της Βουλής.
      Συγκεκριμένα νούμερα θα σας δώσουμε. Αυτήν τη στιγμή όμως αυτό έχω να σας πω. Εμείς δεν βλέπουμε ότι υπάρχει πλεονάζον προσωπικό. Άλλωστε, το προσωπικό που υπάρχει σήμερα είναι αυτός ο αριθμός –ίσως και λιγότερος- που καλείται να καλύψει τις ανάγκες της Βουλής.
      Το λόγο έχει ο κύριος Υπουργός.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κυρίες και κύριοι συνάδελφοι, σας ευχαριστώ για την επερώτηση. 
      Δέχομαι τον έλεγχό σας. Είμαι πρόθυμος να κάνω τον απολογισμό μου ενώπιόν σας, αλλά δεν δέχομαι τους χαρακτηρισμούς και τις υπερβολές, γιατί δεν βοηθούν τον κοινοβουλευτισμό, δεν προάγουν τη συζήτηση και εμπεριέχουν πολλές ποσότητες αδικίας, αδικίας και προς εμένα, τον δέκτη των χαρακτηρισμών και των υπερβολικών διατυπώσεων, αλλά επί πλέον αδικούν και τους ίδιους τους υπερβάλλοντες ή τους χρησιμοποιούντες τον υπερβάλλοντα λόγο.
      Εγώ θέλω να σας πω ότι οι παρατηρήσεις της επερωτήσεώς σας στο γραπτό κείμενο και φυσικά και στην προφορική ανάλυση θα τύχουν απαντήσεως μία προς μία. Θέλω να σας πω τι έχουμε κάνει και να διαμαρτυρηθώ για το σημείο ότι δεν κάναμε τίποτα ή ότι προσπαθούμε –το εσημείωσε ο κ. Μανωλάκης- να μεγεθύνουμε τα ασήμαντα. Ωραία παρατήρηση και υποχρεούμαι κατά κάποιο τρόπο να απαντήσω.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ) 
      Πρώτα -πρώτα εμείς κάναμε, όπως έχω πει, την αύξηση του επιδόματος των ειδικών συνθηκών και τελικά τη διαμόρφωση του επιδόματος των ειδικών συνθηκών -του λεγομένου επιδόματος επικινδυνότητας στην καθομιλουμένη- στο 8% επί του εκάστοτε βασικού μισθού του ανθυπολοχαγού. 
      Δεν είναι ασήμαντο, είναι σοβαρό. Στην ανάπτυξη μέχρι το 2007, πράγματι δεν έχει μεγάλο οικονομικό αντίκρισμα. Το 2008 έχει σοβαρότατο οικονομικό αντίκρισμα υπέρ των μισθών. Γιατί δεν το κάνατε νωρίτερα; Γιατί δεν το κάνατε εσείς το 2001, το 2002, το 2003, το 2004, στους τρεις μήνες, όταν ήταν ώριμο ως απαίτηση;
      Εμείς, δεύτερον, κατοχυρώσαμε το εξής: Από τα έσοδα από τα τηλεοπτικά δικαιώματα των αθλητικών φορέων, από τη μετάδοση αθλητικών εκδηλώσεων το 10% να καταβάλλεται υπέρ των Ταμείων της Ελληνικής Αστυνομίας. Είναι δύο τα Ταμεία: της Χωροφυλακής και της Αστυνομίας. Συμπεριελήφθη αυτή η ρύθμιση στο ν.3554/2007, μαζί με το ουχί ασήμαντο ή ευκαταφρόνητο ποσό των εισπραχθέντων και μη καταβληθέντων, που ανήρχοντο στην τάξη των 3,5 εκατομμυρίων ευρώ. Γιατί δεν το κάνατε εσείς ενωρίτερα; Γιατί, περίπου, αφήσατε να περιέλθει σε αχρησία η πρόβλεψη του 2000 γι’ αυτήν την καταβολή του 10%; Γιατί δεν το κάνατε;
      Εγώ το έκανα, εμείς το κάναμε. Και είναι σημαντικό και ουχί ασήμαντο.
      Χορήγηση μηνιαίου επιδόματος 100 ευρώ -ζητούσα 150- στο προσωπικό που τελεί σε υπηρεσία γραφείου, συνεπεία παθήματος κατά την εκτέλεση διατεταγμένης υπηρεσίας και ένεκεν αυτής και στους τραυματισμένους επίσης. Έγινε ένας συμβιβασμός στα 100 ευρώ. Γιατί δεν το κάνατε εσείς ενωρίτερα από συστάσεως Ελληνικής Αστυνομίας; Εσείς που ήσασταν διαχειριστές καμιά εικοσαριά χρόνια, γιατί δεν το κάνατε; Εμείς το κάναμε. Δεν είναι ασήμαντο. Ό,τι μπορεί να  έχει, αξία ηθική και οικονομική, για τους τραυματισμένους, για εκείνους οι οποίοι περιήλθαν σε υπηρεσία γραφείου, υπάρχει πάντως αυτή τη στιγμή το αντίδωρο από την Πολιτεία.
      Εμείς κάναμε αναπροσαρμογή του επιδόματος ειδικών συνθηκών για τις Μονάδες Υ.ΜΕ.Τ. της Διευθύνσεως Επιχειρήσεων Αστυνομίας, από 62,90 ευρώ σε 80 ευρώ. Είναι σημαντικό. Ζητούσα 100 ευρώ. Θα επανέλθω, γιατί εκείνες οι Μονάδες οι οποίες πέφτουν στη φωτιά, για να προασπίσουν τη Δημοκρατία και τα συνταγματικά δικαιώματα των πολιτών, είναι ισοδύναμοι με εθελοντές τραυματίες βαρέων τραυματισμών ή και του μοιραίου. Και άλλη λύση δεν υπάρχει. Γιατί δεν το δώσατε εσείς αυτό το εικοσάρι στα Μ.Α.Τ.; Γιατί ήσασταν αδιάφοροι; 
      Αποκατάσταση τριών συνδικαλιστών για ζητήματα ηθικής τάξεως, οι οποίοι είχαν αποταχθεί για τη συνδικαλιστική τους δράση: Γιατί δεν το κάνατε; Γιατί επ’ αυτών επιδεικνύετε και μία εκδικητικότητα παράξενη; Γιατί συνέβαινε ένας Υπουργός δικός σας να διώκει για πειθαρχικά παραπτώματα συνδικαλιστές. Ο άλλος να τους δικαιώνει. Οι τρεις αυτοί, οι οποίοι ήσαν του 1986 νομίζω, έμεναν λησμονημένοι. Και δεν είχε και οικονομικές επιβαρύνσεις. Όμως, σαν σήμα και δείγμα της δικής σας κακεντρέχειας κρατούσατε λογαριασμούς με τρεις συνδικαλιστές, οι οποίοι ήσαν σκαπανείς. Δεν τους γνωρίζω προσωπικά. Δεσμεύθηκα, από την πρώτη μέρα που πήγα εκεί, ότι είναι ζήτημα ηθικής τάξεως. Γιατί όλοι οι άλλοι, οι οποίοι είχαν αυτήν την παλινωδία του να τιμωρηθούν, να αποταχθούν, στη συνέχεια να δικαιωθούν και να αποκατασταθούν, γιατί να γίνεται λοιπόν αυτός ο κύκλος γι’ αυτούς τους άλλους, τους επόμενους, και αυτοί, οι πρώτοι, να μένουν εκεί, στα αζήτητα; 
      Επέκταση μάχιμης πενταετίας: Το κάναμε. Μένει ο λογαριασμός. Το αποδέχομαι. Θα το δούμε. Γιατί δεν το φτιάξατε από το 1993 μέχρι το 2004 και να είναι και γενναιόδωρο και να είναι και δωρεάν και να είναι η μάχιμη πενταετία κατοχυρωμένη για τα συνταξιοδοτικά τους; Δεν είχατε χρόνο από το 1993 μέχρι το 2004; Έτσι είναι τα πράγματα. Απολογισμό κάνω. 
      Αύξηση στις συντάξεις των υπηρετούντων στο Τ.Ε.Ε.Μ. και στην Ε.Κ.Α.Μ.. Γιατί εκεί δεν είναι απλή επικινδυνότητα. Είναι παιχνίδι με τη φωτιά. Περιλαμβάνεται στο ν.3513/2006.
      Αύξηση κατά 25% των ωρών για χορήγηση νυκτερινής αποζημίωσης. Αυτό ήταν μία εκκρεμότητα από το 2000. Εθεραπεύθη τώρα. 
      Καταβολή του χορηγούμενου από τον Κλάδο Υγείας Υπαλλήλων Αστυνομίας Πόλεων επιδόματος φυσιολογικού τοκετού στις γεννήσεις με καισαρική τομή. Αυτό είναι ασήμαντο! Γιατί δεν το κάνατε; Το κάναμε εμείς. Ικανοποιούμε αιτήματα. Φροντίζουμε για μία λειτουργικότητα στο Σώμα και με την ικανοποίηση των αιτημάτων και με τη διαμόρφωση μιας θετικής ψυχολογίας. Έτσι διαχειριζόμαστε τα αιτήματα του προσωπικού.
      Αύξηση του συνολικού ποσοστού εισαγωγής των υποψηφίων ειδικών κατηγοριών στις Αστυνομικές Σχολές. Έχει συμπεριληφθεί στο ν. 3511/2006.
      Περιορισμός των Δοκίμων Αστυφυλάκων ειδικών κατηγοριών που κατανέμονται στο παράρτημα της επιλογής τους, σε ποσοστό 80% των συνολικών θέσεων. 
      Δυνατότητα φοίτησης αλλοδαπών –και εδώ κάτι καλύπτεται νομικώς από πλευράς μας- στις παραγωγικές Σχολές Αξιωματικών και Αστυφυλάκων, καθώς και στις σχολές μετεκπαίδευσης.
      Συνεργασία του Συμβουλίου Συντονισμού και Ανάλυσης του Υπουργείου Δημοσίας Τάξεως με τις αρμόδιες αστυνομικές υπηρεσίες, με την Εθνική Υπηρεσία Πληροφοριών, για την παροχή πληροφοριών στην περαιτέρω επεξεργασία και την αξιολόγηση κ.ο.κ.. 
      Χορήγηση εξόδων υπεράσπισης -είναι ασήμαντο, αλλά διερωτώμαι, γιατί δεν το κάνατε εσείς τόσα χρόνια!- και πολιτικής αγωγής στο προσωπικό της Ελληνικής Αστυνομίας, στο Πυροσβεστικό και στις οικογένειες αυτών.
      Μειωμένο ωράριο των αστυνομικών που έχουν επιμέλεια τέκνου ή σύζυγο με αναπηρία. 
      Κατάλογος δεκαέξι σημείων, ασήμαντων! Τα κάναμε εμείς! Ολιγωρούσατε εσείς! Οι συγκρίσεις κάπως πρέπει να γίνονται και ας εκτιμηθούν και από τον ελληνικό λαό που μας ακούει και από τους ενδιαφερομένους. 
      Θέλω να ασχοληθώ ιδιαίτερα με την παράγραφο που ομιλεί για τη μείωση του εισοδήματος των αστυνομικών. Δεν τονίστηκε σοβαρά στην προφορική ανάπτυξη, αλλά εγώ σας λέω ότι έχουμε από το 2004 μέχρι το 2007 μία αύξηση 10,42%, η οποία «πέφτει» στο βασικό και στο χρονοεπίδομα. Είναι αύξηση 10,42%. Ο πληθωρισμός, όπως λέει η στατιστική για τα ίδια χρόνια, είναι στο 9,6%. Αν υποθέσουμε ότι μένει μόνο 10,42%, όπου επαυξάνεται με το να συμπεριλαμβάνεται η αύξηση και στο χρονοεπίδομα, δεν έχουμε μείωση. 
      Δεν είπα ότι έγιναν πλούσιοι! Δεν είπα ότι είναι υψηλόμισθοι οι αστυφύλακες –όπως έλεγαν κάποιοι Υπουργοί Οικονομίας επί των ημερών σας και υπάρχουν Πρακτικά, αλλά δεν θέλω να μετατρέπω τη συζήτηση σε καταγγελίες επιπέδου κουτσομπολιού- είναι άνθρωποι της ανάλογης με τις δυνατότητες της πολιτείας ανταμοιβής για τις πολύτιμες υπηρεσίες τους, αλλά όχι ότι μειώθηκε το εισόδημα επί των ημερών μας. 
      Έχουμε και το μέγα θέμα –γιατί το τονίζετε, γιατί το επαναφέρετε;- της αυξήσεως του βασικού μισθού από τα 720 ευρώ στα 860 ευρώ, δηλαδή αύξηση 140 ευρώ για τους ενστόλους γενικότερα, μία υπόσχεση που την περιλαμβάνουμε στο πρόγραμμά μας και την έχει διατυπώσει και ο Πρωθυπουργός και η οποία σας λέω –γιατί το λέτε διαρκώς αυτό- θα εκπληρωθεί το 2008.
      Είμαστε ήδη, με τις γενόμενες στο μεταξύ αυξήσεις, σε μια «κατανάλωση» της υποσχέσεώς μας, δηλαδή τήρηση της υποσχέσεώς μας στα 100 ευρώ, από συνολικά τα 140 ευρώ. Τα υπολειπόμενα 40 ευρώ για την εκπλήρωση της υποσχέσεώς μας –για να φθάσουμε στα 860 ευρώ- θα έρθουν το 2008.
      Παρακολουθώ το πρόγραμμα της Νέας Δημοκρατίας και τα υπεσχημένα και είμαι υπερήφανος να σας πω ότι τα υπεσχημένα τηρούνται εις το ακέραιον, πολλές φορές και από εμφιλοχωρούντα προβλήματα που αναφύονται και τα οποία εμείς τα αντιμετωπίζουμε με δεδομένη τη στενότητα των δημοσιονομικών.
      Θέλω να σας πω ειδικότερα ότι το μισθολόγιο και το βαθμολόγιο είναι στην τελική ευθεία. Όπως σας διαβεβαιώνω ότι και η υπόθεση της συγχώνευσης ή της ομογενοποίησης που λέμε, και αυτή προχωρεί. Τίποτα δεν έχει σταματήσει.
      Τώρα, θέλω να σας πω, γιατί προσλαμβάνουμε δύο χιλιάδες ειδικούς φρουρούς. Γιατί θέλουμε να οργανώσουμε ένα σύστημα ισορροπίας μεταξύ των εξερχομένων και των εισερχομένων, ένα σύστημα που χωρίς αυτήν την «ένεση» των δύο χιλιάδων ειδικών φρουρών θα ήταν σε πλήρη ανατροπή με τις πανελλήνιες κατ’ έτος εξετάσεις, γιατί οι πανελλήνιες έχουν έναν περιορισμό: Μία δουλεία αιθουσών, εκπαιδευτικών μονάδων και εκπαιδευτικού προσωπικού, γενικά όλο το λειτουργικό. Ενώ, για τη σχέση εξερχομένων προς εισερχομένους, χρειαζόμαστε τώρα περίπου τους δύο χιλιάδες …
      ΙΩΑΝΝΗΣ ΒΛΑΤΗΣ: Μα, κύριε Υπουργέ, φέτος ανακοίνωσε μείωση ... 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Λέμε, λοιπόν, για την τακτική ροή των εισαγομένων –εκεί φαντάζομαι να αναφέρεται ο συνάδελφος- ότι πετύχαμε την εισαγωγή χιλίων εννιακοσίων από τις πανελλήνιες εξετάσεις. Ελάχιστες φορές την τελευταία επταετία έχουν εγκριθεί τόσοι για εισαγωγή στις παραγωγικές σχολές των αστυφυλάκων, από τις πανελλήνιες εξετάσεις.
      Ένα άλλο θέμα που μας απασχολεί και πρέπει να το θίξουμε με ιδιαίτερη σοβαρότητα είναι το εξής: Σαν υπεύθυνος πολίτης -και θέλω να πιστεύω και υπεύθυνος Υπουργός αυτής της χώρας- αισθάνομαι στεναχωρημένος από τη συχνότητα των προκλητικών επιθέσεων κατά των αστυνομικών Τμημάτων, που είναι πρόκληση και κατά της έννομης τάξης και κατά της Δημοκρατίας.
      Διαμαρτύρομαι, γιατί δεν βλέπω συμπαράσταση από το ΠΑ.ΣΟ.Κ.. Έχει καταφύγει το ΠΑ.ΣΟ.Κ. στο εύκολο, «πιάσ’ τους!» και αυτό είναι η βάση μιας πολύ σοβαρής δυσθυμίας δικής μου. Αλλά εγώ, ως Υπουργός, δεν είμαι να δυσθυμώ. Είμαι να εκτιμώ την κατάσταση, να την αναλύω και να αντιδρούμε.
      Σας λέω ότι κοίταξα τα στατιστικά δεδομένα και είδα ότι η συχνότητα των προκλήσεων είναι ίδια με το παρελθόν: Και με το παρελθόν της τελευταίας πενταετίας και με το παρελθόν της τελευταίας δεκαετίας από το 1996. Γιατί δεν το συμμερίζεστε, ώστε να το αντιμετωπίσουμε από κοινού, να το εξετάσουμε; 
      Εγώ ποτέ δεν χτύπησα το Υπουργείο Δημοσίας Τάξεως –είμαι παλαιός Βουλευτής εδώ και υπεύθυνος και του τομέα- ούτε όταν το 1986-1987 έριξαν χειροβομβίδα κατά του Υπουργείου Δημοσίας Τάξεως. Ποτέ. Το έβλεπα με προβληματισμό, ήγειρα τις ενστάσεις μου, τις αντιρρήσεις μου, αλλά συμμετείχα στο πρόβλημα, μέχρι και προχθές, με την κωμικοτραγική επίθεση ενός δυστυχούς τοξικομανούς με πυροβολισμούς, τότε, κατά του σπιτιού του Πρωθυπουργού. 
      Ποτέ –σας μιλάω ειλικρινά- δεν πήγα εγώ να ρίξω το λίθο αναθέματος κατά του Υπουργείου. Τα έβλεπα τα επεισόδια, ειλικρινώς σας μιλάω. Τα έβλεπα με προβληματισμό, για το πού πάμε. Είχαμε τότε και τις μεγάλες υπογραφές των τρομοκρατών, είχαμε και αίμα. Χαιρέτησα την εξάρθρωση της «17 Νοέμβρη». Προβληματίστηκα τότε φωναχτά και είπα: «Τι γίνεται, κάτι παράξενα βλέπω» και στο μήνα επάνω χτύπαγε ο «Επαναστατικός Αγώνας». Μιλάω για το 2002.
      Δεν θέλω να σας φέρω όλον τον κατάλογο των σαράντα τεσσάρων προκλητικών επεισοδίων κατά της Αστυνομίας. Ειλικρινώς, σας ζητώ τη συναντίληψή σας. Σας σέβομαι ως υπεύθυνους. Δεν είμαι ευχαριστημένος. Είναι ένα φαινόμενο εν εξελίξει. Τι είμαι εγώ να έρθω εδώ να σας καθησυχάσω; Γιατί; Είμαι ανήσυχος και σας ζητώ συναντίληψη. Και δεν εννοώ μόνο θεωρητική συναντίληψη, ότι καταλαβαίνετε δηλαδή το πρόβλημα, αλλά σας ζητώ να πράξετε τα δέοντα, ώστε να τεθούν αυτοί οι δράστες και αυτές οι δράσεις σε ηθική και πολιτική απομόνωση. Το μελετώ με τους επιτελείς μου, το μελετώ με επιστήμονες. Το προέχον σ’ αυτές τις δράσεις είναι η συνένωση του πολιτικού κόσμου, του κοινοβουλευτισμού, των δημοκρατικών δυνάμεων ενάντια στην ηθική και πολιτική απομόνωση. 
      Σας κάνω έκκληση. Το αστυνομικό έργο είναι δεύτερο, εάν επιτευχθεί το πρώτο, «το της πολιτικής και ηθικής απομόνωσης». Δεν με ενδιαφέρει το πώς θα κάνω εγώ τους εύστοχους ή τους άστοχους χαρακτηρισμούς. Κύριος συνάδελφος, τη μία το λέει «αντάρτικο πόλεων», την άλλη το λέει «αντιεξουσιαστές». Αίρω κάθε χαρακτηρισμό. Η άρση των χαρακτηρισμών μου ή η εύρεση και η ευστοχία άλλων καλυτέρων χαρακτηρισμών, διευκολύνει στη λύση του προβλήματος; 
      Θα σας φέρω ένα παράδειγμα. Είχαμε την εξέγερση των φυλακών. Σοβαρό πρόβλημα! Ένα κόμμα βγήκε και είπε: «Μην τολμήσετε να βάλετε δυνάμεις καταστολής μέσα στις φυλακές». Γιατί; Εάν μου το ζητήσει ο εισαγγελέας, εάν μου το ζητήσει ο διευθυντής των φυλακών, τι, θα αφήσω να σκοτωθούν, να σφαγούν μέσα, να κάψουν;
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Ποιο κόμμα το είπε; 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ο Συνασπισμός έβγαλε γραπτή ανακοίνωση, την οποία ήθελα να είναι εν παρενθέσει. Το έφερα σαν επιχείρημα γιατί δεν έχω αυτό το προαπαιτούμενο για αυτές τις επιχειρήσεις, την ηθική και πολιτική απομόνωση. Και δεν μου αρκεί μία δήλωση καταδικαστική, κάτι το οποίο κάνουν τα κόμματα, δεν έχω παράπονο. Δεν αρκεί. Πρέπει να συνέλθουμε στη συναντίληψη, στη συναπόφαση για το πώς το χειριζόμαστε, όπως πράττουν στην Γαλλία. Δεν επετέθησαν κατά του Σαρκοζί, όταν υπήρχε το φαινόμενο της εξέγερσης των προαστίων. Κανένα κόμμα! Το ίδιο συνέβη στην Ιταλία και στη Γερμανία. Γιατί είναι το εύκολο για μένα; 
      Σας είπα και σας το λέω, για μία ακόμα φορά, ότι η παραίτηση μου είναι στη διάθεση του Πρωθυπουργού και τώρα και ανά πάσαν ώρα. Αγγαρεία κάνω, ποινήν εκτίω. Τι είμαι, ο ευτυχισμένος μετά από τριάντα χρόνια βουλευτίας να πάω να κάνω τον κυματοθραύστη για να μου λένε οι συνάδελφοί μου ότι εγώ είμαι ο άνθρωπος της βίας ή των ατυχών φραστικών διατυπώσεων; Προς Θεού! Μία- μία συλλαβή μου να σας απολογηθώ γιατί την είπα και πώς την είπα. 
      Γιατί μεγεθύνετε τη ζαρντινιέρα; Εννέα αξιωματικοί ετέθησαν σε διαθεσιμότητα, τρεις πηγαίνουνε στο ποινικό. Γιατί δεν τη σβήνετε όταν παρέδωσα στην κυκλοφορία την πόλη –και τη Θεσσαλονίκη και την Αθήνα- στις 17 Νοεμβρίου, στις 21.00 η ώρα και είχαμε επιτύχει τον πιο ειρηνικό εορτασμό του Πολυτεχνείου; 
      Εγώ δεν θέλω να κατηγορώ κανέναν, αδίκως. Φυσικά, θέλω να διατηρήσω το δικαίωμα της άμυνας στις άδικες κατηγορίες. Σας είπα τι επιτύχαμε όσον αφορά τα αιτήματα των αστυνομικών. Σας λέω συμπληρωματικά ότι επιχειρησιακά τα πράγματα είναι πολύ καλά οργανωμένα. 
      Η μεγάλη βλάβη μετά την ένωση των δύο Σωμάτων –που ήταν επιτυχία και βήμα προόδου που έκανε το ΠΑ.ΣΟ.Κ.- ήταν τα Πολυδύναμα. Τα Πολυδύναμα θεσμοθέτησαν τη γραφειοκρατία στην Αστυνομία. 
      Εγώ παλεύω με τρία προβλήματα. Πρώτον, παλεύω με το πρόβλημα της αδράνειας -δημοσιοϋπαλληλία και αδράνεια- και δεύτερον, με το πρόβλημα της διοικήσεως. Κανένας Ανθυπαστυνόμος δεν δίνει διαταγή στον Αστυφύλακα. Κανένας Αστυνόμος δεν δίνει διαταγή στην Ανθυπαστυνόμο κ.ο.κ.. Παλεύω, λοιπόν, μ' αυτό το έλλειμμα διοικήσεως. 
      Τρίτον, παλεύω και με το κενό πληροφοριών, το οποίο κατεστράφη από τις ιδεοληψίες, όπως: «μη μαζέψεις πληροφορία για το ποιος είναι ο κακοποιός δίπλα σου». Αυτό συναρτάται και με το δομικό της κατάργησης των τμημάτων ασφαλείας, αλλά και με το ψυχολογικό. Δεν υπάρχουν πληροφορίες. Λυπάμαι που το λέω, αλλά δεν υπάρχουν, γιατί συνοδά υπάρχει και μια κοσμοαντίληψη, θα έλεγα, σ' αυτόν τον τόπο που λέει: «πόλεμος κατά του χαφιέ» και κάποιες άλλες ιδεοληψίες. 
      ΑΠΟΣΤΟΛΟΣ ΚΑΚΛΑΜΑΝΗΣ: Ε, όχι άδικα. Έχει κάποια ιστορία η υπόθεση. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Μπορεί να έχει το έρεισμά του στο παλιό παρελθόν. Τριάντα χρόνια πέρασαν από το παλιό παρελθόν και θέλω να οργανώσουμε Αστυνομία. Και εγώ σας λέω, όπως είμαι πάντα ειλικρινής με το καθήκον της αληθείας και της δημοκρατικής ευαισθησίας, τα δεδομένα. Εδώ, «ενώπιος ενωπίω». 
      Πρέπει να επαινέσουμε την Αστυνομία η οποία μάχεται στο πεζοδρόμιο. Πρέπει να επαινέσουμε την Αστυνομία η οποία μάχεται στα σύνορα, νησιά και ποτάμια. Θα σας πω και τον αριθμό. Συλλαμβάνουμε εκατό χιλιάδες κατ’ έτος, πέρυσι και πρόπερσι. Εκατό χιλιάδες εισερχόμενους λαθραίους. Η ποιητική ή ανθρωπιστική σελίδα λέει «οι κακόμοιροι» κ.λπ.. Όμως, η άλλη σελίδα λέει ότι εδώ πρόκειται για μια καινούρια κοινωνιολογική πρώτη ύλη, σχεδόν εγκληματογόνο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Από τις εκατό χιλιάδες, «αποκρούουμε» τις ογδόντα χιλιάδες με απωθήσεις και επαναπροωθήσεις και μένει ένα καθίζημα το οποίο διαχειριζόμαστε με τους διεθνείς οργανισμούς, είκοσι χιλιάδες κατ’ έτος.
      Επιπλέον, πρέπει να επαινέσω την Υπηρεσία Ηλεκτρονικού Εγκλήματος, τη Διεύθυνση Εγκληματολογικών Ερευνών και την Τροχαία η οποία δεν βγάζει, όπως είπατε, τριάντα. Έβγαζε ογδόντα πέντε και τώρα γίνεται μεγάλη ανασύνταξη της Άμεσης Δράσης για να βγάλει εκατόν δεκαπέντε περιπολικά και μοτοσυκλέτες, περιπολίες. 
      Όμως, εγώ που περιβάλλω με εμπιστοσύνη τον Αρχηγό, την ηγεσία, τους αξιωματικούς μας και τους οπλίτες –και το λέω τώρα για να απαντήσω στην επικαιρότητα- ο ίδιος ζητώ από αυτούς αποτελεσματικότητα. Ζητώ αυτό που απαιτεί η ελληνική κοινωνία. Και θα τη φέρουμε την αποτελεσματικότητα. Τους ζητώ να μου πιάσουν έναν «γκαζάκια». Δεν είναι εύκολο. Πρόκειται για «καταδρομείς». Δεν πρέπει να κάνουμε χαρακτηρισμούς. Ζητώ να μου πιάσουν εκείνον που με το χαρακτηριστικό σωματότυπο προκαλεί την κοινωνία και την Αστυνομία, ρίπτοντας, μπιστολώντας με φωτοβολίδες.
      Στην εξέγερση των φυλακών, αλλά και σε άλλα παραδείγματα, τελειώσαμε στις 17.35’ την κάθοδο από την ταράτσα των διαμαρτυρομένων κρατουμένων στο Μαλανδρίνο. Στις 17.35΄ «χτύπησαν» στα Εξάρχεια. Εντυπωσιακό! Όμως, σας λέω υπεύθυνα ότι οπωσδήποτε τα επεισόδια Εξαρχείων, αλλά και άλλα –με ερωτηματικά η Νέα Ιωνία- τελούσαν σε συνάρτηση με την εξέγερση στις φυλακές. Δεν υπήρξε στέκι από τα γνωστά που να μην σηκώσει λάβαρο υπέρ της απελευθέρωσης του «Δημητράκη». Προκλητικά!
      Γι’ αυτό σας λέω ελάτε να συνεννοηθούμε. Είναι σεβαστό αυτό.  Και για τους σαράντα που αθωώθηκαν; Τη δίωξη δεν την  έκανε η Αστυνομία.  Ούτε να λέτε ότι έπιασε στην τύχη. Τη δίωξη την άσκησαν δύο εισαγγελείς επί τη βάσει ενός πρώτου προανακριτικού υλικού που ήλεγξαν οι ίδιοι. 
      Συμπέρασμα από την πρωτολογία μου: Έχουμε ένα νέο κύμα της παλαιάς προκλητικής έλικας της έκνομης συμπεριφοράς νέο κύμα της παλαιάς έλικας. Ζητώ ειλικρινά τη συναντίληψη όλων των συναδέλφων. Έχουμε εγκληματογόνες εστίες καινούργιες από τις διάφορες εγκατεστημένες εδώ μειοψηφίες, εγκατεστημένες εδώ μεταναστευτικές εστίες, με καινούργια εγκληματολογικά δεδομένα. Το παράδοξο των εγκληματολογικών χρονικών λέει ότι ο υπερπληθυσμός των Αθηνών ή των μεγάλων πόλεων γεννά πρόσθετο αστυνομικό έργο. Δεν μπορεί να το αμφισβητήσει  κανείς αυτό. Εάν σ' αυτόν τον πληθυσμό έχεις και στοιχεία περίεργα, από την ανάγκη και δεν ξέρω από ποιες αιτίες –ξέρω, αλλά δεν είναι της παρούσης- έχεις πρόσθετο αστυνομικό έργο. Και το παράδοξο ολοκληρούται πώς; Η απερήμωση της υπαίθρου, αγαπητοί κύριοι  συνάδελφοι, φέρνει και αυτή πρόσθετο αστυνομικό έργο. Γιατί είναι η ύπαιθρος χώρα σαν σπίτι χωρίς κλειδωνιά. Γι’ αυτό ένας πρόσθετος λόγος για την Αγροφυλακή είναι αυτός που δεν καλύπτεται  ούτε με τη Δημοτική Αστυνομία, ούτε με πρόσθετο αστυνομικό προσωπικό. 
      Ειλικρινά σας λέω τα εγκληματολογικά τα στατιστικά του κοινού Ποινικού Δικαίου είναι σε καλό σημείο. Τα βαριά εγκλήματα μας φέρνουν προτελευταίους στην Ευρώπη. 
      Χαιρετίστε την ειρηνική και φιλόνομη ψυχολογία της ελληνικής κοινωνίας. Το λέω στους αστυνόμους διαρκώς. Βιασμοί, κλοπές αυτοκινήτων, ληστείες, ανθρωποκτονίες, να είναι είκοσι φορές, τριάντα φορές περισσότερες στην Αγγλία, στη Γερμανία, στην Ιταλία; 
      Το πιο ενδιαφέρον στοιχείο και κατά κάποιο τρόπο είμαι αισιόδοξος ότι σε όλες τις δράσεις του κοινού Ποινικού Δικαίου, η αποτελεσματικότητα της Αστυνομίας είναι εντυπωσιακή. Αλλά έχω εξήντα τέσσερις, εβδομήντα και ενενήντα τέσσερις χιλιάδες προσωπικό να το διαθέτω κατ’ έτος για τις συγκεντρώσεις. Οπότε οι πέντε χιλιάδες των στόχων που κάνουμε συζήτηση ή οι εκατό της Αστυνομίας είναι πολύ δευτερεύον ζήτημα. Οι αριθμοί είναι εκεί. 
      ΠΡΟΕΔΡΕΥΩΝ (Ιωάννης Τραγάκης): Κρατάω βέβαια και το χρόνο της δευτερολογίας σας. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τελειώνω, κύριε Πρόεδρε.
      Ας εξευρωπαϊστούμε και σ' αυτό , κύριοι συνάδελφοι. Να εκμεταλλευτούμε τη θετική ψυχολογία της ελληνικής κοινωνίας τη φιλειρηνική και το φιλόνομο και να παλέψουμε αποτελεσματικότερα το κοινό έγκλημα, αλλά η πρόκληση είναι συνάντηση όλων μας στην πολιτική βία. Άμα κάνω λάθος στο χαρακτηρισμό τον διορθώνω, αλλά ξέρετε το γνωστό πρόβλημα. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε Υπουργέ. 
Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» καθώς και τους λοιπούς χώρους του Μεγάρου της Βουλή των Ελλήνων δεκατρείς μαθήτριες και μαθητές και δύο συνοδοί-δάσκαλοι από το 49ο Δημοτικό Σχολείο Αθηνών. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Επίσης θα ήθελα να ανακοινώσω στο Σώμα ότι οι Υπουργοί Εμπορικής Ναυτιλίας, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Άμυνας, Ανάπτυξης και Απασχόλησης και Κοινωνικής Προστασίας, Υγείας και Κοινωνικής Αλληλεγγύης και Δικαιοσύνης κατέθεσαν σχέδιο νόμου: «Συνεταιρισμοί θαλάσσιας αλληλασφάλισης και άλλες διατάξεις» αρμοδιότητος Υπουργείου Εμπορικής Ναυτιλίας. 
      Παραπέμπεται στην αρμόδια Επιτροπή. 
      Επίσης, το Προεδρείο οφείλει μια απάντηση στο συνάδελφο, κ. Παπαδόπουλο, για το θέμα που έθεσε προηγουμένως. Διαβάζοντας προσεκτικά τα Πρακτικά αναφερθήκατε ότι υπηρετούν εκατόν εβδομήντα πέντε αστυνομικοί περισσότεροι στη Βουλή από το 2004. Από τα στοιχεία της Υπηρεσίας τα οποία ζήτησα και μου προσκομίστηκαν, τριακόσιοι επτά αστυνομικοί υπηρετούσαν στη Βουλή μας το 2004 και σήμερα είναι τριακόσιοι τριάντα. Δηλαδή είναι  μόνο είκοσι τρεις παραπάνω, αλλά κρατήστε τα στοιχεία σας παρακαλώ, για ποιους περισσότερο φυλασσόμενους έχουμε στόχους: πρώτον, έχουμε δέκα αστυνομικούς στο κτήριο της οδού Λένορμαν το οποίο δεν φυλασσόταν τότε, διότι βέβαια δεν είχαν ολοκληρωθεί οι εργασίες. Δεύτερον, έχουμε πέντε αστυνομικούς  στο κτήριο Αρβανίτη επί της οδού Βασιλίσσης Σοφίας γιατί εκεί φυλασσόταν από ειδικούς φρουρούς που από τη σύμβασή τους δεν μπορούσαν να φυλάσσουν στόχο και πέντε στη οδό Σέκερη. Δημιουργήσαμε και δύο σκοπιές ακόμα για περισσότερη φύλαξη. 
      Αυτά για τα Πρακτικά και ευχαριστώ πολύ.   
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό που πρέπει να ενδιαφέρει τη Βουλή είναι αν επειδή δεν καθορίζει η Βουλή τη δύναμη και τη σύνθεση είμαστε εντάξει με ό,τι καθορίζει το Υπουργείο Δημοσίας Τάξεως. 
      ΠΡΟΕΔΡΕΥΩΝ (Ιωάννης Τραγάκης): Έχετε απόλυτο δίκιο, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Παρακαλώ αυτό να προσέξετε. Εάν υπερβάλουμε ως προς τη διάταξη που ορίζει το Υπουργείο, όποιοι είναι παραπάνω να φύγουν. 
      ΠΡΟΕΔΡΕΥΩΝ (Ιωάννης Τραγάκης): Η παρατήρησή σας ήταν σωστή. Δεν υπερβάλουμε. Γνωρίζετε καλύτερα από εμάς εσείς που ασκήσατε τα καθήκοντά σας. 
      ΑΠΟΣΤΟΛΟΣ ΚΑΚΛΑΜΑΝΗΣ: Η Πρόεδρος έχει την ευθύνη. 
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος κ. Καστανίδης έχει το λόγο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριοι συνάδελφοι, ο Υπουργός Δημόσιας Τάξης είναι ο πρώτος Υπουργός της παρούσας Κυβέρνησης που δηλώνει ότι  η παραίτησή του είναι στη διάθεση ανά πάσα στιγμή του Πρωθυπουργού και ότι εκτίει ποινή. Αισθάνομαι την ανάγκη να τιμήσω τη δήλωση του Υπουργού Δημόσιας Τάξης. Υποδηλώνει ειλικρίνεια και εντιμότητα και την κάνει ένας άνθρωπος με τον οποίο μπορεί κάποιος να διαφωνήσει για την πολιτική του, σε αντίθεση με άλλους Υπουργούς της Κυβέρνησης που θα όφειλαν να έχουν παραιτηθεί εδώ και πολύ καιρό, γιατί με καθημερινές επιλογές τους παραβιάζουν και τη δημοκρατική νομιμότητα και την τυπική νομιμότητα. 
      Ο κ. Πολύδωρας έθεσε θέμα συναντιλήψεως. Υπάρχει μια μεγάλη διαφορά, κύριε Υπουργέ, ανάμεσά μας. Η συναντίληψη προϋποθέτει ότι η Κυβέρνησή σας, από τη στιγμή που ανέλαβε τη διακυβέρνηση μέχρι σήμερα, όφειλε να απέχει από ενέργειες που υπονομεύουν κάθε δυνατότητα συναντιλήψεως. Δεν μπορεί να καλείται η Αντιπολίτευση στη διαμόρφωση μιας κοινής πολιτικής όταν πρώτον δεν ενημερώνεται για τους στόχους και τις προθέσεις της κυβέρνησής σας, δεύτερον, δεν καλείται στο πλαίσιο ενός δημοκρατικού διαλόγου να εκφέρει την άποψή της και τρίτο, το σπουδαιότερο, όταν παρακολουθεί έκπληκτη πράξεις οι οποίες υπονομεύουν, επαναλαμβάνω, κάθε δυνατότητα συναντιλήψεως. Σ' αυτό θα έλθω αμέσως μετά. 
      Είπατε, κύριε Πολύδωρα, ότι αισθάνεστε υπερήφανος για τις επιδόσεις της Κυβέρνησής σας σε ό,τι αφορά τα αιτήματα των αστυνομικών και αναφέρατε σειρά αιτημάτων, δεκαέξι είπατε ότι είναι, που ικανοποιήθηκαν, επαναλαμβάνοντας την επωδό «γιατί δεν τα κάνατε εσείς». Οι απαντήσεις μου είναι δύο: η πρώτη συνίσταται στο ερώτημα: εάν τόσα αιτήματα ικανοποιήσατε και συνεπώς θα έπρεπε το Σώμα της Αστυνομίας και γενικότερα οι ένστολοι να είναι ικανοποιημένοι, γιατί μόλις πριν από λίγους μήνες έξω από τη Βουλή σε συζήτηση σχετικού νομοσχεδίου της αρμοδιότητας του Υπουργείου σας οι Ομοσπονδίες των Αστυνομικών και των Αξιωματικών είχαν αναρτήσει πανό με το περίφημο σύνθημα «σεμνά και ταπεινά μας εξαπατήσατε»;
Αναφέρομαι σε πανό δυνάμεων της Αστυνομίας, και ομοσπονδιών που, όπως καλύτερα εμού γνωρίζετε, δεν επηρεάζονται πολιτικά από κόμματα της Αντιπολίτευσης. 
      Εάν, συνέχεια αυτού του ερωτήματός μου, οι αστυνομικοί είναι ικανοποιημένοι με βάση τον κατάλογο των δεκαέξι σημείων, γιατί υπάρχει συνεχής πόλεμος ανακοινώσεων από τις ομοσπονδίες τους για όσα θεωρούν ότι έπρεπε να λάβουν και δεν έλαβαν παρά τις υποσχέσεις σας; Πρόκειται για ορυμαγδό  ανακοινώσεων με πολλές κινητοποιήσεις. Θα σας δώσω μόνο ένα παράδειγμα που δείχνει ότι δεν είναι συνεπής η Κυβέρνησή σας με όσα προεκλογικά υποσχέθηκε στους αστυνομικούς.
      Ο αρμόδιος τότε τομεάρχης της Νέας Δημοκρατίας κ. Μαρκογιαννάκης μαζί με τον Πρωθυπουργό έκαναν μια αιφνίδια επίσκεψη προ του Μαρτίου του 2004 στη Γενική Αστυνομική Διεύθυνση Θεσσαλονίκης. Τότε, λοιπόν, ο κύριος Πρωθυπουργός όπως και ο αρμόδιος τομεάρχης δήλωσαν ότι θα δώσουν αύξηση στο βασικό μισθό των αστυνομικών κατά 140 ευρώ αμέσως.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όχι αμέσως.
      ΧΑΡΑΛΑΜΠΟΣ ΚΑΣΤΑΝΙΔΗΣ: Η δήλωση παρακαλώ πολύ να μην αμφισβητηθεί.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Το γράφει το πρόγραμμα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Μιλάω για τη δήλωση του κ. Καραμανλή, ως Αρχηγού της Αξιωματικής Αντιπολίτευσης, στη συνάντηση που είχε στη Γενική Αστυνομική Διεύθυνση Θεσσαλονίκης. Μπορείτε να ανατρέξετε στην ειδησεογραφία της ημέρας εκείνης.
      Η σημερινή σας υπόσχεση είναι ότι κάποια στιγμή το 2008 μπορεί να ικανοποιηθεί το αίτημα των 140 ευρώ. Δηλαδή με την έναρξη του κύκλου μιας άλλης κυβέρνησης, που δεν είναι καθόλου βέβαιο ότι θα είναι η δική σας –κατά πάσα πιθανότητα θα είναι άλλη κυβέρνηση- θα ικανοποιηθεί ένα αίτημα για το οποίο η ηγεσία της Νέας Δημοκρατίας είχε δεσμευθεί σαφώς ότι θα είναι άμεση η υλοποίησή του.
      Αντιλαμβάνεστε ότι αν εκφράζει μια συνεχή δυσθυμία το Σώμα των αστυνομικών, των πυροσβεστικών, γενικότερα οι υπηρετούντες στη δημόσια τάξη, αν στις ανακοινώσεις τους που έχω στα χέρια μου, διαρκώς διαμαρτύρονται ότι όσα υπεσχέθη η κατά καιρούς ηγεσία του Υπουργείου Δημόσιας Τάξης δεν υλοποιήθηκαν, αυτό σημαίνει ότι κάποιο πρόβλημα υπάρχει. Εκτός αν εσείς κλεισμένος στο δικό σας κόσμο, αναγνωρίζετε ή βλέπετε πράγματα διαφορετικά από τους υπόλοιπους.
      Ρωτήσατε τι έγινε την προηγούμενη χρονική περίοδο. Θα σας διαβεβαιώσουν οι σύμβουλοί σας και πολλά στελέχη της Ελληνικής Αστυνομίας, ότι σε αλληλογραφία της Π.Ο.ΑΣ.Υ. με το Γενικό Λογιστήριο του Κράτους οι ίδιοι αναγνωρίζουν ότι την τετραετία από το 1999 μέχρι το 2004, οπότε  παρέδωσαν οι κυβερνήσεις του ΠΑ.ΣΟ.Κ., οι αυξήσεις στους ενστόλους –μιλώ για τη δημόσια τάξη- ανήρχοντο στο ύψος του 40% περίπου.
      ΑΓΓΕΛΟΣ ΜΑΝΩΛΑΚΗΣ: Στο 45%.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ίσως 45%, κύριε Μανωλάκη. Εγώ θυμάμαι 40%. Και επαναλαμβάνω ότι αυτό δεν είναι δήλωση η οποία γίνεται από προηγούμενο κυβερνητικό παράγοντα. Είναι αλληλογραφία μετά το Μάρτιο του 2004 μεταξύ συνδικαλιστικών οργάνων της Ελληνικής Αστυνομίας και του Γενικού Λογιστηρίου του Κράτους  από την οποία προκύπτει ότι τόση όντως ήταν αύξηση.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Περισσότερο σαν συνδικαλιστικό τέχνασμα το βλέπω.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν ξέρω αν το βλέπετε ως συνδικαλιστικό τέχνασμα. Αυτό να το πείτε στους συνδικαλιστές, με τους οποίους έχετε ισχυρές συγκρούσεις… 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τους το λέω.
      ΧΑΡΑΛΑΜΠΟΣ ΚΑΣΤΑΝΙΔΗΣ: …και οι οποίοι λένε ότι τους έχετε εξαπατήσει. Αυτό λένε, ότι τους έχετε εξαπατήσει.
      Αν θεωρείτε ότι το Γενικό Λογιστήριο επί των ημερών σας συμφωνεί ότι πράγματι εδόθησαν αυξήσεις ύψους 45% και αυτό γίνεται γιατί παρασύρθηκε από τους συνδικαλιστές, να μας το πείτε.
      Θα μου επιτρέψετε τώρα να σχολιάσω την επικρατούσα κατάσταση στη δημόσια τάξη. Η Νέα Δημοκρατία αυτήν την ώρα αντιμετωπίζει ένα πελώριο ιδεολογικό, πολιτικό και διοικητικό πρόβλημα σε ό,τι αφορά τη δημόσια τάξη. Είναι η πρώτη φορά, μετά από πολλές δεκαετίες και αρκετούς μετασχηματισμούς των ονομάτων της συντηρητικής παράταξης, που έχει πρόβλημα στην άσκηση των πολιτικών δημόσιας τάξης και ασφάλειας.
      Κυρίες και κύριοι συνάδελφοι, το ιδεολογικό πρόθεμα όλων των συντηρητικών κυβερνήσεων είναι «τάξη και ασφάλεια». Κι επειδή αυτό συνδέεται άμεσα με τους μηχανισμούς καταστολής, η σχέση των συντηρητικών κυβερνήσεων με τους μηχανισμούς καταστολής ήταν πάντοτε αρίστη. Συνήθως οι συντηρητικές κυβερνήσεις –αν όχι πάντοτε-  χρησιμοποιούσαν κατά το δοκούν τους μηχανισμούς  καταστολής. Πρώτη φορά αντιμετωπίζει πρόβλημα η σημερινή Κυβέρνηση όχι γιατί δεν χρησιμοποιεί τους μηχανισμούς καταστολής, αλλά γιατί σε ένα διαφορετικό δημοκρατικό περιβάλλον, σε σχέση με το παρελθόν, έχουν διαφοροποιηθεί και οι σχέσεις ανάμεσα στους μηχανισμούς καταστολής και στην Κυβέρνηση.
      Η πρώτη εικόνα την οποία έχει ο πολίτης είναι η αδυναμία λειτουργίας των μηχανισμών δημόσιας τάξης. Διακατέχεται από ένα γενικευμένο αίσθημα ανασφάλειας. Αμφισβητεί αν η Ελληνική Αστυνομία έχει την υπηρεσιακή δυνατότητα να του προσφέρει στοιχειώδεις συνθήκες ασφαλείας. 
      Να πω τα γεγονότα; Επιθέσεις με μεγάλη συχνότητα σε βάρος αστυνομικών τμημάτων. Τους τελευταίους  μήνες έχoυν πάρει τη μορφή χιονοστιβάδας. Στην Παιανία συγκρούονται φανατισμένοι νεαροί -το θανατικό κυκλοφορεί πάνω από τη περιοχή- και η Ελληνική Αστυνομία δεν αντιλαμβάνεται τίποτα. Η δράση των «κουκουλοφόρων» είναι γνωστή. Περιουσίες ρημάζονται, κανείς δεν συλλαμβάνεται, συλλαμβάνονται όμως σαράντα εννέα φοιτητές. Σαράντα εννέα φοιτητές –άκουσα  κάποιον εκπρόσωπο της Αστυνομίας να λέει ότι «εμείς τους συλλαμβάνουμε, αλλά η δικαιοσύνη τους απολύει»- με ανοιχτά τα πρόσωπα -κανείς κουκουλοφόρος-  με δεδομένες ταυτότητες, που στη Γενική  Αστυνομική Διεύθυνση, ενώ χρειάζονταν πέντε λεπτά για να γίνει εξακρίβωση στοιχείων, κρατήθηκαν πάνω από είκοσι τέσσερις ώρες, χωρίς επαφή με τους δικηγόρους τους. Πέντε, έξι μάλιστα από αυτούς τραυματισμένοι στην κεφαλή,  με εντολή των αρμοδίων υπηρεσιακών παραγόντων, να μη μεταφέρονται, ενώ είχαν ανάγκη, στα δημόσια νοσοκομεία. Αυτά είναι γεγονότα, κύριε Υπουργέ, τα οποία δεν επιδέχονται αμφισβητήσεως. Δρουν την περίφημη εκείνη μέρα ανενόχλητοι κουκουλοφόροι ακόμη και σε βάρος του Ελληνικού Κοινοβουλίου, ουδείς συλλαμβάνεται, συλλαμβάνονται όμως διαδηλωτές φοιτητές, με ονοματεπώνυμο, συγκεκριμένα στοιχεία ταυτότητας. Ποια είναι η επιχειρησιακή δυνατότητα της Ελληνικής Αστυνομίας; Την ίδια ώρα καταγράφονται άλλα επικίνδυνα φαινόμενα. Είπατε «υποβαθμίστε τις εντυπώσεις από τη ζαρντινιέρα». Αν δεν  υπήρχε η ανεξίτηλη γραφή μιας κάμερας, που κανένας δεν είχε εντοπίσει, μέχρι σήμερα οι ισχυρισμοί των τοπικών αξιωματικών και παραγόντων της Αστυνομίας στη Θεσσαλονίκη θα ήταν του είδους ότι έπεσε ο Κύπριος πάνω στη ζαρντινιέρα και μάτωσε. Αυτά είναι επικίνδυνα φαινόμενα. Συνιστούν σοβαρές αντιδημοκρατικές συμπεριφορές. 
      Ξέρετε γιατί η απόφαση του δικαστηρίου για τους σαράντα εννέα ήταν να ερευνηθούν από τις εισαγγελικές αρχές παραπτώματα των αστυνομικών; Γιατί υπήρξαν. Είναι πρωτοφανής η απόφαση του αρμοδίου δικαστηρίου. ‘Οχι μόνο αθωώθηκαν όλοι και μάλιστα με σκεπτικό-κόλαφο, αλλά ζήτησε μετά από εισήγηση συνηγόρων υπεράσπισης, να ερευνηθεί η συμπεριφορά των αστυνομικών τη συγκεκριμένη ημέρα. Κάτι συμβαίνει, κύριε Υπουργέ. Κουκουλοφόροι δεν συλλαμβάνονται,  αθώοι συλλαμβάνονται, επιθέσεις στα αστυνομικά τμήματα, η Παιανία δεν υποπίπτει στην αντίληψη των αστυνομικών δυνάμεων. Παραβατικές και εγκληματικές συμπεριφορές αυξάνονται. Κάτι συμβαίνει.
      Πρέπει, λοιπόν, να εξηγηθεί αυτό. 
      Κύριε Υπουργέ, αρκετές φορές παίρνετε ακραίες θέσεις. Αναφερθήκατε πάλι σε κόμμα της ΄Hσσονος Aντιπολίτευσης σε σχέση…
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Γιατί, απαγορεύεται;
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα σας πω στη συνέχεια και θα δείτε τι εννοώ. Βεβαίως έχετε δικαίωμα. Πριν όμως πάλι αναφερθείτε σε θέση…
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εκτός κριτικής είναι τα κόμματα;
      ΧΑΡΑΛΑΜΠΟΣ ΚΑΣΤΑΝΙΔΗΣ: Άλλο θέλω να σας πω. Είναι μονομερής η στάση σας. 
      Αναφέρεσθε και πάλι σε δήλωση κόμματος της Ήσσονος Αντιπολίτευσης για την εξέγερση στις φυλακές και δεν λαμβάνετε υπ’ όψιν σας ότι μόλις σήμερα δημοσιεύεται έκθεση καταπέλτης του Συνηγόρου του Πολίτη για τις συνθήκες στις ελληνικές φυλακές.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Τι σχέση έχει αυτό; Την εξέγερση λέμε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Έχει πολύ μεγάλη σημασία να δει ο συναρμόδιος Υπουργός κι εσείς τι επικρατεί μέσα στις ελληνικές φυλακές, τι καταμαρτυρεί ο Συνήγορος του Πολίτη, ώστε να ερμηνεύετε τα κοινωνικά φαινόμενα, ακόμα και όταν μπορεί κανείς να υποπτευθεί ότι υπάρχει οργανωμένο σχέδιο. 
      Προτού, λοιπόν, ρωτήσετε «εγώ δεν θα βάλω τις αστυνομικές δυνάμεις;», σας λέω ότι βεβαίως θα χρησιμοποιήσετε τις αστυνομικές δυνάμεις, αλλά δεν είναι μόνο η καταστολή. Πρέπει να σκεφθείτε κάποια στιγμή και πολιτικά. 
       Πριν από την καταστολή, οφείλετε να σκεφθείτε τους κοινωνικούς λόγους που παράγουν τις εξεγέρσεις, να σκεφθείτε όσα καταγγέλλει ο Συνήγορος του Πολίτη.
      Έχει, επίσης, πολύ μεγάλη σημασία ότι ο Πρόεδρος του Αρείου Πάγου δίνει εντολή άβατου των δικηγόρων σε δικαστικές αποφάσεις, με αποτέλεσμα να διαμαρτύρεται όλος ο δικηγορικός κόσμος διά των συνδικαλιστικών του εκπροσωπήσεων. 
       Πού οφείλονται, λοιπόν, όλα αυτά; Οφείλονται –και αυτή είναι η δεύτερη εικόνα την οποία έχει ο ελληνικός λαός- στον κομματισμό. Έχετε κάνει επιλογές  που έχουν τραυματίσει την εσωτερική τάξη και πειθαρχία στην Ελληνική Αστυνομία όπως και στα άλλα σώματα αναφέρθηκαν προηγουμένως συνάδελφοι στην Αντιτρομοκρατική Υπηρεσία.
      Γιατί ο ταξίαρχος διοικητής και ο υποδιευθυντής της Αντιτρομοκρατικής Υπηρεσίας, που έχουν σωρευμένη εμπειρία στην καταπολέμηση του τρομοκρατικού φαινομένου –δείτε συλλήψεις και αποδιάρθρωση της «17ης Νοεμβρίου» και έχουν στηρίξει την ασφάλεια κατά τη διάρκεια των Ολυμπιακών Αγώνων, θα πρέπει να απομακρυνθούν επειδή το θέλετε εσείς, τοποθετώντας μάλιστα στη θέση τους ανθρώπους που δεν έχουν ανάλογη εκπαίδευση; 
      Γιατί στελέχη που υπηρετούσαν στην ομάδα ΟΛΑΦ -την ειδική υπηρεσιακή ομάδα, που έπαιξε ρόλο στην καταπολέμηση της τρομοκρατίας μεταξύ άλλων - έχουν μεταφερθεί από τη μία περιοχή στην άλλη; 
      Το καλοκαίρι του 2004, λίγο πριν γίνουν οι Ολυμπιακοί Αγώνες, ο προκάτοχός σας Υπουργός παίρνει απόφαση να διώξει ανθρώπους εκπαιδευμένους στο εξωτερικό, με ειδική γνώση στην ασφάλεια των αεροδρομίων, από τα αεροδρόμια της χώρας επειδή δεν ήταν αρεστοί. Ακολούθησε ορυμαγδός αντιδράσεων και ένα μικρό ποσοστό επέστρεψε στη θέση του. Οι μεταθέσεις έγιναν κατά παράβαση εγκυκλίου του Υπουργού Δημόσιας Τάξης που προβλέπει ότι αυτός ο οποίος δέχεται ειδική εκπαίδευση για θέματα ασφαλείας των αεροδρομίων πρέπει να κατέχει θέση για την οποία εκπαιδεύθηκε. 
      Αντιληφθείτε, λοιπόν, πριν ζητήσετε συναντίληψη, πριν ζητήσετε κοινή πολιτική, πριν αποδεχθούμε τη διατύπωση του γενικευμένου αιτήματος από την Π.Ο.ΑΣ.Υ. ότι θα ήταν χρήσιμο μία διακομματική επιτροπή να ασχοληθεί με τα θέματα της δημόσιας τάξης, τι πρέπει να εξαλείψετε από την κυβερνητική πράξη για να υπάρχει στοιχειώδης δίαυλος επικοινωνίας. 
      Θα τελειώσω με μία παρατήρηση που πιστεύω ότι έχει σημασία. 
      Υπάρχει ένα διοικητικό παράδοξο σήμερα. Συγκρούονται διαρκώς τους τελευταίους τουλάχιστον μήνες  η ηγεσία του Υπουργείου Δημόσιας Τάξης και οι ένστολοι.
      Δεν θέλω να θυμίσω την έκφραση που χρησιμοποιήσατε πριν από λίγες μέρες, ίσως σε κατάσταση αγανακτήσεως, για τα Σώματα Ασφαλείας, αλλά οι ίδιοι οι υφιστάμενοί σας με δηλώσεις τους στα Μέσα Μαζικής Ενημέρωσης χρεώνουν πολλά στην ηγεσία. «Δεν μας προστατεύει η ηγεσία, δεν μας δίνουν τις σχετικές εντολές». Ο Υπουργός από την άλλη πλευρά λέει: «Έχετε ευθύνη γιατί δεν κάνετε καλά τη δουλειά σας». 
      Δεν υπεισέρχομαι σ’ αυτήν την εσωτερική αντιδικία παίρνοντας θέση, αλλά επισημαίνω ότι για πρώτη φορά μία συντηρητική παράταξη, που έχει ως ιδεολογικό της πρόθεμα το τάξη και ασφάλεια», έχει πρόβλημα στους δικούς της εσωτερικούς μηχανισμούς. Κάτι πρέπει να γίνει. Υπάρχει μία τέτοια απόσταση, ψυχολογική και ηθική ανάμεσα στην ηγεσία του Υπουργείου Δημόσιας Τάξης και τα στελέχη, ώστε ο καθένας αισθάνεται ότι ο άλλος τον «κρεμάει». Αυτό το διοικητικό παράδοξο, αυτή η διοικητική δυσμορφία δεν μπορεί να συνεχιστεί. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Κύριοι συνάδελφοι…
	ΠΡΟΕΔΡΕΥΩΝ (Ιωάννης Τραγάκης): Και μ’ αυτό κλείστε, σας παρακαλώ.
	ΧΑΡΑΛΑΜΠΟΣ ΚΑΣΤΑΝΙΔΗΣ: Βεβαίως, κύριε Πρόεδρε, και σας ευχαριστώ για την ανοχή σας.
	Κύριε Πρόεδρε, κύριοι συνάδελφοι, θεωρώ ότι τα θέματα δημόσιας τάξης είναι από τα σοβαρότερα που απασχολούν την καθημερινότητα των Ελλήνων, αλλά εάν θέλουμε να είμαστε όλοι μας σοβαροί με την αποστολή μας, θα πρέπει, για να διαμορφωθούν συνθήκες συνεννόησης,  πρώτα απ’ όλα η Κυβέρνηση να αναλάβει την ευθύνη να απέχει από πράξεις που υπονομεύουν την επιχειρησιακή ικανότητα των Σωμάτων Ασφαλείας και τη δημοκρατική νομιμότητα μέσα σε αυτά.
	Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Ιωάννης Τραγάκης): Βέβαια, ισχύει και για σας ό,τι ίσχυσε και για τον Υπουργό. Ο επιπλέον χρόνος σας θα κρατηθεί από τη δευτερολογία σας.
	ΑΠΟΣΤΟΛΟΣ ΚΑΚΛΑΜΑΝΗΣ: Αυτό είναι λάθος, κύριε Πρόεδρε.
	ΠΡΟΕΔΡΕΥΩΝ (Ιωάννης Τραγάκης): Τι να κάνουμε, κύριε Πρόεδρε;
	ΑΠΟΣΤΟΛΟΣ ΚΑΚΛΑΜΑΝΗΣ: Κάθε φορά θα το λέω. Ο Κανονισμός δεν το επιτρέπει. Πρέπει να έχουμε δεύτερο γύρο συζητήσεων για να μη μένει μόνο ο Υπουργός με έναν ομιλητή.
	ΠΡΟΕΔΡΕΥΩΝ (Ιωάννης Τραγάκης): Αφού ζητούν οι ίδιοι να πάρουν χρόνο δευτερολογίας, κύριε Πρόεδρε, δυστυχώς έχει καθιερωθεί.
	Έχω την τιμή να ανακοινώσω στο Σώμα ότι οι Υπουργοί Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Γεωργίας σχετικά με την ίδρυση Προξενικών Αρχών».
	Παραπέμπεται στην αρμόδια Διαρκή Επιτροπή.
	Ο κ. Τασούλας έχει το λόγο.
	ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, η σημερινή συζήτηση για τη δημόσια τάξη είχε εξαιρετικά ενδιαφέρουσα και ελπιδοφόρα ατμόσφαιρα. Νομίζω πως δεν είναι άμοιρη σημασίας ακόμα και η ατμόσφαιρα μιας συζητήσεως, εκτός του περιεχομένου της, διότι πολλές φορές η ατμόσφαιρα καθορίζει και το περιεχόμενο και τις λέξεις που χρησιμοποιούμε και την ένταση την οποία μετερχόμεθα και η οποία εν συνεχεία ενδεχομένως κάνει την προσέγγιση των θέσεών μας αδύνατη. Σήμερα, λοιπόν, καλωσορίζω πρωτίστως την ατμόσφαιρα της συζητήσεως για τη δημόσια τάξη. 
	Θα ήθελα να συνεισφέρω σ’ αυτήν την ατμόσφαιρα και στο περιεχόμενο της συζητήσεως λέγοντας ότι η διατύπωση του Υπουργού Δημοσίας Τάξεως ότι εκτίει ποινή και ότι θέτει την παραίτησή του στη διάθεση του Πρωθυπουργού δεν είναι μία δήλωση που τον διαφοροποιεί από οποιονδήποτε άλλο πολιτευόμενο ή Υπουργό. Είναι η σωστή αντίληψη της προσωρινότητας που έχουν αυτά τα αξιώματα και η σωστή αντίληψη ότι, κατέχοντας αυτά τα αξιώματα, δεν είσαι θηρευτής της ευτυχίας. Αυτά τα αξιώματα είναι ανηφορικά, επώδυνα και συνήθως ενέχουν μία μεγάλη δοκιμασία για όποιον τα ασκεί. Όποιος δεν το καταλαβαίνει ή παριστάνει ότι δεν το καταλαβαίνει, τόσο το χειρότερο γι’ αυτόν.
	Υπάρχει όμως μία άλλη ποινή, μία άλλη ειρκτή την οποία εκτίει ένας τεράστιος μηχανισμός και είναι ο μηχανισμός δημοσίας ασφαλείας της χώρας μας. Είναι εξαιρετικά επώδυνη με τρομερές κοινωνικές επιπτώσεις αυτή η ειρκτή, αυτή η ποινή, αυτή η τιμωρία την οποία εκτίει ο μηχανισμός δημοσίας τάξεως στη χώρα μας χωρίς να το θέλει και χωρίς σήμερα να ευθύνεται, διότι με την επιλογή που έγινε με τη μεταπολίτευση –κι εδώ, κύριε Παπαδόπουλε, εννοώ τη μεταπολίτευση του 1974 και καμία άλλη γιατί έκτοτε δεν υπήρξε άλλη μεταπολίτευση…
	ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Να τα πείτε στον Υπουργό αυτά, όχι σε μένα.
	ΚΩΝΣΤΑΝΤΙΝΟΣ ΤΑΣΟΥΛΑΣ: … θεωρήθηκε ότι η αστυνομία είναι το αναγκαίο κακό.
      Και βεβαίως η αστυνομία είχε ένα ρόλο την περίοδο της δικτατορίας ο οποίος δεν την κολακεύει αλλά και ποιος κρατικός μηχανισμός σε καθεστώτα δικτατορικά έχει ρόλο ή ρόλους που τον κολακεύουν; Το θέμα είναι αν το πολιτικό σύστημα που διαδέχεται μια δικτατορία έχει την ωριμότητα να αφήνει τους πολίτες να θάπτουν τους νεκρούς τους και να προχωρεί στην αποκατάσταση και όχι στην διαιώνιση. 
      Η αντιπολίτευση για πολλά χρόνια στην Ελλάδα θεωρήθηκε ότι είναι ισοδύναμη της αντίστασης. Και σήμερα ακόμα είμαι βέβαιος ότι στο μυαλό αυτών των ανθρώπων που φορούν κουκούλες, που καίνε, που πετάνε μολότοφ αδιακρίτως σε καταστηματάρχες όλων των πολιτικών πεποιθήσεων, υπάρχει η αίσθηση ότι επιτελούν το αντιστασιακό τους έργο. Με μια βασική διαφορά: στην δημοκρατία δεν νοείται αντίσταση. Νοείται αντίρρηση, νοείται αντιπολίτευση, νοείται αυστηρή κριτική, αλλά δεν νοείται αντίσταση. 
      Επειδή εμείς θελήσαμε να επιμηκύνουμε τα προδικτατορικά αντανακλαστικά και μετά την δικτατορία έναντι μηχανισμών των οποίων θίχτηκε το ηθικό κύρος για την συμπεριφορά τους κατά τη διάρκεια της δικτατορίας, δίνουμε το δικαίωμα σήμερα εντελώς αναχρονιστικά κάποιοι να νομίζουν ότι η αστυνομία είναι μηχανισμός καταστολής. Είναι μηχανισμός δημοσίας ασφαλείας. 
      Σήμερα ακόμη σοβαρή, παραδοσιακή εφημερίδα, επειδή παρουσιάζει μέτρα που θα ληφθούν για να προστατεύονται δημόσια κτίρια εντός των τειχών της πρωτευούσης, λέει ότι θα αστυνομοκρατείται η Ελλάδα και η Αθήνα. Και χαρακτηρίζει τις επιθέσεις των αντιεξουσιαστών, όπως με πολλή επιείκεια τους χαρακτηρίζουμε, απλώς πρωτοφανείς. Πολλά πράγματα, κύριε Πρόεδρε, είναι πρωτοφανή. Αλλά το πρωτοφανές δεν έχει μέσα την απαξίωση την απαραίτητη η οποία θα οδηγήσει αυτά τα φαινόμενα στο ιδεολογικό μπαλαούρο, στο ιδεολογικό πειθαρχείο όπου τους πρέπει να εισαχθούν και όπου θα πρέπει να εισαχθούν, ει δυνατόν, με ομόφωνη απόφαση του πολιτικού κόσμου. 
      Η ηθική και ιδεολογική απαξίωση αυτών των συμπεριφορών δεν μειώνει τον προοδευτισμό κάποιου. Φοβάται ένα μέρος, κατά την γνώμη μου, του πολιτικού συστήματος ότι θα υποστεί έκπτωση του προοδευτισμού του αν κακοχαρακτηρίσει αυτά τα φαινόμενα. Νομίζω πως είναι πολύ αργά πλέον για να κινδυνεύει κανείς να θεωρηθεί ότι έχει μειωμένο αριστερισμό ή μειωμένο προοδευτισμό αν καταδικάζει με το όνομά τους αυτούς τους τρομοκράτες, αυτούς τους ανθρώπους οι οποίοι απειλούν την δημοκρατία, απειλούν την κοινωνική ειρήνη. Δεν υπάρχει τέτοιος κίνδυνος. Απεναντίας η κοινή γνώμη όλου του πολιτικού φάσματος δυσφορεί όταν βλέπει αυτά τα φαινόμενα. Πολλοί όμως εξακολουθούν –όχι για πολύ ακόμη ελπίζω- να λειτουργούν με τα αντανακλαστικά των πρώτων χρόνων της μεταπολιτεύσεως, όπου η αστυνομία ήταν το αναγκαίο κακό. 
      Υπάρχει πρόβλημα και κανείς δεν είναι ευτυχής που πυροβολούν κατά ριπάς αστυνομικά τμήματα. Υπάρχει πρόβλημα και κανείς δεν είναι ευτυχής που καίγονται τα Εξάρχεια. Υπάρχει πρόβλημα και κανείς δεν είναι ευτυχής που σπάνε προθήκες καταστημάτων. Πολλοί συμπολίτες μας νιώθουν ότι είναι όμηροι αυτών των παρανόμως δρώντων -όχι αντιεξουσιαστών- συντελεστών καταλύσεως της δημοκρατίας και καταλύσεως της κοινωνικής ειρήνης. 
      Αλλά το πρόβλημα της αστυνόμευσης και της ολοκλήρωσης του να δοθεί αστυνομική λύση σ’ αυτό το πρόβλημα, επιτρέψτε μου να πω, είναι η τελευταία φάση του προβλήματος. Και κάποια στιγμή αυτό θα λυθεί. 
      Το μεγάλο πρόβλημα είναι πώς θα οδηγηθούν αυτοί οι άνθρωποι πρώτα στο ιδεολογικό πειθαρχείο, στην ιδεολογική απομόνωση και μετά στις φυλακές, όπου τους αξίζει. Κι αν δεν οδηγηθούν πρώτα στο ιδεολογικό πειθαρχείο, δύσκολα θα πάρει πάνω του το σύστημα με Πολύδωρα ή χωρίς Πολύδωρα, για να πάρει την απόφαση να τους αντιμετωπίσει. 
      Όταν οι μηχανισμοί παραγωγής ιδεολογίας, όταν οι μηχανισμοί παραγωγής ενημέρωσης, όταν οι μηχανισμοί επιρροής της κοινής γνώμης χαρακτηρίζουν την επίθεση με πολυβόλο σε αστυνομικό τμήμα πρωτοφανές γεγονός -όταν εξίσου πρωτοφανές γεγονός είναι το να παντρευτεί ένας εξήντα χρονών μία γυναίκα είκοσι χρονών, εξίσου πρωτοφανές είναι!- τότε η επίδραση του χαρακτηρισμού «πρωτοφανές» στη στάση της κοινής γνώμης, είναι ανεπαίσθητη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εάν αυτό χαρακτηριστεί απαράδεκτο, αντιδημοκρατικό, φασιστικό, εχθρικό προς την κοινωνία, τότε το σύστημα αμύνης θα πάρει πάνω του ψυχικά, θα πάρει πάνω του από πλευράς φρονήματος και η αστυνομική λύση θα είναι θέμα τεχνικών διαδικασιών και λίγου χρόνου.
      ΠΡΟΕΔΡΕΥΩΝ (Ιωάννης Τραγάκης): Και με αυτό σας παρακαλώ να ολοκληρώσετε.
      ΚΩΝΣΤΑΝΤΙΝΟΣ ΤΑΣΟΥΛΑΣ: Νομίζω, λοιπόν, ότι κανείς δεν πρέπει να νιώθει τύψεις αν δεν αντιμετωπίζει με επιείκεια αυτά τα φαινόμενα. Και κανείς δεν πρέπει να νιώθει τύψεις εάν το πενταμελές εφετείο κακουργημάτων επιβεβαιώσει τις αυστηρότατες ποινές, που είχε επιβάλει το τριμελές εφετείο Κακουργημάτων σε μία δολοφονική συμμορία, η οποία ταλαιπώρησε και αιματοκύλησε την Ελλάδα, στη δολοφονική συμμορία της «17 Νοέμβρη».
      Και δεν είναι ότι εγώ είμαι συντηρητικός ή δεξιός και τολμώ να πω τη δολοφονική αυτή οργάνωση με το όνομά της. Πρέπει όλοι να μιλάμε με τα ίδια λόγια για τους εχθρούς της δημοκρατίας.
      Είναι, συνεπώς, θέμα κλίματος και θέμα αστυνομικών μέτρων. 
      Σήμερα, με αυτήν την ατμόσφαιρα στη Βουλή, το κλίμα βελτιώθηκε. Τα αστυνομικά μέτρα είναι θέμα χρόνου και θέμα τεχνικής. Και είμαι βέβαιος ότι θα έρθουν, όταν όλος ο πολιτικός κόσμος κάνει το χρέος του.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Είναι διεθνές φαινόμενο και όχι μόνο ελληνικό, η πορεία για αφαίρεση ατομικών, πολιτικών και συνδικαλιστικών δικαιωμάτων. Συμβαίνει στις Ηνωμένες Πολιτείες, συμβαίνει στην Ευρώπη. Δεν το λένε μόνο οι κομμουνιστές, δεν το λένε οι αριστεροί. Το λέει πολύς κόσμος. Το λένε καθηγητές πανεπιστημίων, που δεν έχουν καμία σχέση με την αριστερά, το λένε νομικοί. Είναι αυτό που ονομάζουν «κατάργηση των δικαιωμάτων του νομικού μας πολιτισμού». 
      Δεν θα μπορούσε, λοιπόν, να συμβαίνει διαφορετικά στη χώρα μας, παρά τις αλλαγές στις κυβερνήσεις και παρά τις αλλαγές στα πρόσωπα των Υπουργών.
      Κατατέθηκε η συγκεκριμένη ερώτηση. Παρακολουθώ τους τόνους και τα επιχειρήματα της Αξιωματικής Αντιπολίτευσης. Πολλά από τα επιχειρήματα έχουν βάση. Ο γενικός, όμως, τόνος ότι «είστε ανίκανοι», «δεν αντιμετωπίζονται τα ζητήματα», «νιώθει ανασφάλεια ο κόσμος», ωθούν τα πράγματα από την πλευρά της Αξιωματικής Αντιπολίτευσης στο να ζητάει περισσότερη αστυνόμευση, περισσότερη καταστολή. Κινείται, δηλαδή, στην πορεία της Κυβέρνησης. 
      Το ίδιο γινόταν όταν ήταν αξιωματική αντιπολίτευση η Νέα Δημοκρατία. Και τότε εμείς εκτιμούσαμε, ότι με τις κυβερνήσεις του ΠΑ.ΣΟ.Κ., με το νομοθετικό πλαίσιο, με συγκεκριμένα μέτρα και με τις διεθνείς συνεργασίες, συμβάσεις κ.λπ.. εντός Ευρωπαϊκής Ένωσης, με Ηνωμένες Πολιτείες κ.λπ., τα πράγματα πήγαιναν σε μεγαλύτερη καταστολή, σε περιορισμό των δικαιωμάτων. Και η αξιωματική αντιπολίτευση τότε, η Νέα Δημοκρατία, έσπρωχνε προς την ίδια κατεύθυνση.
      Ο δικομματισμός, λοιπόν, στο συσχετισμό ασφάλεια από τη μια, δικαιώματα από την άλλη, πηγαίνει από την πλευρά της ασφάλειας με την έννοια της καταστολής.
      Ποια είναι η άμεση σκόπευση και της σημερινής Κυβέρνησης και της Αξιωματικής Αντιπολίτευσης, που δεν ολοκλήρωσε το έργο της;
Πρώτον, να περιοριστούν, αν όχι να καταργηθούν, οι διαδηλώσεις, δεύτερον, το σύστημα C4I των Ολυμπιακών Αγώνων, που η πιο εμφανής του μορφή είναι οι κάμερες και τρίτον, το άσυλο. Σε αυτά στόχευαν και παλαιότερα και τώρα οι κυβερνήσεις. Οι στόχοι είναι αυτοί. 
      Πώς αντιμετωπίζονται αυτοί οι στόχοι για να προχωρήσουν με επιτυχία μέτρα από την πλευρά της σημερινής Κυβέρνησης για να περιοριστούν οι διαδηλώσεις, να καθιερωθούν κάμερες, να καταργηθεί το άσυλο; Με μέτρα ιδεολογικά και πολιτικά και με διάφορους άλλους μηχανισμούς, μεταξύ των οποίων και οι κουκουλοφόροι. Και θα εξηγήσω πώς χρησιμοποιούνται όλα αυτά τα μέσα. 
      Πρώτον, όσον αφορά τις διαδηλώσεις, ο Κακλαμάνης ως δήμαρχος από τη μία μεριά, ρίχνει νερό για να περιοριστούν οι διαδηλώσεις στο κέντρο της πόλης. Συνδικαλιστικές δυνάμεις του ΠΑ.ΣΟ.Κ. από την άλλη, το εφαρμόζουν ήδη στην πράξη. Η παράταξη του ΠΑ.ΣΟ.Κ. στο  δημοτικό συμβούλιο συναινεί στα μέτρα για τον περιορισμό των διαδηλώσεων σε μια γραμμή στο δρόμο και έπονται άλλα μέτρα. 
      Δεύτερον, για τις κάμερες και τα δύο κόμματα συμφωνούν ότι πρέπει να χρησιμοποιηθούν δήθεν για την αντιμετώπιση της εγκληματικότητας. Στη Σταδίου είναι η εγκληματικότητα. Τουλάχιστον αν έλεγαν ότι τις θέλουν μόνο για τον έλεγχο της οδικής κυκλοφορίας, θα ήταν ένα επιχείρημα, αλλά εμείς βλέπουμε, όταν κάνουμε διαδηλώσεις, όταν στρίβουμε από εδώ, στρίβουμε από εκεί, τις κάμερες να ζουμάρουν σε εμάς, στους διαδηλωτές. 
      Τρίτον, είναι πύρρειος η νίκη της Κυβέρνησης ότι πέρασε μέτρα περιορισμού του ασύλου, ή μάλλον για να ακριβολογούμε, δυνατότητες πιο εύκολης άρσης, που ουσιαστικά ισοδυναμούν με περιορισμό του ασύλου, με το νομοσχέδιο της κυρίας Υπουργού Παιδείας, το οποίο έγινε νόμος. Είναι αμφίβολο εάν και σε τι βαθμό θα εφαρμοστεί, διότι υπάρχει ζωντανό και ισχυρό φοιτητικό κίνημα. 
      Σ’ αυτά τα πλαίσια γίνονται προσπάθειες, οι οποίες οξύνονται μετά την τρομοκρατική ενέργεια στους δίδυμους πύργους και μπλέκουν τους τρομοκράτες με τους κουκουλοφόρους. Εδώ τα μπέρδεψε και ο εισηγητής της Νέας Δημοκρατίας. Κάποια στιγμή τους ονόμασε «τρομοκράτες». Στις Ηνωμένες Πολιτείες και σε άλλες χώρες τον αριστερό ή όποιον χρησιμοποιεί μορφές πάλης οξυμένες κατά των αμερικανικών πρεσβειών, τον βάζουν στο ίδιο τσουβάλι με τους άλλους. Δεν πρέπει να φτάσουμε να μπερδεύουμε τα πράγματα. Καταλαβαίνω την ανάγκη να ονοματίζουμε..
      ΚΩΝΣΤΑΝΤΙΝΟΣ ΤΑΣΟΥΛΑΣ: Στην Ελλάδα και ο δεξιός έτσι είναι. 
      ΑΝΤΩΝΗΣ ΣΚΥΛΛΑΚΟΣ: Δεν ήταν εν τη ρύμη του λόγου σας. Το είπατε. 
      Έρχομαι, λοιπόν, και λέω το εξής: Είναι διαχρονικό φαινόμενο οι κουκουλοφόροι ή δεν είναι; Συκοφαντούν τους αγώνες; Για πιο λόγο υπάρχουν; Υπέρ ποιου λειτουργούν; Υπέρ του Κ.Κ.Ε.; Υπέρ της Αριστεράς, όταν συκοφαντούνται οι αγώνες και περιορίζονται αυτοί που θέλουν να πάνε να διαδηλώσουν, όταν λένε οι μανάδες στα παιδιά τους «Πρόσεξε μην πας εκεί, γιατί μπορεί να συμβεί το ένα και το άλλο»; Γι’ αυτό και δεν αντιμετωπίζεται το ζήτημα. Γιατί χρησιμοποιούνται πολιτικά από τις κυβερνήσεις. 
      Θα πω και κάτι ακόμα. Η δική μας πεποίθηση είναι ότι υπάρχουν αφανείς μηχανισμοί, κρατικοί ή μη κρατικοί ή παρακρατικοί, που έχουν δεσμούς και καθοδηγούν. Πρώτα-πρώτα, υπάρχει ο εισοδισμός από την πλευρά της αστυνομίας. Πόσοι αστυνομικοί έχουν σκουλαρίκια, φοράνε κασκόλ και έχουν και κουκούλα; Τους είδαμε, όταν χτυπήθηκε ο φοιτητής της Θεσσαλονίκης. Τα έδειξε η κάμερα. Ήταν μεταμφιεσμένοι σε διαδηλωτές. 
      Δεύτερον, υπάρχουν ορισμένα φαινόμενα. Σε μια πορεία η διάταξη των αστυνομικών δυνάμεων γίνεται κατά τρόπο που να διευκολύνει τους κουκουλοφόρους και συλλαμβάνονται σαράντα από το σωρό και δεν συλλαμβάνεται ένας κουκουλοφόρος. Είναι πολλά και δεν αφορούν μόνο τη σημερινή Κυβέρνηση, αλλά και όλες τις προηγούμενες κυβερνήσεις. Είναι μοχλός για να χτυπηθεί το άσυλο, για να επιβληθούν οι κάμερες, για να περιοριστούν οι διαδηλώσεις. 
      Θα μπορούσα να πω πολλά γι’ αυτό, αλλά θα μου επιτρέψετε να πω πολύ σύντομα μια κουβέντα για τα εργασιακά δικαιώματα του προσωπικού των Σωμάτων Ασφαλείας. 
      Εμείς τους στηρίζουμε σταθερά, γιατί τους βλέπουμε σαν εργαζόμενους. Ψίχουλα δίδονταν και από το ΠΑ.ΣΟ.Κ., ψίχουλα δίνονται και από τη Νέα Δημοκρατία. Το να μπουν στα βαριά και ανθυγιεινά, ώστε να μην πληρώνουν την πενταετία, ώστε να βγαίνουν στη σύνταξη πέντε χρόνια νωρίτερα, αυτό το αίτημα δεν ικανοποιήθηκε ούτε από το ΠΑ.ΣΟ.Κ. ούτε από τη Νέα Δημοκρατία. 
      Αυτό καθαυτό το ζήτημα δεν ήταν μόνο ασφαλιστικό, αλλά είναι και ζήτημα του επιδόματος, όπως έβαζαν. Το ΠΑ.ΣΟ.Κ. υποσχέθηκε 60 ευρώ και η Νέα Δημοκρατία έδωσε 58 ευρώ, αλλά αυτό δεν λύνει το ζήτημα του χαμηλού εισοδήματος. Με τα 720 ευρώ, που λίγο αυξήθηκε τα τελευταία χρόνια, μπορεί να ζήσει μία οικογένεια στην Αθήνα ή στην επαρχία; Εμείς ξέρουμε τι λέει το πρόγραμμά σας, αλλά ο κ. Καραμανλής είχε πει ότι άμεσα θα δοθούν τα 720 ευρώ. Είπατε και μόνος σας, κύριε Υπουργέ, ότι θα πλησιάσουμε στα 860 ευρώ με τις συνήθεις αυξήσεις που έτσι και αλλιώς θα δίδονταν. Το προσωπικό, όμως, περίμενε διαφορετική αντιμετώπιση. 
      Η δική μας θέση όχι μόνο για τους αστυνομικούς, αλλά για όλους τους δημοσίους υπαλλήλους είναι ο εισαγωγικός μισθός να είναι στα 1.300 ευρώ και αυτοί που είναι σε βαριά, σε ανθυγιεινά και επικίνδυνα να παίρνουν γενναίο επίδομα και μία πενταετία λιγότερη, χωρίς να την πληρώνουν. Αυτή είναι η δική μας άποψη.
      Για τον κομματισμό, για τις κρίσεις, θέλω να πω ότι είναι φαινόμενα που δεν αφορούν μόνο τα Σώματα Ασφαλείας, αλλά όλο το δημόσιο τομέα. Έρχεται το ένα κόμμα και θέλει να βάλει τους δικούς του σε θέσεις-κλειδιά, έρχεται το άλλο και διαμαρτύρεται το προηγούμενο. Το ίδιο γίνεται και με τις κρίσεις. Εάν δεν βρεθεί ένα σύστημα με αντικειμενικά και μετρήσιμα κριτήρια όσο είναι δυνατόν να γίνει και να εφαρμοστεί, τότε θα έχουμε τα ίδια φαινόμενα.
      Η δική μας άποψη είναι ότι δεν χρειάζεται επιπλέον προσωπικό. Εάν γίνονται προσλήψεις, πρέπει να είναι με το σύστημα των εξετάσεων, το οποίο θα πρέπει να προσαρμοστεί, ώστε να είναι οι προσλήψεις σωστές και όχι να το έχουμε σαν δικαιολογία για να παίρνουμε με άλλες διαδικασίες.
      Εν πάση περιπτώσει, η δική μας θέση είναι ότι επαρκεί το προσωπικό. Χρειάζεται, όμως, αναπροσανατολισμός. Πώς τα καταφέρνει και όπου γίνεται απεργία ή διαδήλωση είναι επαρκέστατη η αστυνόμευση, ανεξάρτητα από το πώς συμπεριφέρεται στους γνωστούς-άγνωστους; Τους είδαμε και στα καράβια προχθές. Όταν, λοιπόν, πρόκειται για πολιτική συνδικαλιστική δράση, υπάρχει επάρκεια, αλλά για το κοινό έγκλημα δεν υπάρχει. Αν υπάρξει αναπροσανατολισμός, τότε θα φθάσει και θα επαρκέσει το προσωπικό.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο Πρόεδρος κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ήθελα να επισημάνω μία συνισταμένη, στην οποία συναντώνται και η Κυβέρνηση και το Κομμουνιστικό Κόμμα. Υπάρχει η γνωστή αρχή της ετερογονίας των σκοπών. Ασφαλώς, αλλού σκοπεύει το Κομμουνιστικό Κόμμα, αλλού σκοπεύει η Κυβέρνηση. Όμως, τελικώς συναντώνται και όχι μόνο πολιτικά, βάλλοντας εναντίον του ΠΑ.ΣΟ.Κ.. Αυτό είναι δευτερεύον και ο λαός πλέον κατανοεί. Αν μη τι άλλο, γνωρίζει ο λαός ότι στις Ένοπλες Δυνάμεις αν δεν είχες πιστοποιητικό κοινωνικών φρονημάτων και μετά το ’74, δεν γινόταν τίποτα. Εγώ κατέθεσα το 1977 έγγραφο επί υπουργίας του αειμνήστου τώρα Υπουργού Δημόσιας Τάξης, του μακαρίτη του Μπάλκου, όπου ο ίδιος στη Λιβαδειά που είχα πάει –ήταν τότε εκεί επικεφαλής του κόμματος τού ΠΑ.ΣΟ.Κ. ο συνάδελφός μας κ. Ακριβάκης- αναφερόταν ως προς εμένα ως Βουλευτή του γνωστού -όπως τότε ο αείμνηστος Κωνσταντίνος Καραμανλής χαρακτήριζε ακραίως- αριστερού κόμματος. 
      Υπάρχουν, λοιπόν, οι αντιλήψεις. Δεν μπορώ να υποστηρίξω ότι αυτές οι αντιλήψεις καθοδηγούνται ή ενθαρρύνονται –προς Θεού!- αλλά υπάρχουν οι αντιλήψεις και είναι ίδιον, αν θέλετε, και της αστυνομικής φύσεως το να υπερβάλλει, το να επιδεικνύει τον λεγόμενο υπερβάλλοντα ζήλο. 
      Θα σας πω, λοιπόν, πού κάνετε το λάθος και συναντάστε. Στη μη διάκριση της εγκληματικότητας από τη λεγόμενη πολιτική βία. Τα θέματα δημόσιας ασφάλειας και τάξης που αντιμετωπίζει η χώρα, καθώς και της αυξημένης εγκληματικότητας, κατά τη γνώμη μου οφείλονται στην αδυναμία, τόσο της Κυβέρνησης, όσο και της άλλης Αριστεράς, να διακρίνουν ανάμεσα σ’ αυτά τα δύο βασικά μεγέθη. 
      Το ότι, κύριε Υπουργέ, έχει περιοριστεί σε κάποια εγκλήματα, όπως τα εγκλήματα τιμής ή σεξουαλικής βίας, η εγκληματικότητα θα έλεγα ότι έχει και μία πλευρά που πρέπει να μας απασχολήσει, για τις αξίες της οικογένειας ή την ανάγκη του σεξ. Για τις μεν πρώτες, όσο περισσότερο προχωρά ο καιρός απαμβλύνονται. Για το σεξ, που προσφέρεται πλέον ακόπως, το  trafficking πρέπει να σας απασχολήσει που συμβάλλει με τον τρόπο του -προάγει άλλες μορφές εγκληματικότητας, είναι το ίδιο αυτό καθ’ εαυτό εγκληματικό- και στη μείωση των εγκλημάτων της βίαιης σεξουαλικότητας. 
      Η εγκληματικότητα έχει να κάνει και πρέπει κάποτε να το αντιληφθούμε - αυτήν την ανάλυση θα έπρεπε να κάνουν και τα άλλα κόμματα της Αριστεράς, αντί να δογματοσοφούν- με τα τεράστια κοινωνικά και οικονομικά προβλήματα, τα αδιέξοδα αν θέλετε σε ό,τι αφορά το μέλλον τους, που αντιμετωπίζουν γενιές και γενιές νέων ανθρώπων. Έχουν να κάνουν ασφαλώς με την ανετοιμότητα και την αδυναμία την επιχειρησιακή των δυνάμεων της τάξεως, οι οποίες ήταν μεν πανέτοιμες ν’ αντιμετωπίσουν την πολιτική βία με τη μορφή της τρομοκρατίας κ.λπ., αλλά σε ό,τι αφορά το κοινό έγκλημα χρειάζονται, κύριε Υπουργέ, εκπαίδευση, χρειάζονται αποστολές στο εξωτερικό, χρειάζονται να μπαίνουν στις σχολές τους με γενικές εξετάσεις. Και αυτό άρχισα να λέω στον κ. Σκυλλάκο, ότι το ΠΑ.ΣΟ.Κ. τις νομοθέτησε για τα Σώματα Ασφαλείας. Να μη σας πω ότι από το ΄82 στο Στρατό, στο Ναυτικό, στην Αεροπορία με τις γενικές εξετάσεις μπαίνουν οι μέλλοντες αξιωματικοί. Και δεν έκανε το ΠΑ.ΣΟ.Κ., όπως θα έλεγε ο φίλος μου ο κ. Σκυλλάκος, ό,τι έκανε η Δεξιά πρώτα,  δηλαδή να κοιτάξει και αυτό πώς θα στελεχώνει τις Ένοπλες Δυνάμεις με τα δικά του παιδιά. Αυτά είναι μέτρα, τομές που έδειξαν ότι το ΠΑ.ΣΟ.Κ. δεν ήθελε, δεν προσπάθησε και δεν δημιούργησε δικό του κομματικό κράτος. 
      Τώρα σε ό,τι αφορά τη λεγόμενη πολιτική βία. Πρέπει να θυμηθούμε οι παλαιότεροι εδώ, κάτι που το έχουμε ζήσει και ως νέοι. Κάποτε σου έλεγαν έλα εδώ να κάνεις δήλωση ότι δεν είσαι κομμουνιστής ή έλα να κάνεις δήλωση ότι δεν είσαι συνοδοιπόρος. Τώρα το βλέπω στην Ευρώπη, κύριε Υπουργέ, ιδιαίτερα από τη Γερμανία που ξεκίνησε, ότι η Ευρωπαϊκή Ένωση αρχίζει να το συζητά. Πιέζουν οι φίλοι μας οι Αμερικανοί που έχουν αναγάγει την υπόθεση της τρομοκρατίας πέραν του δικαιολογημένου στόχου σε ό,τι τους αφορά και σε ό,τι αφορά ολόκληρη την ανθρωπότητα, αλλά και σε μία επιχείρηση που θα εξυπηρετεί και άλλους σκοπούς. Να σας τους πω γιατί αυτοί οι σκοποί προάγουν τη βία και την εγκληματικότητα και φυσικά οδηγούν και σε μία λαθεμένη κατ’ εμέ αντίληψη ότι τάχα ασκούν κάποιοι πολιτική βία εν ονόματι των ιδεών τους ή των οποιωνδήποτε διαφοροποιήσεών τους απέναντι στο κρατούν κοινωνικό και οικονομικό σύστημα και τον κοινοβουλευτισμό. 
      Διότι, απ’ ό,τι γνωρίζουμε όλοι, τα κόμματα εδώ στο Κοινοβούλιο –και είναι λάθος αυτό όταν το επαναλαμβάνετε, κύριε Υπουργέ- δεν τρέφουν καμμία ιδιαίτερη συμπάθεια, αντίθετα, ενοχλούνται, αποτρέπουν και καταδικάζουν την οποιαδήποτε μορφή πολιτικής βίας. 
      Να μην ταυτίζετε την έννοια της ενθάρρυνσης –το έχετε κάνει ως Κυβέρνηση- με τη θέση την οποία παίρνουμε πολλές φορές –εγώ προσωπικά επανειλημμένως παίρνω αυτήν τη θέση- ότι δεν μπορεί ένας λαός να είναι λαός αμνών. Όταν υπάρχει ωμή βία πρέπει ο πολίτης ν’ αντισταθεί. Αυτά είναι ξεκάθαρα πράγματα. Τα ζήσαμε στη νεότητά μας, τα πληρώσαμε, τα πληρώνουμε και αλίμονο αν θα πούμε στα παιδιά μας ότι όταν τρώνε ένα χαστούκι αδίκως από τον Αστυνομικό, να γυρίσουν και την άλλη παρειά. 
      Θα πρέπει να εκπαιδεύσουμε τον αστυνομικό, κύριε Υπουργέ. Αν δεν μπορεί για όποιους λόγους –θα το κρίνει επιχειρησιακά η ηγεσία του κ.λπ.- να συλλάβει τους κουκουλοφόρους μπροστά στον Άγνωστο Στρατιώτη –μάλλον και εδώ είναι θέμα επιχειρησιακού σχεδίου και ηγεσίας- να μη νομίζει ότι αυτή η αδυναμία, αυτή η μη εκπλήρωση του καθήκοντος, θα αμβλυνθεί με το να συλλάβει στο σωρό κάποιους που έχουν ένα στοιχείο,  κατ’ αυτόν, «ενοχής», το ότι για παράδειγμα έχουν έρθει από τη Θεσσαλονίκη. Τι ζητάτε από τη Θεσσαλονίκη εδώ; ‘Αρα, ήρθατε για κακό σκοπό. 
      Πήγα στη δίκη των σαράντα εννέα, κύριε Υπουργέ, και διαπίστωσα ότι πλην μιας περιπτώσεως που κάτι έλεγαν, αλλά ήταν και αντιφατικά, οι δύο αστυνομικοί που πήγαν εκεί δεν ήξεραν, κυριολεκτικά, τι έλεγαν. ‘Εγινε αυτό – θα το επαναλάβω για πολλοστή φορά- που αποτελούσε και φαίνεται ότι συνεχίζει να αποτελεί παράδοση στην Αστυνομία. Συλλαμβάνουμε κάποιους και στη συνέχεια τους παρατάσσουμε εκεί και καλούμε τους αστυνομικούς μπας και αναγνωρίσουν κάποιον, ώστε να πάνε στο δικαστήριο και να πούνε «ναι, νομίζω ότι αυτός ήταν εκεί». Σε αυτές όμως τις περιπτώσεις –και ως δικηγόρος το ξέρετε- δεν μπορεί να στοιχειοθετηθεί ένα αδίκημα και να σχηματιστεί δικανική πεποίθηση στον Δικαστή.
      Κατά συνέπεια, κύριε Υπουργέ, επειδή κάνατε μια αναφορά -είμαι βέβαιος όχι σκοπίμως, άλλωστε γι’ αυτό δεν αναφέρατε καν και τα ονόματά τους- σε δύο Υπουργούς –δεν είναι τώρα στην Αίθουσα αυτή, ο ένας δεν είναι και στη ζωή- στον Αντώνη Δροσογιάννη και στον Γιάννη Σκουλαρίκη, ο οποίος γνωρίζω ότι είναι και φίλος σας και τον τιμάτε με τη φιλία σας, θέλω να σας πω ότι αυτοί οι δύο Υπουργοί έκαναν έργο σε άλλες εποχές και κάτω από πολύ δύσκολες συνθήκες. Η ενοποίηση των Σωμάτων Ασφαλείας, η δημιουργία της ΕΛ.ΑΣ. ξέρετε πόσο υπονομευόταν τότε και από τη Νέα Δημοκρατία και από άλλους πιο σκληρούς κύκλους της Δεξιάς. Και αυτό είναι έργο του Γιάννη Σκουλαρίκη. Ο Αντώνης Δροσογιάννης είχε αποκαταστήσει στα Εξάρχεια την ελευθεροκοινωνία των πολιτών. Τώρα είναι ξανά γκέτο. 
      Συνέβη και οι δύο, κύριε Υπουργέ, να μην είναι συμπαθείς στην Αμερικάνικη Πρεσβεία. Ξέρετε γιατί; Γιατί καταλάβαιναν ότι την υπόθεση της τρομοκρατίας και η Πρεσβεία και κάποιοι δικοί μας πολιτικοί κύκλοι ήθελαν να την  καπηλευθούν σε βάρος του ΠΑ.ΣΟ.Κ.. Επί χρόνια καθυστέρησε η εξάρθρωση της 17 Νοέμβρη κάτω από αυτήν την αντίληψη που οδήγησε και κάποιες προσωπικότητες να καταθέτουν πολυσέλιδα υπομνήματα στον Εισαγγελέα Τσεβά, για να αποκαλύψουν ότι αρχηγός της 17ης Νοέμβρη ήταν ο Ανδρέας Παπανδρέου! Αυτά είναι τα λάθη που έγιναν.
      Και τώρα, όταν οι νέοι άνθρωποι βλέπουν ότι η επιχείρηση κατά της τρομοκρατίας γίνεται στο Αφγανιστάν και στο Ιράκ, όχι στους τρομοκράτες, αλλά στους λαούς, όταν η Ευρώπη προχωράει στο να φαλκιδεύσει τη Δημοκρατία και τα  ατομικά και ανθρώπινα δικαιώματα, τι λέμε σε αυτούς τους νέους; Να κάνουν υπομονή;
      Τους ενθαρρύνουμε, τους στέλνουμε σ’ αυτήν την κατεύθυνση. 
      Είναι προς τιμή σας πράγματι το ότι επανειλημμένως κάνετε αυτές τις εκκλήσεις και έχετε από την πλευρά των κομμάτων της Αντιπολίτευσης –σας μίλησε πριν ο Κοινοβουλευτικός μας Εκπρόσωπος κ. Καστανίδης- την κατανόηση. Εκεί, όμως, που η Κυβέρνηση αντιλαμβάνεται ότι η υπόθεση της δημόσιας τάξης και ασφάλειας δεν μπορεί να είναι αντικείμενο κομματικών σχεδιασμών. 
      Όταν καλούσαμε εδώ μέσα την κ. Γιαννάκου να κρατήσει για δεκαπέντε μέρες –ελύοντο οι καταλήψεις στα πανεπιστήμια- το νόμο της, για να υπάρξει μία καταλαγή, η Κυβέρνηση –όχι η κ. Γιαννάκου, την κ. Γιαννάκου ως Υπουργό Παιδείας τη συνέφερε να υπάρξει ηρεμία- ήθελε να αρμέξει τα πρώτα γάλατα που κάνουν στα χωριά μας τα προβατάκια….
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Πρόεδρε, ολοκληρώσατε.
      ΑΠΟΣΤΟΛΟΣ ΚΑΚΛΑΜΑΝΗΣ: Τελείωσα, κύριε Πρόεδρε, μη μου κόβετε το λόγο.
      Η Κυβέρνηση ήθελε εκείνες τις μέρες τη βία των πανεπιστημίων, τη βία στους δρόμους. Τώρα ποιο ήταν το θύμα; Μεταξύ αυτών και εσείς, κύριε Υπουργέ, και πράγματι δέχομαι ότι εκτίετε ποινή.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε.
      Το λόγο έχει ο συνάδελφος κ. Μανωλάκης για πέντε λεπτά.
      ΑΓΓΕΛΟΣ ΜΑΝΩΛΑΚΗΣ: Κύριε Πρόεδρε, κύριε Υπουργέ, θα ξεκινήσω από εκεί που και εσείς ξεκινήσατε, από την εκπλήρωση των αιτημάτων των αστυνομικών, τα οποία εγώ τα χαρακτήρισα μικρά και ανώδυνα. Και όχι μόνο εγώ, αλλά και ίδια η Π.Ο.ΑΣ.Υ. τα χαρακτηρίζει έτσι. Γιατί αυτά που είπατε ότι εσείς κάνατε και εμείς δεν κάναμε, αν δείτε τη λίστα αιτημάτων της Π.Ο.ΑΣ.Υ., είναι από τον αριθμό δέκα  και μετά. Δεν είπατε το τι δεν κάνατε για τα πρώτα αιτήματα.
      Αναφέρθηκαν βέβαια οι συνάδελφοί μου και ιδιαίτερα ο Κοινοβουλευτικός Επρόσωπος για το πρώτο ίσως βασικό αίτημα των 140 ευρώ. Το είχε υποσχεθεί ο ίδιος ο Πρωθυπουργός μαζί με τον κ. Μαρκογιαννάκη και το έχουν πει πολλές φορές συνδικαλιστές. Και μάλιστα εκείνη την εποχή η Κυβέρνηση του ΠΑ.ΣΟ.Κ., ο τότε Υπουργός Δημόσιας Τάξης τους έδινε 60 ευρώ αύξηση το μήνα στις διαπραγματεύσεις και δεν το εδέχθησαν αυτό, προκειμένου να πάρουν τα 140 ευρώ.
      Και πρέπει να σας θυμίσω ότι η αύξηση του 45% που έδωσε την τελευταία τετραετία η κυβέρνηση του ΠΑ.ΣΟ.Κ. δεν είναι δήλωση των συνδικαλιστών, όπως είπατε. Είναι δήλωση του Γενικού Λογιστηρίου του Κράτους. Από τον αρμόδιο Υφυπουργό έγινε προς αυτούς και τους είπε «Μη ζητάτε γιατί πήρατε τόσα πολλά.»
      Να πάω όμως στο δεύτερο αίτημα, την αναγνώριση που είχατε πει του επαγγέλματος του αστυνομικού ως επικίνδυνου και ανθυγιεινού; Αντ’ αυτού δίνετε επίδομα 2% το χρόνο, που επί τέσσερα χρόνια σημαίνει περίπου 17 ευρώ αύξηση το μήνα για κάθε χρόνο; Και πολύ καλά γνωρίζετε ότι αυτό το επίδομα στην ουσία δεν εξουδετερώνει τη μείωση που έχουν από τη μη ένταξή τους οι αστυνομικοί στο μισθολόγιο του 2003, δηλαδή τότε που δεν μπήκαν τα επιδόματα των αστυνομικών μέσα στο βασικό μισθό. Και όταν λέμε για επιδόματα, μιλάμε για 45%. Γι’ αυτό σας λέω ότι αυτό το 2% στην ουσία δεν ανταποκρίνεται σε καμμία αύξηση, παρά μόνο σε μείωση του συνολικού μισθού περίπου 2%. 
      Το τρίτο αίτημα, η μάχιμη πενταετία; Εσείς, η Κυβέρνησή σας την είχε υποσχεθεί ότι θα την δώσει και ότι θα την πληρώσει.
    Τέταρτο αίτημα; Μισθολόγιο, βαθμολόγιο. Μας λέτε ότι και αυτό θα πάει στην επόμενη τετραετία, είναι σε εξέλιξη, ετοιμάζεται, προετοιμάζεται για να γίνει εξαγγελία για την επόμενη τετραετία, όπως έγινε και με τα 140 ευρώ. Σαν να λέτε ότι μια τετραετία δεν κυβερνάτε καθόλου, τα μεταφέρουμε τα βασικά αιτήματα για την επόμενη τετραετία. 
    Εγώ όμως, πέρα από αυτά τα αιτήματα, θέλω να αναφερθώ στα ζητήματα και της βίας και του εγκλήματος. Πρέπει να σας πω ότι και εγώ προσωπικά, όπως έκανε και ο Κοινοβουλευτικός Εκπρόσωπος, με συμπάθεια άκουσα να λέτε ότι δεν είστε καθόλου ευχαριστημένος, έτσι έχω σημειώσει, είστε πολύ ανήσυχος. Αν εσείς είστε πολύ ανήσυχος –και το εκτιμώ αυτό- που ξέρετε τα πράγματα καλύτερα από εμάς, τι να πούμε εμείς για τη σημερινή κατάσταση; Και ζητάτε ηθική και πολιτική απομόνωση των κουκουλοφόρων, όπως έκανε και ο Κοινοβουλευτικός σας Εκπρόσωπος. Μα, εμείς στηρίζουμε τους κουκουλοφόρους; Εμείς τους στηρίζουμε; Όταν λέμε «γιατί δεν πιάνετε τον κουκουλοφόρο και πιάνετε τους σαράντα εννιά φοιτητές οι οποίοι αθωώνονται;», όταν βλέπουμε τους κουκουλοφόρους να καίνε τη Βουλή, να καίνε το άγαλμα απέξω; 
    Αλλά το κυριότερο, κύριε Υπουργέ, και εγώ μ' αυτό θα ήθελα να τελειώσω, είναι το θέμα της αντιμετώπισης του εγκλήματος, τα θέματα ασφάλειας. Δεν άκουσα να προτείνετε κάτι σημαντικό. Είπατε ότι τα πολυδύναμα δεν πήγαν και πράγματι υπήρξαν προβλήματα. Δεν είπατε τίποτα για τα Τμήματα Ασφαλείας που φτιάξατε, που δεν δουλεύουν και όλα αυτά. Τι θα κάνετε, ώστε να αναδιατάξετε όχι μόνο τους στόχους αλλά και τη λειτουργία της Αστυνομίας, προκειμένου να επανέλθει το αίσθημα ασφαλείας στον Έλληνα πολίτη; Πάνω σ' αυτό δεν άκουσα τίποτα και φεύγω δυστυχώς -θα έλεγα- στενοχωρημένος, γιατί, αν ο αρμόδιος Υπουργός δεν απαντάει σε αυτά και δηλώνει ανήσυχος, εμένα δεν μ’ ενδιαφέρει να παραιτηθεί ο Υπουργός, μ’ ενδιαφέρει να επανέλθει το αίσθημα ασφάλειας το οποίο όμως δεν μου δίνετε καμία σιγουριά ότι θα έρθει. 
    Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
    Το λόγο έχει ο συνάδελφος κ. Έξαρχος για δύο λεπτά. 
    ΒΑΣΙΛΕΙΟΣ ΕΞΑΡΧΟΣ: Κύριε Πρόεδρε, είναι αυτονόητη η πολιτική και ηθική καταδίκη της τρομοκρατίας και των παραβατικών συμπεριφορών και νομίζω ότι σ' αυτό δεν υπάρχει καμμία αμφιβολία στην Αίθουσα, συμφωνούμε όλοι, όπως κύριε Υπουργέ, θα συμφωνήσω με τη διαπίστωσή σας, που είναι αυτονόητη, ότι η απερήμωση της υπαίθρου μεγαλώνει, επιτείνει τα προβλήματα ασφάλειας που έχουμε στην ύπαιθρο. Αλλά θα πρέπει να σας πω ότι ανησυχώ και εγώ με την ανησυχία σας και ανησυχώ, διότι επικαλεστήκατε δημοσιονομικούς περιορισμούς. Πρέπει όμως να σας πω, επειδή ζητήσατε και προτάσεις από τα κόμματα και από τους Βουλευτές, ότι θεωρώ και προσωπικά ότι έχει πολύ μεγαλύτερη προτεραιότητα η χρηματοδότηση προσλήψεων στην Ελληνική Αστυνομία, η χρηματοδότηση για την αγορά εξοπλισμού στην Ελληνική Αστυνομία, η χρηματοδότηση αγοράς μέσων για τις μετακινήσεις στην Ελληνική Αστυνομία και στην Αθήνα και στην ύπαιθρο, παρά η ίδρυση της Αγροφυλακής. 
    Το δεύτερο το οποίο θα ήθελα να σας επισημάνω, επειδή ξεκινάει και η αντιπυρική περίοδος, είναι ότι υπάρχουν όλα τα προβλήματα με τις ελλείψεις του προσωπικού ή στην Πυροσβεστική. Προσθέστε παρακαλώ -και θέλω έστω και τώρα, στο και πέντε- ότι δεν υπήρξε καμμία πολιτική πρόληψης στην ελληνική ύπαιθρο για τις πυρκαγιές. Δεν υπήρξε καμμία χρηματοδότηση στην αυτοδιοίκηση, δεν υπήρξαν κονδύλια στις δασικές υπηρεσίες και γι’ αυτό θα τρέχετε και δεν θα φθάνετε –έχετε δίκιο- με βάση και τις κλιματικές συνθήκες και την ξηρασία που έχουμε φέτος. 
    Έστω και τώρα, κύριε Πρόεδρε, νομίζω ότι έχουμε υποχρέωση να επισημάνουμε ότι σ’ αυτό το θέμα πρέπει άμεσα, αμεσότατα η Κυβέρνηση να καλύψει αυτήν τη μεγάλη αδυναμία που υπάρχει. 
    Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
    Το λόγο έχει ο κύριος Υπουργός για πέντε λεπτά. 
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Για να μην μείνει παραπονούμενη η Πυροσβεστική, εκμεταλλεύομαι την τελευταία παρατήρηση του συναδέλφου για να πω ότι 517.000.000 ευρώ έχουν διατεθεί από το Υπουργείο Εσωτερικών για την αντιπυρική προστασία στους δήμους και στις μονάδες Τοπικής Αυτοδιοίκησης, εκτός από τα κονδύλια του «ΘΗΣΕΑ» ανάλογο μέρος των οποίων κονδυλίων διατίθεται και για την πρόληψη τη δασική κυρίως των περιαστικών δασών. Είναι πολύ καλή η άμυνα από πλευράς προσωπικού εναερίων και χερσαίων μέσων για την αντιπυρική περίοδο του 2007. 
      Σας ανακοίνωσα στην προηγούμενη ερώτηση που δέχθηκα από τον συνάδελφο του Κ.Κ.Ε. ειδικότερες ρυθμίσεις για το προσωπικό και την άμυνα για την αντιπυρική περίοδο. Και τα εναέρια μέσα ενισχύονται και το προσωπικό. Δίνονται και χρήματα σε συνδυασμό και συνεργασία με το Υπουργείο Αγροτικής Ανάπτυξης για το προληπτικό μέρος.  Ειδικότερη αναφορά κάνω σ’ ένα σύστημα δεξαμενών που αναπτύσσουμε στις περιαστικές δασικές περιοχές Αθηνών-Θεσσαλονίκης και άλλων μεγαλουπόλεων καθώς επίσης στην ενίσχυση των παρατηρητηρίων και στον έλεγχο των προσβάσεων στα δάση και επάνω στα δικά σας δάση και σε όλη την επικράτεια.
      Από τις εκκρεμότητες που έχουμε από την πολύ καλή συζήτηση που κάναμε για την οποία σας ευχαριστώ θέλω να πω για τη Λάρισα ειδικώς για τις παρατηρήσεις του κ. Εξάρχου ότι το αστυνομικό μέγαρο Λάρισας προχωρεί και εντός του προσεχούς Σεπτεμβρίου θα υπογραφεί η σχετική σύμβαση με την ανάδοχο εταιρεία. Για την τροχαία των αυτοκινητοδρόμων.  Η κατασκευή χρηματοδοτείται από το Πρόγραμμα Δημοσίων Επενδύσεων με τις πιστώσεις του 2007. Θα αποπερατωθεί το έργο της τροχαίας αυτοκινητοδρόμων Λάρισας γιατί έχει την ειδική προστιθέμενη ανάγκη των Τεμπών. 
      Για τον κ. Βλατή από την Κοζάνη θέλω να πω ότι το κτήριο της Αστυνομίας προχωρεί. Γενικώς για το κτηριολογικό θέλω να καταθέσω αυτήν την έκθεση των υπηρεσιών η οποία λέει ότι έχουμε ένταξη έντεκα κτηρίων συνολικού προϋπολογισμού 100.000.000 ευρώ και ότι προωθείται μέσω του Σ.Δ.Ι.Τ. είκοσι ενός κτηρίων Α/Τ και διευθύνσεων. 
      (Στο σημείο αυτό ο Υπουργός κ. Βύρων Πολύδωρας καταθέτει για τα Πρακτικά την προαναφερθείσα έκθεση , η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και φυσικά όπως είπαμε για τη Λάρισα και για τη Κοζάνη παρακολουθείται στενά η πορεία υλοποίησης των αστυνομικών μεγάρων. Αυτό το σημείωμα της υπηρεσίας για το κτηριολογικό για πρώτη φορά μετά την Μεταπολίτευση έχει τόση ένταση στην ενέργεια, στην αποτελεσματικότητα, στην εξοικονόμηση πόρων.
      Και μια και μιλάμε για τη λέξη Μεταπολίτευση θέλω να μην αφήσουμε ακάλυπτο τον Αρχηγό της Αστυνομίας και να απαντήσω στις παρατηρήσεις που έκανε ο κ. Παπαδόπουλος. Δεν εννοούσε ο Αρχηγός όλα αυτά με τα οποία οργανώθηκε αυτό το κατηγορητήριο στη δική σας παρέμβαση, κύριε Παπαδόπουλε. Μπορεί να ήταν μια περιγραφική διατύπωση αλλά δεν θα προσδώσουμε καμμία κακή πρόθεση στον Αρχηγό της Ελληνικής Αστυνομίας που έκανε μια ανάλυση της εξελίξεως του εγκληματολογικού φαινομένου, κυρίως, όσον αφορά την πολιτική βία.
      Όλες οι παρατηρήσεις που διατυπώθηκαν από τον κ. Κακλαμάνη ισχύουν και τις υιοθετώ. Εγώ που είμαι προσεκτικός ακροατής σας ήθελα να διδαχθώ περισσότερο στον χειρισμό της πολιτικής βίας. Υπεξεφύγατε σε δυο διαδρομές. Η μια διαδρομή ήταν τι εγένετο με το να μας ζητά γιατί είμαι και εγώ εκεί στις παρυφές πιστοποιητικό κοινωνικών φρονημάτων, καταδίκη και δηλώσεις ότι δεν είμαι συνοδοιπόρος. Αυτός είναι ένας δρόμος υπεκφυγής και δεν μας αφορά. 
      Ένας δεύτερος δρόμος υπεκφυγής είναι η αναγωγή του ζητήματος της πολιτικής βίας στις οικονομικές και κοινωνικές αιτίες. Δεν έχετε να μας διδάξετε τίποτα για το τι θα κάνουμε όταν έχουμε έξαρση αναίτια της πολιτικής βίας,  η οποία καλύπτεται με επικίνδυνες συμμείξεις και στα συλλαλητήρια των φοιτητών; Ποιος θα στραφεί κατά των φοιτητών; Εγώ και η Κυβέρνηση Καραμανλή; Δεν είναι νοητό. Λέμε, λοιπόν, ότι οι συμμείξεις είναι μέρος της τακτικής. Οι καταδρομές και στα αστυνομικά τμήματα και στους δρόμους και στους στόχους είναι πρόβλημα και είναι αναίτιο. Πάνω σ’ αυτό εάν υποθέσουμε  ότι αντί για lacrime rerum, για δάκρυα θλίψης, που κάνω εγώ ή όλοι μαζί, θέλουμε να ασχοληθούμε με το ζήτημα, ειλικρινώς θέλω τη συμβολή σας. 
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, μου επιτρέπετε να σας απαντήσω αμέσως;
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Βεβαίως, κύριε Πρόεδρε.
    ΑΠΟΣΤΟΛΟΣ ΚΑΚΛΑΜΑΝΗΣ: Με την άδεια και του κυρίου Προέδρου. 
    ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Πρόεδρε, έχετε το λόγο.
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, ευχαριστώ που με προσέξατε, αλλά λυπάμαι, δεν με κατανοήσατε. Γι’ αυτό ίσως φταίω εγώ. 
    Σας είπα ότι πρέπει να ξεχωρίσουμε την εγκληματικότητα, την κοινή εγκληματικότητα …
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεκτό.
    ΑΠΟΣΤΟΛΟΣ ΚΑΚΛΑΜΑΝΗΣ: … από τη λεγόμενη πολιτική βία. Και λέω «λεγόμενη πολιτική βία» γιατί μπορεί να είναι και εγκληματική ταυτόχρονα η πολιτική βία. 
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δεκτό. 
    ΑΠΟΣΤΟΛΟΣ ΚΑΚΛΑΜΑΝΗΣ: Και σας είπα, είμεθα σε μια εποχή που οι κοινωνικές, οι οικονομικές, οι πολιτικές συνθήκες, όχι μόνο εδώ, παγκοσμίως, δημιουργούν ρεύματα, κινήματα, δράσεις που δεν μπορούμε να τις βάζουμε όλες στο ίδιο τσουβάλι. Και είπα ότι και εσείς και το Κομμουνιστικό Κόμμα κάνετε το ίδιο λάθος. Άλλη στόχευση έχει ο ένας, άλλη στόχευση έχει ο άλλος, αλλά τελικά τα βάζετε όλα σε ένα τσουβάλι. 
    Σε ό,τι αφορά την πολιτική βία, σας λέω ότι όπως τις εποχές εκείνες έπρεπε να απολογείσαι ότι δεν είσαι συνοδοιπόρος τουλάχιστον, έτσι κινδυνεύουμε σήμερα –και αυτό το βλέπουν καλύτερα οι νέοι άνθρωποι και οι διανοούμενοι- και βλέπουμε ότι αυτή η αντιτρομοκρατική εκστρατεία δεν έχει μέτρο. Από τη μια μεριά οι νέοι άνθρωποι βλέπουν ότι οδηγεί στην εξαθλίωση ολόκληρο λαό και από την άλλη, βλέπουν και οι νέοι και οι διανοούμενοι ότι κατατείνει και εκεί ολισθαίνει και η Ευρωπαϊκή Ένωση στη συρρίκνωση της δημοκρατίας, των ατομικών και ανθρωπίνων δικαιωμάτων. Αυτό ενδεχομένως είναι και ένας ακόμη έμμεσος προαγωγός προς τη βία είτε την κοινή εγκληματική βία είτε και την πολιτική βία. 
    ΠΡΟΕΔΡΕΥΩΝ (Ιωάννης Τραγάκης): Για το Αφγανιστάν μίλησε ο κύριος Πρόεδρος.
    ΑΠΟΣΤΟΛΟΣ ΚΑΚΛΑΜΑΝΗΣ: Άρα πρέπει αυτά να αναλυθούν και να μην τα βάζουμε στο ίδιο τσουβάλι, γιατί τότε χάνουμε και τα αυγά και τα πασχάλια, κύριε Υπουργέ. Και έτσι είναι η κατάσταση σήμερα στη χώρα μας. 
    ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, συνεχίστε.
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Και σας κατανόησα και δεν με φωτίσατε περισσότερο. Εάν, λέω εάν, έχεις αναίτια πολιτική βία, εντός ή εκτός εισαγωγικών, θέλω τη συνδρομή σας ή σήμερα ή αύριο ή δημόσια ή κατ’ ιδίαν, διότι …
    ΑΠΟΣΤΟΛΟΣ ΚΑΚΛΑΜΑΝΗΣ: Θα εφαρμόσετε το νόμο. Δεν σας λέει κανείς κάτι διαφορετικό. 
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Να σας πω κάτι; 
    ΑΠΟΣΤΟΛΟΣ ΚΑΚΛΑΜΑΝΗΣ: Θα εφαρμόσετε το νόμο. Ο κουκουλοφόρος πρέπει να συλληφθεί και όταν θα πάει στο δικαστήριο …
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε, επιτρέψτε μου …
    ΑΠΟΣΤΟΛΟΣ ΚΑΚΛΑΜΑΝΗΣ:  … πρέπει να πάνε να καταθέσουν οι αστυνομικοί.
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κύριε Πρόεδρε …
    ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, μην αναφέρεστε προσωπικά, σας παρακαλώ πολύ.
    ΑΠΟΣΤΟΛΟΣ ΚΑΚΛΑΜΑΝΗΣ: Σας έκανα ερώτηση για αστυνομικούς που δεν πήγαν να καταθέσουν. Άρα, δεν υπήρχε …
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όλη η συζήτηση, τουλάχιστον από πλευράς μου, δεν οδηγεί στο σημείο ότι εγώ απεκδύομαι των ευθυνών μου. Κάτι περισσότερο ζητώ. 
    ΑΠΟΣΤΟΛΟΣ ΚΑΚΛΑΜΑΝΗΣ: Να το δώσουμε. Πείτε μας. 
    ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ευχαριστώ. Και ξέρετε τι σας λέω; Μιλάω πραγματολογικά. Δεν θέλω να απομονώσουμε τη συζήτηση σε επεισόδια και περιστατικά. Έχω επεισόδια και περιστατικά, τα οποία δεν είναι και για τη συζήτηση. Ειλικρινώς σας λέω, από το κόμμα της Αξιωματικής Αντιπολίτευσης ειδικότερα θέλω σκέψεις, ιδέες, προτάσεις, ελεγκτικά, πάνω στο οργανωμένο έγκλημα και στην πολιτική βία. Το νόμο θα τον εφαρμόσουμε. Αλλά ξέρετε τι θέλω να σας πω; Ότι είναι κοινωνικό φαινόμενο και εγώ είμαι στο τέλος του νήματος του κοινωνικού φαινομένου. 
    Για τον κ. Καστανίδη και τους εκλεκτούς συναδέλφους και το βασικό εισηγητή της επερώτησης: Μη φεύγετε από το ερώτημα το οποίο έχει να κάνει με μια εκτίμηση της καταστάσεως ρεαλιστικά και με κριτή τους αστυνομικούς. Εγώ σας ρώτησα, ασήμαντα - μη ασήμαντα, γιατί δεν τα κάνατε και δεν έλαβα απάντηση. Αυτό είναι το ένα.
    Δεύτερον, μη γίνεστε εκπρόσωποι Τύπου και αναμεταδότες των συνδικαλιστών γιατί λειτουργούν με τον κανόνα τον οποίον ξέρετε: Γυρίζουν σελίδα –όπως τώρα σας δείχνω παραστατικά- και λένε πάμε για άλλα. Γι’ αυτό στην αλληλογραφία με το λογιστήριο, είπα στον κ. Καστανίδη, λένε, λάβαμε πολλά, γιατί ήθελαν να πιστοποιηθεί αυτό και να μιλήσουν διεκδικητικά για την άλλη κυβέρνηση.
      Προθύμως, λέει, το λογιστήριο πανωγράφοντας κατά το δη λεγόμενο «πράγματι ελάβατε πολλά». Η ουσία των πραγμάτων είναι ότι εγώ ικανοποίησα δεκαέξι αιτήματα -ήρτηται το βαθμολόγιο, μισθολόγιο- τα προωθώ και θα είναι ικανοποιητικά. Θα έχω εξαντλήσει τον κατάλογο. Δεν ξέρω αν θα μείνουν ικανοποιημένοι, γιατί θα έχουν καινούργια σελίδα διεκδικήσεων.
      ΑΓΓΕΛΟΣ ΜΑΝΩΛΑΚΗΣ: Η πρώτη σελίδα δεν ικανοποίησε κανέναν. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Προωθημένη.
      Έτσι και εγώ σας λέω -για να καταλήξω- ψυχραιμία. Το λέω στον εαυτό μου, το λέω στους αξιωματικούς μου, στους επιτελείς. Δεν υπάρχει κομματισμός. Μη σας χρησιμοποιούν.
      Στην Αντιτρομοκρατική έχω στις ίδιες θέσεις τα ίδια  διευθυντικά -τους ξέρετε- πρόσωπα. Δεν είμαι ευχαριστημένος. Δεν ταιριάζει σε μένα να έχω ονόματα και κόμματα στη συζήτηση. Δεν το κάνω. Θέλω επαγγελματισμό. Επαγγελματισμό θέλουμε όλοι μας. 
      Συνεπώς μη μας λένε ότι δήθεν εγώ μερολήπτησα. Δεν μερολήπτησα για κανέναν. Δεν πήγαινα εγώ στα αστυνομικά τμήματα για να αποκτήσω την εύνοια, ούτε στο Υπουργείο των αστυφυλάκων για να με εκλέξουν, όπως και ένας άλλος, που είναι εδώ στην Αίθουσα, δεν πήγαινε. Είμαστε αλλού. Μιλάω για έναν «αρχαίο» φίλο μου της Β’ Αθηνών. 
      Τους βρήκα, συνεργάστηκα και μάλιστα με πνεύμα δικαίου, αξιοσύνης και εντιμότητας. Θέλετε να σας πω και κάτι; Δεν έδιωξα κανέναν, αλλά ο νόμος λέει –ο δικός τους νόμος- για τις μετακινήσεις, ότι η προαγωγή δεν συμβιβάζεται με μία θέση όσον αφορά την Αντιτρομοκρατική, που το θίξατε –και το ξέρετε καλά- ή για την ασφάλεια. Προάγονται και αναγκαστικά μετακινούνται. 
      Η λογική των γεγονότων για μένα ενώπιος ενωπίω -και μπορούμε όποια ώρα θέλετε να μιλήσουμε και επί του καταλόγου- με φέρνει εμένα σε θέση να ζητώ από τους αξιωματικούς μου αποτελεσματικότητα και παραγωγή έργου. Φυσικά εκεί είναι και το διοικητικό παράδοξο, γιατί δεν θέλω να μεροληπτήσω για κανέναν.
      Τέλος, επί του προσωπικού, πράγματι εγώ σας είπα –και το εννοώ- ότι δεν μοιάζω και ούτε θέλω να γίνω ποτέ, πρώτον, ένας Υπουργός της βίας. Το απεχθάνομαι. Θα είναι η ακύρωση της μικρής και ασήμαντης ιστορίας μου. Το δεύτερο που δεν θέλω είναι να εννοηθώ ως «στρείδι καρεκλοκένταυρο», κολλημένο σε μια καρέκλα. Γι’ αυτό σας είπα ότι θέτω στη διάθεση του Πρωθυπουργού την παραίτησή μου και χθες και τώρα και ανά πάσα ώρα. 
      ΠΡΟΕΔΡΕΥΩΝ (Ιωάννης Τραγάκης): Το είπατε, κύριε Υπουργέ, αυτό.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Με συγχωρείτε, δεν μίλησα για άλλους, γιατί δεν έχω το δικαίωμα να μιλήσω για άλλους. Μίλησα για τον εαυτό μου. Όσον αφορά τη γενίκευση που λέτε ότι έγινε για τους άλλους, σας λέω χαρακτηριστικά ότι τους εκφράζω, αλλά δεν έχω τη δική τους πιστοποίηση και εξουσιοδότηση να το πράξω. Σας καλώ να δούμε το πρόβλημα, παρά να υπεκφεύγουμε. Το πρόβλημα είναι κοινό για τη δημοκρατία μας και για την κοινωνία μας.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ο κ. Καστανίδης έχει το λόγο για να δευτερολογήσει. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ευχαριστώ, κύριε Πρόεδρε.
      Ξεκινώ τη δευτερολογία μου με τη σύσταση στον Υπουργό Δημόσιας Τάξης από την επόμενη συζήτηση να μη χρησιμοποιεί ποτέ τις εκφράσεις «οι στρατηγοί μου και οι αξιωματικοί μου». Παραπέμπει αλλού.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όχι! Το αίρω από τα τώρα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ωραία! Χαίρομαι που το αίρετε από τώρα. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Φτιάχνετε επιχειρήματα με αυτά τα λεκτικά και χάνεται η ουσία. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, κύριε Υπουργέ, είναι απολύτως ουσιαστικό αυτό. 
      Όταν προάγονται αξιωματικοί, μπορεί πράγματι να χρειάζεται να μετακινούνται σε άλλες υπηρεσίες. Αυτό, όμως, ισχύει παντού αλλού εκτός της Αντιτρομοκρατικής. Σας έθεσα συγκεκριμένο θέμα, που αφορά την Αντιτρομοκρατική Υπηρεσία. Δεν θα ήθελα, κύριε Υπουργέ, να αναφερθώ σε ονόματα. 
      Θα σας προτρέψω μόνο να μην επιμείνετε, διότι, παραδείγματος χάριν, στο αεροδρόμιο της Θεσσαλονίκης υπηρετούσε άνδρας της Ελληνικής Αστυνομίας, εκπαιδευμένος στο εξωτερικό, με εύφημη μνεία που του απονεμήθηκε για συγκεκριμένη αντεγκληματική επιτυχία.
Τον στείλανε από εκεί που ήρθε, κατά παράβαση του νόμου. Και επρόκειτο για άνθρωπο, ο οποίος μάλιστα αντιμετώπιζε και πρόβλημα υγείας. Δεν πρέπει να επαίρεται η Κυβέρνησή σας γι’ αυτά τα καμώματα. 
      Με τη δευτερολογία μου επίσης, κύριε Υπουργέ, θέλω να σας υπενθυμίσω τις μεγάλες σας εκκρεμότητες. Γιατί απαντήσατε για τις  μικρές εκκρεμότητες: για το τι θα γίνει στη Λάρισα, ή στην Κοζάνη. 
      Οι μεγάλες εκκρεμότητες είναι οι εξής: Στην Αττική μόλις το 40% των αστυνομικών δυνάμεων υπηρετεί σε μάχιμες θέσεις. Είναι πρόβλημα και σχετίζεται με την επιχειρησιακή δυνατότητα της Ελληνικής Αστυνομίας. 
      Δεύτερον, η Άμεση Δράση έχει μείωση του προσωπικού της περίπου κατά 40% και αυτό συνεπάγεται κατά 40%, αντίστοιχα, μείωση των περιπολιών της. Αυτό είναι πρόβλημα. Πρέπει να το αντιμετωπίσετε, αντί να ασχολείστε με άλλα. 
      Τρίτον, η Ομάδα «Ζ» έχει μείωση του προσωπικού της περίπου κατά 50% και αυτό συνεπάγεται αντίστοιχη μείωση της επιχειρησιακής της ικανότητας. 
      Θα προσθέσω ακόμη σε ό,τι αφορά τη διαβεβαίωση του Γενικού Λογιστηρίου ότι κατά 45% αυξήθηκαν οι αποδοχές των ενστόλων από το 1999 μέχρι το 2004, ότι αυτό δεν είναι κάτι που απλώς το υπεβαίνετε. Σχετίζεται με την εκτίμησή σας ότι η παρούσα Κυβέρνηση έδωσε περισσότερα στη δημόσια τάξη.
      Σε κάθε περίπτωση θέλω να γνωρίζετε, κύριε Υπουργέ, ότι εμείς δεν γινόμαστε αναμεταδότες απόψεων άλλων. Είμαστε αναμεταδότες μόνο της κοινής λογικής και της αλήθειας. Και η ηγεσία της Ελληνικής Αστυνομίας αντί να πολιτικολογεί περί μεταπολίτευσης ακόμη και όταν αναφέρεται στην αντεγκληματική πολιτική θα όφειλε να δει τι έχει κάνει, για αξιοποίηση ικανών αξιωματικών. Θα έπρεπε να χάνει το χρώμα της γιατί δεν μπορεί να διατάξει τις αστυνομικές δυνάμεις με τέτοιον τρόπο ώστε να αντιληφθούν το θάνατο που πλανάται στον αέρα, στην Παιανία. Θα έπρεπε η ηγεσία της Ελληνικής Αστυνομίας, αντί φθηνά να πολιτικολογεί, να ελέγχει μη σύννομες πράξεις αστυνομικών οργάνων. Ο «κουκουλοφόρος» έξω πετούσε με τη σφενδόνα το υλικό του σε βάρος του Ελληνικού Κοινοβουλίου και αντί να συλλαμβάνεται αυτός –γιατί άραγε;- συνελήφθησαν σαράντα εννέα φοιτητές, με ονοματεπώνυμα και διευθύνσεις. Θα έπρεπε να προσέχει ο Αρχηγός και γενικότερα η ηγεσία της Ελληνικής Αστυνομίας πριν πολιτικολογήσουν. Για να μην πω ότι θα έπρεπε να έχουν ευαισθησία, εάν δεν μπορούν να διατάξουν τις δυνάμεις με τέτοιον τρόπο ώστε να είναι η Ελληνική Αστυνομία αποδοτική, ώστε ο Έλληνας πολίτης στο κέντρο και στην επαρχία να αισθάνεται ότι έχει στοιχειώδη προστασία, να υποβάλλουν την παραίτησή τους από αίσθηση του καθήκοντος.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το λόγο για πέντε λεπτά, για να κλείσετε. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Για τους σαράντα εννέα είπα ότι ήταν συνταγείσα ποινική δίωξη από το στοιχειώδες προανακριτικό υλικό, από εισαγγελείς που ήσαν εισαγγελείς βάρδιας στην Αστυνομική Διεύθυνση. 
      ΑΠΟΣΤΟΛΟΣ ΚΑΚΛΑΜΑΝΗΣ: Μην το πει κανείς αυτό, γιατί κακώς οι κατηγορούμενοι προσάγονται στους εισαγγελείς. Κακώς πήγαν οι εισαγγελείς στην Αστυνομία.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εντάξει. Έχω και κάτι άλλο.
      ΑΠΟΣΤΟΛΟΣ ΚΑΚΛΑΜΑΝΗΣ: Είστε δικηγόρος! Και οι εισαγγελείς δεν άφησαν τους δικηγόρους να δουν τους κατηγορούμενους.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εντάξει.
      Δεύτερον, η εισαγγελική πρόταση –προσέξτε- του δικαστηρίου ήταν πρόταση ενοχής. Μην το ξεχνάμε. Ήταν πρόταση ενοχής η πρόταση του εισαγγελέως της έδρας. Το δικαστήριο έκρινε άλλως. 
      Μάλιστα, να σας πω και ένα πρόβλημα που υπάρχει δικονομικό, ουσιαστικό! Ένας ατυχής αστυφύλαξ ή αξιωματικός έναντι ή απέναντι σε εκατό δικηγόρους –μπορούσαν να ήσαν και τρεις επί πέντε, σύνολο δεκαπέντε ή και εκατόν πενήντα- ε, θα περιπέσει σε αντιφάσεις. Σας το λέω εγώ ως δικηγόρος. Εγώ να εξεταστώ, που ίσως έχω καλό νευρικό σύστημα και γνώσεις ερωταποκρίσεων, θα πέσω σε αντιφάσεις. Σας το λέω για να το αξιολογήσετε μόνοι σας. 
      ΑΠΟΣΤΟΛΟΣ ΚΑΚΛΑΜΑΝΗΣ: Το ότι έστειλαν δύο αστυνομικούς και μόνο δείχνει ότι δεν είχαν στοιχεία για σαράντα εννιά ανθρώπους. Μα, τώρα λέτε αυτά τα πράγματα; 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ναι, παρακαλώ. Τα λέω για να τα σκεφθείτε. Αν δεν μπορείτε, αφήστε με μόνο μου! Δεν πειράζει! Αφήστε με μόνο μου, θα παλέψω μόνος μου!
      ΑΠΟΣΤΟΛΟΣ ΚΑΚΛΑΜΑΝΗΣ: Όταν συλλαμβάνεις άνθρωπο, έχεις κάποιο λόγο που τον συλλαμβάνεις! 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Θα παλέψω μόνος μου! Θα παλέψω χωρίς εσάς! Εντάξει. 
      ΠΡΟΕΔΡΕΥΩΝ (Ιωάννης Τραγάκης): Όχι, όχι, προχωρήστε. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Θα παλέψω μόνος μου!
      ΑΠΟΣΤΟΛΟΣ ΚΑΚΛΑΜΑΝΗΣ: Μα, δεν σας λέμε αυτό εμείς! Δεν θα παλέψετε μόνος σας.
      ΠΡΟΕΔΡΕΥΩΝ (Ιωάννης Τραγάκης): Πήγαμε τόσο όμορφα τη συζήτηση. Μην τα χαλάσουμε τώρα.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Σας προχωρώ και σε ένα τρίτο θέμα. Σας αναφέρω πολύ συγκεκριμένα πράγματα.
      ΑΠΟΣΤΟΛΟΣ ΚΑΚΛΑΜΑΝΗΣ: Παλεύετε με άσφαιρα πυρά. Αυτό σας λέω. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Εντάξει.
      Σας αναφέρω πολύ συγκεκριμένα πράγματα. Η Παιανία, κύριοι συνάδελφοι, είναι επιτυχία της Αστυνομίας! Το ραντεβού για να σκοτωθούν, είναι έξω από τα αστυνομικά σχεδιάσματα οποιασδήποτε Αστυνομίας του κόσμου! Τους είδαμε και βάλαμε την υπόθεση, η οποία δεν είναι εξωπραγματική, ότι πηγαίνουν στο γήπεδο. Και ενισχύσαμε το γήπεδο με τέσσερις διμοιρίες και με δύο ακόμη που έφυγαν από την Καισαριανή και κατά πρόνοια σχεδιαστική τούς είχε η Αστυνομία ντυμένους! Θέλει δυο ώρες για να ντυθεί μια διμοιρία! Και πήγαν και έσωσαν από μεγαλύτερο κακό. Εκφράζουμε τη λύπη μας για το κακό.
      Ξέρετε κάθε βράδυ πού δίνουμε μάχες; Σας είπα για τα σύνορα. Στη Βουλιαγμένης, στην Ποσειδώνος, στη Βάρκιζα. Τι μάχες; Από τις κόντρες. Τα ξέρετε. Παλεύω. Έχουμε νέα εγκληματολογική ύλη. Δεν είναι του ’90! Ακόμα και η Τροχαία υποδέχεται 50% -τα έτη 2000-2007- περισσότερα οχήματα σε Αθήνα, Θεσσαλονίκη, συνολικά στη χώρα. Καινούργια ποσότητα εγκληματικής ύλης!
      Επειδή ερωτήθην τι κάνουμε, ήδη η Ηγεσία προχθές εξέδωσε διαταγή για τον περιορισμό των δυνάμεων που βρίσκονται στα γραφεία. 
      Επιπλέον, το σχεδίασμα –ερωτήθην και από άλλους συναδέλφους- λέει: Πρώτον, ενίσχυση για τις πεζές περιπολίες. Δεύτερον, μηχανοκίνητα –μηχανάκια μικρού κυβισμού- για τα στενά των συνοικιών. Τρίτον, μηχανές και περιπολικά για τους μεγάλους δρόμους, όχι για τους εθνικούς, αλλά για τις πόλεις. Τέταρτον, κινητές αστυνομικές μονάδες, σαν αυτές που έχουμε πιλοτικά στο Κολωνάκι, στην Ομόνοια, στην Κουμουνδούρου, στον Πειραιά και μία στη Θεσσαλονίκη, τις οποίες θα διευρύνουμε. Πέμπτον, τα Α.Τ. των αυτοκινητοδρόμων.
      Είμαστε στην ευχάριστη θέση να ανακοινώσουμε ότι έχουμε μηδενικά ποσοστά μοιραίων ατυχημάτων, δυστυχημάτων, στο μεγάλο δρόμο Π.Α.Θ.Ε.. Επιπλέον, η Άμεσος Δράση, που είναι καινούργια φιλοδοξία μας τώρα, θέλουμε να ενισχυθεί με είκοσι πέντε ζεύγη με σύστημα επικοινωνίας που θα περιπολούν. Μιλάω για την Αττική, αλλά κάτι ανάλογο στα μεγέθη θα γίνει για τις άλλες πόλεις. 
      Επίσης, τριάντα περιπολικά επιπλέον θα κινούνται στην περιφέρεια της Αττικής. 
      Θα υπάρχει ένα κέντρο που θα είναι καταγεγραμμένα τα σημεία, με το C4I΄ -δορυφορικό μηχάνημα- για το πού βρίσκεται το καθένα, στο οποίο κέντρο θα αναφέρονται. Το κέντρο θα δίνει διαταγή, όταν γίνεται το επεισόδιο, σε αυτά τα είκοσι ετοιμοπόλεμα βανάκια, που θα έχουν δηλαδή πλήρη εξάρτηση και ένα επαρκές εκπαιδευμένο προσωπικό.
      ΠΡΟΕΔΡΕΥΩΝ (Ιωάννης Τραγάκης): Καλά ακούγονται όλα αυτά. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Αυτά θα τα εφαρμόσουμε πριν από το καλοκαίρι.
      Έτσι απαντώ στις ερωτήσεις, τις καλές και συνολικά στο πνεύμα της επερώτησης και στην ανησυχία τη δεδικαιολογημένη –το προβάλλω πρώτος εγώ- και να έχουμε την ευθύνη των ορίων. Να μην κάνουμε την ανησυχία πανικό για την κοινωνία μας. Είμαστε δυνατοί και ψύχραιμοι και θα τα αντιμετωπίσουμε.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      Κύριοι συνάδελφοι, θα ήθελα να παρακαλέσω το Σώμα να εγκρίνει την άδεια απουσίας στο εξωτερικό του συναδέλφου Βουλευτή του ΠΑ.ΣΟ.Κ. κ. Γεωργίου Παπαγεωργίου. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια. 
      Κηρύσσεται περαιωμένη η συζήτηση επί της υπ’ αριθμόν 58/28-3-2007 επερώτησης Βουλευτών του ΠΑ.ΣΟ.Κ. προς τον Υπουργό Δημόσιας Τάξης, σχετικά με την πολιτική της Κυβέρνησης για τη δημόσια ασφάλεια.
      Δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.34΄ λύεται η συνεδρίαση για την προσεχή Δευτέρα 7 Μαΐου 2007 και ώρα 18.00΄ με αντικείμενο εργασιών του Σώματος: α) κοινοβουλευτικός έλεγχος, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα διανεμηθεί.
      Η ΠΡΟΕΔΡΟΣ					ΟΙ ΓΡΑΜΜΑΤΕΙΣ
ΟΛΟΜΕΛΕΙΑ   4/5/07	                                  σελ.1

