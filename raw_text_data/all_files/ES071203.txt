ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΜΓ΄
Δευτέρα 3 Δεκεμβρίου 2007 

ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών. σελ. 
2. Άδεια απουσίας της Βουλευτού κ. Π. Χριστοφιλοπούλου. σελ.
3. Ανακοινώνεται ότι τη συνεδρίαση παρακολουθούν μαθητές, από το Λύκειο Μαργαριτίου Θεσπρωτίας και το Λύκειο Ροδολιβούς Σερρών. σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ.
2. Απαντήσεις Υπουργών σε ερωτήσεις Βουλευτών. σελ.
3. Ανακοίνωση του δελτίου αναφορών και ερωτήσεων της Τρίτης 4 Δεκεμβρίου 2007. σελ.
4. Συζήτηση επικαίρων ερωτήσεων:
α) Προς τον Υπουργό Εθνικής Παιδείας και Θρησκευμάτων, σχετικά με τη διδασκαλία της τουρκικής γλώσσας στους Πομάκους της Θράκης κ.λπ. σελ.
β) Προς τον Υπουργό Ανάπτυξης,
i) σχετικά με τη συνεργασία της Δ.Ε.Η. με Γερμανική εταρεία. σελ.
ii) σχετικά με την προώθηση και εφαρμογή από τη χώρα μας των υποχρεώσεων που απορρέουν από το Πρωτόκολλο του Κιότο κ.λπ. σελ
γ) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την επίλυση των προβλημάτων των εργαζομένων στη Δημόσια Επιχείρηση Πολεοδομίας και Στέγασης κ.λπ. σελ.
δ) Προς τον Υπουργό Εμπορικής Ναυτιλίας Αιγαίου και Νησιωτικής Πολιτικής, σχετικά με την εγκατάσταση πλωτών χώρων στάθμευσης αυτοκινήτων στο Θερμαϊκό Κόλπο κ.λπ. σελ.
ε) Προς τον Υπουργό Απασχόλησης και Κοινωνικής Προστασίας, σχετικά με την κατάσταση που επικρατεί στις Επαγγελματικές σχολές του Ο.Α.Ε.Δ. κ.λπ. σελ.
στ) Προς τον Υπουργό Αγροτικής Ανάπτυξης και Τροφίμων, σχετικά με τη σύνδεση της παραγωγής τσίπουρου με την ελληνική πρώτη ύλη κ.λπ. σελ.
5. Συζήτηση επερώτησης Βουλευτών του Κ.Κ.Ε. προς τον Υπουργό Αγροτικής Ανάπτυξης και Τροφίμων, σχετικά με την πολιτική της Κυβέρνησης για τις συνέπειες από τις πυρκαγιές του καλοκαιριού. σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΪΒΑΛΙΩΤΗΣ Κ. σελ.
ΑΡΑΠΟΓΛΟΥ Χ. σελ.
ΕΞΑΡΧΟΣ Β. σελ.
ΚΑΛΑΝΤΖΑΚΟΥ Σ. σελ.
ΚΑΛΑΦΑΤΗΣ Σ. σελ.
ΚΑΛΟΓΙΑΝΝΗΣ Σ. σελ.
ΚΑΜΜΕΝΟΣ Π. σελ.
ΚΟΝΤΟΣ Α. σελ.
ΝΙΚΟΛΑΪΔΟΥ Β. σελ.
ΠΑΠΑΓΙΑΝΝΑΚΗΣ Μ. σελ.
ΠΡΩΤΟΥΛΗΣ Ι. σελ.
ΡΟΝΤΟΥΛΗΣ Α. σελ.
ΤΑΛΙΑΔΟΥΡΟΣ Σ. σελ.

Β. Επί της επερώτησης:
ΑΡΓΥΡΗΣ Ε. σελ.
ΚΑΡΑΘΑΝΑΣΟΠΟΥΛΟΣ Ν. σελ.
ΚΙΛΤΙΔΗΣ Κ. σελ.
ΚΟΝΤΟΣ Α. σελ.
ΜΑΡΙΝΟΣ Γ. σελ.
ΜΑΥΡΙΚΟΣ Γ. σελ.
ΜΠΑΝΙΑΣ Ι. σελ.
ΜΩΡΑΪΤΗΣ Ν. σελ.
ΠΑΝΑΓΙΩΤΟΠΟΥΛΟΣ Π. σελ.
ΡΟΝΤΟΥΛΗΣ Α. σελ.
ΣΚΟΠΕΛΙΤΗΣ Σ. σελ.
ΧΑΛΒΑΤΖΗΣ Σ. σελ.

      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ 
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΜΓ΄
      Δευτέρα 3 Δεκεμβρίου 2007
      Αθήνα, σήμερα στις 3 Δεκεμβρίου 2007, ημέρα Δευτέρα και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΑΝΑΣΤΑΣΙΟΥ ΝΕΡΑΝΤΖΗ.
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ.  Βασίλειο Έξαρχο, Βουλευτή Λαρίσης, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λαρίσης κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Δήμος Ολύμπου Νομού Λάρισας, ζητεί την απόδοση δαπάνης για ακουστικά βαρηκοΐας στους ασφαλισμένους του ΟΓΑ.
      2) Ο Βουλευτής Λαρίσης κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία η Ομοσπονδία Μελισσοκομικών Συλλόγων Ελλάδος, ζητεί την οικονομική υποστήριξη του κλάδου.
      3) Ο Βουλευτής Λαρίσης κ. ΑΣΤΕΡΙΟΣ ΡΟΝΤΟΥΛΗΣ κατέθεσε αναφορά με την οποία το Σωματείο Εργαζομένων Λειτουργίας ΜΕΤΡΟ Αθηνών ζητεί την υπαγωγή στην κατηγορία των Βαρέων και Ανθυγιεινών Επαγγελμάτων των εργαζομένων στην εταιρεία «ΑΤΤΙΚΟ ΜΕΤΡΟ».
      4) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ  κατέθεσε αναφορά με την οποία Αγροτικοί Δασικοί Συνεταιρισμοί Φθιώτιδας, ζητούν να αυξηθεί η τιμή πώλησης των καυσόξυλων κ.λπ.
      5) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ  κατέθεσε αναφορά με την οποία ο Δήμος Αμφίκλειας Νομού Φθιώτιδας, ζητεί χρηματοδότηση για την κατασκευή γηπέδου ποδοσφαίρου.
      6) Ο Βουλευτής Φθιώτιδος κ. ΗΛΙΑΣ ΚΑΛΛΙΩΡΑΣ  κατέθεσε αναφορά με την οποία ο Δήμος Αμφίκλειας, ζητεί την αναβάθμιση του Ο.Τ.Ε. Αμφίκλειας.
      7) Ο Βουλευτής Καρδίτσης κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμος Καρδίτσας, ζητεί επιχορήγηση για τη μισθοδοσία των σχολικών φυλάκων.
      8) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε αναφορά με την οποία η Εθνική Συνομοσπονδία Τυφλών, ζητεί την αναπροσαρμογή του προνοιακού επιδόματος για τους τυφλούς κ.λπ..
      9) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Σύλλογος Πληττομένων από την κατασκευή του Φράγματος Πολυφύτου, Κατοίκων Βελβεντού, ζητεί να χαρακτηριστεί ο Δήμος Βελβεντού Νομού Κοζάνης, ως ενεργειακά πληττόμενη περιοχή.
      10) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία Σύλλογοι Γονέων και Κηδεμόνων Σχολείων Πρωτοβάθμιας και Δευτεροβάθμιας Εκπαίδευσης του Ολυμπιακού Χωριού, ζητούν την άμεση ολοκλήρωση των νέων σχολικών κτηρίων στο Ολυμπιακό Χωριό.
      11) Οι Βουλευτές Β΄ Αθηνών και Αχαΐας κύριοι ΜΙΧΑΛΗΣ ΠΑΠΑΓΙΑΝΝΑΚΗΣ και ΝΙΚΟΛΑΟΣ ΤΣΟΥΚΑΛΗΣ αντίστοιχα, κατέθεσαν αναφορά με την οποία το Επιμελητήριο Αχαΐας, ζητεί τη δημιουργία δύο ακόμα ΒΙΟ.ΠΑ. στην ευρύτερη περιοχή των Πατρών και στο Αίγιο.
      12) Οι Βουλευτές Αιτωλοακαρνανίας και Β΄ Αθηνών κύριοι ΝΙΚΟΛΑΟΣ ΜΩΡΑΪΤΗΣ και ΙΩΑΝΝΗΣ ΠΡΩΤΟΥΛΗΣ αντίστοιχα, κατέθεσαν αναφορά με την οποία ο Δήμος Ανακτορίου Νομού Αιτωλ/νίας, ζητεί την ανέγερση νέου σχολικού συγκροτήματος.
      13) Οι Βουλευτές Αιτωλοακαρνανίας και Λέσβου κύριοι ΝΙΚΟΛΑΟΣ ΜΩΡΑΪΤΗΣ και ΣΤΑΥΡΟΣ ΣΚΟΠΕΛΙΤΗΣ αντίστοιχα, κατέθεσαν αναφορά με την οποία ο Δήμος Φυτειών Νομού Αιτωλ/νίας, ζητεί να περιληφθεί στη μελέτη που έχει ανατεθεί στο Γεωπονικό Πανεπιστήμιο, για την αποκατάσταση πυρόπληκτων αγροτικών περιοχών.
      14) Οι Βουλευτές Αιτωλοακαρνανίας και Β΄ Αθηνών κύριοι ΝΙΚΟΛΑΟΣ ΜΩΡΑΪΤΗΣ και ΙΩΑΝΝΗΣ ΠΡΩΤΟΥΛΗΣ αντίστοιχα, κατέθεσαν αναφορά με την οποία οι Σύλλογοι Γονέων και Κηδεμόνων Γυμνασίου και Λυκείου Βόνιτσας Νομού Αιτωλ/νίας ζητούν να αντιμετωπιστεί αμέσως το οξυμένο κτηριακό πρόβλημα των σχολείων.
      15) Οι Βουλευτές Κερκύρας και Αχαΐας κύριοι ΧΑΡΑΛΑΜΠΟΣ ΧΑΡΑΛΑΜΠΟΥΣ και ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ αντίστοιχα, κατέθεσαν αναφορά με την οποία ο «Οργανισμός Κερκυραϊκών Εκδηλώσεων», ζητεί την απομάκρυνση των καρναβαλικών αρμάτων από χώρο του λιμανιού της Κέρκυρας.
      16) Οι Βουλευτές Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και η Ε΄ Αντιπρόεδρος της Βουλής και Βουλευτής Β΄ Πειραιώς κ. ΒΕΡΑ ΝΙΚΟΛΑΪΔΟΥ κατέθεσαν αναφορά με την οποία το Σωματείο Εργαζομένων Ψυχιατρικού Νοσοκομείου Κέρκυρας, ζητεί να λειτουργήσει στην Κέρκυρα μονάδα απεξάρτησης από τον αλκοολισμό κ.λπ..
      17) Οι Βουλευτές Κερκύρας και Ιωαννίνων κύριοι ΧΑΡΑΛΑΜΠΟΣ ΧΑΡΑΛΑΜΠΟΥΣ και ΚΩΝ/ΝΟΣ ΑΛΥΣΑΝΔΡΑΚΗΣ αντίστοιχα, κατέθεσαν αναφορά με την οποία ο Δήμος Παξών Νομού Κέρκυρας καθώς και κάτοικοι του νησιού, ζητούν να εξασφαλιστεί και το χειμώνα η ακτοπλοϊκή εξυπηρέτηση των κατοίκων του νησιού στη γραμμή ΠΑΞΟΙ – ΗΓΟΥΜΕΝΙΤΣΑ – ΚΕΡΚΥΡΑ.
      18) Οι Βουλευτές Κερκύρας και Ιωαννίνων κύριοι ΧΑΡΑΛΑΜΠΟΣ ΧΑΡΑΛΑΜΠΟΥΣ και ΚΩΝ/ΝΟΣ ΑΛΥΣΑΝΔΡΑΚΗΣ αντίστοιχα, κατέθεσαν αναφορά με την οποία ο Σύλλογος Γονέων και Κηδεμόνων εξαθέσιου Δημοτικού Σχολείου Λιαπάδων Κέρκυρας «Η ΕΣΤΙΑ», ζητεί να καλυφθούν άμεσα οι κενές θέσεις διδακτικού προσωπικού στο σχολείο αυτό.
      19) Οι Βουλευτές Αχαΐας και Ιωαννίνων κύριοι ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και ΚΩΝ/ΝΟΣ ΑΛΥΣΑΝΔΡΑΚΗΣ αντίστοιχα, κατέθεσαν αναφορά με την οποία ο Ναυταθλητικός Όμιλος Κυπαρισσίας Νομού Μεσσηνίας, ζητεί την αποπεράτωση του έργου «Κολυμβητήριο Κυπαρισσίας».
      20) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία ο Δήμος Μεθάνων, ζητεί την επαναλειτουργία του ΚΛΑΠ στα Μέθανα.
      21) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία το Σωματείο Συνταξιούχων Τυπογράφων – Μισθωτών Γραφικών Τεχνών, ζητεί την αναπροσαρμογή των συντάξεων των μελών του.
      22) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η Πανελλήνια Ομοσπονδία Ενώσεων Συντακτών, ζητεί τη διατήρηση της αυτοτέλειας και της αυτοδιοίκησης των ασφαλιστικών Ταμείων των εργαζομένων στον Τύπο και τα Μ.Μ.Ε..
      23) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Δικηγορικός Σύλλογος Ηλείας, διαμαρτύρεται για τη μετάθεση της Ειρηνοδίκου Ολυμπίας.
      24) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας, με το οποίο ζητείται η επαναλειτουργία του Αστυνομικού Σταθμού Τραγανού.
      25) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας το οποίο αναφέρεται στη διαμαρτυρία του Κτηνοτροφικού Συλλόγου Νομού Ηλείας για τα άτοκα δάνεια.
      26) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Ναυταθλητικός Όμιλος Κυπαρισσίας, ζητεί χρηματοδότηση για την αποπεράτωση του έργου της κατασκευής του κολυμβητηρίου Κυπαρισσίας.
      27) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία η Συντονιστική Επιτροπή Κατοίκων του Δήμου Θουρίας Νομού Μεσσηνίας, ζητεί την αποζημίωση των ιδιοκτητών ακινήτων, τα οποία θα απαλλοτριωθούν λόγω της κατασκευής της νέας Ε.Ο. Τρίπολης -  Καλαμάτας.
      28) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία ο Δήμος Κορεστείων Καστοριάς, ζητεί την αύξηση του ποσού του εισοδήματος αναφοράς των δικαιούχων εξισωτικής αποζημίωσης, έτους 2007.
      29) Ο Βουλευτής Α΄ Θεσσαλονίκης κ. ΙΩΑΝΝΗΣ ΜΑΓΚΡΙΩΤΗΣ κατέθεσε αναφορά με την οποία το Σωματείο Εργαζομένων Δομών Ψυχοκοινωνικής Αποκατάστασης Μακεδονίας – Θράκης, ζητεί τη ρύθμιση χρεών του προς το Ι.Κ.Α..
      30) Ο Βουλευτής Α΄ Θεσσαλονίκης κ. ΙΩΑΝΝΗΣ ΜΑΓΚΡΙΩΤΗΣ κατέθεσε αναφορά με την οποία η ΄Ενωση Συλλόγων Γονέων και Κηδεμόνων Ε΄ Δημοτικού Διαμερίσματος Δήμου Θεσσαλονίκης, ζητεί την προκήρυξη των θέσεων σχολικών φυλάκων και νυχτοφυλάκων καθώς και την καθολική εφαρμογή του θεσμού. 
      31) Ο Βουλευτής Α΄ Θεσσαλονίκης κ. ΙΩΑΝΝΗΣ ΜΑΓΚΡΙΩΤΗΣ κατέθεσε αναφορά με την οποία ο κ. Ευστάθιος Κουτσονικόλας, Διευθυντής του 8ου Δημοτικού Σχολείου Σταυρούπολης Θεσσαλονίκης ζητεί τη διόρθωση της σειράς εγγραφής του στον αξιολογικό πίνακα των Διευθυντών.
      32) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμος Ευρωστίνης Κορινθίας ζητεί κατά την κατασκευή της βορειοδυτικής οδού Πελοποννήσου να κατασκευασθεί και δεύτερη σήραγγα στο Δερβένι Κορινθίας.
      33) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο κ. Ανδρέας Λώλος αγρότης, ζητεί την ένταξη μερίδας αγροτών στο καθεστώς της ετήσιας επιδότησης των «οριστικών δικαιωμάτων».
      34) Ο Βουλευτής Ηλείας κ. ΙΩΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Ιατρικός Σύλλογος Πύργου – Ολυμπίας Ηλείας, ζητεί να επεκταθεί και προς τους Υγειονομικούς του Νομού Ηλείας ή παροχή εγγύησης του ελληνικού δημοσίου προς τις τράπεζες για ρυθμίσεις οφειλών και χορήγησης κεφαλαίων κίνησης.
      35) Ο Βουλευτής Ηλείας κ. ΙΩΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία αγροτικοί συνεταιρισμοί προϊόντων προς μεταποίηση Νομού Ηλείας, επισημαίνουν πως η εφαρμογή της νέας Κ.Ο.Α. οπωροκηπευτικών στη βιομηχανική πατάτα θα έχει αρνητικές επιπτώσεις στο εισόδημα των παραγωγών.
      36) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Φαρμακευτικός Σύλλογος Εύβοιας, ζητεί να ενταχθεί στα μέτρα οικονομικής ενίσχυσης των πυρόπληκτων περιοχών. 
      37) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία οι Δήμοι Δελβινακίου, Μολοσσών και Λαβδάνης Ιωαννίνων, ζητούν τη σύγκληση της επιτροπής παρακολούθησης του ΕΑΠΠΗ.
      38) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ κατέθεσε αναφορά με την οποία ο Δήμος Ευεργέτουλα Λέσβου, ζητεί τη δημιουργία Αστυνομικού Τμήματος στην περιοχή του.
      39) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Σύνδεσμος Μαρπησσαίων και Αρχιλοχιτών Πάρου, ζητεί την ετήσια λειτουργία της Τουριστικής Αστυνομίας καθώς και τη συνέχιση της λειτουργίας του Αστυνομικού Σταθμού της Μάρπησσας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό  1138/25.10.07 ερώτηση των Βουλευτών κυρίων Τάκη Τσιόγκα, Αχιλλέα Κανταρτζή και Νικολάου Γκατζή δόθηκε με το υπ’ αριθμ.  200/13.11.07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Τ. Τσιόγκας, A. Κανταρτζής, Ν. Γκατζής, σας πληροφορούμε τα εξής:
      1. Άμεσες ενισχύσεις σε γεωργούς (εισοδηματικές)
      Βάσει του Καν(ΕΚ) 1782/2003 του Συμβουλίου στους γεωργούς που εκτρέφουν προβατίνες ή/και αίγες και σε βοοτρόφους, καταβάλλονται κατ' έτος ενισχύσεις που έχουν ενταχθεί από το 2006 στο σύστημα "ενιαίας ενίσχυσης" στην εκμετάλλευση, με πλήρη αποδέσμευση από την παραγωγή. Τα ποσά αναφοράς της ενιαίας ενίσχυσης είναι ο τριετής μέσος όρος των συνολικών ποσών ενισχύσεων που έχει λάβει ο γεωργός στο πλαίσιο των καθεστώτων στήριξης κατά τη διάρκεια κάθε ημερολογιακού έτους της περιόδου αναφοράς 2000, 2001 και 2002.
      Επίσης, επιπλέον της ενιαίας ενίσχυσης, στο πλαίσιο του άρθρου 69 του Καν. (ΕΚ) 1782/03 του Συμβουλίου, από το 2006 χορηγείται ενίσχυση τόσο σε βοοτρόφους όσο και σε αιγοπροβατοτρόφους για τη βελτίωση της ποιότητας των γεωργικών τους προϊόντων (ποιοτικό παρακράτημα).
      Σε ότι αφορά ειδικότερα το ποιοτικό παρακράτημα στους τομείς του προβείου και αιγείου γάλακτος και βοείου κρέατος, ισχύουν τα εξής:
      α) Ποιοτικό παρακράτημα υπέρ των γεωργών που εκτρέφουν προβατίνες ή / και αίγες.
      Δικαιούχοι της ενίσχυσης, που χορηγείται με στόχο τη βελτίωση της ποιότητας του παραγόμενου πρόβειου ή/και αίγειου γάλακτος, είναι οι γεωργοί που εκτρέφουν προβατίνες ή/και αίγες και παράγουν και παραδίδουν από 01.01.06 γάλα σε εγκεκριμένες μονάδες μεταποίησης, σύμφωνα με την ΚΥ Α 320679/09.11.2005 (ΦΕΚ 1613/Β'). Το γάλα που παραδίδεται στις ανωτέρω μονάδες πρέπει να έχει συγκεκριμένα ποιοτικά χαρακτηριστικά, δηλαδή Ολική Μικροβιακή Χλωρίδα μικρότερη ή ίση ενός ορίου που καθορίζεται κατ έτος με απόφαση του Υπουργού Αγροτικής Ανάπτυξης και Τροφίμων. Για το έτος 2006 το όριο αυτό ορίστηκε σε 1.300.000 μικρόβια /ml γάλακτος, ενώ η ελάχιστη επιλέξιμη ποσότητα γάλακτος ορίστηκε για το ίδιο έτος σε 1500 kg για τους γεωργούς (κτηνοτρόφους) όλων των περιοχών προκειμένου να βοηθηθούν και οι μικρότεροι παραγωγοί.
      Οι σχετικές ενισχύσεις έχουν καταβληθεί στο σύνολο σχεδόν των δικαιούχων από τις 30-06-2007 (για το έτος 2006).
      β) Ποιοτικό παρακράτημα υπέρ των γεωργών που εκτρέφουν βοοειδή.
      Προβλέπεται από το 2006 η καταβολή ενίσχυσης στους γεωργούς, κατόχους βοοτροφικών εκμεταλλεύσεων, στις οποίες έχουν γεννηθεί 15 μοσχάρια και παράγουν σφάγια ταύρων καλής ποιότητας (ως σφάγιο καλής ποιότητας για το 2006 ορίστηκε αυτό της κατηγορίας τουλάχιστον R3 βάσει της κοινοτικής κλίμακας ταξινόμησης βοοειδών SEUROP και με βάρος τουλάχιστον 240 κιλά, ενώ για το 2007 επίσης αυτό της κατηγορίας R3 βάσει της ανωτέρω κλίμακας και βάρους τουλάχιστον 250 κιλών). Για τα νησιά του Αιγαίου ισχύουν ειδικές ρυθμίσεις από το 2007 (10 γεννήσεις και σφάγια ταύρων καλής ποιότητας ταξινομημένα βάσει της κοινοτικής κλίμακας ταξινόμησης SEUROP τουλάχιστον στην κατηγορία R-3 και με βάρος τουλάχιστον 220 κιλά).
      Γιά το έτος 2006 έχει καταβληθεί ελάχιστο ποσό 450 ευρώ/επιλέξιμο ταύρο ανεξάρτητα του αριθμού των γεννήσεων μοσχαριών της εκμετάλευσης.
      Στόχος της ενίσχυσης είναι η παραγωγή μοσχαριών καλύτερης ποιότητας τα οποία σήμερα είναι σε μεγάλο βαθμό υποβαθμισμένα και με πολύ μικρό βάρος σφάγιου. Οι μονάδες θα βελτιώσουν την ανταγωνιστικότητά τους και τη βιωσιμότητά τους. Επίσης με τη χορήγηση σε μονάδες με ελάχιστο μέγεθος, προωθείται η δημιουργία οργανωμένων μονάδων με καλή διαχείριση και αναβαθμισμένο ζωικό κεφάλαιο.
      2.Τιμές κτηνοτροφικών προϊόντων
      Όσον αφορά τη διαμόρφωση των τιμών των αγροτικών προϊόντων (π.χ. δημητριακών καρπών, μηδικής κλπ), που προορίζονται για ζωοτροφές και οι οποίες επηρεάζουν το κόστος παραγωγής και την ανταγωνιστικότητα των κτηνοτροφικών προϊόντων (γάλα, κρέας κ.λπ.) γίνεται στα πλαίσια της ελεύθερης αγοράς (προσφοράς και ζήτησης) και το Υπουργείο Αγροτικής Ανάπτυξης και Τροφίμων δεν έχει τη δυνατότητα επηρεασμού αυτών.
      Επίσης η τιμή παραγωγού των κτηνοτροφικών προϊόντων (κρέας, γάλα κ.λ.π.) τόσο στην Ελληνική, όσο και στην Ευρωπαϊκή αγορά διαμορφώνεται ελεύθερα με βάση την προσφορά και τη ζήτηση και δεν υπάρχει δυνατότητα κρατικής παρέμβασης στον καθορισμό της τιμής παραγωγού. Ωστόσο, το Υπουργείο Αγροτικής Ανάπτυξης και Τροφίμων, στην προσπάθειά του να στηρίξει την τιμή πώλησης του ελληνικού γάλακτος και κρέατος αλλά και να αντιμετωπίσει τα προβλήματα διάθεσης των παραδοσιακών γαλακτοκομικών προϊόντων, εφαρμόζει συγχρηματοδοτούμενα από την Ε.Ε. προγράμματα προώθησης των παραδοσιακών τυροκομικών προϊόντων, καθώς και ειδικούς ελέγχους για την εξυγίανση της αγοράς γάλακτος και κρέατος.
      Το Υπουργείο Αγροτικής Ανάπτυξης και Τροφίμων συντονίζει τις προσπάθειες δημιουργίας Διεπαγγελματικής Οργάνωσης στον τομέα του γάλακτος (σύμφωνα με το ν. 2732/1999 (ΑΊ54) «Διεπαγγελματικές Οργανώσεις και ρύθμιση θεμάτων αρμοδιότητας του Υπουργείου Γεωργίας») που σκοπό θα έχει μεταξύ άλλων τη συνεργασία όλων των εμπλεκόμενων επαγγελματικών οργανώσεων, ενώσεων ή φορέων που ασχολούνται με την παραγωγή ή /και τη μεταποίηση ή /και την εμπορία του γάλακτος και των γαλακτοκομικών προϊόντων σε θέματα όπως η οργάνωση και η διαχείριση της αγοράς με διαφάνεια και τον καλύτερο συντονισμό της διάθεσης του γάλακτος και στην υποβοήθηση του έργου του Υπουργείου στη χάραξη της πολιτικής στον τομέα του γάλακτος και των γαλακτοκομικών προϊόντων.
      3. Μέτρα στήριξης της κτηνοτροφίας
      Για τη στήριξη, προστασία και προώθηση της εθνικής παραγωγής κτηνοτροφικών προϊόντων, εκτός των ενισχύσεων που χορηγούνται για την ενίσχυση του εισοδήματος των γεωργών (ενιαία ενίσχυση, ποιοτικό παρακράτημα), ενισχύονται και δράσεις για τη βελτίωση-εκσυγχρονισμό της πρωτογενούς παραγωγής και της μεταποίησης-εμπορίας αντίστοιχα. Επίσης χορηγούνται ενισχύσεις για εγκατάσταση νέων γεωργών, γεωργοπεριβαλλοντικά προγράμματα, εξισωτική αποζημίωση στις ορεινές και μειονεκτικές περιοχές, γενετική βελτίωση ζώων, προγράμματα Ανάπτυξης Αγροτικού Χώρου, μετεγκατάσταση κτηνοτροφικών μονάδων κ.λ.π.
      Οι παραπάνω δράσεις αναμένεται να συμπεριληφθούν και στην Δ΄ προγραμματική περίοδο (Δ΄ ΚΠΣ) για την Αγροτική Ανάπτυξη 20072013.
      Στο πλαίσιο της μείωσης του κόστους ίδρυσης και λειτουργίας των κτηνοτροφικών μονάδων και τη στήριξη της ανταγωνιστικότητάς τους, ήδη ισχύουν και εφαρμόζονται οι κάτωθι διατάξεις με τις οποίες παρέχεται στους κτηνοτρόφους η δυνατότητα, αντίστοιχα, της:
      α) Δωρεάν έκδοσης έγκρισης κατασκευής, αντί οικοδομικής αδείας, σταυλικών εγκαταστάσεων που κατασκευάζονται με βάση προ εγκεκριμένες μελέτες που έχουν εκδοθεί από το Υπουργείο Αγροτικής Ανάπτυξης και Τροφίμων.
      Βάσει της ΚΥΑ 281273/2004 (ΦΕΚ 1396/Β') έχουν εκδοθεί από το Υπουργείο Αγροτικής Ανάπτυξης και Τροφίμων 22 προεγκεκριμένοι τύποι μελετών στεγάστρων ζώων μέχρι 300 τ.μ. με δωρεάν έκδοση έγκρισης κατασκευής αντί οικοδομικής άδειας.
      β) Έγκρισης κατασκευής, αντί οικοδομικής αδείας, κτηνοτροφικών στεγάστρων με σκελετό θερμοκηπίου.
      Για τα στέγαστρα αυτά ορισμένες κατασκευαστικές εταιρίες προβαίνουν στις προβλεπόμενες ενέργειες για έγκριση του τύπου ο οποίος στη συνέχεια μπορεί να επαναχρησιμοποιηθεί και σε άλλες κτηνοτροφικές εκμεταλλεύσεις χωρίς να απαιτείται οικοδομική άδεια ή η συνεργασία με μηχανικούς.
      Σχετική η με αριθμ.5888/2004 Κοινή Απόφαση Υπουργών ΠΕ.ΧΩ.Δ.Ε. και Γεωργίας ( ΦΕΚ 355/Β') που εκδόθηκε κατ' εξουσιοδότηση του άρθρου 8 του Ν. 3044 (Φ.Ε.Κ. 197/Α') « Καθορισμός προϋποθέσεων, όρων και δικαιολογητικών για την έκδοση της έγκρισης κατασκευής και εγκατάστασης κτηνοτροφικών στεγάστρων με σκελετό θερμοκηπίου και κινητών κτηνοτροφικΩ)ν στεγάστρων» .
      4.Προστασία εγχώριας παραγωγής
      Για τον έλεγχο της διάθεσης στην αγορά και της ταυτότητας των προϊόντων ζωϊκής προέλευσης καθώς και των εισαγωγών και της αποφυγής των ελληνοποιήσεων έχουν ληφθεί τα εξής μέτρα:
      α) Με σκοπό την ομαλή διέξοδο της γαλακτοπαραγωγή ς στην αγορά και την προστασία του γάλακτος και των γαλακτοκομικών προϊόντων από τις απομιμήσεις-υποκατάστατα και συνεπώς τη στήριξη του εισοδήματος των γαλακτοπαραγωγών εκδόθηκε και η υπ' αριθ. 278186/2002 (Φ.Ε.Κ. 1097/Β') ΚΥΑ για τα «Συμπληρωματικά μέτρα εφαρμογής του Καν. (ΕΟΚ) 1898/87 του Συμβουλίου «σχετικά με την προστασία της ονομασίας του γάλακτος και των γαλακτοκομικών προϊόντων κατά τη διάθεσή τους στο εμπόριο».
      β) Όσον αφορά τις εισαγωγές γάλακτος από Τρίτες Χώρες, θεσπίστηκε η υπ' αριθ. 2039/2006 απόφαση του Υπουργείου Αγροτικής Ανάπτυξης & Τροφίμων σύμφωνα με την οποία προβλέπονται δειγματοληψίες στα σημεία εισόδου του γάλακτος στη χώρας μας από Τρίτες Χώρες, με ταυτόχρονη δέσμευση των παρτίδων μέχρι την έκδοση εργαστηριακών αποτελεσμάτων καθώς και παρακολούθηση των εν λόγω παρτίδων σε όλα τα στάδια μεταποίησης και διανομής των έτοιμων προϊόντων. Για τις μη συμμορφούμενες παρτίδες προβλέπεται η απαγόρευση της χρησιμοποίησής τους για την παρασκευή προϊόντων γάλακτος ανθρώπινη κατανάλωση.
      γ) Βάσει της αριθμ. 1905/15-12-05 απόφασης του Υπουργού Αγροτικής Ανάπτυξης & Τροφίμων, συγκροτούνται κλιμάκια ελέγχου από υπαλλήλους των Υπουργείων Αγροτικής Aνάπτυξης & Τροφίμων, Ανάπτυξης, της Υπηρεσίας Ειδικών Ελέγχων και του Ενιαίου Φορέα Ελέγχου Τροφίμων και αντίστοιχα κλιμάκια σε Νομαρχιακό επίπεδο για τον έλεγχο των πάσης φύσεως τροφίμων ζωϊκής προέλευσης, των εγκαταστάσεων τυποποίησης αυτών καθώς και των σφαγειοτεχνικών εγκαταστάσεων σε όλη την Επικράτεια.
      δ) Στην αριθ.296113/19.09.2006 (ΦΕΚ 1414 Β') ΚΥΑ «Μέτρα για τον έλεγχο της παραγωγής, αξιοποίησης, μεταποίησης, διακίνησης και εμπορίας για το γάλα και τα γαλακτοκομικά προϊόντα» προβλέπονται έλεγχοι σε όλες τις μονάδες μεταποίησης ή και εμπορίας γάλακτος και τυποποίησης - συσκευασίας γαλακτοκομικών προϊόντων ως προς:
      Τη νόμιμη χρήση όλων των ειδών του γάλακτος ως πρώτη ύλη γαλακτοκομικών προϊόντων.
      Την τήρηση της υποχρέωσης μη χρησιμοποίησης πρώτων υλών προέλευσης Τρίτων Χωρών για παραγωγή γαλακτοκομικών προϊόντων σε εγκαταστάσεις που έχουν επιδοτηθεί από Εθνικά ή Κοινοτικά Προγράμματα.
      Την ορθότητα των ισχυρισμών για γεωγραφική προέλευση της πρώτης ύλης που χρησιμοποιήθηκε στην παραγωγή συγκεκριμένων γαλακτοκομικών προϊόντων.
      ε) Ειδικότερα όσον αφορά τον έλεγχο των εισαγωγών κτηνοτροφικών προϊόντων στη χώρα μας, έχει συσταθεί με το άρθρο 5 του νόμου 3399/2005 (ΦΕΚ 255 Α') στην κεντρική υπηρεσία του Υπουργείου Αγροτικής Ανάπτυξης και Τροφίμων αυτοτελής υπηρεσία Ελέγχου Εισαγόμενων Αγροτικών Προϊόντων, με κύριες αρμοδιότητες τη συγκέντρωση στοιχείων και καταγγελιών για τις εισαγωγές αγροτικών προϊόντων, τον πρόσθετο έλεγχο και τη παρακολούθηση των εισαγομένων αγροτικών πρώτων υλών και προϊόντων καθώς και τον έλεγχο της τήρησης των όρων και προϋποθέσεων των σχετικών εθνικών και κοινοτικών διατάξεων.
      στ) Τέλος με την αριθμ. 322946/16-9-2007 (ΦΕΚ 1874 Β') ΚΥΑ καθιερώνεται η τήρηση και ο έλεγχος των ισοζυγίων χοιρείου κρέατος στις μονάδες σφαγής, τεμαχισμού, τυποποίησης, μεταποίησης κρέατος και παραγωγής κρεατοσκευασμάτων και καθορίζονται μέτρα για τον έλεγχο της παραγωγής, μεταποίησης, τυποποίησης, διακίνησης και εμπορίας κρεάτων.
      Για το αιγοπρόβειο κρέας, λόγω του ότι ο βαθμός αυτάρκειας της χώρας μας, σύμφωνα με τα στοιχεία της Ε.Ε. του 2005 φτάνει στο 86,9%, οι εισαγωγές που γίνονται είναι παροδικές (Πάσχα, Αύγουστο κ.λπ.) , δεν γίνεται τυποποίηση σφάγιων και το σύστημα του ισοζυγίου είναι γραφειοκρατικό, δεν κρίνεται αναγκαία η εφαρμογή του και για το κρέας αυτό. Γίνονται όμως έλεγχοι όπως ορίζει η παραπάνω ΚΥ Α.
      ζ) Όσον αφορά στον έλεγχο μονοπωλίων και ολιγοπωλίων και την προστασία του ελεύθερου ανταγωνισμού, η αρμοδιότητα έχει ανατεθεί στην Επιτροπή Ανταγωνισμού, η οποία έχει τη μορφή ανεξάρτητης διοικητικής αρχής με διοικητική και οικονομική αυτοτέλεια.
      Ο Υπουργός
      ΑΛΕΞΑΝΔΡΟΣ ΚΟΝΤΟΣ»
      	2. Στην με αριθμό 1134/25-10-07 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 199/13-11-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Δ. Κουσελάς, σας πληροφορούμε τα εξής:
      Ι. Στην πρόταση Κανονισμού για τη μεταρρύθμιση της Κ.Ο.Α. Οίνου, η κατανομή των κοινοτικών πόρων στα Εθνικά Προγράμματα Στήριξης (εθνικοί φάκελοι) γίνεται βάσει κριτηρίων που σχετίζονται με τον όγκο παραγωγής, την έκταση αλλά και την ιστορικότητα των δαπανών. Με τον τρόπο αυτό εξασφαλίζονται για την χώρα μας περισσότεροι πόροι σε σχέση με το ισχύον καθεστώς. Το σημαντικότερο όμως είναι ότι οι πόροι αυτοί θα μπορούν να διατεθούν από κάθε Κράτος - Μέλος με βάση τις ανάγκες του και μάλιστα ένα σημαντικό τμήμα αυτών θα διατεθεί αποκλειστικά και μόνο στην προβολή και την προώθηση των Ευρωπαϊκών οίνων σε Τρίτες Χώρες.
      Η χώρα μας λοιπόν, όσον αφορά τα εθνικά προγράμματα στήριξης υποστηρίζει την πρόταση της Επιτροπής και έχει ζητήσει τόσο σε επίπεδο Ομάδας Εργασίας και Ειδικής Επιτροπής Γεωργίας όσο και Συμβουλίου Υπουργών της Ε.Ε., την επαρκή χρηματοδότηση των εθνικών φακέλων και τη διεύρυνση του μενού με μέτρα που θα εξασφαλίζουν καλύτερη διαχείριση των κρίσεων, μέτρα αναδιάρθρωσης του τομέα και προώθηση-προβολή των οίνων και εντός της Ε.Ε.
      ΙΙ. Η Επιτροπή προτείνει την κατάργηση χρήσης της ζάχαρης για τον εμπλουτισμό των οίνων με ταυτόχρονη κατάργηση της χορήγησης οικονομικής ενίσχυσης στα γλεύκη. Την πρόταση της Commission στηρίζει η Χώρα μας μαζί με την Ιταλία, Ισπανία, Κύπρο και Ιρλανδία.
      Όσον αφορά λοιπόν την κατάργηση του εμπλουτισμού με ζάχαρη (chaptalization), αποτελεί βασικό σημείο της μεταρρύθμισης και η Πρόταση της Επιτροπής παρουσιάζει έτσι συνοχή. Σε περίπτωση μη υιοθέτησής της αλλάζει όλη η ισορροπία του κανονισμού.
      Στη χώρα μας, απαγορεύεται ο εμπλουτισμός των οίνων με ζάχαρη και επιτρέπεται μόνο η χρήση γλευκών. Η χρήση γλευκών για τον εμπλουτισμό των οίνων τόσο από τις χώρες του Βορρά όσο και του Νότου με παράλληλη κατάργηση της ενίσχυσης, θα έχει ως αποτέλεσμα αφενός μεγάλες ποσότητες γλευκών να διατίθεται στον εμπλουτισμό, αφετέρου ο εμπλουτισμός να μην χρησιμοποιείται ως μέσο αύξησης των αποδόσεων, επιτυγχάνοντας, με αυτό τον τρόπο, μείωση της οινοπαραγωγής και αποσυμφόρηση του τομέα από τα πλεονάσματα που αποτελεί και βασικό στόχο της νέας μεταρρύθμισης. Έχει άλλωστε αποδειχθεί η συμβολή της χρήσης ζάχαρης στη διαμόρφωση των διαρθρωτικών πλεονασμάτων οίνου. Είναι ανώφελο, να καταφύγουμε στο καθεστώς της εκρίζωσης για τη μείωση των πλεονασμάτων οίνου με κίνδυνο τη συρρίκνωση του ευρωπαϊκού αμπελώνα και να διατηρούμε τη χρήση της ζάχαρης, ενός εξωγενούς προϊόντος, που συμβάλλει στο πλεόνασμα αυτού.
      Ο εμπλουτισμός με χρήση γλευκών οδηγεί σε παραγωγή ενός καθαρού, αυθεντικού προϊόντος, σε αναβάθμιση της ποιότητας και σε διατήρηση ισότιμων κανόνων ανταγωνισμού. Είναι γεγονός ότι το κόστος παραγωγής οίνου με χρήση ζάχαρης, δεδομένης της πτώσης των τιμών της, είναι ιδιαίτερα χαμηλό για τις χώρες που την χρησιμοποιούν, με αποτέλεσμα οι χώρες αυτές να έχουν μεγάλο ανταγωνιστικό πλεονέκτημα έναντι των χωρών του Νότου.
      Επίσης ο εμπλουτισμός με χρήση ζάχαρης δεν συγκαταλέγεται στις επιτρεπόμενες από το Διεθνή Οργανισμό Αμπέλου και Οίνου (O.I.V.) οινολογικές πρακτικές. Σημειώνεται ότι η Ε.Ε. υιοθετεί τις συστάσεις του ανωτέρω Οργανισμού. Επιπλέον σε Τρίτες Χώρες όπως Αργεντινή, Χιλή, Αυστραλία, Ν. Αφρική και στη Πολιτεία της Καλιφόρνιας στις Η.Π.Α. απαγορεύεται η χρήση ζάχαρης και η Ε.Ε. στις συμφωνίες με τις χώρες αυτές αναγκάζεται να καταφεύγει σε παραχωρήσεις.
      Ως εκ τούτου αν παρά τις αντιδράσεις της πλειοψηφίας των Κρατών - Μελών της Ε.Ε., υιοθετηθεί τελικά η πρόταση κατάργησης της ζάχαρης, τα οφέλη που θα προκύψουν για τις χώρες τις Μεσογείου θα είναι εξόχως σημαντικά.
      ΙΙΙ. Στην Αγροτική Ανάπτυξη (Πυλώνας ΙΙ της Κ.Α.Π) προβλέπονται μέτρα για την προστασία του περιβάλλοντος από τα οποία μπορούν να ενισχυθούν οικονομικά οι αμπελουργοί που εντάσσονται σε αυτά. Η χώρα μας έχει ζητήσει την ένταξη ορισμένων μέτρων του Πυλώνα ΙΙ στις δράσεις των εθνικών προγραμμάτων στήριξης.
      Επιπλέον η χώρα μας στο πλαίσιο των απαλλαγών από το καθεστώς της εκρίζωσης έχει ζητήσει, εκτός από τις ορεινές και τις περιοχές με απότομες πλαγιές, να συμπεριληφθούν και τα μικρά νησιά, για λόγους περιβαλλοντικούς, οικονομικούς και κοινωνικούς αλλά και να αυξηθεί το ποσοστό εξαίρεσης (2%) για τις ευαίσθητες περιβαντολλογικά περιοχές.
      Η Ελλάδα είναι η μοναδική χώρα στην Ε.Ε. όπου η αμπελουργία αποτελεί έναν από τους κύριους παράγοντες αειφόρου ανάπτυξης των πολυάριθμων και μικρών σε επιφάνεια νησιωτικών περιοχών. Η αμπελουργία σε πολλές νησιωτικές περιοχές του Αιγαίου και Ιονίου πελάγους, ως στοιχείο άρρηκτα συνδεδεμένο με την ιστορία και τον πολιτισμό αυτών των περιοχών, δεν στηρίζει μόνο το εισόδημα των καλλιεργητών, αλλά συμβάλλει ιδιαιτέρα στη συγκράτηση του πληθυσμού στην ύπαιθρο (αποφυγή κοινωνικού αποκλεισμού) καθώς και στην προστασία του περιβάλλοντος, στην προστασία του εδάφους από διαβρώσεις και στη διατήρηση του τοπίου. Είναι δε γεγονός ότι, η άμπελος σε πολλές από αυτές τις περιοχές, αποτελεί ουσιαστικά μονοκαλλιέργεια και η εκρίζωσή της θα οδηγήσει σε σοβαρά περιβαλλοντικά προβλήματα. Η αμπελοκαλλιέργεια στις περιοχές αυτές στηρίζει τον οινοτουρισμό, προσφέρει προϊόντα υψηλής ποιότητας και λόγω μικρών στρεμματικών αποδόσεων δεν επηρεάζει τα διαρθρωτικά πλεονάσματα οίνου της Ε.Ε..
      Η χώρα μας έχει δηλώσει ότι, πέραν της εξαίρεσης αυτών των περιοχών από το μέτρο της εκρίζωσης, πρέπει να δοθούν κίνητρα βιωσιμότητας των αμπελουργικών εκμεταλλεύσεων σε νησιωτικές και ορεινές και ευαίσθητες περιβαλλοντολογικά περιοχές.
      Σημειώνεται επίσης ότι πέραν των αποζημιώσεων που προβλέπονται για τους παραγωγούς που εκριζώνουν, με την πρόταση κανονισμού προβλέπεται η εισαγωγή τους στο ενιαίο σύστημα πληρωμών με ετήσια αποδεσμευμένη ενίσχυση που θα ανέρχεται στο επίπεδο της μέσης περιφερειακής ενίσχυσης και όχι μεγαλύτερη από 350 € ανά εκτάριο, με προϋπόθεση την τήρηση των απαιτήσεων της πολλαπλής συμμόρφωσης. Η χώρα μας υποστηρίζει το μέτρο αυτό ζητώντας να αυξηθεί σημαντικά το ποσό της αποδεσμευμένης ενίσχυσης που θα δίνεται στον παραγωγό διότι ότι είναι εξαιρετικά χαμηλό για τη χώρα μας, δεδομένου ότι η αξία των δικαιωμάτων για άλλες καλλιέργειες (π.χ. σταφίδα, καπνός, βαμβάκι) είναι πολύ υψηλότερη και άρα η μέση περιφερειακή ενίσχυση απέχει κατά πολύ από το ποσό το οποίο προτείνει η Επιτροπή.
      Επιπλέον στην πρόταση αυτή και ειδικότερα στο μενού του εθνικού φακέλου περιλαμβάνεται και το μέτρο του πράσινου τρηγητού όπου οι αμπελοκαλλιεργητές θα μπορούν να επιδοτηθούν μειώνοντας την παραγωγή τους και πάλι υπό όρους πολλαπλής συμμόρφωσης.
      Όσον αφορά την διεύρυνση του εθνικού φακέλου η χώρα μας έχει συμμαχήσει με όλα τα παραγωγά Κράτη - Μέλη της Ε.Ε.. Όσον αφορά δε την κατάργηση της ζάχαρης η χώρα μας την υποστηρίζει μαζί με την Ιταλία, την Ισπανία, την Κύπρο και την Ιρλανδία. Επίσης για τη μη μεταφορά των πόρων από την Κ.Ο.Α Οίνου στον Πυλώνα ΙΙ αλλά αντιθέτως για τη μεταφορά ορισμένων δράσεων της Αγροτικής Ανάπτυξης (Πυλώνας ΙΙ) στα Εθνικά Προγράμματα Στήριξης, η χώρα μας έχει συμμαχήσει με τα περισσότερα παραγωγά Κράτη - Μέλη.
      Ο Υπουργός
      Α. ΚΟΝΤΟΣ»
      3. Στην με αριθμό 1084/24-10-07 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 188/13-11-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώvτας στην παραπάνω ερώτηση που κατέθεσε ο Βουλευτής κ. Ε. Κουτμερίδης, για τα θέματα της αρμοδιότητάς μας, σας πληροφορούμε τα εξής:
      Η έκθεση της Commission που μνημονεύεται στην ερώτηση και συντάχθηκε από το Γραφείο Τροφίμων και Κτηνιατρικών Θεμάτων FVO της Γενικής Δ/νσης Υγείας και Προστασίας των Καταναλωτών, είναι σχέδιο έκθεσης το οποίο απεστάλη στις Κεντρικές Αρμόδιες Αρχές (ΚΑΑ) και θα απαντηθεί, όπως είναι η πάγια διαδικασία, με τα σχόλια της ΚΑΑ και με άλλα στοιχεία, με τις επί μέρους αντιρρήσεις - ενστάσεις, απόψεις και διαφορετικές προσεγγίσεις της ΚΑΑ και συνοδεύονται με την υποβολή σχεδίου δράσης και τότε μόνο το σχέδιο έκθεσης, με ενσωματωμένες τις απόψεις της ΚΑΑ λαμβάνει τη μορφή τελικής έκθεσης.
      Στην ερώτηση του κ. Βουλευτού γίνεται αποσπασματική αναφορά σε σημεία του σχεδίου έκθεσης το οποίο στο σύνολό του αποτελείται από 33 σελίδες.
      Ως προς το πρώτο ερώτημα, σε όλες τις συστάσεις χρησιμοποιείται η φράση «βελτίωση του συστήματος ελέγχου και εξασφάλιση πλήρους συμμόρφωσης» και σε κάθε περίπτωση δεν αμφισβητείται η προστασία του καταναλωτή.
      Εξάλλου στο ίδιο σχέδιο έκθεσης καταγράφεται βελτίωση και ορισμένη πρόοδος, σε σχέση με το πλαίσιο που διέπει τους επίσημους ελέγχους.
      Ως προς το ερώτημα 3 στο άρθρο 29 του Π. Δ/γματος 79/2007 προβλέπονται οι κυρώσεις με κλιμάκωση, ανάλογα με τη διαπιστωθείσα μη συμμόρφωση.
      Το Γραφείο Τροφίμων και Κτηνιατρικών Θεμάτων FVO εκτελεί αποστολές σε όλα τα Κράτη - Μέλη με θεματική ενότητα το πακέτο υγιεινής (επίσημοι έλεγχοι σχετικά με την ασφάλεια των τροφίμων ζωικής προέλευσης ιδίως κρέατος, γάλακτος και των προϊόντων τους) και λαμβάνοντας υπόψη ότι σε όλα τα Κράτη - Μέλη η αντίστοιχη νομοθεσία εφαρμόζεται από 1/1/06, με τις εκθέσεις αποσκοπεί στον εντοπισμό των όποιων αδυναμιών - ατελειών και στην ενθάρρυνση για βελτίωση του βαθμού συμμόρφωσής τους με το πακέτο υγιεινής.
      Σε επόμενη φάση η Γενική Διεύθυνση Υγείας και Προστασίας του Καταναλωτή αξιολογώντας την κατάσταση στα 27 Κράτη - Μέλη θα υποβάλλει έκθεση στις υπηρεσίες του Ευρωπαϊκού Κοινοβουλίου μέχρι το 2009 για την εφαρμογή του πακέτου υγιεινής στην Ε.Ε..
      Για την καλύτερη διενέργεια των ελέγχων στις μονάδες σφαγής των ζώων, στις μονάδες παραγωγής κρεατοσκευασμάτων κ.λπ. υπογράφτηκε η Κοινή Υπουργική Απόφαση 322946/6-9-07 (ΦΕΚ 1874/Β') «μηνιαία ισοζύγια αγορών και πωλήσεων χοιρείου κρέατος στις μονάδες σφαγής, τεμαχισμού, τυποποίησης, μεταποίησης κρέατος και παραγωγής κρεατοσκευασμάτων και μέτρα για τον έλεγχο της παραγωγής, μεταποίησης, τυποποίησης, διακίνησης και εμπορίας κρεάτων». Στα άρθρα 6,7 και 8 της ΚΥΑ περιγράφονται τα αντικείμενα και η διαδικασία ελέγχου και στο άρθρο προβλεπόμενες κυρώσεις.
      Ο Υπουργός
      Α. ΚΟΝΤΟΣ»
      4. Στην με αριθμό 1235/29-10-07 ερώτηση του Βουλευτή κ. Κωνσταντίνου Μπαντουβά δόθηκε με το υπ’ αριθμ. 218/13-11-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Μπαντουβάς, σας πληροφορούμε τα εξής:
      Όσον αφορά τη διαμόρφωση των τιμών των αγροτικών προϊόντων (π.χ. δημητριακών καρπών, μηδικής κ.λπ.), που προορίζονται για ζωοτροφές και οι οποίες επηρεάζουν το κόστος παραγωγής και την ανταγωνιστικότητα των κτηνοτροφικών προϊόντων (γάλα, κρέας κ.λπ.) γίνεται στα πλαίσια της ελεύθερης αγοράς (προσφοράς και ζήτησης) και το Υπουργείο Αγροτικής Ανάπτυξης και Τροφίμων δεν έχει τη δυνατότητα επηρεασμού αυτών.
      Επίσης η τιμή παραγωγού των κτηνοτροφικών προϊόντων (κρέας, γάλα κ.λπ.) τόσο στην Ελληνική, όσο και στην Ευρωπαϊκή αγορά διαμορφώνεται ελεύθερα με βάση την προσφορά και τη ζήτηση και δεν υπάρχει δυνατότητα κρατικής παρέμβασης στον καθορισμό της τιμής παραγωγού. Ωστόσο, το Υπουργείο Αγροτικής Ανάπτυξης και Τροφίμων, στην προσπάθειά του να στηρίξει την τιμή πώλησης του ελληνικού γάλακτος και κρέατος αλλά και να αντιμετωπίσει τα προβλήματα διάθεσης των παραδοσιακών γαλακτοκομικών προϊόντων, εφαρμόζει συγχρηματοδοτούμενα από την Ε.Ε. προγράμματα προώθησης των παραδοσιακών τυροκομικών προϊόντων, καθώς και ειδικούς ελέγχους για την εξυγίανση της αγοράς ,γάλακτος και κρέατος με διάφορα μέτρα στήριξης της κτηνοτροφίας και προστασία της εγχώριας παραγωγής.
      Για τη στήριξη, προστασία και προώθηση της εθνικής παραγωγής κτηνοτροφικών προϊόντων, εκτός των ενισχύσεων που χορηγούνται για την ενίσχυση του εισοδήματος των γεωργών (ενιαία ενίσχυση, ποιοτικό παρακράτημα), ενισχύονται και δράσεις για τη βελτίωση-εκσυγχρονισμό της πρωτογενούς παραγωγής και της μεταποίησης-εμπορίας αντίστοιχα. Επίσης χορηγούνται ενισχύσεις για εγκατάσταση νέων γεωργών, γεωργοπεριβαλλοντικά προγράμματα, εξισωτική αποζημίωση στις ορεινές και μειονεκτικές περιοχές, γενετική βελτίωση ζώων, προγράμματα Ανάπτυξης Αγροτικού Χώρου, μετεγκατάσταση κτηνοτροφικών μονάδων κ.λπ..
      Οι παραπάνω δράσεις αναμένεται να συμπεριληφθούν και στην Δ' προγραμματική περίοδο (Δ΄ ΚΠΣ) για την Αγροτική Ανάπτυξη 2007 - 2013.
      Τέλος στο πλαίσιο της μείωσης κόστους ίδρυσης και λειτουργίας των κτηνοτροφικών μονάδων και τη στήριξη της ανταγωνιστικότητάς τους, ήδη ισχύουν και εφαρμόζονται οι κάτωθι διατάξεις με τις οποίες παρέχεται στους κτηνοτρόφους η δυνατότητα, αντίστοιχα, της:
      α) Δωρεάν έκδοσης έγκρισης κατασκευής, αντί οικοδομικής αδείας, σταυλικών εγκαταστάσεων που κατασκευάζονται με βάση προεγκεκριμένες μελέτες που έχουν εκδοθεί από το Υπουργείο Αγροτικής Ανάπτυξης και Τροφίμων.
      Βάσει της ΚΥΑ 281273 (ΦΕΚ 1396/Β') έχουν εκδοθεί από το Υπουργείο Αγροτικής Ανάπτυξης και Τροφίμων 22 προεγκεκριμένοι τύποι μελετών στεγάστρων ζώων μέχρι 300 τ.μ. με δωρεάν έκδοση έγκρισης κατασκευής αντί οικοδομικής άδειας.
      β) Έγκρισης κατασκευής αντί οικοδομικής αδείας, κτηνοτροφικών στεγάστρων με σκελετό θερμοκηπίου.
      Για τα στέγαστρα αυτά ορισμένες κατασκευαστικές εταιρείες προβαίνουν στις προβλεπόμενες ενέργειες για έγκριση του τύπου ο οποίος στη συνέχεια μπορεί να επαναχρησιμοποιηθεί και σε άλλες κτηνοτροφικές εκμεταλλεύσεις χωρίς να απαιτείται οικοδομική άδεια ή η συνεργασία με μηχανικούς.
      Σχετική η με αριθμ. 5888/2004 Κοινή Απόφαση Υπουργών ΠΕΧΩΔΕ και Γεωργίας, (ΦΕΚ 355/Β΄) που εκδόθηκε κατ' εξουσιοδότηση του άρθρου 8 του Ν. 3044 (ΦΕΚ 197/Α') «Καθορισμός προϋποθέσεων, όρων και δικαιολογητικών για την έκδοση της έγκρισης κατασκευής και εγκατάστασης κτηνοτροφικών στεγάστρων με σκελετό θερμοκηπίου και κινητών κτηνοτροφικών στεγάστρων» .
      Ο Υπουργός
      Α. ΚΟΝΤΟΣ»
      5.Στην με αριθμό 769/17.10.07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 26/7.11.07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε τον αξιότιμο κύριο συνάδελφο ότι σχετικά με το θέμα της προφυλάκισης, τον περιορισμό της χρονικής της διάρκειας και την αντικατάστασή της από μέτρα επιτήρησης και ελέγχου των υποδίκων εκτός φυλακών, υπάρχουν, σε επίπεδο Ευρωπαϊκής Ένωσης, δύο σχετικές νομοθετικές πρωτοβουλίες. Ειδικότερα:
      1. Στις 4 Σεπτεμβρίου 2006 η Ευρωπαϊκή Επιτροπή υπέβαλε πρόταση Απόφασης-Πλαίσιο σχετικά με το Ευρωπαϊκό Ένταλμα Επιτήρησης σε προδικαστικές διαδικασίες μεταξύ των κρατών μελών της Ευρωπαϊκής ΄Ενωσης. Η εν λόγω Απόφαση-Πλαίσιο αποβλέπει στην αποφυγή καταχρηστικής επιβολής προσωρινής κράτησης σε αλλοδαπoύς ή μη μόνιμους κατοίκους του κράτους, στο οποίο εκκρεμεί εις βάρος τους ποινική διαδικασία, προκειμένου να εξασφαλισθεί η παρουσία τους στη δίκη.
      Το ευρωπαϊκό ένταλμα επιτήρησης (ΕΕΕ) είναι δικαστική απόφαση του κράτους έκδοσης, που αναγνωρίζεται και εκτελείται από αντίστοιχη αρχή του κράτους εκτέλεσης. Σκοπός του ΕΕΕ είναι να υποβληθεί ο ύποπτος σε προδικαστικό μέτρο επιτήρησης (εν ελευθερία) στο φυσικό του περιβάλλον, δηλαδή εκείνο της συνήθους κατοικίας του, στο οποίο κατά πάσα πιθανότητα διατηρεί και άλλους δεσμούς (κοινωνικούς, επαγγελματικούς, κ.α), που είναι σκόπιμο να μην απολέσει. Προϋπόθεση έκδοσης ΕΕΕ είναι η δυνατότητα επιβολής προσωρινής κράτησης που παρέχει η εθνική νομοθεσία (στην Ελλάδα αποκλειστικά στην περίπτωση κακουργημάτων).
      Παρ’ όλα αυτά, το ευρωπαϊκό ένταλμα επιτήρησης δεν αποτελεί, ούτε θα πρέπει να θεωρείται εναλλακτική επιλογή σε σχέση με την προσωρινή κράτηση. Αντίθετα, είναι δυνατόν να εκδοθεί προκειμένου και περί αδικημάτων, για τα οποία επιτρέπεται η επιβολή λιγότερο αυστηρών - σε σχέση με την προσωρινή κράτηση περιοριστικών όρων ή άλλων συναφών μέτρων (στο ελληνικό δίκαιο λ.χ. επί πλημμελημάτων, για τα οποία απειλείται ποινή φυλάκισης τουλάχιστον 3 μηνών).
      Η Ελλάδα μετέχει στη σχετική Ομάδα Εργασίας και διάκειται θετικά ως προς την υιοθέτηση της ως άνω Απόφασης-Πλαίσιο, καθώς ενδυναμώνεται το τεκμήριο της αθωότητας και η ίση μεταχείριση όλων των πολιτών της Ευρωπαϊκής Ένωσης, με πρακτική συνέπεια τη μείωση του μέσου χρόνου προφυλάκισης στη χώρα μας.
      2. Στις 9.6.2006 διοργανώθηκε συνάντηση εμπειρογνωμόνων -στην οποία η Ελλάδα επίσης μετείχε- για τις ελάχιστες εγγυήσεις της διαδικασίας προφυλάκισης, στην προσπάθεια να τεθούν βάσεις για την αναθεώρηση του θεσμού της προσωρινής κράτησης, τη διάρκεια της προσωρινής κράτησης, την προσωρινή κράτηση ανηλίκων και τα στατιστικά στοιχεία.
      Η χώρα μας σαφώς υποστηρίζει κάθε προσπάθεια, σε επίπεδο Ευρωπαϊκής Ένωσης, που σκοπό έχει την αναθεώρηση του θεσμού της προσωρινής κράτησης, προς αντιμετώπιση των αρνητικών συνεπειών, που επιφέρουν οι σχετικές ρυθμίσεις που ισχύουν σήμερα.
      Τέλος, επισημαίνεται ότι στο Υπουργείο Δικαιοσύνης έχει συσταθεί Ειδική Νομοπαρασκευαστική Επιτροπή για την αναμόρφωση του Κώδικα Ποινικής Δικονομίας. Η ερώτηση του κ. συναδέλφου διαβιβάστηκε στην εν λόγω Επιτροπή.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      6.Στην με αριθμό 937/19.10.07 ερώτηση των Βουλευτών κύριων Αχιλλέα Καταρτζή, Βέρας Νικολαΐδου και Λιάνας Κανέλλη δόθηκε με το υπ’ αριθμ. 33/6.11.07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τους αξιότιμου ς κ. συναδέλφους για τα εξής:
      Οι πληροφορίες που δημοσιεύτηκαν στον τύπο περί δήθεν πειθαρχικής δίωξης σε βάρος δικαστών - μελών του Δ.Σ. της Ένωσης Δικαστών και Εισαγγελέων είναι απολύτως ανακριβείς. Το ακριβές είναι ότι καμία πειθαρχική δίωξη δεν έχει ασκηθεί σε βάρος δικαστών. Αυτό προκύπτει αφενός από την ανακοίνωση που εξέδωσε την 31-102007 η ίδια η Ένωση Δικαστών και Εισαγγελέων και αφετέρου από το έγγραφο που απέστειλε στο Υπουργείο -με αφορμή τη συγκεκριμένη ερώτησή - ο Πρόεδρος του Συμβουλίου Επιθεωρήσεως των Δικαστηρίων, Αντιπρόεδρος του Αρείου Πάγου κ. Κυριτσάκης, στο οποίο επισημαίνεται ότι «ουδεμία πειθαρχική δίωξη έχει μέχρι σήμερα ασκηθεί σε βάρος των δικαστών συνδικαλιστών μελών του Δ.Σ. της Ένωσης Δικαστών και Εισαγγελέων που μνημονεύονται στην ερώτηση».
      Σύμφωνα με το ίδιο έγγραφο, για τους τρεις δικαστές που γίνεται λόγος στην ερώτηση, διενεργείται προκαταρκτική εξέταση τον Επιθεωρητή της Β΄ 1 Περιφέρειας Αθηνών, κατόπιν εντολής του τέως Προέδρου του Συμβουλίου της Επιθεώρησης, κ. Χρήστου Μπαλντά, προκειμένου να διερευνηθεί εάν οι εν λόγω δικαστές εξέθεσαν εν γνώσει τους το κύρος της Δικαιοσύνης και όχι επειδή ζήτησαν τη δίωξη του τέως Προέδρου του Αρείου Πάγου. Το ίδιο έγγραφο του Συμβουλίου της Επιθεώρησης επισημαίνει ότι «κανένας δικαστικός λειτουργός δεν διώχθηκε ούτε διώκεται για την έκφραση δημοσίως της γνώμης του και πολύ περισσότερο επειδή ζήτησε τη δίωξη του τέως Προέδρου του Αρείου Πάγου».
      Κατά συνέπεια, το θέμα αφορά αποκλειστικά σε διαδικασία εσωτερικού ελέγχου, ο οποίος διενεργείται από τα αρμόδια όργανα της Επιθεώρησης των Πολιτικών και Ποινικών Δικαστηρίων βάσει του Κώδικα Οργανισμού Δικαστηρίων. Είναι αυτονόητο ότι το Υπουργείο Δικαιοσύνης δεν μπορεί να παρέμβει στη συγκεκριμένη διαδικασία. Αντίθετα, έχει υποχρέωση να τηρήσει στάση αναμονής, ώστε τα εν λόγω όργανα να ασκήσουν ελεύθερα και ανεπηρέαστα τα κατά το νόμο καθήκοντά τους.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      7.Στην με αριθμό 759/16.10.07 ερώτηση του Βουλευτή κ. Βασίλειου Κεγκέρογλου δόθηκε με το υπ’ αριθμ. 23/7.11.07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε τον αξιότιμο κύριο συνάδελφο για τα εξής:
      Η πολιτική βούληση του Υπουργείου Δικαιοσύνης για την ανέγερση νέου Καταστήματος Κράτησης στην Ανατολική Κρήτη παραμένει σταθερή και δεδομένη από τον Μάρτιο του 2004. Αυτό, άλλωστε, επιβεβαιώνεται και από την υπ΄ αριθμ. 82759/27-7-2006 Υπουργική Απόφαση να συμπεριληφθεί η ανέγερση του νέου Καταστήματος Κράτησης στην περιοχή Νεάπολης Λασιθίου στη δρομολογημένη κατασκευή 5 νέων Καταστημάτων Κράτησης που θα ξεκινήσει εντός του 2008, δηλαδή αμέσως μετά την περάτωση της κατασκευής και των 7 νέων Καταστημάτων Κράτησης που πραγματοποιείται κατά την τελευταία τριετία. Επισημαίνεται ότι 2 από τα 7 αυτά Καταστήματα, στα Τρίκαλα και στο Δομοκό, ήδη λειτουργούν από τον Ιούνιο του 2006 και Μάρτιο του 2007 αντίστοιχα. Το Κατάστημα Κράτησης στα Γρεβενά και το νέο Κατάστημα Κράτησης Γυναικών «Αττική Ι» στον Ελαιώνα Θηβών ήδη παραδόθηκαν πριν από λίγες εβδομάδες και θα λειτουργήσουν στις αρχές του 2008. Στις αρχές του 2008 θα ολοκληρωθούν επίσης και οι εργασίες στα νέα Καταστήματα Κράτησης στις Σέρρες και στη Δράμα, ενώ εντός του πρώτου εξαμήνου του 2008 θα παραδοθεί και η έβδομη φυλακή στα Χανιά. Αμέσως μετά θα ξεκινήσει η ήδη δρομολογημένη κατασκευή 5 ακόμη νέων συγκροτημάτων Καταστημάτων Κράτησης, δυναμικότητας 4.000 κρατουμένων, μεταξύ των οποίων και το Κατάστημα Κράτησης Νεάπολης Λασιθίου.
      Η καθυστέρηση στην ανέγερση του οφείλεται αποκλειστικά στην μέχρι πρότινος αδυναμία εύρεσης κατάλληλου οικοπέδου. Ειδικότερα, το αρχικώς προταθέν οικόπεδο στην περιοχή «Κουρούνες» εγκαταλείφθηκε οριστικά ως λύση από τη Διοίκηση της εταιρείας «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.» μετά τον Μάρτιο του 2004, καθώς η ανέγερση Καταστήματος Κράτησης σε αυτό συνεπαγόταν ιδιαίτερα αυξημένο κόστος για τον Κρατικό Προϋπολογισμό, εξαιτίας της μορφολογίας του εδάφους (πετρώδες, επικλινές, με παρουσία μεγάλου φυσικού ρέματος). Για αυτό, άλλωστε, το συγκεκριμένο οικόπεδο είχε κριθεί τρεις φορές ακατάλληλο και σε δύο περιπτώσεις απλώς «καταλληλότερο» από τα τότε προσφερθέντα από την Επιτροπή Καταλληλότητας της εταιρείας «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.».
      Για αυτόν και μόνο τον λόγο, αμέσως μετά την οριστική απόφαση για την ακαταλληλότητα του οικοπέδου στη θέση «Κουρούνες», το Υπουργείο Δικαιοσύνης ζήτησε από το Δήμο Νεάπολης να προτείνει νέο οικόπεδο για. την ανέγερση του νέου Καταστήματος Κράτησης. Καθώς και το νέο προταθέν οικόπεδο κοντά στη θέση «Λατσίδα» εκ των πραγμάτων εγκαταλείφθηκε ως λύση, εξαιτίας της μη συναίνεσης της Αρχαιολογικής Υπηρεσίας για την ανέγερση Καταστήματος Κράτησης στην έκταση αυτή, ο Δήμος Νεάπολης Λασιθίου πρότεινε στις 14-11-2006 νέο οικόπεδο στη θέση «Καλαρίτης» του Δημοτικού Διαμερίσματος Λατσίδας, το οποίο έχει εγκρίνει η Επιτροπή Καταλληλότητας της εταιρείας «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.» (υπ' αριθμ. 39735/28-6-2007 Πόρισμα).
      Εφόσον, όμως, απαραίτητη προϋπόθεση για την έναρξη των διαδικασιών για την ανέγερση Καταστήματος Κράτησης σε οποιοδήποτε νέο οικόπεδο είναι, μεταξύ άλλων, η συναίνεση των τοπικών φορέων, η εταιρεία «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.» διαβίβασε, ως όφειλε, στους φορείς αυτούς το πόρισμα της Επιτροπής Καταλληλότητας για το συγκεκριμένο οικόπεδο στο Δημοτικό Διαμέρισμα Λατσίδας. Μετά και τη θετική ανταπόκριση του συνόλου της τοπικής κοινωνίας (υπ' αριθμ. 191/07 Απόφαση του Δ.Σ. του Δήμου Νεάπολης), η «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.» έχει δρομολογήσει την εκπόνηση τοπογραφικής μελέτης. Αμέσως μετά, θα κινηθεί η διαδικασία απόκτησης του γηπέδου από το ΤΑΧΔΙΚ.
      Από τα προαναφερθέντα καθίσταται σαφές ότι το Υπουργείο Δικαιοσύνης, ενεργώντας με απόλυτη νομιμότητα και διαφάνεια κατά τις διαδικασίες επιλογής και ανέγερσης όλων των έργων που υλοποιεί από τον Μάρτιο του 2004, καταβάλλει κάθε δυνατή προσπάθεια για την ποιοτικότερη, φθηνότερη και συντομότερη αποπεράτωσή τους. Το αυτό ισχύει και για το νέο Κατάστημα Κράτησης στη Νεάπολη Λασιθίου.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»)
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 4 Δεκεμβρίου 2007.
      Α. ΑΝΑΦΟΡΕΣ - ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής).
      1. Η με αριθμό 1309/30-10-2007 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Τουριστικής Ανάπτυξης, σχετικά με την ανάπτυξη του χειμερινού τουρισμού στη χώρα μας.
      2. Η με αριθμό 35/1-10-2007 ερώτηση του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου προς τον Υπουργό Υγείας και Κοινωνικής Αλληλεγγύης, σχετικά με την κάλυψη των κενών σε ιατρικό – νοσηλευτικό και τεχνικό προσωπικό, στα νοσοκομεία Καλαμάτας και Κυπαρισσίας.
      3. Η με αριθμό 1418/1-11-2007 ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Υγείας και Κοινωνικής Αλληλεγγύης, σχετικά με κυκλοφορία ασθενούς με δυσίατη ασθένεια.
      Β. ΑΝΑΦΟΡΕΣ - ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής).
      1. Η με αριθμό 1146/25-10-2007 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Τουριστικής Ανάπτυξης, σχετικά με την ενεργοποίηση του αναπτυξιακού νόμου για τα Θεματικά Τουριστικά Πάρκα.
      ΠΡΟΕΔΡΕΥΩΝ (Αναστάσιος Νεράντζης) : Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Συμφωνεί το Σώμα να προταχθεί η υπ’ αριθμόν 281/27-11-2007 Τρίτη επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Εθνικής Παιδείας και Θρησκευμάτων, σχετικά με τη διδασκαλία της τουρκικής γλώσσας στους Πομάκους της Θράκης κ.λπ.; Ο κύριος Υπουργός επικαλείται υπηρεσιακή απασχόληση, στην οποία πρέπει να ανταποκριθεί, γι’ αυτό και ζητάει την πρόταξη της επίκαιρης ερώτησης.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Το Σώμα συμφώνησε.
      Το κείμενο της επίκαιρης ερώτησης του κ. Αϊβαλιώτη έχει ως εξής:
      «Οι Πομάκοι της Θράκης είναι Έλληνες πολίτες μουσουλμανικού θρησκεύματος, οι οποίοι με κάθε ευκαιρία διακηρύσσουν ότι δεν είναι τουρκογενείς. Η πομακική είναι γλώσσα, την οποία το ελληνικό κράτος έχει περιφρονήσει πλήρως, παρ’ ότι υπάρχει πομακικό αλφάβητο και παρ’ ότι εδώ και πάνω από δέκα χρόνια έχουν εκδοθεί πομακοελληνικά και ελληνοπομακικά αλφαβητάρια για τα πομακόπουλα, αλλά περιέργως δεν χρησιμοποιούνται.
      Ερωτάται ο κύριος Υπουργός:
      Για ποιο λόγο δεν εντάσσεται η διδασκαλία της πομακικής στα σχολεία της Θράκης και διδάσκεται –βάσει μιας ολοκληρωτικής αντίληψης και με ανεξήγητο φανατισμό- η τουρκική γλώσσα στα Πομακόπουλα, μια πρακτική που οδηγεί στον εκτουρκισμό τους;»
      Στην επίκαιρη ερώτηση θα απαντήσει ο Υφυπουργός Παιδείας και Θρησκευμάτων κ. Ταλιαδούρος.
      Κύριε Υφυπουργέ έχετε το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Απαντώντας στο ερώτημα του κυρίου συναδέλφου, θα ήθελα να πω τα εξής:
      Η ελληνική πολιτεία έχει διαχρονικά σεβαστεί τον αυτοπροσδιορισμό των Πομάκων ως αναφαίρετο ατομικό δικαίωμα. Ταυτόχρονα σέβεται τη μακραίωνη παρουσία της πληθυσμιακής ομάδας των Πομάκων στην περιοχή της Θράκης.
      Στο πλαίσιο των αρχών αυτών, θεμέλιο της εκπαιδευτικής μας πολιτικής για τις μειονότητες είναι ο σεβασμός της θρησκευτικής, πολιτιστικής και γλωσσικής ιδιαιτερότητας των μειονοτικών ομάδων και η προσαρμογή των αναλυτικών προγραμμάτων της διαπολιτισμικής εκπαίδευσης στις ιδιαίτερες αυτές ανάγκες των μαθητών.
      Η εισαγωγή, όμως, της πομακικής γλώσσας στα σχολεία προσκρούει σήμερα σε δυσκολίες επιστημονικού χαρακτήρα. 
      Ειδικότερα, μέχρι σήμερα η πομακική γλώσσα δεν έχει ερευνηθεί σε επαρκές επίπεδο από πλευράς γραμματικής και συντακτικού, για να μπορεί να διδαχθεί σε σχολεία. Απαιτείται σοβαρή επιστημονική μελέτη σε πανεπιστημιακό επίπεδο, για να καταστεί κατ’ αρχάς δυνατή η ορθή γνώση της συγκεκριμένης γλώσσας και να ελεγχθούν και να μελετηθούν και οι διαφορές της, που είναι έντονες από περιοχή σε περιοχή.
      Ενδεικτικό του προβλήματος είναι ότι χρησιμοποιούνται τρεις διαφορετικοί τύποι αλφαβήτων, έναν εκ των οποίων έχει δημιουργήσει το 1995 ο σημερινός Ειδικός Γραμματέας της Διαπολιτισμικής Εκπαίδευσης του Υπουργείου Παιδείας, ο καθηγητής κ. Συρίγος, για να αποδοθούν οι φθόγγοι της γλώσσας.
      Συνεπώς από επιστημονικής πλευράς, δεν είναι σήμερα αυτήν τη στιγμή, ώριμες οι προϋποθέσεις για τη διδασκαλία της πομακικής γλώσσας. Εμείς προωθούμε τη λειτουργία, την αναβάθμιση της Ειδικής Παιδαγωγικής Ακαδημίας Θεσσαλονίκης και στόχος μας είναι η ενθάρρυνση μέσω αυτής της μελέτης των μορφών πολιτισμού, όπου περιλαμβάνεται και η πομακική γλώσσα, ώστε να μπορέσουν να αρθούν οι δυσκολίες που σήμερα υπάρχουν. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Το λόγο έχει ο Βουλευτής κ. Αϊβαλιώτης, στον οποίο ευχόμαστε «συγχαρητήρια», διότι εκ των πληροφοριών μας μαθαίνουμε ότι απέκτησε και δεύτερο τέκνο. 
      Ορίστε, κύριε Αϊβαλιώτη, έχετε το λόγο. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Βλέπετε ότι το Προεδρείο σας έχει όλους σας υπό «ευγενική» παρακολούθηση.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ πολύ, κύριε Πρόεδρε, όπως ευχαριστώ και τον κύριο Υπουργό για την απάντησή του.
      Περιττεύει αλλά θα πρέπει να τα θυμίσουμε. Ξεριζώθηκαν οι Κωνσταντινοπολίτες, οι κάτοικοι της Ίμβρου και της Τενέδου, υπάρχει απειλή πολέμου για τα δώδεκα μίλια στο Αιγαίο, κατοχή της Κύπρου, κυνηγητό του Οικουμενικού Πατριαρχείου και όλα αυτά έχουν τη σφραγίδα της Τουρκίας.
      Από την άλλη πλευρά, ο Τούρκος Υπουργός κ. Μπαμπατζάν, μαθαίνω ότι θα κάνει ιδιωτική επίσκεψη, ότι θα περιοδεύσει στην ελληνική Θράκη, σαν να επρόκειτο για μία τουρκική επαρχία.
      Το Τουρκικό Προξενείο είναι ο εκφραστής του τουρκικού εθνικισμού και του ρατσισμού, με τον οποίο είναι σύμφυτος ο κεμαλισμός, τον οποίο κεμαλισμό ορισμένοι πολιτικοί μας τιμούν, με την κατάθεση στεφάνου ακόμα και στο μαυσωλείο του Ατατούρκ, του μεγαλύτερου σφαγέα των Μικρασιατών και των Ποντίων. Αυτός, λοιπόν, ο κεμαλισμός έχει τους πράκτορές του, τους παρακρατικούς του, τους τραμπούκους του, οι οποίοι κατατρομοκρατούν τους Πομάκους της Θράκης και το ξέρετε καλά, κύριε Υπουργέ, όπως το ξέρει και η Κυβέρνηση, όχι μόνο η δική σας και η προηγούμενη. Ξέρετε καλά ότι δεν μπορούν να βρουν δουλειά, ότι συνεχώς λαμβάνουν απειλητικά τηλεφωνήματα, ότι υπάρχουν προκλήσεις και αντίδραση δεν υπάρχει.
      Ο ρατσισμός, λοιπόν, εναντίον των Πομάκων με τον εκτουρκισμό τους μέσω της τουρκικής παιδείας που τους παρέχει –παρακαλώ!- το ελληνικό κράτος είναι πλήρης. 
      Όμως, κύριε Υπουργέ, σε μία δημοκρατική Ευρώπη, που προάγει την ποικιλομορφία και την πολυγλωσσία, απορεί κάποιος γιατί το ελληνικό κράτος συνεχίζει αυτόν τον εκτουρκισμό των Πομάκων, με τον αυταρχισμό που δείχνει και την πολιτιστική καταπίεση. Επιτέλους, ποιος είναι ο λόγος αυτής της ρατσιστικής αντιμετώπισης της πομακικής γλώσσας; 
      Επειδή είπατε ότι θα πρέπει να υπάρξουν μελέτες και αναφέρατε το όνομα του κ. Συρίγου, είναι γνωστό ότι υπάρχουν πομακο-ελληνικά και ελληνο-πομακικά αλφαβητάρια, είναι γνωστό ότι υπάρχει αλφάβητο. Πόσα χρόνια πρέπει να περιμένουμε ακόμα το ελληνικό κράτος να καθιερώσει το αυτονόητο, τη χρήση της πομακικής γλώσσας για ανθρώπους που δεν είναι τουρκογενείς και το δηλώνουν σε κάθε ευκαιρία; Δεν μιλούν τουρκικά, αλλά έχουν ένα πολύτιμο γλωσσικό ιδίωμα και θέλουμε, εμείς η Ελλάδα της Ευρώπης, να διασωθεί αυτό το γλωσσικό ιδίωμα, ώστε να συνεχίσουν τα πομακόπουλα να μιλάνε τη γλώσσα τους, διότι θα φθάσουμε στο εξωφρενικό και τραγελαφικό σημείο, στον εικοστό πρώτο αιώνα να εξαφανισθεί τελείως η πομακική. Πότε, λοιπόν, κύριε Υπουργέ, θα γίνουν οι μελέτες και πότε, εν πάση περιπτώσει, θα υπάρξει η εισαγωγή της διδασκαλίας της πομακικής γλώσσας στα μειονοτικά σχολεία για τα πομακόπουλα; 
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε.
      Το λόγο έχει ο Υφυπουργός Εθνικής Παιδείας και Θρησκευμάτων κ. Ταλιαδούρος, προκειμένου να δευτερολογήσει.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θα ήθελα να τονίσω ότι βασικός άξονας της σύγχρονης εκπαιδευτικής πολιτικής μας σε διεθνές επίπεδο είναι η πολυγλωσσία. Το Υπουργείο Παιδείας έχει εντάξει την πολυγλωσσία στη στρατηγική του, δίνει έμφαση στον ανθρωποκεντρικό χαρακτήρα της εκπαίδευσης και δημιουργεί ένα εκπαιδευτικό περιβάλλον, που σέβεται τις ιδιαιτερότητες και τις ανάγκες όλων των μαθητών.
      Θα ήθελα να τονίσω δυο σημεία. Πρώτον, ειδικότερα για την περιοχή της Θράκης, το Υπουργείο Παιδείας ανταποκρίνεται στο βασικό αίτημα που προέρχεται από τους γονείς των μαθητών, από όλες ανεξαιρέτως -και το τονίζω αυτό- τις μειονοτικές περιοχές για τη λειτουργία δημοσίων σχολείων, με καθαρά ελληνόγλωσσο πρόγραμμα σ’ όλες τις βαθμίδες της εκπαίδευσης και αυτό επιδιώκουμε, γιατί το θεωρούμε το μείζον. Γι’ αυτό, λοιπόν, το λόγο έχουμε λάβει και λαμβάνουμε όλα τα απαραίτητα μέτρα, για τη δημιουργία των απαραίτητων υποδομών και για να εξασφαλίσουμε την πληρότητα μέσων και εκπαιδευτικών.
      Σ’ ό,τι αφορά τη διδασκαλία και της πομακικής, είπα και πριν ότι στόχος μας είναι η αναβάθμιση της ειδικής παιδαγωγικής ακαδημίας, μέσω των μελετών της οποίας, θα μπορέσουμε να ξεπεράσουμε τις δυσκολίες γραμματικής και συντακτικού και να καταλήξουμε σε επιστημονικά δεδομένη και σίγουρη άποψη, ώστε να μπορέσουν να υπάρξουν εκείνες οι προϋποθέσεις για τη διδασκαλία. 
      Κλείνω λέγοντας ότι σε κάθε περίπτωση η πολιτεία αντιμετωπίζει με ισότιμο ενδιαφέρον και σεβασμό και τις τρεις ομάδες του μουσουλμανικού πληθυσμού, της μουσουλμανικής μειονότητας της Θράκης. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε συνάδελφε.
      Θα συζητηθεί τώρα η με αριθμό 270/26.11.07 πρώτη επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Έξαρχου προς τον Υπουργό Ανάπτυξης, σχετικά με τη συνεργασία της Δ.Ε.Η. με γερμανική εταιρεία. 
      Η επίκαιρη ερώτηση του κυρίου συναδέλφου έχει ως εξής: 
      «Σύμφωνα με δημοσιεύματα η διοίκηση της Δ.Ε.Η. έχει αρχίσει συνεργασία με γερμανική εταιρεία για τη συντήρηση υφιστάμενων μονάδων και συζητήσεις με αντικείμενο την κατασκευή νέων μονάδων.
      Συγκεκριμένα σύμφωνα με τα δημοσιεύματα, στο τραπέζι των συζητήσεων μπήκε η από κοινού εκμετάλλευση του λιγνίτη στις περιοχής της Ελασσόνας και της Βεύης. Επίσης, οι εκπρόσωποι της γερμανικής εταιρείας προτείνουν την πώληση στη Δ.Ε.Η. δυο λιθανθρακικών μονάδων, των 800 μεγαβάτ η κάθε μια, οι οποίες θα μπορούσαν να εγκατασταθούν στο Βόλο και στην Αλεξανδρούπολη.
      Είναι σαφές ότι οι συνεργασίες και τα σχέδια, που εν κρυπτώ προωθεί η διοίκηση της Δ.Ε.Η. συναντούν την αντίδραση των εργαζομένων στην επιχείρηση και των τοπικών κοινωνιών, που ζητούν πλήρη ενημέρωση. 
      Ύστερα από τα παραπάνω ερωτάται ο κύριος Υπουργός:
      1. είναι στις προθέσεις της Δ.Ε.Η. η αξιοποίηση του λιγνίτη, στις περιοχές της Ελασσόνας και της Βεύης και αν ναι, σε ποιο στάδιο βρίσκονται οι σχετικές διαδικασίες. 
      2. Προτίθεται η Κυβέρνηση να εγκρίνει την αγορά και εγκατάσταση λιθανθρακικών μονάδων στο Βόλο και την Αλεξανδρούπολη;»
      Ο Υφυπουργός Ανάπτυξης κ. Σταύρος Καλαφάτης έχει το λόγο.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε. 
      Κυρίες και κύριοι συνάδελφοι, επανειλημμένως και εγώ και άλλοι συνάδελφοί μου, έχουμε τονίσει ότι το θέμα της ενέργειας είναι πολύ υψηλά στην ατζέντα της Κυβέρνησης. Η ασφάλεια εφοδιασμού με ηλεκτρικό ρεύμα, η απεξάρτηση από το πετρέλαιο, η μεταβολή του ενεργειακού μείγματος, η προστασία του περιβάλλοντος, είναι βασικές έννοιες, οι οποίες χαρακτηρίζουν τη γενικότερη πολιτική μας από πολλά χρόνια τώρα και βεβαίως και στο εξής.
      Στο πλαίσιο αυτό παραμένει ένας πάγιος διαρκής στόχος, τον οποίο επιτυγχάνουμε και προσπαθούμε μέρα με την ημέρα να πετύχουμε σε ακόμη μεγαλύτερο βαθμό, η ανάπτυξη των ανανεώσιμων πηγών ενέργειας. Ωστόσο παράλληλα, είναι χρέος του κράτους να μελετά διαρκώς τρόπους, για να μπορέσει να αξιοποιήσει στο μέγιστο βαθμό το φυσικό πλούτο της χώρας. Στην προκειμένη περίπτωση, ο λιγνίτης παραμένει εθνικό καύσιμο και συμβάλλει αποφασιστικά, τόσο στην ασφάλεια της τροφοδοσίας, όσο και στην ανταγωνιστικότητα του ενεργειακού μας συστήματος. Και θα πρέπει να τονίσουμε στο σημείο αυτό πως η Δ.Ε.Η. παραμένει μια εταιρεία κοινής ωφέλειας, εισηγμένη στο χρηματιστήριο και δεν πρέπει σε καμμιά περίπτωση, να ταυτίζεται με το κράτος. Ο λιγνίτης είναι ένα ορυκτό που ανήκει στο ελληνικό δημόσιο και το δημόσιο μέσω διαγωνισμών, μπορεί να μισθώσει κοιτάσματα σε εταιρείες, μεταξύ αυτών και στη Δ.Ε.Η. Δεν πρέπει, λοιπόν, να συγχέουμε τις καταστάσεις, η Δ.Ε.Η. σαν εταιρεία, ορθά μπορεί να έχει προθέσεις και στόχους, είναι αποκλειστική όμως απόφαση του κράτους, το πώς θα εκμεταλλευθεί τον ορυκτό και φυσικό πλούτο της χώρας. Κάνω αυτήν την διευκρίνιση, για να μπορέσω να σας δώσω πιο συγκεκριμένες απαντήσεις στα ερωτήματα που θέσατε.
      Πρώτον, το κοίτασμα της Βεύης αξιοποιείται από το 1935. Η τελευταία μίσθωση του δημοσίου προς ιδιωτική εταιρεία εξέπεσε το 2003. Προκηρύχθηκε διαγωνισμός για την εκ νέου μίσθωση του κοιτάσματος, ολοκληρώθηκε η αξιολόγηση των προσφορών και απομένει η κατακύρωση στον πλειοδότη. Όμορο προς το παραπάνω κοίτασμα, έχει παραχωρηθεί στη Δ.Ε.Η. Η Δ.Ε.Η. έχει διακόψει την εξόρυξη, καθώς αναμένει την κατακύρωση του αποτελέσματος στο νέο μισθωτή, ώστε να επιτευχθεί η ορθολογική εκμετάλλευση των κοιτασμάτων.
      Δεύτερον, είναι γνωστό ότι στο υπέδαφος της Ελασσόνας, υπάρχουν βεβαιωμένα σημαντικής αξίας λιγνιτικά αποθέματα. Και είναι γνωστό ότι από το 1997 οι τοπικοί παράγοντες, ζητούν την αξιοποίηση του συγκεκριμένου κοιτάσματος. Παρ’ όλα αυτά, δεν έχει ληφθεί καμμία απόφαση. Το μόνο δεδομένο είναι ότι υπάρχει στην περιοχή μια σημαντική πηγή πλούτου και σε κάθε περίπτωση, είμαστε υποχρεωμένοι να μελετάμε την πιθανή αξιοποίηση αυτού του πλούτου, πρώτα απ’ όλα για την ανάπτυξη της τοπικής οικονομίας και προς όφελος της τοπικής κοινωνίας. 
      Τρίτον, δεν υπάρχει απ’ όσο γνωρίζω, κανένα αίτημα εγκατάστασης λιθανθρακικών μονάδων στο Βόλο και στην Αλεξανδρούπολη.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ και εγώ, κύριε Υπουργέ.
      Το λόγο έχει ο ερωτών Βουλευτής κ. Έξαρχος.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε. 
      Είναι γνωστό ότι η μεγάλη αύξηση των τιμολογίων του ρεύματος, κυρίες και κύριοι συνάδελφοι, έχει προκαλέσει, πραγματικά, ηλεκτροσόκ σ’ όλη την Ελλάδα. Κύριε Υπουργέ, οι ελληνικές οικογένειες και οι ελληνικές επιχειρήσεις, πληρώνουν την πρόθεση της Δ.Ε.Η. να κάνει πάση θυσία ιδιωτικοποίηση του τομέα της ενέργειας χωρίς κανένα σχέδιο, οι ελληνικές οικογένειες και οι ελληνικές επιχειρήσεις πληρώνουν τις διοικητικές ανεπάρκειες, τις σπατάλες, με αποτέλεσμα να βλέπουν τα εισοδήματά τους να μειώνονται και οι επιχειρήσεις την ανταγωνιστικότητά τους επίσης να μειώνεται. Γι’ αυτό σ’ ολόκληρη την Ελλάδα οι μικρομεσαίοι, αλλά και οι αγρότες, διαμαρτύρονται και διαμαρτύρονται έντονα, κύριε Υπουργέ, αφού θα έχουμε αύξηση και του κόστους παραγωγής των αγροτικών και όλων των προϊόντων και είναι βέβαιο ότι αυτό το κόστος, θα το πληρώσουν πάλι οι καταναλωτές. 
      Μ’ αυτές τις πρακτικές, δεν απομένει στην Κυβέρνηση παρά να κάνει μια απλή ενέργεια, τη δημόσια επιχείρηση που είπατε ότι είναι ακόμα η Δ.Ε.Η. –κατ’ αρχήν δεν είναι έτσι- να της αλλάξετε όνομα, διότι είναι επιχείρηση επιδρομών στα πορτοφόλια των Ελληνίδων και των Ελλήνων. Αυτό συμβαίνει τα τελευταία δύο χρόνια. 
      Βέβαια, σχέδιο για την αξιοποίηση των πηγών ενέργειας δεν υπάρχει. Τουλάχιστον δεν το ανακοινώνετε. Είναι κρυφό. Σχέδιο όμως για τις αυξήσεις υπάρχει. Γι’ αυτό ανακοινώθηκαν και για το 2008 και για το 2009. Εκεί έχετε ολοκληρωμένο σχέδιο. 
      Σας έκανα μια πολύ συγκεκριμένη ερώτηση, κύριε Υπουργέ. Σκέφτεστε να αξιοποιήσετε τα στερεά καύσιμα παραδείγματος χάριν το λιθάνθρακα για τη δημιουργία νέων μονάδων παραγωγής ρεύματος; Βέβαια είπατε ότι δεν υπάρχει αίτημα. Σκέφτεστε να υποβάλλετε εσείς αίτημα σε ξένες εταιρείες, για να αξιοποιήσουν αυτήν τη μορφή της ενέργειας, να τη φέρουν στην Ελλάδα χωρίς να παίρνετε υπ’ όψιν τις περιβαλλοντικές επιπτώσεις; 
      Επίσης, είπατε ότι υπάρχουν κοιτάσματα λιγνίτη στην Ελασσόνα, που είναι πάρα πολύ καλά. Σκέφτεστε να τα αξιοποιήσετε; Έχετε προχωρήσει; Θα ενημερώσετε τους τοπικούς φορείς; Διότι οι τοπικοί φορείς, εξ όσων γνωρίζω ως Βουλευτής του Νομού Λάρισας, είναι αντίθετοι στην αξιοποίηση αυτής της μορφής ενέργειας. Ή τέλος πάντων, εάν εσείς έχετε άλλη ενημέρωση, γιατί δεν έρχεστε στην Ελασσόνα να κάνετε μια πλήρη ενημέρωση; Σε ποιο σημείο έχουν φτάσει οι διαδικασίες; Δεν ετέθη στο τραπέζι των συζητήσεων με τη γερμανική εταιρεία αυτό το ζήτημα; Και αν ετέθη, σε ποιο σημείο έχουν φτάσει οι συζητήσεις;
      Θέλουμε πολύ καθαρές και συγκεκριμένες απαντήσεις, κύριε Υπουργέ, σ’ αυτά τα ζητήματα.
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ πολύ, κύριε συνάδελφε. 
      Το λόγο έχει για δευτερολογία ο κύριος Υφυπουργός.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Περισσότερο σαφής δεν μπορώ να είμαι, όσον αφορά το τελευταίο κομμάτι της τοποθέτησής σας. Δεν έχει υπογραφεί κανένα μνημόνιο συνεργασίας ανάμεσα στη Δ.Ε.Η. και τη γερμανική εταιρεία και άρα δεν υπάρχει κανένα αίτημα για λιθανθρακικές  μονάδες. Αυτό για να είμαι εντελώς σαφής.
      Δεύτερον, όσον αφορά το ζήτημα της Ελασσόνας, σας ανέφερα προηγουμένως ότι ήταν ένα ζήτημα, το οποίο το έβλεπαν θετικά οι κάτοικοι, τουλάχιστον με βάση τις εκτιμήσεις που υπήρχαν από το 1997 και μετά. Σε κάθε περίπτωση, λαμβάνεται και θα λαμβάνεται υπ’ όψιν η άποψη των τοπικών φορέων για οποιαδήποτε επένδυση. Έχουν και λόγο και άποψη, όσον αφορά το πρώτο θέμα το οποίο θέσατε.
      Όσον αφορά το ζήτημα που αναφέρατε στην αρχική σας εισήγηση, νομίζω ότι οι απαντήσεις έχουν δοθεί από τον αρμόδιο Υπουργό κ. Φώλια και υπάρχει μία τεκμηριωμένη απάντηση, από την ελληνική Κυβέρνηση σ’ όλες αυτές τις κατηγορίες.
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ και εγώ, κύριε συνάδελφε.
      Θα συζητηθεί η με αριθμό 292/27.11.2007 δεύτερη επίκαιρη ερώτηση της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την επίλυση των προβλημάτων των εργαζομένων στη Δημόσια Επιχείρηση Πολεοδομίας και Στέγασης κ.λπ..
      Η επίκαιρη ερώτηση της κ. Νικολαΐδου έχει ως εξής:
      «Οι εργαζόμενοι στη Δημόσια Επιχείρηση Πολεοδομίας και Στέγασης (Δ.Ε.ΠΟ.Σ. Α.Ε.) βρίσκονται σε απόγνωση, αφού η πολιτική των μέχρι σήμερα κυβερνήσεων έχει οδηγήσει την επιχείρηση σε πλήρη απαξίωση και χρέη. 
      Όπως είναι γνωστό, η επιχείρηση λειτουργούσε από 25/5/2004 έως 17/5-2005 χωρίς Διοικητικό Συμβούλιο και για έξι μήνες χωρίς πρόεδρο και διευθύνοντα σύμβουλο, ενώ το Διοικητικό Συμβούλιο που διορίστηκε, διατύπωνε εγγράφως στις 20/7/2006 την «αδυναμία του να πράξει οτιδήποτε». Τον Οκτώβριο του 2006 μεταφέρεται στους εργαζόμενους η άποψη του Υπουργού ότι η ΔΕΠΟΣ δεν έχει αντικείμενο, αφού έχει υποκατασταθεί από τον Οργανισμό Εργατικής Κατοικίας και τους ιδιώτες. Στις αρχές του 2007, προτείνεται η λύση των μετατάξεων του προσωπικού, η καταβολή μέχρι τότε των μισθών και η κάλυψη των χρεών, που σήμερα είναι μεγάλα και ιδιαίτερα προς τους ασφαλιστικούς οργανισμούς. 
      Μέχρι σήμερα το αξιόλογο προσωπικό που διαθέτει η επιχείρηση, δεν πληρώνεται εδώ και δυόμιση μήνες, δεν αξιοποιείται παραγωγικά παρά τις δεσμεύσεις που δόθηκαν κατά τη συζήτηση αντίστοιχης ερώτησής μας στις 16/5/2006.
      Ερωτάται ο κύριος Υπουργός:
      Ποια μέτρα θα πάρει η Κυβέρνηση και με ποιο συγκεκριμένο χρονοδιάγραμμα; Πότε θα καλυφθούν τα χρέη της επιχείρησης με προτεραιότητα τα οφειλόμενα στους εργαζόμενους και τους ασφαλιστικούς οργανισμούς;
      Θα αναπτυχθεί η Δ.Ε.ΠΟ.Σ. ή θα μεταταχθούν οι εργαζόμενοι, ώστε να αξιοποιηθούν παραγωγικά;»
      Στην ερώτηση της κ. Νικολαΐδου θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης.
      Ορίστε, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Σχετικά με τη Δ.Ε.ΠΟ.Σ., η οποία λειτουργεί ως Δ.Ε.Κ.Ο., θα ήθελα να αναφέρω τα εξής: Με το ν. 3429/2005 έχει οριστεί το νέο πλαίσιο λειτουργίας των Δ.Ε.Κ.Ο., η γενική εποπτεία των οποίων, καθώς και όλα τα θέματα που έχουν να κάνουν με τη διαχείριση, με την ακίνητη περιουσία, τους κανονισμούς λειτουργίας κ.λπ. έχουν ανατεθεί στην Ειδική Γραμματεία των Δ.Ε.Κ.Ο. στο Υπουργείο Οικονομίας και Οικονομικών. Η εποπτεία του κράτους ασκείται από τον Υπουργό ΠΕ.ΧΩ.Δ.Ε. με την επιφύλαξη του ν. 2414/1996.
      Θέλω να πω για τη Δ.Ε.ΠΟ.Σ. ότι, όταν πριν τριάμισι χρόνια αναλάβαμε στο Υ.ΠΕ.ΧΩ.Δ.Ε., η Δ.Ε.ΠΟ.Σ., ουσιαστικά δεν είχε κανένα αντικείμενο. Όμως η Δ.Ε.ΠΟ.Σ. ως ανώνυμη εταιρεία θα πρέπει να έχει αντικείμενο, να παράγει έργο, να έχει έσοδα και να μπορεί να πληρώνει και το προσωπικό της. Το διοικητικό συμβούλιο της εταιρείας με γρήγορο ρυθμό το τελευταίο διάστημα έχει προβεί σε όλες τις απαραίτητες ενέργειες, έτσι ώστε να αξιοποιηθεί με τον καλύτερο δυνατό τρόπο η ακίνητη περιουσία της Δ.Ε.ΠΟ.Σ. και υπάρχουν σημαντικές εξελίξεις στο θέμα αυτό, τις οποίες θα αναφέρω αμέσως. 
      Σ’ ό,τι αφορά στην έκταση χιλίων περίπου στρεμμάτων στο Πόρτο Χέλι, προϋπόθεση για τη διαδικασία πολεοδόμησης της έκτασης, ήταν η έγκριση της «ΠΕΡΠΟ» Αργολίδας. Η σχετική μελέτη έχει εγκριθεί, έχει εκδοθεί και η σχετική υπουργική απόφαση πριν από ένα μήνα. 
      Πάλαιρος Αιτωλοακαρνανίας: Οι σχετικές μελέτες που αφορούν σε γεωλογική καταλληλότητα, η μελέτη περιβαλλοντικών επιπτώσεων, η πολεοδομική μελέτη καθώς και όλες οι εγκρίσεις από τις αρμόδιες υπηρεσίες έχουν ληφθεί. Έχουν επικαιροποιηθεί ορισμένες αποφάσεις που χρειάζονταν σύμφωνα με τη νομοθεσία και ακολουθεί η κατάθεση του σχετικού φακέλου στο κεντρικό Σ.Χ.Ο.Π. του Υ.ΠΕ.ΧΩ.Δ.Ε., έτσι ώστε να εκδοθεί επίσης σχετική υπουργική απόφαση για να προχωρήσει η αξιοποίηση της περιοχής. 
      Κουντουριώτικα: Αναφέρομαι σε μια μεγάλη έκταση της τάξεως των εννέα στρεμμάτων που υπάρχουν σε δύο οικοδομικά τετράγωνα. Η ΔΕΠΟΣ έχει προχωρήσει στη σύνταξη των μελετών, έχει καταθέσει τους σχετικούς φακέλους στο Δήμο Αθηναίων, γνωρίζετε όμως ότι έχει επιβληθεί εντός του 2007 με απόφαση του Υπουργού ΠΕ.ΧΩ.Δ.Ε. αναστολή έκδοσης οικοδομικών αδειών καθώς και εκτέλεσης οικοδομικών εργασιών για ένα έτος, δεδομένου ότι προχωράει η συνολική ανάπλαση της περιοχής. Έχουν κινηθεί δηλαδή όλες οι σχετικές διαδικασίες, έτσι ώστε να μπορέσει η Δ.Ε.ΠΟ.Σ. να έχει έσοδα. 
      Με δεδομένο ότι η εταιρεία ως Δ.Ε.Κ.Ο. δεν μπορεί να χρηματοδοτείται από το δημόσιο, το Υ.ΠΕ.ΧΩ.Δ.Ε., σε συνεργασία με το διοικητικό συμβούλιο της εταιρείας, έχει προχωρήσει παράλληλη στις εξής ενέργειες: Πρώτον, απέδωσε το 2006 στη Δ.Ε.ΠΟ.Σ. τις οφειλές για τα Ολυμπιακά έργα που είχε αναλάβει και εκτελέσει εν όψει των Ολυμπιακών Αγώνων του 2004 και αναφέρομαι σ’ ένα ποσό ύψους 13,5 εκατομμυρίων ευρώ, με τα οποία καλύφθηκαν παλιά δάνεια που είχε πάρει η ΔΕΠΟΣ και τρέχουσες υποχρεώσεις για το 2006. Δεύτερον για το 2007, θα σας δώσω αναλυτικά στοιχεία σ’ ό,τι αφορά την επιχορήγηση της εταιρείας από το Ε.Τ.Ε.Ρ.Π.Σ. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υφυπουργέ. 
      Το λόγο έχει η ερωτώσα Βουλευτής κ. Νικολαϊδου.
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Ευχαριστώ, κύριε Πρόεδρε. 
      Κύριε Υφυπουργέ, ειλικρινά πιστεύω ότι θυμάστε τι μου απαντήσατε πριν πέντε ή έξι μήνες, όταν τον Μάιο του 2007 σας ρωτούσαμε πάλι, τι θα γίνει με το πρόγραμμα της Δ.Ε.ΠΟ.Σ. και ιδιαίτερα με τους εργαζόμενους. Έρχεστε μετά από ένα εξάμηνο και ουσιαστικά μου επαναλαμβάνετε τα ίδια, χωρίς να απαντάτε στις συγκεκριμένες ερωτήσεις. 
      Τότε μας λέγατε ότι όλα ρυθμίζονται και όλα θα τακτοποιηθούν και μάλιστα βάζατε και μία καταληκτική ημερομηνία στις 30 Ιουνίου. Ένα μήνα μετά πηγαίνει επιστολή προς τη Δ.Ε.ΠΟ.Σ., όπου μεταφέρεται μέσω του γενικού γραμματέα η άποψη του Υπουργού, ότι δεν μπορεί να γίνει τίποτα. 
      Ποια είναι η κατάσταση σήμερα; Νομίζω ότι την ξέρετε. Οι εργαζόμενοι δεν πληρώνονται ούτε με δόσεις. Έχουν δυόμιση μήνες να πληρωθούν. Τα χρέη της Δ.Ε.ΠΟ.Σ. συνολικά φτάνουν στα 10.130.000 ευρώ. Αυτά πώς θα καλυφθούν με την απάντηση που δώσατε; Μη μου πείτε από τον προϋπολογισμό του 2008! Εκεί υπάρχει εγγεγραμμένο το ποσό των 2.045.000 ευρώ. 
      Μέσα στα χρέη της Δ.Ε.ΠΟ.Σ., μόνο 1.500.000 ευρώ είναι οι οφειλές προς τα ασφαλιστικά ταμεία. Αν θέλετε, επειδή είναι πολύ επίκαιρο το θέμα του πως κατάντησαν τα ασφαλιστικά ταμεία, φαίνεται ότι ο πιο αναξιόπιστος συμμετέχων στις οφειλές, είναι το κράτος και οι εργοδότες. Αυτό για τους εργαζόμενους, όχι μόνο της Δ.Ε.ΠΟ.Σ., είναι σήμερα μια εικόνα του τι φταίει και τα ασφαλιστικά ταμεία έχουν φθάσει στη σημερινή κατάσταση. 
      Αναξιόπιστο λοιπόν, το κράτος. Ενάμιση χρόνο η εταιρεία, είναι χωρίς ασφαλιστική και φορολογική ενημερότητα. Τους εργαζόμενους δεν τους βλέπετε καν, παρά τις προσπάθειες που κάνουν. Έφθασαν σε κάποιο σημείο και είδαν μόνο το γενικό γραμματέα. 
      Το ότι δεν μπορείτε να λύσετε το πρόβλημα είναι γεγονός. Όχι μόνο δεν μπορείτε να το λύσετε, αλλά το αφήνετε, το απαξιώνετε και γίνεται μέρα με τη μέρα χειρότερο. Η Δ.Ε.ΠΟ.Σ. έχει χρεοκοπήσει, της οποίας αν ήταν κοινωνικό ή όχι το έργο της, κάποιοι έχουμε και προσωπική εμπειρία επ’ αυτού. 
      Εγώ, για παράδειγμα, σαν πρώην δήμαρχος όχι μόνο είχα συνεργαστεί, αλλά είχαμε βοηθηθεί στην ανάπλαση ενός οικοδομικού τετραγώνου με πενήντα έξι εργατικές κατοικίες με τη συμβολή της Δ.Ε.ΠΟ.Σ. από την αρχή μέχρι το τέλος. Όλη αυτή η τεχνογνωσία πάει χαμένη. 
      Είχατε υποσχεθεί στους εργαζόμενους μετατάξεις. Δεν έχουν υπογραφεί. Πότε θα υπογραφούν και πότε θα τακτοποιηθούν όλες αυτές οι υποχρεώσεις; Σας είπα ότι με τα λεφτά του Προϋπολογισμού δεν γίνεται. Μιλήσατε για μια χρηματοδότηση από την Ε.Τ.Ε.Ρ.Π.Σ.. Με δάνεια; Φαντάζομαι ότι τώρα, εν όψει εορτών, θα δοθεί κάποιο ποσό και μετά το δάνειο τι; Έχετε ευθύνη. Δεν μπορείτε να λύσετε το πρόβλημα γιατί θέλετε, φαίνεται, να την κλείσετε. 
      Δύο απαντήσεις θέλω μόνο. Θα την αξιοποιήσετε ή πραγματικά θέλετε να την κλείσετε; Και εμείς όταν λέμε να την αξιοποιήσετε, εννοούμε πρώτα απ’ όλα να εξοφληθούν τα χρέη της Δ.Ε.ΠΟ.Σ., με ιεράρχηση πρώτα τις υποχρεώσεις σας απέναντι στους εργαζόμενους και φυσικά στα ασφαλιστικά ταμεία. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κυρία Νικολαϊδου.
      Ο κύριος Υφυπουργός έχει δικαίωμα δευτερολογίας.
      Ορίστε, κύριε Υφυπουργέ.  
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Κατ’ αρχήν, αγαπητή κυρία συνάδελφε, επιτρέψτε μου να επισημάνω ότι δεν είναι δυνατόν να σας δίνω την ίδια απάντηση που είχα δώσει και πριν από ένα χρόνο γιατί υπάρχουν εξελίξεις, όπως ανέφερα στην πρωτομιλία μου. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Έχω τα πρακτικά…
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Για παράδειγμα, η Π.Ε.Ρ.Π.Ο. Αργολίδος, η οποία εγκρίθηκε τον περασμένο μήνα. Είναι μια πολύ σημαντική καινούργια εξέλιξη, που έχει να κάνει με μια ακίνητη περιουσία της Δ.Ε.ΠΟ.Σ., τεράστια, η οποία μπορεί να πάρει το δρόμο της. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Άρα, δεν μας λέγατε αλήθεια τότε, όταν απαντούσατε διαφορετικά. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ποτέ, επιτρέψτε μου να πω, δεν έχουμε αποκρύψει τίποτα. Επίσης, επιτρέψτε μου να επισημάνω ότι οι πόρτες στο Υ.ΠΕ.ΧΩ.Δ.Ε. είναι ανοικτές για κάθε στέλεχος του Κοινοβουλίου. Αυτό το καταθέτω σαν προσωπική άποψη και είμαι βέβαιος ότι δεν υπάρχει αντίλογος σ' αυτό το θέμα. Οι πόρτες είναι ανοικτές. 
      Έχουν γίνει δε δεκάδες επανειλημμένες συσκέψεις με το γενικό γραμματέα του Υπουργείου, προκειμένου να δοθεί λύση στο θέμα της μετάταξης των υπαλλήλων. Θα αναφερθώ αμέσως στο προσωπικό. 
      Επιτρέψτε μου να πω ότι με απόφαση του Υπουργού Π.Ε.ΧΩ.Δ.Ε., εδώ και ενάμισι μήνα, έχει εγκριθεί ποσό 700.000 ευρώ για τη Δ.Ε.ΠΟ.Σ. από το Ε.Τ.Ε.Ρ.Π.Σ. εκ των οποίων τα 500.000 ευρώ είναι προκαταβολή. Έχουν κινηθεί οι σχετικές διαδικασίες. Το θέμα βρίσκεται στο Ελεγκτικό Συνέδριο, όπως πολύ καλά γνωρίζουν οι εργαζόμενοι στη Δ.Ε.Π.Ο.Σ. και η εκτίμησή μας είναι ότι στις επόμενες δύο ή τρεις μέρες,το θέμα αυτό θα έχει ολοκληρωθεί.
      Η ίδια διαδικασία κινείται για χρηματοδότηση της Δ.Ε.ΠΟ.Σ., με ένα αρχικό ποσό της τάξεως των 2.000.000 ευρώ, έτσι ώστε να μπορέσουν να προχωρήσουν κάποιες μελέτες και έργα για στεγαστικά προγράμματα στην Πάλερο της Αιτωλοακαρνανίας και στον Μπάτη της Καβάλας. 
      Σ’ ό,τι αφορά τις μετατάξεις του προσωπικού: Αποφασίστηκε από την πολιτική ηγεσία του Υ.ΠΕ.ΧΩ.Δ.Ε. να γίνουν μετατάξεις του προσωπικού, κατατέθηκαν οικειοθελώς από τους εργαζόμενους στην Δ.Ε.ΠΟ.Σ. οι σχετικές αιτήσεις και κινείται κανονικά η όλη η διαδικασία. Επιτρέψτε μου να πω ότι –και είναι πολύ σημαντικό- έχει γίνει πρόβλεψη από πλευράς Υ.ΠΕ.ΧΩ.Δ.Ε. κατά τη σύνταξη του προϋπολογισμού για το 2008 –δεν αναφέρομαι στον προϋπολογισμό της Δ.Ε.ΠΟ.Σ.- έτσι ώστε σε οποιαδήποτε μετάταξη προσωπικού της Δ.Ε.ΠΟ.Σ. να μπορεί να είναι εξασφαλισμένη η μισθοδοσία του. 
      Κυρίες και κύριοι, πραγματικά το θέμα της Δ.Ε.ΠΟ.Σ. μας απασχολεί πάρα πολύ. Θέλουμε να δώσουμε μια οριστική λύση και ψάχνουμε να βρούμε τη βέλτιστη λύση. 
      Σας ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υφυπουργέ, και για τη συντομία σας. 
      Επόμενη είναι η υπ’ αριθμόν 287/27-11-2007 τρίτη επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Μιχαήλ Παπαγιαννάκη προς τον Υπουργό Ανάπτυξης, σχετικά με την προώθηση και εφαρμογή από τη χώρα μας των υποχρεώσεων που απορρέουν από το Πρωτόκολλο του Κιότο κ.λπ.. 
      Το κείμενο της επίκαιρης αυτής ερώτησης του κ. Παπαγιαννάκη έχει ως εξής: 
      «Η εξοικονόμηση ενέργειας –μαζί με τις ανανεώσιμες πηγές ενέργειας- αναγνωρίζεται ως σημαντικό μέρος της λύσης στο παγκόσμιο πρόβλημα των κλιματικών αλλαγών, το οποίο θα βρεθεί στο επίκεντρο της παγκόσμιας επικαιρότητας, με αφορμή την επικείμενη διάσκεψη των Ηνωμένων Εθνών για τις κλιματικές αλλαγές, που θα πραγματοποιηθεί στο Μπαλί της Ινδονησίας (3-14 Δεκεμβρίου). Στην Εαρινή Σύνοδο Κορυφής, η χώρα μας δεσμεύθηκε να επιτύχει συγκεκριμένα ποσοστά εξοικονόμησης μέχρι το 2020. Δυστυχώς στο συγκεκριμένο τομέα, η μέχρι σήμερα συμπεριφορά της χώρας είναι απαράδεκτη. Η οδηγία 2006/32/ΕΚ του Ευρωπαϊκού Κοινοβουλίου και του Συμβουλίου, της 5ης Απριλίου 2006, για την προώθηση της ενεργειακής απόδοσης της τελικής χρήσης και την παροχή υπηρεσιών στον τομέα της ενέργειας, αναμένεται να αλλάξει μακροπρόθεσμα τον τρόπο διάθεσης της ενέργειας στην αγορά, οδηγώντας σε μεγάλη εξοικονόμηση ενέργειας. Εννέα χρόνια μετά την εφαρμογή της οδηγίας, τα κράτη-μέλη θα πρέπει να έχουν εξοικονομήσει το 9% της ενέργειας που παρέχεται στους τελικούς χρήστες. Τα κράτη-μέλη έχουν, όμως, τη δυνατότητα να θεσπίσουν πιο φιλόδοξους στόχους. 
      Τα κράτη-μέλη, θα πρέπει να υιοθετήσουν τρία πολυετή Σχέδια Δράσης Ενεργειακής Απόδοσης. Το πρώτο τέτοιο σχέδιο, θα έπρεπε να υποβληθεί όχι αργότερα από τις 30 Ιουνίου 2007 και θα περιελάμβανε και έναν ενδιάμεσο εθνικό ενδεικτικό στόχο εξοικονόμησης ενέργειας, για το τρίτο έτος εφαρμογής της οδηγίας. Η Ελλάδα δεν παρουσίασε ένα τέτοιο σχέδιο στην προβλεπόμενη ημερομηνία.
      Ερωτάται ο κύριος Υπουργός Ανάπτυξης:
       Ποια είναι τα αποτελέσματα από την προώθηση και εφαρμογή του Εθνικού Σχεδίου Δράσης της χώρας, ως προς τις υποχρεώσεις που απορρέουν από το Πρωτόκολλο του Κιότο και γιατί δεν στάλθηκε έγκαιρα ένα ολοκληρωμένο σχέδιο δράσης ενεργειακής απόδοσης;».
      Στην ερώτηση του κυρίου συναδέλφου θα απαντήσει ο Υφυπουργός Ανάπτυξης κ. Σταύρος Καλαφάτης.
      Κύριε Υπουργέ έχετε το λόγο.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης και Τροφίμων): Κύριοι συνάδελφοι, κυρίες και κύριοι, κατ’ επανάληψη έχω τονίσω απ’ αυτό το Βήμα ότι το ζήτημα της προστασίας του περιβάλλοντος, αποτελεί κοινό τόπο για κυβερνήσεις, για κοινωνικά κινήματα, για όλους τους πολίτες. Αποτελεί τη  μεγαλύτερη πρόκληση που αντιμετωπίζει αυτήν τη στιγμή ο πλανήτης. Είναι ένα θέμα, που απαιτεί τη συνεργασία όλων μας. 
      Για την Κυβέρνηση οι αναπτυξιακές πολιτικές και η πολιτική προστασίας του περιβάλλοντος, είναι δύο έννοιες που πάνε μαζί. Δεν είναι μόνο συμβατές, είναι αλληλοσυμπληρούμενες. Η προστασία του περιβάλλοντος, για την ακρίβεια, αποτελεί συστατικό της βιώσιμης ανάπτυξης.
       Κύριε συνάδελφε, αναφέρεστε σε δύο έννοιες κλειδιά στην εισαγωγή της ερώτησής σας, στις ανανεώσιμες πηγές ενέργειας και στην εξοικονόμηση ενέργειας. Στον ενεργειακό τομέα και ιδιαίτερα στα ζητήματα αυτά, η Κυβέρνηση εφαρμόζει μια δυναμική πολιτική τα τελευταία χρόνια. Ο Α.Π.Ε. από άγνωστη έννοια μόλις τα τελευταία χρόνια έγινε πολιτική αιχμής. Το νέο πλαίσιο, έδωσε ώθηση σημαντική στον τομέα, απλοποίησε και εξορθολόγησε τις διαδικασίες, εναρμόνισε τη χώρα με τη διεθνή και κοινοτική πρακτική και δίνει ουσιαστικά κίνητρα, για την περαιτέρω ανάπτυξη των ανανεώσιμων πηγών ενέργειας.
      Όσον αφορά την εξοικονόμηση ενέργειας, επίσης ενσωματώνεται στην καθημερινή πρακτική. Θυμίζω μέτρα για την εξοικονόμηση ενέργειας στο δημόσιο τομέα: μείωση της αέργου ισχύος, αντικατάσταση λαμπτήρων, προληπτικοί έλεγχοι των κλιματιστικών, οικονομικά κίνητρα για περιορισμό της ζήτησης, εκστρατεία ενημέρωσης και πολλά άλλα. Μόνον από τη σύνδεση σχολείων στους Νομούς Αττικής, Θεσσαλονίκης, Λάρισας και Μαγνησίας με φυσικό αέριο θα περιοριστούν οι εκπομπές διοξειδίου του άνθρακα κατά έντεκα χιλιάδες τόνους ετησίως.
      Η αντιμετώπιση της κλιματικής αλλαγής είναι μια διαρκής προσπάθεια. Χρειάζεται τη συμβολή όλων. Η προσπάθεια αυτή, συνδέεται και με μέτρα περιορισμού της ζήτησης σε ενέργεια και την αποτελεσματικότερη χρήση από τους τελικούς χρήστες.
      Σ’ αυτό το πλαίσιο κινείται και η ευρωπαϊκή οδηγία για την ενεργειακή απόδοση κατά την τελική χρήση. Στην οδηγία, πράγματι, προβλέπεται η δημιουργία των εθνικών σχεδίων δράσης για την ενεργειακή απόδοση. Λόγω της ογκώδους, πολύπλοκης και εξειδικευμένης τεχνικής προεργασίας δώδεκα κράτη-μέλη, μεταξύ αυτών κι η Ελλάδα, βρίσκονται ακόμη στη διαδικασία υποβολής των σχεδίων.
      Η εκπόνηση του σχεδίου έχει ανατεθεί στο ΚΑΠΕ και παρ’ όλο που απαιτείται τεχνική προεργασία ιδιαίτερα έντονη, σημαντική και πολύπλοκη, το σχέδιο έχει σχεδόν ολοκληρωθεί και πολύ σύντομα, σε πάρα πολύ εγγύς χρονικό διάστημα, θα υποβληθεί στην Ευρωπαϊκή Επιτροπή.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ.
      Ο κ. Παπαγιαννάκης έχει το λόγο.
      ΜΙΧΑΗΛ ΠΑΠΑΓΙΑΝΝΑΚΗΣ: Ευχαριστώ, κύριε Πρόεδρε.
      Ευχαριστώ και τον Υπουργό. Όμως λυπάμαι, κύριε Υπουργέ, γιατί μιλάτε για γενικά πράγματα. Την ίδια περίπου απάντηση μου είχατε δώσει και σ’ άλλο θέμα που σας είχα θέσει. Όταν μιλάω για εξοικονόμηση ενέργειας και για τα σχέδια εξοικονόμησης ενέργειας, μιλάω για πάρα πολύ συγκεκριμένα πράγματα, για εξαιρετικά συγκεκριμένα πράγματα. 
      Είχατε να υποβάλετε ένα εθνικό σχέδιο. Δεν το υποβάλατε. Μου λέτε ότι ήταν ογκώδης η προεργασία. Δεν το ξέρω. Δεν το ξέρατε από πριν; Παραδείγματος χάρη, πότε αναθέσατε τη δουλειά στο ΚΑΠΕ; Είναι αλήθεια ότι τη δουλειά αυτή την αναθέσατε μόλις μέσα στο 2007; Δεν ξέρατε από πριν ότι έχετε την υποχρέωση να το κάνετε; Γιατί αργήσατε να το αναθέσετε; Φταίει ο όγκος εργασίας ή η αβελτηρία της Κυβέρνησής σας; 
      Όμως πέραν τούτου, η καθυστέρηση και ο όγκος πού οφείλονται; Στο ό,τι είναι πολλές οι δουλειές που πρέπει να γίνουν ή στο ότι είναι δύσκολες οι επιλογές;
      Σε συμβούλιο στην Ευρωπαϊκή Ένωση, ξεχάσατε ως Κυβέρνηση να υποβάλετε και να στηρίξετε το αίτημα για τη μείωση του Φ.Π.Α., σε προϊόντα που συμβάλλουν στην εξοικονόμηση ενέργειας. Σας έχω κάνει και σχετική ερώτηση και παρατήρηση.
      Από την άλλη μεριά, αν δει κάποιος τι πρέπει να περιλαμβάνει το εθνικό σχέδιο –και μιλάμε για τρία σχέδια, που πρέπει να γίνει το ένα μετά το άλλο- όταν  λοιπόν δει κάποιος τι πρέπει να περιλαμβάνει το κάθε σχέδιο, αυτό περιλαμβάνει πράγματα, που φοβάμαι ότι είναι εκείνα που σας εμποδίσανε. Περιλαμβάνει ελεγκτικούς μηχανισμούς, περιλαμβάνει οικονομικές επιλογές μέσα σε μια οικονομία, η οποία είναι ευτυχέστατη να ζει και να ευημερεί από την ενεργοβόρα διάθεσή της και την καταστροφή του περιβάλλοντος και δεν παίρνετε μέτρα γι’ αυτό. Περιλαμβάνει καινοτομίες, όπως οι ποδηλατόδρομοι, περιλαμβάνει μια σειρά πράγματα, τα οποία προφανώς δεν είναι ακόμη μέσα στην νοοτροπία και στην πρακτική της Κυβέρνησής σας. Νομίζω ότι θα πρέπει να κάνετε κάτι παραπάνω.
       Έχετε αναλάβει την υποχρέωση, να μειώνετε την κατανάλωση ενέργειας 1% το χρόνο. Θα μπορούσε να πει κάποιος ότι ήδη τον πρώτο χρόνο τον χάσαμε. Θα μου πείτε : 1% είναι λίγο. Σύμφωνοι. Μέχρι το 2020 πρέπει να έχουμε μείωση 20% συνολικά. Θα επισπεύσετε; Μου λέτε: «Πάρα πολύ γρήγορα θα φέρουμε το σχέδιο». Να το δούμε και θα το αξιολογήσουμε όταν το φέρετε. Αλλά εν πάση περιπτώσει, πότε θα το φέρετε, γιατί το καθυστερήσατε –επαναλαμβάνω- και όταν θα το φέρετε και θα το δημοσιοποιήσετε, πότε θα αρχίσει να εφαρμόζεται; 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ, κύριε Παπαγιαννάκη.
      Ο κύριος Υφυπουργός έχει το λόγο για να δευτερολογήσει. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Παπαγιαννάκη, ως προς το σχέδιο δράσης για την ενεργειακή απόδοση, ήμουν σαφής και συγκεκριμένος στην πρωτολογία μου. Το ζητούμενο, δεν είναι απλώς να καλύψουμε τις υποχρεώσεις μας απέναντι στην Ευρωπαϊκή Ένωση,…
      ΜΙΧΑΗΛ ΠΑΠΑΓΙΑΝΝΑΚΗΣ: Δουλειά μας είναι. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης):…δεν είναι το να βιαστούμε και να θεωρήσουμε ότι είμαστε καλυμμένοι απέναντι στην  Ευρωπαϊκή Ένωση. Το ζητούμενο είναι να επιλέξουμε, να προγραμματίσουμε και να σχεδιάσουμε κάτι, το οποίο να ανταποκρίνεται πλήρως στις ανάγκες των καιρών και παράλληλα να είναι και άμεσα εφαρμοστέο, με συγκεκριμένη στρατηγική, συγκεκριμένους στόχους και συγκεκριμένα αποτελέσματα. Δεν θέλουμε, δηλαδή, απλώς να ασκήσουμε τα καθήκοντά μας και να είμαστε συνεπείς σε μια γραφειοκρατική άσκηση και γι’ αυτό το λόγο, υπάρχει πραγματικά έντονη προσπάθεια. Και παρ’ όλο που έχω πληροφόρηση για συγκεκριμένη ημερομηνία, δεν θα ήθελα να ριψοκινδυνεύσω έστω και 1% μέσα στο ελληνικό Κοινοβούλιο, να σας δώσω μια απάντηση που θα έχει συγκεκριμένη ημερομηνία.
      Γι’ αυτό και σας δηλώνω ότι σε πολύ σύντομο χρονικό διάστημα, θα είμαστε πάλι εδώ στην Αίθουσα αυτή και πάλι θα το συζητήσουμε, γιατί είμαι σίγουρος ότι δεν θα αφήσετε έτσι το θέμα. Και χαίρομαι πολύ, ιδιαίτερα για τέτοια θέματα που αφορούν το μέλλον, ουσιαστικά το αύριο το δικό μας και του πλανήτη, να τίθενται εδώ και να συζητούνται μέσα σε ένα τέτοιο κλίμα συνεργασίας και αμοιβαίας κατανόησης.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης):  Ευχαριστούμε, κύριε Υφυπουργέ.
      Εισερχόμαστε στις επίκαιρες ερωτήσεις δεύτερου κύκλου.
      Πρώτη είναι η με αριθμό 259/26-11-2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Αράπογλου προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την εγκατάσταση πλωτών χώρων στάθμευσης αυτοκινήτων στο Θερμαϊκό Κόλπο κ.λπ.. 
      Η επίκαιρη ερώτηση της κυρίας συναδέλφου έχει ως εξής:
      «Προβληματισμό και ανησυχία έχει προκαλέσει στους φορείς της Θεσσαλονίκης, η απόφαση του Οργανισμού Λιμένος Θεσσαλονίκης να προχωρήσει σε συμφωνία με ιδιώτες, για την εγκατάσταση πλωτών χώρων στάθμευσης αυτοκινήτων στο Θερμαϊκό Κόλπο, στο ύψος της προβλήτας 1 του λιμανιού.
      Η κατασκευή των πλωτών χώρων στάθμευσης, δημιουργεί μεγαλύτερα προβλήματα από αυτά που επιλύει στην πόλη αφού:
      1. Στο θαλάσσιο χώρο, δημιουργείται μια ιδιωτική επένδυση, που θα παρέχει τις υπηρεσίες επ’ αμοιβή, όταν στην ίδια περιοχή λειτουργούν δεκάδες ιδιωτικοί χώροι στάθμευσης αυτοκινήτων, χωρίς επαρκή πληρότητα.
      2. Οι συγκεκριμένες κατασκευές, αλλοιώνουν την φυσιογνωμία του ιστορικού κέντρου της πόλης και την αισθητική του θαλάσσιου της μετώπου, ακυρώνοντας ταυτοχρόνως την πολιτιστική υποδομή, που έχει δημιουργηθεί στο συγκεκριμένο χώρο με τις παλιές αποθήκες του λιμανιού.
      3. Από την κατασκευή του πλωτού χώρου στάθμευσης 1000 θέσεων αυτοκινήτων, δημιουργούνται τεράστια συγκοινωνιακά προβλήματα στην περιοχή, που θα ενταθούν μετά την κατασκευή της υποθαλάσσιας αρτηρίας και την πεζοδρόμηση της λεωφόρου Νίκης. 
      Με βάση τα παραπάνω
      Ερωτάται ο κύριος Υπουργός
      1. Έχει δικαίωμα ο Οργανισμός Λιμένος Θεσσαλονίκης να αποφασίζει μια παρέμβαση, που προσβάλλει την αισθητική της πόλης, χωρίς την αναγκαία συναίνεση των φορέων της;
      2. Ποιος διασφαλίζει ότι η συγκεκριμένη κατασκευή, δεν θα αξιοποιηθεί για εμπορικές χρήσεις, αφού έχει τη δυνατότητα να φιλοξενεί ακόμα και εμπορικά καταστήματα μέσα στη θάλασσα;
      3. Υπάρχει κυκλοφοριακή μελέτη για την αντιμετώπιση των προβλημάτων που θα δημιουργηθούν στις ούτως ή άλλως κυκλοφοριακά επιβαρυμένες, οδό Κουντουριώτου και Λεωφόρο Νίκης;».
      Στην επίκαιρη ερώτηση, θα απαντήσει ο Υφυπουργός Ναυτιλίας και Νησιωτικής Πολιτικής κ. Καμμένος.
      Κύριε Υφυπουργέ, έχετε το λόγο.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Κυρίες και κύριοι συνάδελφοι, η ανώνυμη εταιρεία με την επωνυμία «Οργανισμός Λιμένος Θεσσαλονίκης Ανώνυμη Εταιρεία» συστάθηκε το 1999 με τη μετατροπή του νομικού προσώπου δημοσίου δικαίου «Οργανισμός Λιμένος Θεσσαλονίκης», σε ανώνυμη εταιρεία, σύμφωνα με το ν. 2688/1999, τελεί υπό την εποπτεία του Υπουργού Εμπορικής Ναυτιλίας Αιγαίου και Νησιωτικής Πολιτικής και έχει το αποκλειστικό προνόμιο της διοίκησης και εκμετάλλευσης των χώρων της ζώνης του λιμένος της δικαιοδοσίας της. 
      Η Ο.Λ.Θ. Α.Ε., ανώνυμη εταιρεία κοινής ωφέλειας με σκοπό την εξυπηρέτηση του δημόσιου συμφέροντος, λειτουργεί κατά τους κανόνες της ιδιωτικής οικονομίας και απολαμβάνει διοικητικής και οικονομικής αυτοτέλειας. 
      Στις 27/6/2001 υπογράφτηκε σύμβαση παραχώρησης μεταξύ του ελληνικού δημοσίου και της «Ο.Λ.Θ.» διάρκειας σαράντα ετών, σύμφωνα με την οποία, στην «Ο.Λ.Θ.» παραχωρείται το αποκλειστικό δικαίωμα χρήσης και εκμετάλλευσης των γηπέδων, κτηρίων και εγκαταστάσεων της λιμενικής ζώνης του λιμένα Θεσσαλονίκης, τα οποία ανήκουν κατά κυριότητα στο ελληνικό δημόσιο. 
      Με την απόφαση 2575/2005 του Διοικητικού Συμβουλίου της «Ο.Λ.Θ. Α.Ε.», εγκρίθηκε η διενέργεια του διαγωνισμού για την εκμίσθωση του λιμενικού χώρου στην πρώτη προβλήτα, για την ίδρυση, λειτουργία και εκμετάλλευση πλωτού σταθμού αυτοκινήτων, με δημόσιο ανοιχτό διαγωνισμό και συγκροτήθηκε  αντίστοιχη επιτροπή διαγωνισμού. Ο πλωτός σταθμός αυτοκινήτων δεν είναι μόνιμη κατασκευή. Είναι ένα πλωτό ναυπήγημα, που θα τοποθετηθεί στη θαλάσσια ζώνη του λιμένα με δυνατότητα και ευχέρεια μετακίνησης. Ο σταθμός αυτός θα εξυπηρετήσει κυρίως το κέντρο της πόλης της Θεσσαλονίκης, προσφέροντας επιπλέον θέσεις στάθμευσης σε περιοχή με πολύ έντονο κυκλοφοριακό πρόβλημα.
      Η «Ο.Λ.Θ. Α.Ε.», πριν τη λήψη της απόφασης για δημοσίευση της σχετικής προκήρυξης και εξαιτίας του ότι το έργο αυτό αφορούσε ένα ευαίσθητο θέμα της πόλης, απευθύνθηκε σε όλους τους φορείς της πόλης, στην Περιφέρεια της Κεντρικής Μακεδονίας, στη Νομαρχία Θεσσαλονίκης, στη Γενική Αστυνομική Διεύθυνση Θεσσαλονίκης, στο Δήμο Θεσσαλονίκης και στον Οργανισμό Θεσσαλονίκης, στο πλαίσιο της συνεργασίας για την αντιμετώπιση του θέματος της κυκλοφοριακής ρύθμισης της περιοχής, προκειμένου να διατυπωθεί η δική τους θέση. 
      Η απάντηση όλων αυτών των φορέων ήταν θετική. 
      Σημειώνεται ότι ο ανάδοχος, σύμφωνα με τη διακήρυξη, είναι υποχρεωμένος να επανέλθει στους ανωτέρω φορείς και σε όσους απαιτείται από τη σχετική νομοθεσία για τις λεπτομέρειες του έργου, για να απαντήσουν οριστικά επί του συγκεκριμένου σχεδιασμού, αρχιτεκτονικού, κυκλοφοριακού κ.λπ. Οι ανωτέρω εγκρίσεις αποτελούν προϋπόθεση σύναψης της σχετικής σύμβασης του αναδόχου με την «Ο.Λ.Θ.». Το συμβατικό αντικείμενο του αναδόχου -σύμφωνα με τη σχετική διακήρυξη- αφορά στην ίδρυση, λειτουργία και εκμετάλλευση πλωτού σταθμού αυτοκινήτων. Κάθε πρόσθετη δραστηριότητα, για την οποία τυχόν θα υποβληθεί αίτημα στο μέλλον, θα πρέπει να έχει χαρακτήρα υποστηρικτικό προς την κύρια δραστηριότητα και σε καμμία περίπτωση δεν μπορεί να υποκαταστήσει αυτήν. Υπόκειται δε στην κρίση της αναθέτουσας αρχής, δηλαδή της «Ο.Λ.Θ.», υπό αυστηρές προϋποθέσεις και εφόσον ληφθούν όλες οι απαιτούμενες άδειες και εγκρίσεις και τηρηθεί η νόμιμη διαδικασία.
      	Όσον αφορά το θέμα της κυκλοφοριακής μελέτης, σε κάθε περίπτωση η οριστικοποίηση της κατασκευής της υποθαλάσσιας αρτηρίας και η εξ αυτής αλλαγή της ρυμοτομίας στην περιοχή, απαιτεί εκ των πραγμάτων σύνταξη νέας κυκλοφοριακής μελέτης και υποβολή της από τον ανάδοχο του έργου του πλωτού σταθμού στις αρμόδιες υπηρεσίες προς έγκριση. 
      	ΠΡΟΕΔΡΕΥΩΝ (Αναστάσιος Νεράντζης): Η κ. Αράπογλου έχει το λόγο.
      	ΧΡΥΣΗ ΑΡΑΠΟΓΛΟΥ: Κύριε Πρόεδρε, έχει ενδιαφέρον η απάντηση του Υπουργού, κατ’ αρχήν, για τη συστατική πράξη του Οργανισμού Λιμένος Θεσσαλονίκης ως ανώνυμης εταιρείας και για τη σύμβασή της με το ελληνικό δημόσιο. Αν δεν κάνω λάθος, κύριε Υπουργέ –διορθώστε με γιατί προσπαθούσα να ακούσω τα λόγια σας- λέτε ότι έχει το αποκλειστικό δικαίωμα της χρήσης των εγκαταστάσεων της χερσαίας ζώνης. Το δικαίωμα να εκμεταλλεύεται τη θάλασσα, ποιος το έχει δώσει; Το ελληνικό δημόσιο; Εσείς; Το έχει πάρει μόνος του ο Οργανισμός Λιμένος Θεσσαλονίκης; Επίσης, θα ήθελα και την αλληλογραφία. Θα απευθυνθώ αργότερα σε σας, για να μου τη δώσετε.
      	Η Θεσσαλονίκη, κύριε Υπουργέ, είναι μια ευλογημένη πόλη μ΄ ένα συνεχόμενο θαλάσσιο μέτωπο πάνω από τριάντα χιλιόμετρα. Κάθε παρέμβαση που θα κάνουμε στη Θεσσαλονίκη, πρέπει να στρέψει το πρόσωπό της στη θάλασσα, στην αναξιοποίητη θαλάσσια περιοχή της που βρίσκεται έξω από τη δραστηριότητα και τη ζωή της πόλης. Όμως, θα πρέπει να είμαστε πολύ προσεκτικοί και συγκεκριμένοι. Δεν είναι δυνατόν να μεταφέρουμε τις οχλούσες δραστηριότητες, χωρίς μάλιστα να ενημερώνουμε τους φορείς. 
      	Το κυκλοφοριακό πρόβλημα δεν αντιμετωπίζεται έτσι. Αντιμετωπίζεται με συγκεκριμένες λύσεις, οι οποίες έχουν κατατεθεί και έχουν συμφωνηθεί στη Θεσσαλονίκη. Δεν μπαίνω σε λεπτομέρειες, για να κερδίσουμε χρόνο. Θέλω, όμως, να σας ρωτήσω αν μπορείτε να υποπτευθείτε ποια θα είναι η τελική εικόνα, μαζί με την μπούκα η οποία έχει σχεδιαστεί και στην είσοδο και στην έξοδο της υποθαλάσσιας αρτηρίας, όταν μπει και μια τέτοια κατασκευή, δηλαδή δύο ναυπηγήματα εμβαδού εκατό επί τριάντα μέτρα και ύψους επτά μέτρα με μέτωπο στο Λευκό Πύργο, που θα φιλοξενούν χίλια αυτοκίνητα, σύμφωνα με τη σύμβαση που έχει υπογραφεί στις 30 Οκτωβρίου.
      	Ακόμη, γνωρίζετε τι σημαίνει αυτό, για το οποίο σας ενημέρωσαν και μας το μεταφέρατε σχετικά με τις υποστηρικτικές δραστηριότητες; Τι είδους εμπορικά καταστήματα θα επιτρέπεται, κατόπιν αιτήσεως της συγκεκριμένης εταιρείας, να εγκατασταθούν μέσα στο Θερμαϊκό Κόλπο; Και δεν συζητώ για την ανυπαρξία κυκλοφοριακής μελέτης. Επίσης, θέλω να αναφερθώ στη μοναδική απόφαση που υπάρχει από τον Οργανισμό Ρυθμιστικού από το 1998 και αναφέρει ότι στην περίπτωση που θα δημιουργηθούν ναυπηγήματα, δηλαδή πλωτά πάρκινγκ μέσα στο Θερμαϊκό, θα πρέπει να υπάρχει πλήθος προϋποθέσεων. Μπορώ να σας το καταθέσω, για να δείτε ότι δεν είναι καθόλου εύκολα τα πράγματα.
      	Κύριε Υπουργέ, προσέξτε πολύ καλά αυτήν την υπόθεση, γιατί όζει. Ξέρετε ότι ο διαγωνισμός είχε προκηρυχθεί για τις 15.3.2005 και λίγο πριν τη διεξαγωγή του μετατέθηκε, για να μπουν κάποιες ακόμη διατάξεις, για τις 5 Μαϊου του ιδίου χρόνου. Αυτή η εταιρεία συμπλήρωνε τριετία στις 2.4.2005. Περιέλαβε δε στις 18 Απριλίου, μόλις δεκαεπτά ημέρες πριν το μετατεθέντα διαγωνισμό, την ανάπτυξη και εκμετάλλευση των πλωτών πάρκινγκ, γιατί μέχρι τότε ησχολείτο μόνο με την ανάπτυξη και εκμετάλλευση ακινήτων και αμοιβαίων κεφαλαίων. 
      Θέλω, λοιπόν, να συνοψίσω την ερώτηση: Ποιος δίνει το δικαίωμα της εκμετάλλευσης της θάλασσας και ποιος έχει αποφασίσει να εκδικηθεί τη Θεσσαλονίκη και το Θερμαϊκό Κόλπο;
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κυρία συνάδελφε.
      Το λόγο έχει ο κύριος Υφυπουργός, για να δευτερολογήσει.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Κυρία συνάδελφε, σας ανέφερα τη χρονολογία της συστάσεως, το 1999, όπως επίσης και το 2001, που είναι η χρονολογία της υπογραφής της συμβάσεως παραχωρήσεως μεταξύ του ελληνικού δημοσίου και της «Ο.Λ.Θ.» για να θυμίσω σ΄ εσάς ότι εκείνη την περίοδο, κυβέρνηση ήταν η κυβέρνηση του Πανελλήνιου Σοσιαλιστικού Κινήματος και Πρωθυπουργός ήταν ο κ. Κώστας Σημίτης, ο οποίος παραμένει στο κόμμα σας και είχε την κοινοβουλευτική στήριξη του κόμματός σας. 
      ΧΡΥΣΗ ΑΡΑΠΟΓΛΟΥ: Τι σχέση έχει αυτό μ΄ αυτό που σας ρώτησα;
      ΠΡΟΕΔΡΕΥΩΝ (Αναστάσιος Νεράντζης): Παρακαλώ μη διακόπτετε! Δεν σας διέκοψε κανείς, κυρία Αράπογλου! Σας παρακαλώ!
       ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Το δικό σας κόμμα λοιπόν, κυρία Αράπογλου, θα πρέπει να ρωτήσετε. Δεν ξέρω εάν κάτι έχει αλλάξει μετά την ανάληψη των υποχρεώσεών σας ως Αξιωματικής Αντιπολιτεύσεως, με τη σχέση που είχατε, όσον αφορά τις ιδιωτικές επενδύσεις και τις πρωτοβουλίες που είχατε ως κυβέρνηση. Διότι τότε, το 1999, εσείς κάνατε το νόμο για την «Ο.Λ.Θ.». Το 2001 εσείς παραχωρήσατε, κατόπιν συμβάσεως μεταξύ του ελληνικού δημοσίου και της «Ο.Λ.Θ.», για σαράντα χρόνια  το αποκλειστικό δικαίωμα χρήσης και εκμετάλλευσης των γηπέδων, των κτηρίων και των εγκαταστάσεων της λιμενικής ζώνης του λιμένα Θεσσαλονίκης. 
      ΧΡΥΣΗ ΑΡΑΠΟΓΛΟΥ: Η θάλασσα;
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, μη διακόπτετε.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Ακούστε με, κυρία συνάδελφε. 
      Θα είναι χρήσιμο να δείτε τις συζητήσεις που έγιναν ακριβώς εκείνη την περίοδο από τους δικούς σας Υπουργούς από την κοινοβουλευτική πλειοψηφία που τότε στηρίζατε. Διότι, όταν ετέθη το θέμα των λιμενικών εγκαταστάσεων, έγινε ξεκάθαρο στο Κοινοβούλιο ότι αφορά και το θαλάσσιο κομμάτι. Εσείς, λοιπόν, για σαράντα χρόνια δεσμεύσατε αυτήν την περιοχή και τις λιμενικές εγκαταστάσεις γι’ αυτού του είδους τη χρήση. 
      Εμείς αυτό που πράξαμε ως Κυβέρνηση, ήταν να καλέσουμε όλους τους φορείς. Ρωτάτε μέσα στο κείμενό σας ποιοι είναι αυτοί οι φορείς που καλέσαμε. Δεν καλέσαμε τη Φιλαρμονική της Θεσσαλονίκης! Την Περιφέρεια καλέσαμε, το Νομάρχη καλέσαμε, το Δήμαρχο καλέσαμε, όλους τους εμπλεκόμενους φορείς καλέσαμε. 
      ΧΡΥΣΗ ΑΡΑΠΟΓΛΟΥ: Έχετε αποφάσεις;
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Όσον αφορά δε το κατά πόσο οι ιδιωτικές εταιρείες πάρκινγκ έχουν δουλειά ή όχι, θα είναι χρήσιμο να έρθετε σε μια επαφή, όχι με τις ιδιωτικές εταιρείες πάρκινγκ, αλλά με την Τροχαία Θεσσαλονίκης, για να σας πουν ποια είναι τα προβλήματα όσον αφορά το παρκάρισμα των αυτοκινήτων σ’ εκείνη τη συγκεκριμένη περιοχή.
      Εμείς πάντως, να σας το διαβεβαιώσω στην Ολομέλεια της Βουλής, δεν έχουμε κανένα σχέδιο παραχώρησης σε συγκεκριμένα ιδιωτικά συμφέροντα, ούτε εμπορικής χρήσης. Θα τα δούμε αυτά και μαζί θα τα συζητήσουμε και στο Κοινοβούλιο, δηλαδή ποιες είναι οι χρήσεις εκείνες, οι οποίες πρέπει να έχουν άμεση σχέση με το σταθμό αυτοκινήτων. Δεν πρόκειται ούτε εμπορικά κέντρα να γίνουν στη συγκεκριμένη περιοχή ούτε να χτίσουμε μεγαθήρια εντός της θαλάσσιας περιοχής. Σας διαβεβαιώ γι’ αυτό.
      Θέλω να τελειώσω, λέγοντας ότι πραγματικά είναι ιδιαίτερα παράξενο το ερώτημά σας για τις μελέτες που αφορούν το συγκοινωνιακό. Δεν πρόκειται να γίνει τίποτε, εάν δεν καταρτιστεί καινούργιο σχέδιο μετά …
      ΧΡΥΣΗ ΑΡΑΠΟΓΛΟΥ: Από ποιον; 
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Από τις αρμόδιες αρχές και τους αρμόδιους φορείς. 
      Η Κυβέρνηση αυτή δεν αγνοεί ούτε τους φορείς ούτε τους εκλεγμένους εκπροσώπους ούτε εκείνους που έχουν οικολογικές ευαισθησίες. Όλους μαζί θα τους καλέσουμε, θα συζητήσουμε, περιβαλλοντικές μελέτες θα γίνουν και θα πράξουμε το καλύτερο για το καλό των Θεσσαλονικέων. Σας διαβεβαιώ γι’ αυτό. 
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υφυπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», σαράντα πέντε μαθητές και μαθήτριες και πέντε συνοδοί καθηγητές από το Λύκειο Μαργαριτίου Θεσπρωτίας.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Εισερχόμαστε στη συζήτηση της δεύτερης με αριθμό 291/27-11-2007 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Απασχόλησης και Κοινωνικής Προστασίας, σχετικά με την κατάσταση που επικρατεί στις Επαγγελματικές Σχολές του Ο.Α.Ε.Δ. κ.λπ..
      Συγκεκριμένα, το κείμενο της επίκαιρης ερώτησης του κ. Πρωτούλη έχει ως εξής:
      «Χιλιάδες νέοι που φοιτούν στις Επαγγελματικές Σχολές (ΕΠΑ.Σ.) του Ο.Α.Ε.Δ. βρίσκονται κάτω από το καθεστώς άγριας εκμετάλλευσης, σε συνθήκες που θυμίζουν δουλεμπόριο παιδικής – ανήλικης εργασίας. Νέα παιδιά από δεκαπέντε χρόνων έως είκοσι ένα στέλνονται για μαθητεία σε εργοδότες χωρίς κανένα δικαίωμα. Ενώ θα έπρεπε να πληρώνονται και να ασφαλίζονται κανονικά, σύμφωνα με τις συλλογικές συμβάσεις εργασίας, με το καθεστώς της μαθητείας αμείβονται το πρώτο εξάμηνο με το 50% του ανειδίκευτου εργάτη και σταδιακά στο τέταρτο εξάμηνο φθάνει το μισθό του ανειδίκευτου εργάτη, παρ΄ότι τότε δεν είναι ανειδίκευτοι.
      Στην πράξη, δουλεύουν οκτώ και παραπάνω ώρες κάνοντας, πολλές φορές, δουλειές άσχετες με την ειδικότητά τους και πληρώνονται 50 ευρώ ή 60 ευρώ το δεκαπενθήμερο, χρήματα που δεν φθάνουν ούτε για τη μεταφορά τους από και προς τον τόπο μαθητείας, που πληρώνουν οι ίδιοι οι σπουδαστές. Καλύπτονται ασφαλιστικά μόνο για τα τέσσερα εξάμηνα μαθητείας και αυτό μόνο για γιατρό.
      Οι συνθήκες εργασίας άθλιες, κανένας εργοδότης δεν ελέγχεται από κανέναν. Η τρομοκρατία στους σπουδαστές βασιλεύει. Στο τέλος της μαθητείας, ο εργοδότης απολύει χωρίς καμμία αποζημίωση και παίρνει άλλους μαθητευόμενους.
      Οι δε καθηγητές στην πλειοψηφία τους είναι ωρομίσθιοι, όμηροι για το αν θα τους ανανεωθεί την επόμενη χρονιά η σύμβαση. Η απαράδεκτη αυτή κατάσταση καλύπτεται πίσω από το σύνθημα «απόκτηση εργασιακής εμπειρίας».
      Λύση σε άλλη κατεύθυνση είναι η επαγγελματική εκπαίδευση να γίνεται μετά το ενιαίο δωδεκάχρονο σχολείο σε δημόσιες, δωρεάν, υψηλού επιπέδου επαγγελματικές σχολές, εκτός των άλλων και για να μην εγκαταλείπει κανένα παιδί το σχολείο πριν τα δεκαοκτώ χρόνια.
      Με βάση τα παραπάνω, ερωτάται ο κύριος Υπουργός τι μέτρα προτίθεται να πάρει α) για να σταματήσει την ανήλικη εργασία που γίνεται με ευθύνη του Υπουργείου και του Ο.Α.Ε.Δ., καθώς και το απαράδεκτο καθεστώς μαθητείας που ισχύει και ουσιαστικά είναι προώθηση απλήρωτης παιδικής εργασίας στους εργοδότες, β) για να γίνεται η πρακτική άσκηση με ευθύνη της σχολής και όχι των εργοδοτών, σε σύγχρονα, πλήρως εξοπλισμένα εργαστήρια, με καθηγητές μόνιμους πλήρους και αποκλειστικής απασχόλησης;»
      Στη συγκεκριμένη επίκαιρη ερώτηση θα απαντήσει η Υφυπουργός Απασχόλησης και Κοινωνικής Προστασίας κ. Σοφία Καλαντζάκου.
      Κυρία Υφυπουργέ, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε Πρόεδρε, κύριε συνάδελφε, οι νέες συνθήκες που διαμορφώνονται στον τομέα της οικονομίας και των παραγωγικών μονάδων πανευρωπαϊκά, διαμορφώνουν τις ανάγκες της αγοράς εργασίας για ειδικευμένο ανθρώπινο δυναμικό. Σε μια εποχή υψηλών απαιτήσεων και ραγδαίας εξέλιξης της τεχνολογίας, σημαντικό ρόλο διαδραματίζει η τεχνική επαγγελματική εκπαίδευση.
      Σήμερα, λειτουργούν για το σκοπό αυτό το επαγγελματικό λύκειο και οι επαγγελματικές σχολές. Οι επαγγελματικές σχολές, στις οποίες η φοίτηση διαρκεί δυο χρόνια, δίνουν τη δυνατότητα πρακτικής εξάσκησης, ώστε οι απόφοιτοι να εντάσσονται άμεσα στην αγορά εργασίας ως ειδικευμένοι τεχνίτες. Συγκεκριμένα, το σύστημα μαθητείας, με το οποίο λειτουργούν από το 1953 οι Τεχνικές Επαγγελματικές Σχολές του Ο.Α.Ε.Δ., αποτελεί μια διεθνώς καθιερωμένη και βραβευμένη ως καλή πρακτική στην Ευρωπαϊκή Ένωση, διότι συνδυάζει την εκπαίδευση του μαθητή στο σχολείο -θεωρητική και εργαστηριακή- και την πρακτική του άσκηση σε φορείς του δημοσίου ή ιδιωτικού τομέα, σε εργασία συναφή προς την ειδικότητά του.
      Η πρακτική άσκηση των μαθητών που φοιτούν στις εκπαιδευτικές μονάδες του Ο.Α.Ε.Δ., αποτελεί αναπόσπαστο μέρος της εκπαίδευσής τους και πραγματοποιείται βάσει καθορισμένου προγράμματος. Οι μαθητές, κατά τη διάρκεια της πρακτικής τους άσκησης, αμείβονται και ασφαλίζονται βάσει ειδικών διατάξεων, της υπ’ αριθμόν 40347/9-11-2007 Κ.Υ.Α. του Υπουργείου Εθνικής Παιδείας και Θρησκευμάτων και του Υπουργείου Απασχόλησης και Κοινωνικής Προστασίας, ως προς την αμοιβή και της υπ’ αριθμόν 19/8-3-1996 εγκυκλίου του Ι.Κ.Α., ως προς την ασφάλιση. Η αμοιβή τους κλιμακώνεται από το 50% έως το 100% του ημερομισθίου του ανειδίκευτου εργάτη, καθότι οι μαθητές δεν θεωρούνται εργαζόμενοι, αλλά πρακτικά ασκούμενοι, στο πλαίσιο της εκπαίδευσής τους και δεν προσφέρουν κύρια εργασία, αλλά παρίστανται ως βοηθοί, επιτηρούμενοι από τους ειδικούς τεχνίτες και προϊστάμενους των συνεργείων, αποκτώντας σταδιακά δεξιότητες.
      Οι μαθητές των εκπαιδευτικών μονάδων μαθητείας του Ο.Α.Ε.Δ., κατά τη διάρκεια της πρακτικής τους άσκησης, ασφαλίζονται στο Ι.Κ.Α., έτσι ώστε, εκτός από τις απαιτούμενες πρακτικές γνώσεις για την άσκηση του επαγγέλματός τους, να αποκτήσουν και συντάξιμο χρόνο ίσο προς το διάστημα της ασφάλισής τους.
      Οι μαθητές τοποθετούνται με ευθύνη του σχολείου σε θέση πρακτικής άσκησης και υπογράφουν με τον εργοδότη συμφωνητικό μαθητείας, όπου συνυπογράφονται από τα δύο μέρη το πρόγραμμα πρακτικής άσκησης και το χρονικό διάστημα της πρακτικής άσκησης με καθορισμένες ημερομηνίες έναρξης και λήξης αυτής. Το πρόγραμμα πρακτικής άσκησης των μαθητών ελέγχεται από τους εκπαιδευτικούς του Ο.Α.Ε.Δ., οι οποίοι είναι υπεύθυνοι για την ορθή εφαρμογή του συστήματος και οι οποίοι συντάσσουν προς τούτο μηνιαίες εκθέσεις.
      Οι ανήλικοι μαθητές εργάζονται έξι ώρες ημερησίως και από την έναρξη του παρόντος σχολικού έτους, όλοι οι μαθητές των ΕΠΑ.Σ. μαθητείας εργάζονται έξι ώρες την ημέρα.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
      Παρακαλώ, κύριε Πρόεδρε, λίγο ακόμα χρόνο.
      Αυτά προκύπτουν από τις διατάξεις του κανονισμού λειτουργίας των ΤΕΕ Μαθητείας Α΄ Κύκλου. 
      Σε κάθε περίπτωση, όμως, από τις εκπαιδευτικές μονάδες του Ο.Α.Ε.Δ., μέσω του συστήματος, έχουν αποφοιτήσει χιλιάδες ικανοί τεχνίτες, που έχουν καταλάβει αντίστοιχες θέσεις στην αγορά εργασίας και έχουν σταδιοδρομήσει στην τέχνη τους, θεωρώντας ότι η πρακτική άσκηση των μαθητών σε πραγματικές συνθήκες εργασίας απέχει μακράν από την απλή εφαρμογή εργαστηριακών ασκήσεων, ακόμα και στα πιο οργανωμένα εργαστήρια.
      Ο τρόπος με τον οποίο παρουσιάζετε στην ερώτησή σας τη λειτουργία του θεσμού των ΕΠΑ.Σ. του Ο.Α.Ε.Δ., αδικεί πραγματικά τις σχολές αυτές. Συγχέετε τη μαθητεία με την παραγωγή. Οι Σχολές Μαθητείας που έχουν διετή διάρκεια, υπάρχουν για να δώσουν την ευκαιρία σε όσους μετά την Α΄ λυκείου επιλέγουν να ακολουθήσουν τεχνικές ειδικότητες. Στόχος είναι οι μαθητές των σχολών αυτών να προετοιμαστούν, όσο το δυνατόν καλύτερα, για την ένταξή τους στην αγορά εργασίας.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ, κυρία Υφυπουργέ.
      Το λόγο έχει ο ερωτών Βουλευτής κ. Πρωτούλης.
      ΙΩΑΝΝΗΣ ΠΡΩΤΟΥΛΗΣ: Αυτά που μας περιγράψατε, βέβαια, πρέπει να ξέρετε ότι συμβαίνουν μόνο στα χαρτιά σας. 
      Και βέβαια, αρχικά θα ήθελα να καταγγείλω την απόφαση της διοίκησης του ΟΑΕΔ να απαγορεύσει την επαφή των σπουδαστών με Βουλευτές του Κομμουνιστικού Κόμματος Ελλάδας μετά τη δημοσίευση της επίκαιρης ερώτησης. Τη γνωρίζετε αυτήν την απόφαση; Αυτό έγινε με δική σας πρωτοβουλία; Θα θέλαμε μία απάντηση στη δευτερολογία σας.
      Το ίδιο έχει γίνει, κύριε Πρόεδρε και με τα σωματεία και τα συνδικάτα των αντίστοιχων ειδικοτήτων. Έτσι κατανοούν ορισμένοι τη δημοκρατία! Να στέλνουν δεκαπεντάχρονα και δεκαεξάχρονα παιδιά για τσάμπα εργασία στους εργοδότες και, παράλληλα, να τους αφαιρούν το δικαίωμα να μάθουν για τα δικαιώματά τους.
      Αυτό που γίνεται στις Σχολές του Ο.Α.Ε.Δ., καμμιά σχέση δεν έχει με μαθητεία. Και θα σας πω και ορισμένα παραδείγματα. Αυτό που γίνεται, είναι ότι μαθαίνουν από μικρή ηλικία στην απλήρωτη εργασία χωρίς δικαιώματα. 
      Τμήμα Βρεφονηπιοκόμων, στην αντίστοιχη σχολή του Ο.Α.Ε.Δ. στη Θεσσαλονίκη. Κοπέλες δεκαπέντε και δεκαέξι χρονών στέλνονται για πρακτική άσκηση στην άλλη άκρη της πόλης, δουλεύουν οκτώ ώρες και παραπάνω, κρατούν και απασχολούν είκοσι βρέφη στη διάρκεια της εργασίας τους και πληρώνονται το δυσθεώρητο ποσό των 50 και 60 ευρώ από τον εργοδότη. Δηλαδή, καταλαβαίνετε ότι όχι μόνο δεν έχει σχέση με μαθητεία αυτό το πράγμα, αλλά είναι τσάμπα ανήλικη εργασία για τον εργοδότη, που πληρώνει για έναν ανήλικο εργαζόμενο, λιγότερο απ’ ό,τι θα πλήρωνε για τον καφέ, τα τσιγάρα και την εφημερίδα του ημερησίως.
      Επαναλαμβάνουμε: Τι μέτρα θα πάρετε για να σταματήσει η ανήλικη εργασία που γίνεται με ευθύνη δική σας, με ευθύνη της προηγούμενης κυβέρνησης του ΠΑ.ΣΟ.Κ. και με ευθύνη του οργανισμού; Τι μέτρα θα πάρετε, ώστε η πρακτική άσκηση να γίνεται σε σύγχρονα, πλήρως εξοπλισμένα εργαστήρια, με ευθύνη της σχολής και όχι των εργοδοτών και, επίσης, να γίνεται με καθηγητές πλήρους, σταθερής απασχόλησης και όχι με όμηρους-ωρομίσθιους; Και βέβαια, τι μέτρα θα πάρετε, ούτως ώστε οι ενήλικες σπουδαστές να πληρώνονται με βάση τις συλλογικές συμβάσεις εργασίας; Τι σημαίνει το 50% του ανειδίκευτου εργάτη; Θα παίρνει το μισθό του ανειδίκευτου εργάτη και όταν γίνει ειδικευμένος, θα παίρνει το μισθό, ανάλογα με τη κλαδική σύμβαση του κλάδου του.
      Νομίζουμε ότι είναι πρόκληση, με βάση αυτήν την κατάσταση, ιδιαίτερα από το Υπουργείο, το να επαγγέλλεστε ιδιαίτερα τη νέα γενιά για τα αντεργατικά μέτρα που έχετε στα σκαριά για το ασφαλιστικό. Αυτή η πολιτική σας είναι επικίνδυνη για το μέλλον της νέας γενιάς.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε.
      Η κυρία Υφυπουργός έχει δικαίωμα δευτερολογίας.
      Ορίστε, κυρία Υφυπουργέ, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κατ’ αρχήν, για να απαντήσω στο πρώτο σας ερώτημα -γιατί έχουμε και το Διοικητή του Ο.Α.Ε.Δ. εδώ- θα ήθελα να σας πω ότι επετράπη η επίσκεψη Βουλευτών του κόμματός σας στις Σχολές του Ο.Α.Ε.Δ., μετά από τηλεφωνική επικοινωνία με το Διοικητή του Ο.Α.Ε.Δ..
      Θα συμπληρώσω μερικά ακόμη στοιχεία για να σας διευκολύνω. Το πρώτο που θα ήθελα να πω, είναι ότι αντιλαμβάνομαι ότι εσείς έχετε πρόβλημα με το καθεστώς της μαθητείας. Θεωρείτε ότι η μαθητεία πρέπει να είναι μέσα σ΄ ένα κλειστό εργαστήριο.
      ΙΩΑΝΝΗΣ ΠΡΩΤΟΥΛΗΣ: Με την ανήλικη εργασία έχουμε πρόβλημα.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Δεν είναι ανήλικη εργασία η μαθητεία. 
      ΙΩΑΝΝΗΣ ΠΡΩΤΟΥΛΗΣ: Δεν είναι μαθητεία αυτή η σχέση. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, μη διακόπτετε.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Τότε, διαφωνούμε φιλοσοφικά με τον τρόπο με τον οποίο λειτουργεί η επαγγελματική εκπαίδευση με τους δύο διαφορετικούς κύκλους, το παλιό τεχνικό λύκειο και τις Σχολές του Ο.Α.Ε.Δ.. Εκεί υπάρχει πραγματικά μια διαφορά.
      Σέβομαι τις απόψεις σας αλλά θεωρείται ότι το μοντέλο της άσκησης, της εξάσκησης αυτών των ειδικοτήτων μέσα σ΄ έναν πραγματικό χώρο, είναι πολύ καλύτερος για το μαθητευόμενο από το να είναι σ΄ ένα κλειστό εργαστήρι. Αυτό βέβαια έχει διαφορά από το αν υπάρχει εκμετάλλευση, αυτό είναι άλλο θέμα.
      ΙΩΑΝΝΗΣ ΠΡΩΤΟΥΛΗΣ: Πριν τα δεκαοκτώ χρόνια είναι στον εργοδότη;
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Νομίζω ότι σας απήντησα με στοιχεία για τον τρόπο με τον οποίο λειτουργεί το σύστημα διότι υπάρχει σύγχυση μεταξύ εργασίας και μαθητείας στον τρόπο με τον οποίο προσεγγίζετε το θέμα.
      Είχατε θέσει όμως και κάποια άλλα ερωτήματα. Κατ’ αρχήν στις σχολές για το 2007-2008, έχουν εγγραφεί στον Α΄ κύκλο περίπου επτάμισι χιλιάδες μαθητές. Θεωρώ λοιπόν ότι είναι και κάτι στο οποίο οι σχολές αυτές οι ειδικότητες που προσφέρονται, είναι και ειδικότητες τις οποίες τις επιλέγουν και οι ίδιοι για να τις παρακολουθήσουν. Δεν μπορούν όλοι να τελειώσουν το γενικό λύκειο. Μερικοί προτιμούν την εξειδίκευση μέσα από τις τεχνικές σχολές.
      ΙΩΑΝΝΗΣ ΠΡΩΤΟΥΛΗΣ: Ζήτημα ικανότητας είναι να τελειώνει ο άλλος το λύκειο;
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Όσον αφορά το θέμα των καθηγητών επειδή αναφέρεσθε στους ωρομίσθιους καθηγητές θα ήθελα να σας πω ότι έχουν διορισθεί ήδη διακόσιοι πενήντα εκπαιδευτικοί κατά το 2007. Άρα, αυτό απαντά σ’ αυτήν την ερώτησή σας.
      Νομίζω ότι σας απάντησα και στο θέμα της μονιμοποίησης των καθηγητών, για το θέμα της ανήλικης εργασίας και για τη βασική και ουσιαστική διαφορά που πιστεύω ότι έχουμε, που είναι ότι η μαθητεία είναι κάτι χωριστό από την εξάσκηση του επαγγέλματος.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε και εμείς, κυρία Υφυπουργέ.
      Η τρίτη, η με αριθμό 288/27-11-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη βελτίωση της Εθνικής Οδού Κορίνθου-Πατρών-Πύργου, κ.λπ. δεν συζητείται λόγω κωλύμματος του Υπουργού, σε συνεννόηση με τον Βουλευτή.
      Εισερχόμαστε τώρα στη συζήτηση της τελευταίας επίκαιρης ερώτησης με αριθμό 258/26-11-2007 του Βουλευτή του Λαϊκού Ορθόδοξου Συναγερμού κυρίου Αστέριου Ροντούλη προς τον Υπουργό Αγροτικής Ανάπτυξης και Τροφίμων, σχετικά με τη σύνδεση της παραγωγής τσίπουρου με την ελληνική πρώτη ύλη κ.λπ..
      Μια που ενδιαφέρεσθε για το τσίπουρο και αργήσατε λίγο προς στιγμήν κύριε  Ροντούλη, θα σας υποχρεώσουμε την άλλη φορά να προσκομίσετε ποσότητα ικανή να τέρψει τους συναδέλφους, όσοι το επιθυμούν.
      Το κείμενο της επίκαιρης ερώτησης του κ. Ροντούλη έχει ως εξής:
      «Το τσίπουρο ήταν το ποτό των πτωχών και λαϊκών τάξεων και ειδικά των αμπελουργών, οι οποίοι είχαν το προνόμιο να αποστάζουν και να καταναλώνουν αυτό το προϊόν άνευ φόρου.
      Σήμερα, η παραγωγή του τσίπουρου φορολογείται και γίνεται με δύο τρόπους: α) από τους αμπελουργούς με άμβυκες χωρητικότητας το πολύ μέχρι εκατόν τριάντα λίτρα, υπό το καθεστώς των διήμερων και β) από οργανωμένα αποσταγματοποιεία, που το διαθέτουν υποχρεωτικά εμφιαλωμένο, μέχρι του όγκου των πέντε λίτρων.
      Σε κάθε περίπτωση, όμως, ένα είναι βέβαιο, ότι το τσίπουρο μπορεί να αναχθεί σε σημαντικό στήριγμα του ελληνικού αμπελώνα, αμβλύνοντας σε σημαντικό βαθμό το πρόβλημα απορρόφησης της σταφυλικής παραγωγής, υπό την προϋπόθεση της παρασκευής του από σταφύλια της ελληνικής γης (όπως παραδείγματος χάρη η φέτα που γίνεται από ελληνικό γάλα).
      Μ΄ αυτόν τον τρόπο, θα δημιουργήσουμε ένα πραγματικά εθνικό ποτό, που θα εμπεριέχει τα ιδιαίτερα χαρακτηριστικά του ελληνικού χώρου και συγχρόνως θα ενσωματώνει τον κόπο (προστιθέμενη αξία) των Ελλήνων αμπελουργών.
      Συνεπώς, ερωτάται ο αξιότιμος κύριος Υπουργός:
      1.Με ποιον τρόπο  το Υπουργείο προτίθεται να προχωρήσει στην αναγκαία διασύνδεση της γνήσιας ελληνικής πρώτης ύλης (σταφύλια) με το απόσταγμα (τσίπουρο);
      2.Πώς μπορεί να υλοποιηθεί ο έλεγχος των παραγομένων από ελληνικά στέμφυλα ποσοτήτων τσίπουρου, προκειμένου να διαφυλαχθεί η ταυτότητα και ποιότητα του προϊόντος»;
      Σ’ αυτήν την επίκαιρη ερώτηση θα απαντήσει ο Υπουργός  Αγροτικής Ανάπτυξης και Τροφίμων κ. Αλέξανδρος Κοντός.
      Ορίστε, κύριε  Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων):  Κύριε  Πρόεδρε,   κύριοι συνάδελφοι, σύμφωνα με τον κανονισμό της Ευρωπαϊκής Ένωσης 1576/1989, του Συμβουλίου, σχετικά με τη θέσπιση των γενικών κανόνων, σχετικά με τον ορισμό, το χαρακτηρισμό και την παρουσίαση των αλκοολούχων ποτών, η χώρα μας είχε κατοχυρώσει για το απόσταγμα σταφυλής τις γεωγραφικές επωνυμίες: «τσίπουρο Μακεδονίας», «τσίπουρο Θεσσαλίας», «τσίπουρο Τυρνάβου» και «τσικουδιά Κρήτης».
      Με τη νέα πρόταση κανονισμού για τα αλκοολούχα ποτά, η χώρα μας έχει κατοχυρώσει επιπλέον την ένδειξη «τσίπουρο» καθώς και «τσικουδιά», για όλη την επικράτειά της. 
      Το τσίπουρο αποτελεί αλκοολούχο ποτό, που προέρχεται από απόσταξη στεμφύλων σταφυλής, υποπροϊόντα οινοποίησης από οινοποιήσιμες ποικιλίες αμπέλου. 
      Σύμφωνα με το νέο κανονισμό, τα κράτη-μέλη υποχρεούνται να καταθέσουν αίτηση για την κατοχύρωση των γεωγραφικών ενδείξεων, συνοδευμένη με τεχνικό φάκελο, όπου θα ορίζονται οι προδιαγραφές, στις οποίες πρέπει να ανταποκρίνεται το συγκεκριμένο αλκοολούχο ποτό. 
      Στις βασικές αυτές προδιαγραφές, περιλαμβάνονται τα ειδικά χαρακτηριστικά του αλκοολούχου ποτού, η μέθοδος παρασκευής και κατά περίπτωση, η αυθεντική και αναλλοίωτη τοπική μέθοδος, καθώς και λεπτομερή στοιχεία από τα οποία συνάγεται ο δεσμός με το γεωγραφικό περιβάλλον ή τη γεωγραφική καταγωγή. Γίνεται, λοιπόν, σαφές ότι μέσω των τεχνικών φακέλων, δίνεται η δυνατότητα να συνδεθεί η πρώτη ύλη -δηλαδή τα σταφύλια- με το απόσταγμα –δηλαδή το τσίπουρο- για τα αλκοολούχα ποτά με γεωγραφική ένδειξη. 
      Όσον αφορά τώρα τους ελέγχους, η παραγωγή των ανωτέρω προϊόντων γίνεται υπό την εποπτεία και τον έλεγχο των υπηρεσιών του Υπουργείου Οικονομίας και Οικονομικών, των τελωνειακών και χημικών υπηρεσιών, σύμφωνα με το ν. 2960/2001. Ο έλεγχος περιλαμβάνει έλεγχο πρώτων υλών, έλεγχο διαδικασίας παραγωγής και έλεγχο τελικών προϊόντων. 
      Ο έλεγχος και η εποπτεία στους επιτηδευματίες αποσταγματοποιούς που λειτουργούν υπό την εποπτεία του τελωνείου και του Γενικού Χημείου του Κράτους, είναι διαρκής και συστηματικός, ενώ στους διήμερους αποσταγματοποιούς, που λειτουργούν κατόπιν έκδοσης άδειας από το τελωνείο για περιορισμένη χρονική περίοδο, είναι δειγματοληπτικός. 
      Ο έλεγχος και η εποπτεία των συστηματικών αποσταγματοποιών, περιλαμβάνει σφράγιση των μηχανημάτων απόσταξης, καταμέτρηση των πρώτων υλών και προϊόντων και υπολογισμό, ανά μήνα τουλάχιστον, του ισοζυγίου μαζών. Επίσης, ο έλεγχος περιλαμβάνει και τον έλεγχο της ποιότητας των προϊόντων.
      Επειδή αντιλαμβάνομαι ότι η ερώτησή σας είναι πολύ σημαντική για πολλές περιοχές της χώρας και για τον οινοποιητικό τομέα, σας λέω ότι καταβάλλεται μια προσπάθεια, ώστε να συντονιστούν οι προσπάθειες των τελωνείων, του Γενικού Χημείου του Κράτους, των Νομαρχιακών Αυτοδιοικήσεων και του Υπουργείου Αγροτικής Ανάπτυξης και Τροφίμων, έτσι ώστε να αποτραπούν οι νοθείες και το προϊόν αυτό να βρει τη θέση που του αξίζει. Και μπορεί το προϊόν αυτό να βρει τη θέση που του αξίζει με την προσπάθεια που γίνεται τόσο στη δική μας αγορά, αλλά και στις αγορές του εξωτερικού.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ, κύριε Υπουργέ.
      Το λόγο έχει ο ερωτών Βουλευτής κ. Ροντούλης.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε. 
      Να είστε βέβαιος ότι την επόμενη φορά θα λάβετε πρώτος την προσφορά τσίπουρου και μάλιστα, προσφορά από το γνωστό «τσίπουρο Τυρνάβου». 
      Αγαπητέ κύριε Υπουργέ, θέλω να σας συγχαρώ, διότι η αυτοπρόσωπη παρουσία σας στο Κοινοβούλιο -και μάλιστα με όλη την πολιτική ηγεσία του Υπουργείου- σηματοδοτεί και το μεγάλο ενδιαφέρον, που προσωπικά τόσο εσείς όσο και όλη η πολιτική ηγεσία του Υπουργείου Αγροτικής Ανάπτυξης και Τροφίμων δείχνει γι’ αυτό το προϊόν.
      Θα ήθελα, λοιπόν, υπό αυτό το κλίμα να αντιμετωπίσετε την επίκαιρη ερώτηση, δηλαδή μια ερώτηση υποστηρικτική, προτρεπτική των όποιων ενεργειών είμαστε σίγουροι ότι θα καταβάλλετε, για να λάβει το τσίπουρο την ονομασία Π.Ο.Π., προϊόν προστατευόμενης ονομασίας προέλευσης. Είναι άλλο το προϊόν γεωγραφικής ένδειξης και άλλο ένα προϊόν Π.Ο.Π.. Μπορούμε να το επιτύχουμε αυτό; Νομίζω ότι μπορούμε να το επιτύχουμε, διότι έχουμε όλα τα εχέγγυα:
      Πρώτον, έχετε την εμπειρία όσον αφορά τη φέτα. Άρα, λοιπόν, αυτή θα μπορούσε να χρησιμοποιηθεί και για το τσίπουρο. 
      Δεύτερον, έχουμε ένα προηγούμενο, ένα «δεδικασμένο» –εντός εισαγωγικών- και αυτό είναι η περίπτωση της γκράπας της ιταλικής. Άρα, λοιπόν, γιατί να μην εφαρμοστεί κάτι ανάλογο και για το ελληνικό τσίπουρο; 
      Τρίτον και κυριότερο, κύριε Υπουργέ, έχουμε και την ανάλογη παράδοση. Και εδώ θα πρέπει να πω, για να καταγραφεί στα Πρακτικά, ότι το τσίπουρο είναι δημιούργημα μοναχών του Αγίου Όρους, το 12ο αιώνα μ.Χ., που διαδόθηκε στη Μακεδονία -της οποίας την ελληνικότητα ουδείς αμφισβητούσε τότε- και βεβαίως στον υπόλοιπο χώρο και έκταση της Βυζαντινής Αυτοκρατορίας. Άρα, λοιπόν, θα ήθελα να δείτε υπό αυτό το πρίσμα την επίκαιρη ερώτηση. 
      Όμως, θα ήθελα να σας ενημερώσω –και θα παρακαλούσα την ανοχή του Προεδρείου, όχι περισσότερο του ενός λεπτού, για να μην κάνω κατάχρηση και του χρόνου, κύριε Πρόεδρε…
      ΠΡΟΕΔΡΕΥΩΝ (Αναστάσιος Νεράντζης): Έχετε επηρεαστεί από το αντικείμενο της επίκαιρης ερώτησής σας, κύριε συνάδελφε, γιατί βλέπω ευφορία!
      ΑΣΤΕΡΙΟΣ ΡΟΝΤΟΥΛΗΣ: Διότι «ο οίνος ευφραίνει καρδίαν», κύριε Πρόεδρε. Άρα, λοιπόν, θα μου δώσετε ένα λεπτό. 
      Θα ήθελα λοιπόν, κύριε Πρόεδρε, να ενημερώσω τον αξιότιμο κύριο Υπουργό ότι είχαμε δύο αρνητικές εξελίξεις. Η πρώτη αρνητική εξέλιξη ήταν, όταν η Επιτροπή Γεωργίας στο Ευρωπαϊκό Κοινοβούλιο συζήτησε προσφάτως το θέμα της Κ.Ο.Α. οίνου. 
      Ψηφίστηκε, κύριε Υπουργέ, παρουσία δικών μας Ευρωβουλευτών -δεν θέλω να τους αναφέρω ονομαστικά, τους γνωρίζετε- διάταξη που επιτρέπει στις βόρειες χώρες να χρησιμοποιούν ζάχαρη για την ενίσχυση των ασθενών σε βαθμούς κρασιών τους. Πρόκειται για μια αρνητική εξέλιξη, που νομίζω ότι Έλλην Υπουργός Γεωργίας δεν θα επιτρέψει να περάσει στο Συμβούλιο Υπουργών, που θα γίνει το Δεκέμβριο.
      Δεύτερον, υπάρχει μια άλλη αρνητική εξέλιξη. Γίνεται λόγος για λελογισμένες εκριζώσεις. Εμείς έχουμε πρόταση. Σας προτείνουμε, κύριε Υπουργέ, να αντιπροτείνει η Ελλάδα το λεγόμενο «μέτρο του πράσινου τρυγητού». Τι είναι αυτό; Μπορεί ο παραγωγός να μειώνει, να κόβει κατά 20% την παραγωγή του και να επιδοτείται γι’ αυτό το πράγμα. 
      Άρα, λοιπόν, να φύγουμε από τις εκριζώσεις που απειλούν τους μικρομεσαίους παραγωγούς με αφανισμό και να περάσουμε στο μέτρο του πράσινου τρυγητού. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, παρακαλώ να έχω την ανοχή σας για τριάντα δευτερόλεπτα. 
      ΠΡΟΕΔΡΕΥΩΝ (Αναστάσιος Νεράντζης): Ναι, αλλά το λεπτό που ζητήσατε έγινε ήδη ενάμισι!
      ΑΣΤΕΡΙΟΣ ΡΟΝΤΟΥΛΗΣ: Για τριάντα δευτερόλεπτα, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Χάσατε τον έλεγχο λόγω του τσίπουρου! 
      ΑΣΤΕΡΙΟΣ ΡΟΝΤΟΥΛΗΣ: Σας ενημερώνω ότι ο επαρχιακός Τύπος, τουλάχιστον της Λαρίσης -είτε πρόκειται για την εφημερίδα του «ΗΜΕΡΗΣΙΟΥ ΚΗΡΥΚΑ» είτε πρόκειται για τον «ΚΟΣΜΟ» είτε πρόκειται για την «ΕΛΕΥΘΕΡΙΑ»- κάνει ένα μεγάλο αγώνα για να περάσουν αυτές οι θέσεις. 
      Νομίζουμε ότι έχετε αγαθές προθέσεις …
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, τελειώνετε. Ήδη πέρασε πολύς χρόνος. Αρκετά, κύριε Ροντούλη. 
      ΑΣΤΕΡΙΟΣ ΡΟΝΤΟΥΛΗΣ: … αλλά οι Αγγλοσάξονες λένε ότι ο δρόμος προς την κόλαση, είναι στρωμένος με αγαθές προθέσεις. Ελπίζουμε ότι δεν θα επαληθευθεί η ρήση αυτή των Αγγλοσαξόνων. 
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε συνάδελφε.
      Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε συνάδελφε, όσον αφορά το τσίπουρο, θέλω να σας πω ότι όντως και εμπειρία υπάρχει, διότι έχουμε πάνω από εξήντα προϊόντα προστατευόμενης ονομασίας προέλευσης, αλλά και η βούληση υπάρχει, έτσι ώστε να χαρακτηριστεί ως Π.Ο.Π.. Και θέλω να σας πω ότι ετοιμάζεται ο σχετικός φάκελος, για να μπορέσουμε να δώσουμε τη μάχη και να το περάσουμε αυτό. 
      Μάλιστα, πρέπει να ξέρετε ότι ιδιαίτερα για την περιοχή σας πρόσφατα, μέσα από τις εκπομπές του Υπουργείου, έχει προβληθεί σε πολύ μεγάλη έκταση το τσίπουρο της Λάρισας, το τσίπουρο της Θεσσαλίας. Υπάρχει, όμως, ένα μικρό θέμα εκεί,  ένα πρόβλημα. Και το πρόβλημα είναι ότι θα πρέπει να οργανωθούν καλύτερα οι παραγωγοί σε συνεταιρισμούς, έτσι ώστε να μπορέσουν να συσκευάσουν, να προβάλουν και να προωθήσουν ένα προϊόν, που πραγματικά είναι εξαιρετικής ποιότητας. 
      Όσον αφορά το θέμα της χρήσης της ζάχαρης, ξέρετε ότι συζητείται στην Ευρωπαϊκή Ένωση η αλλαγή της Κ.Ο.Α. για το κρασί και τα προϊόντα του κρασιού. Γίνεται μια σκληρή διαπραγμάτευση. Θέλω, όμως, να σας πω ότι εμείς είμαστε αμετακίνητοι στη θέση μας για τη μη χρήση ζάχαρης όσον αφορά το κρασί. Υπήρξε μια απόφαση στο Ευρωκοινοβούλιο, όμως και στις συζητήσεις που έγιναν στο Συμβούλιο του Νοεμβρίου, αλλά και στις οριστικές συζητήσεις που θα γίνουν, θα παραμείνουμε αμετακίνητοι. 
      Όμως, πρέπει  να ξέρετε ότι τελικά είμαστε από τις  λίγες χώρες που στηρίζουμε την άποψη και τη θέση αυτή. Δυστυχώς, οι βόρειες χώρες είναι πολύ περισσότερες και δυστυχώς, χρησιμοποιούν τη ζάχαρη για πάνω από εκατό χρόνια. Εμείς θα δώσουμε τη μάχη, όμως δεν είναι βέβαιο ότι η δική μας θέση θα περάσει. 
      Όσον αφορά το άλλο θέμα το οποίο αναφέρετε, τις λελογισμένες εκριζώσεις και όσον αφορά το μέτρο του πράσινου τρυγητού, θα σας παρακαλούσα να έρθετε στο Υπουργείο -έχουμε περίπου δέκα μέρες ακόμα για το επόμενο Συμβούλιο- ώστε στις επόμενες ημέρες να εξετάσουμε την άποψη την οποία διατυπώνετε, μήπως και μπορέσουμε στις τελικές διαπραγματεύσεις που θα γίνουν, κάτι περισσότερο να κερδίσουμε για τον ελληνικό οινοποιητικό τομέα.
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ. Εξοικονομήσαμε και χρόνο.
      Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 14/21-11-2007 επερώτηση των Βουλευτών του Κ.Κ.Ε. κ.κ. Αλέκας Παπαρήγα, Σπυρίδωνα Χαλβατζή, Αχιλλέα Κανταρτζή, Νικολάου Καραθανασόπουλου, Γεωργίου Μαρίνου, Κωνσταντίνου Αλυσανδράκη, Νικολάου Γκατζή, Γεωργίου Μαυρίκου, Ιωάννη Ζιώγα, Δημητρίου Τσιόγκα, Κωνσταντίνου Καζάκου, Σοφίας Καλαντίδου, Λιάνας Κανέλλη, Δήμου Κουμπούρη, Παναγιώτης-Εύας Μελά, Νικολάου Μωραΐτη, Βαρβάρας (Βέρας) Νικολαΐδου, Ελπίδας Παντελάκη, Ιωάννη Πρωτούλη, Σταύρου Σκοπελίτη, Ευθαλίας (Λίλας) Καφαντάρη και Χαράλαμπου Χαραλάμπους προς τους Υπουργούς Αγροτικής Ανάπτυξης και Τροφίμων, Περιβάλλοντος, Χωροταξίας και Δημοσίων Έργων, Ανάπτυξης και Οικονομίας και Οικονομικών, σχετικά με την πολιτική της Κυβέρνησης για τις συνέπειες από τις πυρκαγιές του καλοκαιριού. 
      Από τις Κοινοβουλευτικές Ομάδες των κομμάτων, λάβαμε επιστολές με τις οποίες ορίζονται ως Κοινοβουλευτικοί Εκπρόσωποι για τη συζήτηση της συγκεκριμένης επερωτήσεως, από το ΠΑ.ΣΟ.Κ. ο κ. Ευάγγελος Αργύρης, από το ΣΥ.ΡΙΖ.Α. ο κ. Γιάννης Μπανιάς και από το ΛΑ.Ο.Σ. ο κ. Αστέριος Ροντούλης.
      Το λόγο έχει ο πρώτος επερωτών, ο κ. Νικόλαος Καραθανασόπουλος.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι, η σημερινή συζήτηση της επερώτησης του Κ.Κ.Ε. αναδεικνύει και τη σημασία την οποία το κόμμα μας δίνει για τις εξελίξεις που υπάρχουν στις πυρόπληκτες περιοχές, ακριβώς γιατί αφορούν κατά κύριο λόγο φτωχές λαϊκές οικογένειες και ιδιαίτερα τη φτωχομεσαία αγροτιά, αλλά και για έναν άλλο λόγο ακόμη, γιατί αποτελούν χαρακτηριστικό παράδειγμα των δύο δρόμων ανάπτυξης της ελληνικής κοινωνίας.
      (Στο σημείο αυτό την Προεδρική Έδρα  καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΙΔΟΥ)
      Ο ένας δρόμος είναι αυτός, ο οποίος ήδη εφαρμόζεται, ήδη προωθείται, θέτει ως προτεραιότητα και καθορίζει τα κριτήρια διαχείρισης και αντιμετώπισης των προβλημάτων, με γνώμονα τις ανάγκες και τα συμφέροντα του κεφαλαίου, στη συγκεκριμένη περίπτωση του τραπεζικού, κατασκευαστικού, αλλά και τουριστικού κεφαλαίου. Είναι ο δρόμος, ο οποίος θυσιάζει τις λαϊκές ανάγκες στο βωμό της εξυπηρέτησης της κερδοφορίας του κεφαλαίου.
      Και βεβαίως, εδώ πέρα θα μπει το ερώτημα: Ποιες ανάγκες σήμερα έχει το κεφάλαιο; Σήμερα το κεφάλαιο έχει ανάγκη από νέες μεγάλες επενδύσεις, οι οποίες θα το διευκολύνουν στην επέκταση της δράσης του και σε νέους τομείς, θα επιτρέψουν τη διευκόλυνση της αναπαραγωγής του. Μέσα από αυτήν τη διαδικασία, εμπορευματοποιεί ακόμη περισσότερο τις λαϊκές ανάγκες, επιδιώκει την αξιοποίηση του περιβάλλοντος, της πολιτιστικής κληρονομιάς, των δασών, των ορεινών όγκων και των αιγιαλών, για να επεκτείνει τη δράση του. Προϋπόθεση γι’ αυτό είναι η επιδίωξή του για αλλαγή του παραγωγικού προτύπου, για αλλαγή της χρήσης γης, αλλά και για συγκέντρωση της γης σε όλο και λιγότερα χέρια, δηλαδή μια διαδικασία δηλαδή η οποία θα οδηγήσει στην επιτάχυνση της καπιταλιστικής ανασυγκρότησης στην ύπαιθρο. 
      Δύο εργαλεία έχει προς αυτήν την κατεύθυνση. Από τη μια μεριά προσπαθεί να αξιοποιήσει τη συναίνεση των ευρύτερων λαϊκών στρωμάτων σ΄ αυτήν την πολιτική, στο όνομα των εθνικών στόχων, αλλά και από την άλλη τη μεριά, επιδιώκει τον εξαναγκασμό από τα ευρύτερα λαϊκά στρώματα αποδοχής λύσεων, μέσα από την όξυνση των αρνητικών συνεπειών που αυτή η πολιτική συνεπάγεται. 
      Και ο άλλος δρόμος, είναι αυτός ο δρόμος, ο οποίος οδηγεί στην εξάλειψη του κέρδους μέσα από τη μετατροπή σε λαϊκές περιουσίες των βασικών και συγκεντρωμένων μέσων παραγωγής, των οποίων ο κεντρικός σχεδιασμός θα γίνεται με γνώμονα τη συνδυασμένη ικανοποίηση του συνόλου των σύγχρονων λαϊκών αναγκών, με βάση την αξιοποίηση του κοινωνικά παραγόμενου πλούτου. Αυτός ο δρόμος ανάπτυξης θα μπορέσει να συμβάλει στην ισόρροπη ανάπτυξη των περιοχών στην αναζωογόνηση της υπαίθρου. Και βεβαίως, θα είναι ένας δρόμος ανάπτυξης με σεβασμό στο περιβάλλον, στην ανάδειξη του λαϊκού πολιτισμού και της κληρονομιάς. 
      Κυρίες και κύριοι, είναι φανερό ότι οι φονικές καταστροφές συνεπεία των πυρκαγιών του καλοκαιριού σε Πελοπόννησο, Εύβοια και αλλού, οι οποίες άφησαν πίσω τους δεκάδες νεκρούς, αλλά και τεράστιες καταστροφές στα αγροτικά νοικοκυριά, αυτές οδήγησαν σ΄ ένα πρωτοφανές σε διαστάσεις οικολογικό, οικονομικό και κοινωνικό έγκλημα σε βάρος του λαού. Πάνω σ΄ αυτήν τη βάση και λαμβάνοντας υπόψη τα συσσωρευμένα προβλήματα της εργατικής τάξης, της φτωχής και μεσαίας αγροτιάς, των αυτοαπασχολούμενων και της νεολαίας, προστέθηκαν τα προβλήματα τα οποία δημιούργησαν οι πυρκαγιές, αλλά και οι πλημμύρες, οι οποίες ακολούθησαν το καταστροφικό έργο των πυρκαγιών και προχωρούν στην ολοκλήρωσή του. 
      Τα αποτελέσματα αυτά δεν ήταν μοιραίο να συμβούν. Εμείς θεωρούμε, ως Κ.Κ.Ε., ότι είναι αποτέλεσμα ενός διαχρονικού εγκλήματος, το πλαίσιο του οποίου διαμορφώθηκε από την πολιτική εμπορευματοποίησης της γης των ορεινών όγκων, από την αλλαγή χρήσης γης και από τους αντιδασικούς νόμους, από τους αποχαρακτηρισμούς των δασικών εκτάσεων διαχρονικά, την τελευταία τουλάχιστον εικοσιπενταετία, αλλά και από τη συνεχή αναθεώρηση του άρθρου 24. 
      Ήταν αποτέλεσμα της υποβάθμισης της πρόληψης, των υποδομών δασοπροστασίας  και των μηχανισμών πυρόσβεσης. 
      Στην προκειμένη περίπτωση, αποδεικνύεται πολύ καθαρά ότι το κράτος αποκλειστικά και μόνο όταν έχουμε να κάνουμε με την αντιμετώπιση των λαϊκών αναγκών, είναι ανεπαρκές, ενώ, αντίθετα και ταυτόχρονα, ισχυροποιείται ως κράτος καταστολής για να αντιμετωπίσει τις λαϊκές αντιδράσεις, τις λαϊκές κινητοποιήσεις, ισχυροποιείται ως κράτος-στρατηγείο για να ικανοποιήσει τις ανάγκες του κεφαλαίου.
      Τέλος, αποκαλύπτεται περίτρανα απ’ αυτήν τη διαδικασία και ο αντιλαϊκός χαρακτήρας της αποκέντρωσης, όπως αυτός επιβλήθηκε από τον «ΚΑΠΟΔΙΣΤΡΙΑ 1», αλλά και επιδιώκεται να προωθηθεί από τον «ΚΑΠΟΔΙΣΤΡΙΑ 2», όπου ουσιαστικά μεταβιβάζονται οι ευθύνες του κρατικού μηχανισμού στην Τοπική Αυτοδιοίκηση και για τα ζητήματα της πολιτικής προστασίας.
      Κυρίες και κύριοι, είναι φανερό ότι οι πυρκαγιές άνοιξαν το δρόμο για να παραδοθούν τα μεγάλα φιλέτα γης στο κεφάλαιο. Πάνω στα αποκαΐδια, δεν υπάρχει καμμία απολύτως αναστολή για να υλοποιηθούν τα αντιλαϊκά τους σχέδια. Αμέσως μετά τις πυρκαγιές και ενώ ήταν ακόμη σε εξέλιξη το καταστροφικό έργο, πέσανε σαν κοράκια οι εκπρόσωποι του μεγάλου κεφαλαίου, για να μπορέσουν να εκμεταλλευτούν την ευκαιρία να αξιοποιήσουν και να μπορέσουν να κερδοσκοπήσουν πάνω στη γη, να πάρουν πρώτοι το δρόμο για την αξιοποίηση των φιλέτων της γης και ιδιαίτερα οι εκπρόσωποι των μεγάλων μονοπωλιακών ομίλων, τράπεζες, τουριστικό αλλά και κατασκευαστικό κεφάλαιο. Μ’ αυτήν τη διαδικασία, επιδιώκουν να προχωρήσουν ακόμη πιο γρήγορα και να επιταχύνουν τη διαδικασία που ήδη είχε ξεκινήσει. Και δεν είναι αυτή άλλη από τη διαδικασία του ξεκληρίσματος της φτωχής και μεσαίας αγροτιάς, η οποία με όχημα την Κοινή Αγροτική Πολιτική επιδιώκει το χτύπημα των παραδοσιακών καλλιεργειών, στην ελιά, στα αμπελοοινικά προϊόντα, στην κτηνοτροφία και όπου είναι καλλιέργειες, που χαρακτηρίζουν τις περιοχές τις πυρόπληκτες. Μέσα απ’ αυτήν τη διαδικασία επιδιώκουν τη συγκέντρωση της γης, της αγροτικής, αλλά και της παραγωγής, σε μεγάλες εκμεταλλεύσεις καπιταλιστικού χαρακτήρα.
      Αυτή η διαδικασία συμβάλλει ακόμη περισσότερο, διευκολύνει την πορεία καταστροφής των αυταπασχολούμενων και των μικρών Ε.Β.Ε., μέσα από την πολιτική η οποία ενισχύει το μεγάλο κεφάλαιο, αλλά και θα αξιοποιηθεί για την πλήρη ανατροπή και διάλυση των εργασιακών σχέσεων στο όνομα της ανασυγκρότησης της περιοχής, της αντιμετώπισης της ανεργίας. Ουσιαστικά βάζει και πάλι μπροστά τα περιβόητα τοπικά σύμφωνα απασχόλησης, την απαλλαγή των εργοδοτών από ασφαλιστικές εισφορές, την κατάργηση του οκταώρου, άρα και την ανασφάλιστη εργασία και τέλος, την παράδοση των τεράστιων δασικών και άλλων δημόσιων εκτάσεων στο μεγάλο κεφάλαιο. 
      Άλλωστε δεν είναι τυχαίο ότι και πριν ακόμη από τις πυρκαγιές, είχε εκδηλωθεί το ενδιαφέρον επιχειρηματικών  ομίλων να βάλουν στο χέρι τους ορεινούς όγκους στον Ταΰγετο, στον Πάρνωνα, στο Μαίναλο, να αξιοποιήσουν το φαράγγι του Βουραϊκού, αλλά και ιδιαίτερα τη λίμνη του Καϊάφα, που αποτελεί και το φιλέτο αυτής της διαδικασίας, η οποία ολοκληρώνεται με τη δημιουργία των μεγάλων έργων υποδομής, των οδικών αξόνων, δηλαδή του άξονα Κορίνθου-Πατρών μέχρι την Καλαμάτα, αλλά και της Ιόνιας Οδού. Περιμετρικά ακριβώς αυτών των μεγάλων αξόνων, έχουν αξιοποιηθεί τεράστιες εκτάσεις γης, για να τις εκμεταλλευτεί το μεγάλο κεφάλαιο.
      Σ’ αυτά τα πλαίσια, είναι φανερό ότι τα άμεσα μέτρα αποκατάστασης -τώρα που συζητάμε τις επιπτώσεις από τις καταστροφικές πυρκαγιές- των πυροπαθών, τα οποία πήρε προεκλογικά η Κυβέρνηση, ήταν μια προσπάθεια να εξαργυρώσει συνειδήσεις. Ήταν μέτρα-«ασπιρίνες», οι οποίες προσπαθούσαν να χρυσώσουν το χάπι. 
      Φαίνονται πάρα πολύ καθαρά μέσα από τη συνολικότερη διαδικασία τα εξής:
      Πρώτον, η κήρυξη του συνόλου των καμένων δασικών εκτάσεων σε αναδασωτέες, δεν έχει γίνει στο όνομα του να μην περιληφθούν εκεί βοσκότοποι ή ιδιωτικές περιουσίες. 
      Δεύτερον, τα αντιπλημμυρικά έργα που έχουν γίνει, με τις πρώτες βροχές φάνηκαν ότι είναι τελείως αναποτελεσματικά.
      Άλλωστε οι μελέτες που έχουν γίνει από το Πανεπιστήμιο Αθηνών αποδεικνύουν ότι μόνο το 7% των έργων της αντιπλημμυρικής προστασίας έχει προχωρήσει και ταυτόχρονα αξιοποιούνται τα αντιπλημμυρικά έργα από τις κατασκευαστικές εταιρείες για να εκμεταλλευτούν φθηνά αδρανή υλικά, ιδιαίτερα το αμμοχάλικο. 
      Αλλά και οι προτάσεις οι οποίες γίνονται για τους αγρότες συμβάλλουν στο ξεκλήρισμά τους. Όπως για παράδειγμα η πρόταση των 18 ευρώ για το ξερίζωμα της ελιάς και των 40 ευρώ ως απώλεια κεφαλαίου για μία τετραετία δεν φθάνει να καλύψει καθόλου τις πραγματικές απώλειες οι οποίες υπάρχουν. 
      Σε αυτήν ακριβώς τη διαδικασία εκμεταλλεύονται το μεγάλο κεφάλαιο και οι ξένες επιχειρήσεις, όπως για παράδειγμα οι Ισπανοί με την πρόταση που κάνουν να φέρουν δωρεάν φυτώρια από την Ισπανία, βάζοντας όμως στο χέρι τους αγρότες καλλιεργητές στις ελιές με μακροχρόνια συμβόλαια υποταγής. 
      Αντίστοιχη κατάσταση επικρατεί και στην κτηνοτροφία, όπου στην πρόταση στην οποία με παρρησία παρουσιάσατε, προβάλλεται η λογική ότι πρέπει να ενθαρρυνθεί η μείωση του ζωικού κεφαλαίου τη στιγμή που η Ελλάδα είναι ελλειμματική σε ζωικά κεφάλαια.
       Η κατάσταση την οποία βιώνουν οι κτηνοτρόφοι είναι απελπιστική, όταν ακριβώς όχι μόνο τις ζωοτροφές δεν μπορούν να προμηθευτούν αλλά αξιοποιείται η αισχροκέρδεια πάνω στις ζωοτροφές. Αυτό ακριβώς το περιβάλλον εκμεταλλεύεται η «ΔΕΛΤΑ» στην περιοχή της Ηλείας με την πρόταση την οποία κάνει για τη δημιουργία καθετοποιημένων μονάδων, βάζοντας όμως στο χέρι στους κτηνοτρόφους, ζητώντας τους μακροχρόνια συμβόλαια σε εξευτελιστικές τιμές πώλησης του γάλακτος. 
      Από αυτήν την άποψη, λοιπόν, τα όποια μέτρα που προβάλλετε και προτείνετε δεν κάνουν τίποτε άλλο παρά να σπρώχνουν τους αγρότες στις εταιρείες και να τους οδηγούν στις τράπεζες για επέκταση του δανεισμού και της ουσιαστικής τους χρεοκοπίας. 
      Το πρόγραμμα ανασυγκρότησης το οποίο προβάλλετε, συμβάλλει στην επιτάχυνση της δημιουργίας των μεγάλων αγροτικών εκμεταλλεύσεων, προωθεί τον αποχαρακτηρισμό των αγροτικών εκμεταλλεύσεων και την επιτάχυνση του αγροτουριστικού που ουσιαστικά θα μετατρέψει τους φτωχούς αγρότες σε υπάλληλους ανασφάλιστους και ιδιαίτερα των μεγάλων τουριστικών επενδύσεων σε ξενοδοχεία της περιοχής, τα οποία θα προσπαθήσουν να εκμεταλλευτούν την πολιτιστική κληρονομιά και το φυσικό περιβάλλον, καθώς επίσης και την ενίσχυση των διαφόρων επιχειρηματικών σχεδίων μέσα από την πρόταση για αύξηση των επιδοτήσεων στο 60% του κεφαλαίου, δηλαδή, δωρεάν χρήμα στο μεγάλο κεφάλαιο και στην επιδοτούμενη δωρεάν ανασφάλιστη εργασία για μία τουλάχιστον διετία. 
      Σε αυτήν ακριβώς την πολιτική σας αρωγός γίνεται και το ΠΑ.ΣΟ.Κ., το οποίο οφείλουμε να το ομολογήσουμε. Αμέσως μετά τις πυρκαγιές πρωτοστάτησε στο να προβάλει ένα ολοκληρωμένο πρόγραμμα, το οποίο ακριβώς βασίζεται στην υλοποίηση της Κοινής Αγροτικής Πολιτικής που ξεκληρίζει τη φτωχομεσαία αγροτιά, βασίζεται στη λογική της ανταγωνιστικότητας με άξονα την τουριστική ανάπτυξη που αξιοποιεί τα φιλέτα της περιοχής αυτής για το μεγάλο κεφάλαιο, βασίζεται σε ακόμα μεγαλύτερα προνόμια στο όνομα της ανάπτυξης της Αρχαίας Ολυμπίας. Με βάση αυτήν την πολιτική θα επιταχυνθούν ακόμα πιο γρήγορα οι αρνητικές εξελίξεις. 
      Στα πλαίσια αυτά εμείς από την πρώτη στιγμή προβάλαμε τη λογική ότι οι αγρότες, η λαϊκή οικογένεια των πυρόπληκτων περιοχών δεν πρέπει να έχει καμμία απολύτως εμπιστοσύνη σ΄ αυτά τα σχέδια ανασυγκρότησης. Πρέπει συνολικά να τα αντιπαλέψει διεκδικώντας 100% την αποζημίωση για το κατεστραμμένο αγροτικό κεφάλαιο, δωρεάν ζωοτροφές για τους κτηνοτρόφους, διασφάλιση του εισοδήματος για όσο διάστημα χρειαστεί για να μπορέσει να αναπτυχθεί η αγροτική τους παραγωγή και βεβαίως να πειθαρχήσουν στην Κοινή Αγροτική Πολιτική, η οποία για το λάδι αλλά και για τα αμπέλια και για τα κτηνοτροφικά προϊόντα τους οδηγεί στο ξερίζωμα. Επίσης πρέπει να  πάρει μέτρα  ανακατασκευής των κατοικιών τους με δημόσια ευθύνη και δωρεάν για όλο το λαό, να μη μετατραπούν ακόμα μία φορά σε πελάτες των τραπεζών, άμεσα μέτρα πλήρους προστασίας των αντιπλημμυρικών καταστροφών και να κηρυχθούν άμεσα αναδασωτέες οι κατεστραμμένες δασικές εκτάσεις. 
      Βεβαίως μέσα απ’ αυτήν τη διαδικασία χρειάζεται να βγουν γενικότερα συμπεράσματα ότι –για παράδειγμα- όσο κυριαρχεί η ατομική ιδιοκτησία με σκοπό την εκμετάλλευση των πλουτοπαραγωγικών πηγών, δεν μπορεί να αποτραπεί η καταστροφή του περιβάλλοντος, η αλλαγή της χρήσης γης και η συγκέντρωσή της σε όλο και λιγότερα χέρια, αλλά πρέπει αποφασιστικά να διεκδικηθεί τα δάση, οι ορεινοί όγκοι, οι ακτές και οι αιγιαλοί να μετατραπούν σε δημόσια λαϊκή περιουσία, όπως επίσης λαϊκή περιουσία πρέπει να γίνουν τα βασικά και συγκεντρωμένα μέσα παραγωγής για να μπορέσουν να αντιμετωπιστούν οι σύγχρονες λαϊκές ανάγκες στη βάση της συνολικής ικανοποίησης αυτών των αναγκών με βάση τον κοινωνικά παραγόμενο πλούτο. Απ’ αυτήν την άποψη χρειάζεται με αποφασιστικότητα να πορευθούν στο δρόμο της ανατροπής και της απειθαρχίας στη συνολικότερη αυτή πολιτική που εξυπηρετεί τα συμφέροντα της πλουτοκρατίας.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κ. Καραθανασόπουλο.
      Το λόγο έχει ο συνάδελφος κ. Μαρίνος.
      ΓΕΩΡΓΙΟΣ ΜΑΡΙΝΟΣ: Κυρίες και κύριοι συνάδελφοι, από τις επισκέψεις στα πυρόπληκτα χωριά και από τις σκέψεις και τις συζητήσεις που κάνουμε έχουν βγει ορισμένα συμπεράσματα τα οποία καταλογίζουν σοβαρές ευθύνες στην Κυβέρνηση και στην πολιτική που δεν αντιμετωπίζει τα προβλήματα των πυρόπληκτων περιοχών.
      Θα μιλήσω συγκεκριμένα για την Εύβοια. Πρώτον, κάηκαν δάση, κάηκαν χιλιάδες ελαιόδεντρα στους Δήμους Ταμιναίων, Στυρέων, Κονιστρών, Διρφίων, Αμαρυνθίων. Κάηκαν παραδοσιακοί ελαιώνες, ελαιόδεντρα εκατό ή διακοσίων χρόνων ανεκτίμητης αξίας. Η πολιτική που εφαρμόζεται όμως προκαλεί την οργή των λαϊκών οικογενειών της περιοχής. Το λέμε αυτό γιατί η Κυβέρνηση επιμένει στις ανεπαρκέστατες αποζημιώσεις και πολύ περισσότερο έχει μπλέξει τους μικροπαραγωγούς στα γρανάζια μιας ανυπόφορης γραφειοκρατίας δημιουργώντας συνθήκες μεγάλης ανασφάλειας. 
      Η θέση του Κομμουνιστικού Κόμματος Ελλάδας είναι σαφέστατη: Να δοθεί αποζημίωση για κάθε ελαιόδεντρο που κάηκε ή έπαθε ζημιά, να δοθεί αποζημίωση για την απώλεια εισοδήματος 32 ευρώ το δέντρο για εκρίζωση και επαναφύτευση, 20 ευρώ για κοπή στη βάση του κορμού, 12 ευρώ για κοπή κλαδιών, αποζημίωση της φετινής σοδιάς στο 100% της παραγωγής, κάλυψη του συνολικού εισοδήματος για πέντε χρόνια και μέρους του εισοδήματος για τα επόμενα επτά χρόνια. 
      Δεν μπορούν να γίνουν εξαιρέσεις για τους μη κατά κύριο επάγγελμα αγρότες, ούτε γι’ αυτούς που δεν έχουν πάρει επιδότηση τα προηγούμενα χρόνια. Κατά τη γνώμη μας πρέπει να ισχύσει μία αρχή: Όποιος έπαθε ζημιά να αποζημιωθεί για το σύνολο της ζημιάς και του εισοδήματος που χάνει. Αυτό επιβάλλεται να ισχύσει για κάθε δέντρο, για κάθε καλλιέργεια, αλλά και για τα ζώα.
      Υπάρχουν δύο θέματα που θα έπρεπε να έχουν ρυθμιστεί μέσα σε ώρες. Το ένα αφορά την αποζημίωση για καταστροφή κρεάτων, παγωτών και άλλων ειδών λόγω της διακοπής ρεύματος και το άλλο αφορά την απόδοση της πρόσθετης σύνταξης σε κατοίκους πυρόπληκτων περιοχών, ανεξάρτητα σε ποιο παράρτημα του Ι.Κ.Α. είχαν το φάκελό τους. 
      Δεύτερον, υπάρχει σοβαρό πρόβλημα με τα καμένα σπίτια, τους στάβλους και τις αποθήκες. Τα ποσά που προβλέπονται από την κρατική επιχορήγηση δεν επαρκούν και δεν δίνονται έγκαιρα, με αποτέλεσμα οι λαϊκές οικογένειες να εξαναγκάζονται σε δανειοδότηση. Παραδείγματος χάριν, οι κάτοικοι του Κρεμαστού αλλά και των άλλων χωριών ή οι λαϊκές οικογένειες της Ακτής Νηρέως δεν μπορούν να ανταποκριθούν χωρίς ουσιαστική βοήθεια. Απαιτείται να δοθούν τα απαραίτητα ποσά προκαταβολικά και να στηριχθούν οι πληγέντες με το σύνολο των ποσών που απαιτούνται τόσο για την οικοδόμηση όσο και για τις επισκευές. 
      Εδώ θέλουμε να σημειώσουμε ότι δεν υπάρχει καμμιά δικαιολογία για την καθυστέρηση της αποκατάστασης των ζημιών όπως για παράδειγμα στο σχολείο στο χωριό Τραχήλι όπου τα παιδιά ζουν μέσα στη μαυρίλα. 
      Τρίτον: Για τα αντιπλημμυρικά έργα δεν υπάρχει συγκεκριμένο σχέδιο με ευθύνη του κράτους, της Κυβέρνησης και των αρμόδιων υπουργείων. Οι δήμοι δεν μπορούν να ανταποκριθούν. Το πρόβλημα αφορά το σύνολο των χωριών από τα ορεινά όπως τα Μανίκια το Μακρυχώρι, το Τραχήλι, τις Παραμερίτες μέχρι τον Άγιο Ιωάννη, τον Άγιο Λουκά, το Αλιβέρι, το συνοικισμό της Ακτής Νηρέως, τα χωριά του Δήμου Στυρέων. Καθυστέρηση καταγράφεται και στην αποκατάσταση ζημιών σε δρόμους και γέφυρες. Το θέμα είναι ότι περνάει ο καιρός με μεγάλα λόγια, είναι Δεκέμβρης και ανά πάσα στιγμή υπάρχει κίνδυνος για νέες καταστροφές. Επίσης υπάρχει ανάγκη επίσημου ελέγχου του νερού και του ελαιολάδου γιατί εκφράζεται ανησυχία ανάμεσα στους κατοίκους.
      Τέταρτον: Δεν υπάρχει ειδικό σχέδιο και δεν υλοποιείται πρόγραμμα αναδάσωσης. Αναζητούνται διάφορες αποσπασματικές λύσεις από δήμους συλλόγους και κατοίκους αλλά αυτό δεν μπορεί να αντιμετωπίσει το πρόβλημα. Χρειάζεται σχεδιασμός, έγκαιρη έναρξη της αναδάσωσης σε όλες τις περιοχές με τη διάθεση των απαιτούμενων κονδυλίων, επιστημόνων και τεχνικής στήριξης.
      Πέμπτον: Οι μεγάλες καταστροφές έχουν οδυνηρές συνέπειες για τους μικρομεσαίους κτηνοτρόφους. Τι να κάνουν; Η ελεύθερη βοσκή των ζώων είναι αδύνατη. Οι ζωοτροφές είναι πανάκριβες. Το γάλα και το κρέας το παίρνουν οι γαλακτοβιομηχανίες και οι μεγαλέμποροι σε πολύ χαμηλές τιμές. Συνεπώς η παροχή ζωοτροφών που έγινε αρχικά ήταν πολύ περιορισμένη και το θέμα πρέπει να αντιμετωπιστεί με δωρεάν ζωοτροφές για ένα διάστημα και με ουσιαστική επιδότηση για μια πενταετία. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε, κύριε Μαρίνο. Το λόγο έχει ο Βουλευτής Αιτωλοακαρνανίας του Κομμουνιστικού Κόμματος Ελλάδος, κ. Νικόλαος Μωραΐτης. 
      ΝΙΚΟΛΑΟΣ ΜΩΡΑΪΤΗΣ: Κυρίες και κύριοι Βουλευτές, οι πυρκαγιές του περασμένου καλοκαιριού που κατέκαψαν διαδοχικά τη χώρα και ειδικότερα την Πελοπόννησο την Εύβοια και το Γράμμο άφησαν πίσω στάχτη εκατοντάδες χιλιάδες στρέμματα δάσους, δεκάδες νεκρούς, ανυπολόγιστες ζημιές στα λαϊκά νοικοκυριά και όχι μόνο. Ήταν πραγματικά ένα αποτρόπαιο πολιτικό, οικονομικό και οικολογικό έγκλημα σε βάρος του λαού. 
      Το Κ.Κ.Ε. είχε τονίσει ξεκάθαρα, όταν οι άλλοι μιλούσαν για ασύμμετρες απειλές, ότι βρισκόμαστε χωρίς αμφιβολία  μπροστά σε ένα οργανωμένο σχεδιασμό είτε αυτός υπήρχε εξ αρχής είτε διαμορφώθηκε στην πορεία. 
      Για όλα αυτά υπεύθυνοι είναι μια σειρά από αντιδασικοί νόμοι που ψηφίστηκαν τα τελευταία χρόνια όπως είναι ο ν. 998/1979 της Νέας Δημοκρατίας που αποχαρακτήρισε είκοσι πέντε εκατομμύρια στρέμματα δάσους και τα χαρακτήρισε χορτολιβαδικές εκτάσεις. Καθώς και ο νόμος του ΠΑ.ΣΟ.Κ. του 1987 που αποχαρακτήρισε σαράντα πέντε εκατομμύρια στρέμματα δάσους και τα χαρακτήρισε βοσκοτόπια. Είναι η προσπάθεια αναθεώρησης του άρθρου 24 προς το χειρότερο που κάνει σήμερα η Νέα Δημοκρατία, αναθεώρηση που είχε κάνει το ΠΑ.ΣΟ.Κ. το 2001. 
      Αυτή τη στιγμή που συζητάμε, κύριε Υπουργέ, δεν έχει γίνει κήρυξη των καμένων δασικών εκτάσεων σε αναδασωτέες. Η Περιφέρεια Πελοποννήσου ισχυρίζεται ότι εγκυμονεί ο κίνδυνος να χαρακτηριστούν σαν αναδασωτέες εκτάσεις και ιδιόκτητες εκτάσεις ή βοσκότοποι που είναι ιδιωτικές εκτάσεις. Σε αντίθεση, χωρίς καθυστέρηση και μπορούμε να πούμε με πρωτόγνωρους ρυθμούς παραχωρήθηκαν στον Δήμο Ζαχάρως δυόμισι χιλιάδες στρέμματα δάσους για να παραχωρηθούν μέσω του δήμου σε μεγαλοσυμφέροντα για εκμετάλλευση. 
      Επίσης έχει ξεκινήσει στην περιοχή του Καϊάφα από διάφορους παράνομη υλοτομία χωρίς κανένας να παρεμβαίνει. Και η υλοτομία γίνεται και σε περιοχές που δεν έχουν καμένες εκτάσεις. 
      Εκείνο που είναι πιο ανησυχητικό είναι ότι στον προϋπολογισμό του 2008 που θα συζητήσουμε σε λίγες μέρες τα ονομαστικά κονδύλια για τα δάση από το Πρόγραμμα Δημοσίων Επενδύσεων είναι μειωμένα κατά 3,3%, δηλαδή από 90.000.000 το 2007 σε 87.000.000 το 2008, στοιχείο που επιβεβαιώνει την πολιτική της Κυβέρνησης και την υποκρισία της ότι θα αποκατασταθούν όλες οι δασικές εκτάσεις. 
      Τα κονδύλια αυτά αποτελούν στην κυριολεξία ψίχουλα σε σχέση με τις πραγματικές ανάγκες που είναι ιδιαίτερα αυξημένες, επειδή το 2007 κάηκαν πάνω από δύο εκατομμύρια στρέμματα δάσους και δασικές εκτάσεις, στις οποίες πρέπει να γίνουν άμεσα σημαντικά έργα υποδομής. 
      Όμως, εκτός αυτών των κονδυλίων για τα δάση, ιδιαίτερη σημασία έχουν τα έργα που θα αναπτυχθούν μ’ αυτά τα κονδύλια. Γι’ αυτό, στα προτεινόμενα έργα δεν συμπεριλαμβάνεται η σύνταξη δασικών χαρτών, επειδή απορρίφθηκε από το Δ΄ Κοινοτικό Πλαίσιο Στήριξης με την επιμονή της Κυβέρνησης στη συνταγματική αναθεώρηση του άρθρου 24. Η πολιτική της αυτή είναι ο ηθικός αυτουργός των πυρκαγιών, αλλά και η άρνησή της να προστατεύσει τα ελάχιστα δάση που έχουν απομείνει. 
      Με την απόρριψη της σύνταξης των δασικών χαρτών και του Δασολογίου για άλλη μια φορά παραπέμπεται στις καλένδες μετά το 2013 η σύνταξη αυτών των δασικών χαρτών, που αποτελούν βασικό εργαλείο για την οριοθέτηση και την προστασία των δασικών οικοσυστημάτων. Την αντιδραστική πολιτική της Κυβέρνησης σε μια σειρά από μέτρα δεν μπορούν να τη συγκαλύψουν τα 10.000.000 που θα δώσει στον Ειδικό Φορέα Δασών, ο οποίος παραμένει στην κατάψυξη από το 2004 που δημιουργήθηκε.
      Στον αγροτικό τομέα οι καταστροφές που υπέστησαν οι φτωχομεσαίοι αγρότες όλων των περιοχών που κάηκαν, είναι τεράστιες. Οι πρώτες εκτιμήσεις μιλούν για τεσσεράμισι εκατομμύρια καμένα ελαιόδεντρα μόνο στην Πελοπόννησο, για τριακόσιες πενήντα χιλιάδες στην Εύβοια και για άλλες καλλιέργειες (καρυδιές, αμπέλια, θερμοκήπια, οπωροκηπευτικά) όπου είναι τεράστιες οι ζημιές. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα πάρω και το χρόνο της δευτερολογίας μου. 
      Στην κτηνοτροφία η καταστροφή από ζώα που κάηκαν, είναι μεγάλη. Έχουμε πάνω από τριάντα χιλιάδες αιγοπρόβατα στην Πελοπόννησο και δύο χιλιάδες στην Εύβοια, ενώ λιγότερη ζημιά έγινε σε βοοειδή και χοιρινά. 
      Σημαντικές είναι οι ζημιές στη μελισσοκομία, όπου χιλιάδες κυψέλες καταστράφηκαν. 
      Επίσης μεγάλες είναι οι καταστροφές και σε τεχνολογικό εξοπλισμό (τρακτέρ, άλλα μηχανήματα, αρμεκτικά συγκροτήματα, κτηριακές εγκαταστάσεις). Το Υ.ΠΕ.ΧΩ.Δ.Ε. δίνει κατεστραμμένους στάβλους, οκτακόσιους είκοσι στην Πελοπόννησο, περίπου εκατό στην Εύβοια. Το αντίστοιχο συμβαίνει και σε κατεστραμμένες κατοικίες και σε αγροικίες. 
      Τεράστιες, επίσης, είναι οι καταστροφές σε δημόσιες υποδομές, δίκτυα ηλεκτροδότησης, άρδευσης, αγροτικούς δρόμους. Ένα μεγάλο πρόβλημα υπάρχει στο νερό ύδρευσης και άρδευσης, πέραν των προβλημάτων αποκατάστασης των δικτύων. Υπάρχουν πολλά χωριά που το νερό έχει κριθεί ακατάλληλο για πόσιμο, ενώ δεν υπάρχουν επίσημα στοιχεία για τις επιπτώσεις που μπορεί να έχει το νερό σε αγροτικές παραγωγές, με αποτέλεσμα να κινδυνολογούν στην περιοχή διάφοροι παρατρεχάμενοι γεωπόνοι κ.λπ..
      Επίσης πρέπει να πούμε ότι στους πληγέντες αγρότες δόθηκαν κάποιες αποζημιώσεις. Βέβαια, παραπέμπονται τώρα στον ΕΛ.Γ.Α., πράγμα που δεν θα δώσει το πραγματικό μέγεθος των ζημιών, το οποίο με τον ΕΛ.Γ.Α. και τα Π.Σ.Ε.Α. θα είναι κάτω από το 70%. 
      Στην περιοχή απ’ αυτήν την πολιτική, όπως είπε και ο εισηγητής, φουντώνουν και ανοίγουν οι ορέξεις σε ορισμένες πολυεθνικές, όπως είναι οι ισπανικές εταιρείες, που ζητούν να υπογράψουν συμβόλαια οι αγρότες για να έχουν μετά από κάποια χρόνια αυτοί την παραγωγή. Υπάρχουν όλα αυτά, τη στιγμή που είναι ξεκάθαρο ότι αυτή η πολιτική σας θα οδηγήσει τη φτωχομεσαία αγροτιά της περιοχής σε γκαρσόνια και στην καλύτερη περίπτωση σε εργάτες γης, σε σέμπρους στην ίδια τους τη γη στους μεγαλοτσιφλικάδες και στους μεγαλοτσελιγκάδες. 
      Εμείς στηρίζουμε τα δίκαια αιτήματα των αγροτών για αποζημίωση στο 100% των ζημιών και στη φυτική και στη ζωική παραγωγή για όσο χρονικό διάστημα θα χρειαστεί για να επανέλθουν στο εισόδημά τους, για να μπορούν να επιβιώσουν και αυτοί και οι οικογένειές τους στον τόπο τους. 
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε, κύριε Μωραΐτη. 
      Η συνάδελφος κ. Εύη Χριστοφιλοπούλου ζητά άδεια ολιγοήμερης απουσίας  για μετάβαση στο εξωτερικό στις 4 Δεκεμβρίου και στις 5 Δεκεμβρίου.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Βέρα Νικολαΐδου): Η Βουλή ενέκρινε. 
      Το λόγο έχει ο κ. Γεώργιος Μαυρίκος, Βουλευτής του Κομμουνιστικού Κόμματος Ελλάδος στη Β΄ Περιφέρεια της Αθήνας. 
      ΓΕΩΡΓΙΟΣ ΜΑΥΡΙΚΟΣ: Κυρία Πρόεδρε, κύριε Υπουργέ, κυρίες και κύριοι Βουλευτές, πιστεύουμε ότι τα προβλήματα των εργαζομένων υπήρχαν και πριν από τις πυρκαγιές και, βεβαίως, με τις πυρκαγιές οξύνθηκαν και εξακολουθούν να υπάρχουν και σήμερα. Είναι, όμως, δεδομένο και βέβαιο ότι από τα φαινόμενα αυτά που παρακολουθήσαμε το καλοκαίρι, τις εκτεταμένες και καταστροφικές πυρκαγιές, τα προβλήματα για τα λαϊκά στρώματα, για τους εργάτες γης, για τη νεολαία, για τους μετανάστες, για τις εργαζόμενες γυναίκες και τους συνταξιούχους έρχονται να οξυνθούν ακόμα παραπέρα. 
      Οξύνονται, βεβαίως, και εξ αιτίας της γενικής πολιτικής της Κυβέρνησης, της αντεργατικής πολιτικής της Κυβέρνησης, ταυτόχρονα όμως εντείνονται και οξύνονται ακόμα περισσότερο σαν αποτέλεσμα των πυρκαγιών και των φαινομένων που βιώσαμε όλοι στην περίοδο που πέρασε.
      Θεωρούμε ότι πρώτα απ’ όλα υπάρχουν ορισμένες κατηγορίες εργαζομένων σε όλες τις περιοχές που καταστράφηκαν, οι οποίες κατηγορίες θα δεχθούν μείωση στο εισόδημά τους και αυξημένες δυσκολίες στην καθημερινή τους επιβίωση.
      Πρώτα απ’ όλα οι εργάτες γης θα αντιμετωπίσουν μεγάλη δυσκολία να βρουν δουλειά. Και ήδη τα φαινόμενα για αύξηση και ένταση των ποσοστών της ανεργίας σ’ αυτή την κατηγορία των εργαζομένων είναι καταγεγραμμένα.
      Σοβαρά προβλήματα θα αντιμετωπίσει η εργατική νεολαία, η οποία σπρώχνεται να εγκαταλείψει τα χωριά και στην περιοχή της Πελοποννήσου, στο Δήμο Φαλαισίας και στα είκοσι έξι χωριά του, στο Αλιβέρι και σε ολόκληρη την περιοχή της Εύβοιας, που καταστράφηκε ολοσχερώς, και οδηγείται στα αστικά κέντρα ψάχνοντας να βρει μια δουλειά, προκειμένου να επιβιώσει και να ελπίζει ότι μπορεί να διαμορφώσει καλύτερες συνθήκες για την επιβίωσή της για το αύριο.
      Οι οικονομικοί μετανάστες επίσης πραγματικά νιώθουν τα προβλήματά τους να μεγαλώνουν, κυρίως να οξύνεται η εκμετάλλευση σε βάρος τους εξ αιτίας της ασύδοτης δράσης των εργοδοτών και των αφεντικών, ιδιαίτερα σε συνθήκες δυσκολίας στο να εξασφαλίσουν ότι θα κάνουν ένα μεροκάματο τη βδομάδα ή κάποια μεροκάματα το μήνα.
      Στις περιοχές που καταστράφηκαν, για τις εργαζόμενες γυναίκες, σε οποιονδήποτε τομέα και αν απασχολούνταν –κυρίως είχαν απασχολήσεις περιορισμένες, μερική απασχόληση κυρίως σε δευτερεύουσες, δυστυχώς, δραστηριότητες, εξ αιτίας της γενικής πολιτικής της Κυβέρνησης, σε ξενοδοχεία και στον τουρισμό- σήμερα η κατάσταση θα δυσκολέψει.
      Ταυτόχρονα και για τους συνταξιούχους τα πράγματα οδηγούνται από το κακό στο χειρότερο και νομίζουμε ότι υπάρχουν ορισμένα φαινόμενα από αρκετούς δήμους, που έρχονται να υπογραμμίσουν ότι οι κίνδυνοι μεγεθύνονται. Έχουμε περιπτώσεις που κάποιοι δήμοι επιχειρούν να βάλουν σε εφαρμογή νόμους που είχαν φτιάξει οι προηγούμενες κυβερνήσεις του ΠΑ.ΣΟ.Κ. και που βεβαίως αξιοποιούν οι κυβερνήσεις της Νέας Δημοκρατίας, τα λεγόμενα τοπικά σύμφωνα απασχόλησης. 
      Μέσα απ’ αυτά τα τοπικά σύμφωνα απασχόλησης, στο όνομα δήθεν ότι θα υπάρξει μια δυνατότητα για απασχόληση σε περισσότερους εργαζόμενους, προσπαθούν να οδηγήσουν εργαζόμενους να αμείβονται με ρυθμίσεις κάτω από τις συλλογικές συμβάσεις εργασίας, καταστρατηγώντας ακόμα κι αυτές τις δυνατότητες και τα όρια των μίνιμουμ στις αποδοχές. Αξιοποιώντας τα τοπικά σύμφωνα απασχόλησης προσπαθούν να σπρώξουν εργαζόμενους να απασχολούνται δίχως ασφαλιστικά δικαιώματα.
      Εντείνεται, δηλαδή, η κερδοσκοπία των αφεντικών και η κερδοσκοπία των τραπεζών, όπως εύστοχα προηγούμενα και ο Βουλευτής της Εύβοιας σύντροφος Μαρίνος και ο Βουλευτής της Αιτωλοακαρνανίας ο σύντροφος Μωραΐτης υπογράμμισαν, από τη στιγμή που οι εργαζόμενοι για την επιβίωσή τους οδηγούνται σε δανειοδοτήσεις. Και είναι γνωστή η κατάσταση, κάτω από ποιες συνθήκες και ποιες προϋποθέσεις γίνονται αυτές οι δανειοδοτήσεις, η λεηλασία ουσιαστικά των τραπεζών απέναντι στα λαϊκά στρώματα.
      Η Κυβέρνηση έχει προτείνει τη δωρεάν απασχόληση για δύο χρόνια εργαζομένων σε επιχειρήσεις, οι οποίες θα χρηματοδοτούνται από το κράτος. Επίσης, σαν Κ.Κ.Ε. συνυπολογίζουμε σ’ αυτή την κατάσταση το ότι για πολλούς εργαζόμενους στα αστικά κέντρα, αγροτικές καλλιέργειες και κτηνοτροφικές δραστηριότητες αποτελούσαν ένα συμπληρωματικό εισόδημα.
      Σκεφτείτε, μάλιστα, επιπρόσθετα, κύριε Υπουργέ, ότι σε λίγες μέρες έρχονται τα Χριστούγεννα. Και είναι γνωστό ότι οι κτηνοτρόφοι το Πάσχα που πέρασε πούλησαν τα αρνιά και τα κατσίκια τους με τιμές –ζωντανά- 2 ευρώ, 2,20 ευρώ και 2,50 ευρώ.
      Με τέτοιες τιμές πούλησαν και στην Καρυστία και στη Σκύρο και στη βόρεια Ελλάδα, αλλά και σε μια σειρά από κτηνοτροφικές περιοχές. Αυτά, λοιπόν, που τους τα κλέβουν με τέτοιες τιμές –γιατί περί κλοπής πρόκειται- έρχονται στην Αθήνα και τα πωλούν εδώ προς 12 ή 13 ευρώ το κιλό. Αυτό το παιχνίδι, το ρόλο των μεσαζόντων που αξιοποιούν τις δικές σας πολιτικές και των προηγούμενων κυβερνήσεων, θα το δούμε πάλι να παίζεται σε λίγες ημέρες.
      Πιστεύουμε, λοιπόν, ότι με βάση όλα αυτά πάλι τη νύφη θα πληρώσουν οι εργαζόμενοι των αστικών κέντρων μαζί, βέβαια, με τους αγρότες και τους κτηνοτρόφους. Η αύξηση στις τιμές των ζωοτροφών θα μετακυλήσει το κόστος. Είναι γνωστή η διαδικασία. Τελικά, θα την πληρώσουν ο εργάτης και ο υπάλληλος μαζί με τον αγρότη και τον κτηνοτρόφο.
      Σαν Κ.Κ.Ε. υποστηρίζουμε ότι πρέπει να στηριχθούν οικονομικά οι εργαζόμενοι και τα λαϊκά στρώματα. Για την ενίσχυση και των κτηνοτρόφων και των αγροτών πολύ χαρακτηριστικά και ολοκληρωμένα ακούστηκαν νωρίτερα οι προτάσεις του Κ.Κ.Ε.. Πιστεύουμε ότι και στο επίπεδο των λαϊκών στρωμάτων, της εργατικής τάξης, πρέπει να στηριχθεί οικονομικά η εργατική τάξη. Υποστηρίζουμε ότι ο κάθε άνεργος πρέπει να παίρνει 1.200 ευρώ μέχρι να βρει δουλειά και πιστεύουμε ότι ο χρόνος που θα είναι άνεργος πρέπει να συνυπολογίζεται σαν συντάξιμος χρόνος. 
      Έχουμε την εκτίμηση, λοιπόν, ότι χρειάζονται δραστικά μέτρα και στήριξη αυτών των κατηγοριών και εν τέλει, καλούμε τους κτηνοτρόφους, τους αγρότες, τους εργαζόμενους και όλα τα λαϊκά στρώματα στις 12 Δεκέμβρη που έχουν μια σημαντική ευκαιρία να εκφράσουν μια γενικευμένη αντίθεση με την πολιτική της Κυβέρνησης, της Ευρωπαϊκής Ένωσης, των βιομηχάνων και πιστεύουμε ότι με τη συμμετοχή τους στην απεργία, στις διαδηλώσεις του Πανεργατικού Μετώπου, μαζί με το ΠΑ.ΜΕ., θα στείλουν ένα μήνυμα προς την Κυβέρνηση, την εργοδοσία και την Ευρωπαϊκή Ένωση ότι δεν ανέχονται να λεηλατούνται τα εισοδήματά τους, ότι δεν ανέχονται να διαμορφώνεται ένα μαύρο μέλλον για τους ίδιους και για τα παιδιά τους.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κ. Μαυρίκο.
      Το λόγο έχει ο Βουλευτής Λέσβου του Κομμουνιστικού Κόμματος Ελλάδος κ. Σταύρος Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ: Κυρίες και κύριοι Βουλευτές, είχαμε τονίσει τότε, που ακούγονταν οι μεγάλες κουβέντες και μάλιστα από το στόμα του ίδιου του Πρωθυπουργού, ότι τα προβλήματα που δημιούργησαν οι μεγάλες πυρκαγιές δεν πρόκειται να αντιμετωπιστούν, ότι τα δάση που κάηκαν δεν θα ξαναγίνουν δάση, παρά ένα μικρό μέρος τους και ότι οι αγροτικές εκμεταλλεύσεις που καταστράφηκαν δεν πρόκειται να επανέλθουν στην κατάσταση που ήταν πριν από τις φωτιές. Το τονίζουμε αυτό όχι για κανέναν άλλο λόγο, αντιπολιτευτικό ή άλλο, αλλά έχοντας την ανάλογη εμπειρία από το χθες και το πώς αντιμετωπίστηκαν παρόμοιες καταστάσεις σε ολόκληρη τη μεταπολιτευτική περίοδο. 
      Είναι γνωστό σε όλους  μας και ειπώθηκε και σήμερα από τον εισηγητή μας ότι μόνο στο 10% των κατεστραμμένων δασικών εκτάσεων φύτρωσαν δέντρα, ενώ στο υπόλοιπο φύτρωσαν βίλες, πισίνες και πολλά άλλα. Και έγινε αυτό, γιατί αυτό απαιτούσε η πολιτική που προωθούσαν όλες οι κυβερνήσεις που ήταν στη διακυβέρνηση της χώρας μας, είτε αυτές ανήκαν στο ΠΑ.ΣΟ.Κ. είτε ανήκουν στη Νέα Δημοκρατία. Είναι μια πολιτική που καθορίζεται από την αντίληψη ότι η γη, τα δάση και γενικότερα το φυσικό περιβάλλον αποτελούν εμπόρευμα και επομένως, μπορούν να γίνουν αντικείμενο κερδοσκοπίας. Εάν πάρουμε υπόψη μας το τι έγινε μέχρι σήμερα και στο θέμα της αποκατάστασης των καταστροφών που προξενήθηκαν στην αγροτική μας οικονομία και στα δάση, αλλά και το σύνολο της αποζημίωσης των ζημιών για το σύνολο των καταστροφών, θα δούμε ότι επιβεβαιωνόμαστε σαν κόμμα γι’ αυτά που είχαμε πει τότε. 
      Συγκεκριμένα και όσον αφορά την αγροτική μας οικονομία, όπου οι καταστροφές που έγιναν είναι πάρα πολύ μεγάλες, είναι γνωστό ότι χιλιάδες ελαιόδεντρα κάηκαν σ’ αυτές τις περιοχές. Το ίδιο έγινε και με τα αμπέλια, αλλά και με άλλες καλλιέργειες.
      Επίσης σημαντικότατες είναι οι ζημιές στο ζωικό και φυτικό κεφάλαιο, καθώς και στις αγροτικές μας υποδομές. 
      Είχαμε ζητήσει τότε σαν κόμμα οι αποζημιώσεις που θα δίνονταν, να καλύπτουν τη φετινή παραγωγή, το αγροτικό κεφάλαιο, φυτικό και ζωικό, και να είναι στο 100% της ζημιάς. 
      Επίσης  είχαμε ζητήσει να δοθεί αποζημίωση για την απώλεια εισοδήματος και αυτή να δίδεται για μια πενταετία ή ως να καρπίσουν τα δένδρα, αμπέλια κ.λπ. και να είναι πραγματικές αποζημιώσεις και  όχι ψίχουλα, όπως δίδονται τώρα.  
      Πέρα απ’ αυτά, είχαμε ζητήσει την ολική αποζημίωση για τα κατεστραμμένα σπίτια και τις αγροτικές υποδομές, καθώς  και την ετήσια απαλλαγή από τις ασφαλιστικές εισφορές, τις φορολογικές υποχρεώσεις και το πάγωμα της πληρωμής των δανείων των αγροτών που καταστράφηκε η αγροτική τους παραγωγή και η περιουσία. 
      Τι  έγινε μέχρι σήμερα. Δόθηκαν μόνο κάτι προκαταβολές -κυριολεκτικά ψίχουλα- και αυτές δόθηκαν προεκλογικά. Υπηρετούν συγκεκριμένους λόγους και σκοπούς και τίποτα άλλο.
       Όσον αφορά το αίτημα για αποζημιώσεις που θα καλύπτουν το 100% της ζημιάς, η Κυβέρνηση ξεκαθάρισε ότι θα γίνει ό,τι προβλέπεται από τους υπερδανεισμούς του ΕΛ.Γ.Α. και των Π.Σ.Ε.Α.. Αυτό σημαίνει ότι οι αποζημιώσεις που θα δοθούν και στην παραγωγή και  στο κεφάλαιο, θα είναι κατά πολύ μικρότερες από το 100% της ζημιάς. Και ο χρόνος βέβαια καταβολής πολύ άγνωστος. 
      Εγώ να πω αυτό που λέει ο λαός μας και που λένε και οι αγρότες, κύριε Υπουργέ. «Να τους βράσω τέτοιους κανονισμούς». Να τους αλλάξουμε. Έτσι είναι βέβαιο ότι οι ζημιές δεν πρόκειται να αποκατασταθούν. Οι ελαιώνες που κάηκαν δεν πρόκειται να ξαναφυτευτούν και τα κοπάδια δεν πρόκειται να επανασυσταθούν. Και  βέβαια κάτι τέτοιο ειπώθηκε ήδη. Μπορεί να βολεύει την αντιαγροτική πολιτική που προωθείτε και που επιδιώκετε συρρίκνωση της μικρομεσαίας παραγωγής και την καταστροφή όλων  όσοι ασχολούνται μ’ αυτήν, αλλά δεν βολεύει τους μικρομεσαίους αγρότες, ούτε πρέπει να γίνει κάτι τέτοιο. Εμείς λέμε, ότι πραγματικά αυτό το μη βόλεμά τους θα το δείξουν και στην πράξη και στους αγώνες τους. 
      Η ίδια κατάσταση συνέβη και με τα δάση. Όχι μονάχα δεν προχωρεί η επαναδάσωση, αλλά δημιουργούνται και πάρα πολλά προβλήματα. Θα ήθελα να αναφέρω ότι ενδεικτικό των προθέσεων της Κυβέρνησης είναι αυτό, ότι πάει να δικαιολογήσει την καθυστέρηση της αναδάσωσης των καμένων περιοχών, επικαλούμενη τον κίνδυνο να κηρυχθούν αναδασωτέες περιοχές εκτάσεις που ανήκουν  σε ιδιώτες ή βατότοποι. Κάτι τέτοιους ισχυρισμούς ακούγαμε και στο παρελθόν και είχαν σαν αποτέλεσμα, όπως είπα και προηγούμενα, μόνο το 10% των καμένων δασών να ξαναγίνουν δάση. 
      Κλείνοντας, θα ήθελα να τονίσω και εγώ αυτό που τόνισε ο εισηγητής μας, ότι στα πλαίσια της ακολουθούμενης πολιτικής και η αγροτική μας παραγωγή και τα δάση μας, θα βρίσκονται καθημερινά όλο και περισσότερο αντιμέτωπα με τις αντιλαϊκές επιλογές της. Επιλογές που θέλουν τη συρρίκνωση της αγροτικής μας παραγωγής και τα δάση μας βορά στην αδηφάγα κερδοφορία των μεγάλων κεφαλαίων. Η μόνη δε δύναμη που μπορεί να βάλει φραγμό σ’ αυτόν τον κατήφορο, σ’ αυτή την δυσοίωνη προοπτική είναι το λαϊκό κίνημα, οι αγρότες, οι εργαζόμενοι και όλοι οι κάτοικοι της υπαίθρου και σ' αυτό το κίνημα εκφράζουμε την πλήρη αγωνιστική συμπαράστασή μας σαν κόμμα. 
      Ευχαριστώ πολύ, κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς σας ευχαριστούμε, κύριε συνάδελφε. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας , αφού πρώτα ξεναγήθηκαν στους χώρους του Μεγάρου της Βουλής των Ελλήνων και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης» σαράντα δύο μαθήτριες και μαθητές και τέσσερις συνοδοί - καθηγητές από το Λύκειο Ροδολιβούς Σερρών. 
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Το λόγο έχει ο Υπουργός Αγροτικής Ανάπτυξης και Τροφίμων κ. Αλέξανδρος Κοντός. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κυρία Πρόεδρε, κυρίες και κύριοι συνάδελφοι, οι επερωτώντες Βουλευτές από το Κομμουνιστικό Κόμμα προσπάθησαν να πείσουν το Κοινοβούλιο ότι δεν υπάρχει ενδιαφέρον από πλευράς Κυβέρνησης, ότι δεν πρόκειται με τις ενέργειές μας να δώσουμε προοπτική στις περιοχές που επλήγησαν, ότι δεν πρόκειται να αναγεννηθούν οι περιοχές αυτές, να ανασυσταθούν τα δέντρα, ότι δεν θα ξαναδημιουργηθούν τα κοπάδια, ότι περίπου η σημερινή Κυβέρνηση δεν έδειξε και δεν δείχνει κανένα ενδιαφέρον για τις πυρόπληκτες περιοχές.
      Με αυτά τα οποία θα σας αναφέρω θα προσπαθήσω να αποδείξω ακριβώς το αντίθετο και πιστεύω ότι υπάρχουν πολλά στοιχεία, πολλά επιχειρήματα τα οποία γνωρίζουν οι κάτοικοι των περιοχών που επλήγησαν και τα οποία πρέπει να γνωρίσει το Κοινοβούλιο, για τις ενέργειες που καταβάλλει η Κυβέρνηση με πολλή υπευθυνότητα, με όραμα έτσι ώστε οι περιοχές αυτές να αναγεννηθούν και να δημιουργηθεί μια πολύ καλύτερη προοπτική απ’ ό,τι ήταν πριν από τις πυρκαγιές.
      Έχουν περάσει πάνω από τρεις μήνες από τις καταστροφικές πυρκαγιές του καλοκαιριού, που άφησαν πίσω τους μεγάλες απώλειες για όλους μας. Χάθηκαν ανθρώπινες ζωές, καταστράφηκαν περιουσίες, υπέστη σοβαρό πλήγμα το περιβάλλον και ο δασικός πλούτος της χώρας και σύσσωμο το πανελλήνιο έζησε έναν τρομακτικό και παράλληλα τραγικό εφιάλτη.
      Η επόμενη μέρα μας βρήκε όλους με ένα βαθύ προβληματισμό, αλλά κυρίως μας έφερε όλους ενώπιον των ευθυνών που ο καθένας από την πλευρά του έχει, για το πώς θα επουλώσουμε γρήγορα και ουσιαστικά τις πληγές που άνοιξαν, πώς θα αποκαταστήσουμε τις καταστροφές, πώς θα στηρίξουμε τους πληγέντες, πώς θα δώσουμε νέα πνοή στον παραγωγικό ιστό, αλλά και στο περιβάλλον των περιοχών που επλήγησαν.
      Για μας, ως Κυβέρνηση, μια σημαντική ευθύνη αναδείχτηκε: Να αποκαταστήσουμε πρώτα και πάνω απ’ όλα τη σχέση εμπιστοσύνης μεταξύ των πολιτών και της πολιτείας, να κάνουμε τους πολίτες να αισθανθούν ασφαλείς και σίγουροι, πως η πολιτεία είναι δίπλα τους και δουλεύει πυρετωδώς για να τους διασφαλίσει το μέλλον, για να επαναφέρει τη ζωή εκεί όπου οι φλόγες άφησαν στάχτες. Η Κυβέρνηση, από την πρώτη στιγμή στάθηκε στο πλευρό των πληγέντων λαμβάνοντας μέτρα άμεσα για να τους στηρίξει οικονομικά και ψυχολογικά, παρέκλινε όλες τις γραφειοκρατικές διαδικασίες και τους στήριξε τις πρώτες μέρες της τραγωδίας. Προεκλογικά ανέλαβε δεσμεύσεις για την αναγέννηση των περιοχών και από την πρώτη μέρα ανάληψης των καθηκόντων της αντεπεξήλθε αυτής της δέσμευσης και ευθύνης της απέναντι στους πληγέντες, απέναντι σε ολόκληρο τον ελληνικό λαό, που αξιολόγησε τις κινήσεις μας και μας εμπιστεύτηκε εκ νέου.
      Κρινόμαστε από το έργο που παράγουμε και αυτό δεν το ξεχνούμε. Δεν παρεκκλίναμε στιγμή από τις δεσμεύσεις μας για στήριξη των πληγέντων και άμεση δρομολόγηση όλων των απαραίτητων διαδικασιών για αναγέννηση των πληγεισών περιοχών. Όχι μόνο δεν ολιγωρήσαμε, αλλά παλεύουμε έτσι ώστε να κερδίσουμε το στοίχημα της ανασυγκρότησης, που δεν είναι πολιτικό ή κομματικό, αλλά είναι ένα στοίχημα εθνικό. 
      Παρακάμψαμε, όπως είπα, τη γραφειοκρατία, για να στηρίξουμε τις πρώτες, δύσκολες ώρες τους συμπολίτες μας. Καταγράψαμε σε χρόνο ρεκόρ τα προβλήματα και τις ανάγκες και πήραμε ταχύτατα αποφάσεις, τις οποίες αρχίσαμε να υλοποιούμε με βάση ένα οργανωμένο σχέδιο δράσης και με τη συμμετοχή όλων των εμπλεκομένων φορέων και κυρίως των τοπικών κοινωνιών. 
      Χωρίς καμμία καθυστέρηση, με συναίσθηση της ευθύνης μας και των δεσμεύσεών μας απέναντι σε όλους εκείνους που επλήγησαν, προχωρήσαμε στα εξής: Πρώτον, στην άμεση καταβολή των αποζημιώσεων στους πληγέντες αγρότες από τον ΕΛ.Γ.Α., προκειμένου να καλύψουν τις εξαιρετικά επείγουσες και άμεσες ανάγκες τους. Τους καταβάλαμε με ταμειακή διευκόλυνση, αποζημιώσεις ύψους περίπου 60.000.000 ευρώ, μόνο με μια απλή αίτηση ή υπεύθυνη δήλωση κάθε πυρόπληκτου γεωργοκτηνοτρόφου στον ΕΛ.Γ.Α. και αυτό έγινε για πρώτη φορά. 
      Άκουσα κάπου για 18 ευρώ το στρέμμα, άκουσα κάπου για πολύ φτωχές αποζημιώσεις. Προφανώς, δεν ενημερώθηκαν σωστά οι συνάδελφοι, γιατί για την ελαιοκαλλιέργεια οι αποζημιώσεις ήταν 150 ευρώ ανά στρέμμα, για τα εσπεριδοειδή 300 ευρώ ανά στρέμμα, για τις φυστικιές 150 ευρώ ανά στρέμμα, αποζημιώσεις που από τους ίδιους τους αγρότες και τους κτηνοτρόφους κρίθηκαν επαρκείς. 
      Παράλληλα, υποβάλαμε ταχύτατα στις 5/10/2007 πρόγραμμα Π.Σ.Ε.Α.. Είναι το πρώτο πρόγραμμα που υποβάλλεται με τέτοια ταχύτητα και αναμένεται εντός των ημερών να εγκριθεί από την Ευρωπαϊκή Ένωση. Το ύψος του προγράμματος ανέρχεται σε 350.000.000 ευρώ και προβλέπεται καταβολή ενισχύσεων όχι μόνο για την αποκατάσταση των ζημιών –ενίσχυση για ανασύσταση η οποία καταβάλλεται εφάπαξ- αλλά και για την απώλεια της μέλλουσας παραγωγής. Η ενίσχυση αυτή θα καταβληθεί σε τέσσερις ετήσιες δόσεις χωρίς να συμπεριλαμβάνεται η δόση του έτους ζημιάς. Για τη φετινή χρονιά έχουν υποβληθεί ήδη οι δηλώσεις της ζημιάς, πραγματοποιείται η εξατομίκευση των ζημιών και με την έγκριση του προγράμματος θα καταβληθούν οι αποζημιώσεις στους πληγέντες αγρότες. 
      Δεύτερον, όσον αφορά τις ζωοτροφές, έχουν σταλεί στις Νομαρχιακές Αυτοδιοικήσεις τα παρακάτω ποσά για αγορά και διανομή ζωοτροφών και παράλληλα έχουν αποσταλεί απευθείας από πολλούς δωρητές οι ποσότητες που θα σας αναφέρω: Από το Ταμείο Αντιμετώπισης Εκτάκτων Αναγκών εστάλησαν 4.000.000 ευρώ. Από το Υπουργείο Αγροτικής Ανάπτυξης και Τροφίμων αποστέλλονται αυτές τις μέρες επί πλέον 2.000.000 ευρώ. Από τον Ελληνικό Οργανισμό Γάλακτος έχουν σταλεί και μάλιστα αμέσως μετά τις πυρκαγιές 700.000 ευρώ. Από την Αγροτική Τράπεζα έχουν σταλεί περίπου χίλιοι τόνοι ζωοτροφές. Από το Σύνδεσμο Βιομηχανιών Παραγωγής Ζωοτροφών πεντακόσιοι τόνοι. Από άλλους δωρητές συνολικά εντός και εκτός Ελλάδος περισσότεροι από χίλιοι τόνοι ζωοτροφών. Όπως προκύπτει από τα παραπάνω, έχουν σταλεί, στέλνονται και θα συνεχίσουν να στέλνονται όλες οι απαραίτητες ποσότητες ζωοτροφών και οι απαραίτητες οικονομικές ενισχύσεις για την κάλυψη των αναγκών των κτηνοτρόφων που επλήγησαν. 
      Τρίτον, δίνουμε τη δυνατότητα στους κτηνοτρόφους της δωρεάν έκδοσης οικοδομικής άδειας των σταβλικών εγκαταστάσεων που κατασκευάζονται με βάση προεγκεκριμένες μελέτες που έχουν εκδοθεί από το Υπουργείο Αγροτικής Ανάπτυξης και Τροφίμων. Από το Υπουργείο μας  έχουν ήδη αποσταλεί στις Νομαρχιακές Αυτοδιοικήσεις είκοσι δύο τύποι προεγκεκριμένων μελετών, ώστε να διευκολύνουμε άμεσα τους κτηνοτρόφους.
      Τέταρτον, πραγματοποιήσαμε ενημερωτικές ημερίδες στην Τρίπολη, την Πάτρα και τη Χαλκίδα με σκοπό την ενημέρωση των γεωτεχνικών σε θέματα αναγέννησης του αγροτικού χώρου των πυρόπληκτων περιοχών, ώστε και αυτοί στη συνέχεια να κατευθύνουν τους γεωργούς και τους κτηνοτρόφους κατάλληλα, σωστά και έγκαιρα και αυτό γίνεται. Ειδικότερα οι γεωτεχνικοί ενημερώθηκαν για τις προοπτικές αποκατάστασης και ανάπτυξης της αμπελοκαλλιέργειας, της ελαιοκαλλιέργειας και των λοιπών δενδρωδών καλλιεργειών, της κτηνοτροφίας, της μελισσοκομίας, της διαχείρισης των εδαφών, της αξιοποίησης των υδάτινων πόρων στις πυρόπληκτες περιοχές.
      Πέμπτον, κλιμάκια του Ελληνικού Οργανισμού Γάλακτος πραγματοποίησαν από τις 3 Σεπτεμβρίου επισκέψεις σε όλες τις πυρόπληκτες περιοχές της Πελοποννήσου και της Εύβοιας, σε δήμους και χωριά και στους σταθμούς διανομής των ζωοτροφών, παρακολούθησαν τη διαδικασία, κατέγραψαν τα πρώτα προβλήματα και έδωσαν στους πληγέντες κτηνοτρόφους πολύτιμες συμβουλές πρώτης ανάγκης. 
      Με τις δράσεις αυτές προσπαθήσαμε και προσπαθούμε να δώσουμε λύση στις πρώτες ανάγκες, να καλύψουμε τα προβλήματα που από την αρχή παρουσιάστηκαν και να στηρίξουμε ηθικά και οικονομικά τους πληγέντες που ακόμα βρίσκονταν στην αρχή υπό την επήρεια του σοκ και της αγωνίας για το μέλλον τους. 
      Εγκαίρως το Υπουργείο Αγροτικής Ανάπτυξης και Τροφίμων, ζήτησε –και αυτό είναι πολύ σημαντικό- και εκπονήθηκε μελέτη αποκατάστασης και ανασυγκρότησης του αγροτικού τομέα, των δασών και της προστασίας του περιβάλλοντος στις πυρόπληκτες περιοχές. Η μελέτη αυτή που ολοκληρώθηκε μέσα σε χρονικό διάστημα μόλις σαράντα ημερών εμπεριέχει αναλυτικά τις προτάσεις των ειδικών επιστημόνων που απασχολήθηκαν για την πολύ σημαντική αυτή εργασία, ώστε από εδώ και πέρα να προχωρούμε με συγκεκριμένο, καλά οργανωμένο και με προοπτική σχέδιο στην αναγέννηση των πληγεισών περιοχών. Για την εκπόνηση της μελέτης εργάστηκαν πυρετωδώς  δεκαπέντε ομάδες από εκατόν εξήντα ειδικούς επιστήμονες οι οποίοι κατόρθωσαν να ολοκληρώσουν ένα έργο που διακρίνεται για την πληρότητά του.
      Για το έργο αυτό -γιατί λέτε μέσα ότι αποταθήκαμε και απευθυνθήκαμε συνεχώς σε ιδιωτικούς φορείς- θέλω να σας πω ότι συνεργάστηκαν επιστήμονες του Γεωπονικού Πανεπιστημίου Αθηνών, της Γεωπονικής και Δασολογικής Σχολής του Αριστοτελείου Πανεπιστημίου Θεσσαλονίκης, του Εθνικού Ιδρύματος Αγροτικής Έρευνας, του ΕΘ.Ι.ΑΓ.Ε., που είναι το Ερευνητικό Κέντρο του Υπουργείου Αγροτικής Ανάπτυξης και Τροφίμων, και του Ελληνικού Τμήματος της WWF. Η μελέτη έγινε ξεχωριστά για τον καθένα από τους επτά πυρόπληκτους νομούς, περιλαμβάνει στις τρεισήμισι χιλιάδες σελίδες της αναλυτικά τις απαραίτητες δράσεις για την ανασυγκρότηση και την ανάπτυξη, κόστη και χρονοδιαγράμματα για όλους τους νομούς. Ήδη άρχισε η διαβούλευση επί των προτάσεων της μελέτης μεταξύ του Υπουργείου και των τοπικών φορέων, ώστε άμεσα να έχουμε στα χέρια μας τον τελικό οδηγό για μια συγκροτημένη πολιτική για κάθε περιοχή και κάθε νομό ξεχωριστά. Θέλω να σας πω ότι ουδέποτε στο παρελθόν υπήρξε τόσο στενή συνεργασία και σε τόσο μεγάλη έκταση μεταξύ των πανεπιστημίων της χώρας μας και του Υπουργείου Αγροτικής Ανάπτυξης και Τροφίμων και θέλω να ευχαριστήσω από το Βήμα της Βουλής όλους όσοι ενεπλάκησαν στη μελέτη και ιδιαίτερα τους καθηγητές των πανεπιστημίων, οι οποίοι αφιλοκερδώς δούλεψαν και κατόρθωσαν μέσα σε τόσο σύντομο χρονικό διάστημα να εκπονήσουν μία τόσο σημαντική μελέτη.
      Για να σας δώσω ένα περίγραμμα της πολύ σημαντικής αυτής εργασίας, θα σας αναφέρω ότι η μελέτη περιλαμβάνει ολοκληρωμένες προτάσεις κατά προτεραιότητα: α) Στην προτεραιότητα «περιβάλλον και φυσικοί πόροι» περιλαμβάνονται συγκεκριμένες δράσεις σε αντιδιαβρωτικά έργα, στην προστασία των υδατικών πόρων και στην προστασία και αποκατάσταση των δασών. β) Στην προτεραιότητα «παραγωγικό σύστημα» περιλαμβάνονται η αποκατάσταση των ζημιών της ελαιοκαλλιέργειας, των αμπελώνων, των λοιπών δενδρωδών καλλιεργειών, της κτηνοτροφίας, της μελισσοκομίας και η βελτίωση των γεωργικών διαρθρώσεων, σχέδια βελτίωσης, νέοι γεωργοί. γ) Στην προτεραιότητα «μεταποίηση και υπηρεσίες» περιλαμβάνονται η αποκατάσταση των ζημιών στη μεταποίηση και στον αγροτουρισμό. δ) Στην προτεραιότητα «απασχόληση» προτείνεται πρόγραμμα απασχόλησης στην αντιπυρική προστασία και προσέλκυση νέων επενδύσεων με επιδότηση θέσεων εργασίας. Θέλω να σας πω ότι στην αντιπυρική προστασία και στα αντιπλημμυρικά έργα απασχολούνται μόνο κάτοικοι και ιδιαίτερα νέοι άνθρωποι των πυρόπληκτων περιοχών. ε) Στην προτεραιότητα «υποδομές» οριοθετείται η αποκατάσταση ζημιών στις υποδομές παρακολούθησης, διαχείρισης ακραίων υδρολογικών φαινομένων λόγω πυρκαγιάς και η εγκατάσταση μετεωρολογικών σταθμών για την πρόβλεψη εκδήλωσης πυρκαγιών και πλημμυρικών φαινομένων. Η μελέτη ασχολείται ακόμη και με οριζόντιες δράσεις, όπως το περιβάλλον και οι προστατευόμενες περιοχές και η γεωργική εκπαίδευση και κατάρτιση στις πυρόπληκτες περιοχές. 
      Τα εν λόγω έργα αποκατάστασης και ανάπτυξης που προτείνονται κοστολογούνται σε 650.000.000 ευρώ και έχουν χρονικό ορίζοντα που ξεκινά άμεσα από τώρα έως το 2013 για τα μεγάλα έργα των υποδομών. Το κόστος θα καλυφθεί από τον ΕΛ.Γ.Α. όσον αφορά τις άμεσες αποζημιώσεις Π.Σ.Ε.Α., που ξεκίνησε, όπως σας είπα ήδη, η κάλυψη αυτή, από το δεύτερο πυλώνα της Κοινής Αγροτικής Πολιτικής, έργα αγροτικής ανάπτυξης της Δ’ Προγραμματικής Περιόδου 2007-2013 και από τον κρατικό προϋπολογισμό. Είναι σημαντικό δε, τόσο σε σχέση με την αποφυγή καθυστερήσεων, όσο όμως και με το τελικό αποτέλεσμα, ότι την ευθύνη για την εφαρμογή της μελέτης την έχουμε αναθέσει στην επιστημονική ομάδα που τη συνέταξε, υπό την καθοδήγηση πάντα του Υπουργείου Αγροτικής Ανάπτυξης και Τροφίμων και σε συνεργασία με τους τοπικούς φορείς. Το έργο αυτό είναι ένα μεγάλο στοίχημα για όλους μας και ιδιαίτερα για την Κυβέρνηση, που δείχνει ότι επενδύει στο μέλλον με ταχύτητα και ευαισθησία απέναντι στις ανάγκες των πολιτών.
      Κύριοι συνάδελφοι της Αντιπολίτευσης, εκτός όμως από τα θέματα της γεωργίας, τα οποία σας ανέλυσα, στην επερώτησή σας θίγετε κάποια επί μέρους θέματα σε σχέση με τα μέτρα που έχουμε λάβει και τα γενικότερα έως τώρα αποτελέσματα των κυβερνητικών δράσεων. Σε ό,τι αφορά στις καμένες δασικές περιοχές, σας γνωρίζω ότι έχει ολοκληρωθεί η διαδικασία κήρυξης των καμένων εκτάσεων ως αναδασωτέων σε όλες τις πληγείσες περιοχές και λαμβάνονται πρόσθετα νομοθετικά μέτρα για την αποτροπή κάθε ενδεχόμενου αυθαίρετης δόμησης. Όπως ακριβώς δεσμεύτηκε η Κυβέρνηση, κατατέθηκε πριν από λίγες ημέρες από το Υ.ΠΕ.ΧΩ.Δ.Ε. τροπολογία με την οποία επιβάλλεται η άμεση εκτέλεση αποφάσεων που αφορούν στην κατεδάφιση των αυθαιρέτων. Επίσης έχει ξεκινήσει ο σχεδιασμός αναδάσωσης των καμένων δασικών εκτάσεων με σχετικές μελέτες που συντάσσουν οι κατά τόπους δασικές αρχές για τα σημεία εκείνα στα οποία δεν αναμένεται η φυσική αναδάσωση.
      Στη δευτερολογία ο Υφυπουργός κ. Κιλτίδης, ο οποίος έχει περιοδεύσει σε όλες τις πυρόπληκτες περιοχές και ιδιαίτερα στις δασικές εκτάσεις που έχουν καεί, θα σας πει αναλυτικά για την κάθε περιοχή κατά πόσο έχουν προχωρήσει τα έργα και κατά πόσο δρομολογούμε τις αναδασώσεις σ’ αυτές τις περιοχές. 
      Στην επερώτησή σας θίγετε κάποια θέματα που αφορούν αντιπλημμυρικά και αντιδιαβρωτικά έργα. Στον τομέα αυτό, θέλω να σας πω, ότι κινηθήκαμε με πολύ γρήγορους ρυθμούς, ρυθμούς που ουδέποτε υπήρξαν στο παρελθόν. Μέσα σε δυόμισι μήνες ολοκληρώθηκαν από το Υ.ΠΕ.ΧΩ.Δ.Ε. αντιπλημμυρικά έργα σε περιοχές της Αττικής που επηρεάζονται από την Πάρνηθα ύψους 15.000.000 ευρώ. Παράλληλα, έχουν ολοκληρωθεί πλήρως τα έργα στον Ταΰγετο, στη Μεσσηνία, στην περιοχή της Αρχαίας Ολυμπίας. Επίσης έχουν ολοκληρωθεί σε ποσοστά από 75% έως 95% τα έργα στα Δερβενοχώρια, στον Πύργο, στην Αρκαδία, στη Λακωνία, στην Εύβοια, στη Ζαχάρω, στα Κρέστενα, στη Φιγαλεία, που συνολικά ξεπερνούν τα 11.350.000 ευρώ. 
      Στο μεταξύ βρίσκεται σε διαδικασία έγκρισης και η μελέτη για αντιδιαβρωτικά έργα 900.000 ευρώ στην περιοχή Οιχαλίας της Μεσσηνίας. Επίσης έγιναν μεγάλης έκτασης αντιδιαβρωτικά και δασοτεχνικά έργα. Δημιουργήθηκαν πολλά κορμοπλέγματα καθώς και κορμοφράγματα που είναι πάνω από ογδόντα χιλιάδες τετραγωνικά μέτρα. 
      Όσον αφορά στην αποκατάσταση των κτηρίων, πρώτη φορά παρέχεται πλήρης οικονομική στήριξη στους πληγέντες για την αποκατάσταση των σπιτιών τους, την εκκλησιών, των αποθηκών και γενικότερα των κτιρίων που έχουν καταστραφεί. Ειδικότερα, με απόφαση των Υπουργών Οικονομίας και Οικονομικών και Υ.ΠΕ.ΧΩ.Δ.Ε. που υπεγράφη στις 31-10-2007, καθορίζονται οι όροι και οι προϋποθέσεις για τη δωρεάν ανακατασκευή ή επισκευή των κτηρίων που υπέστησαν ζημιές από τις πυρκαγιές του φετινού καλοκαιριού. Η δωρεάν ανακατασκευή και επισκευή όλων των κτηρίων που υπέστησαν ζημιές αποτελεί ένα βασικό πυλώνα του προγράμματος ανασυγκρότησης των πυρόπληκτων περιοχών. Το πρόγραμμα αυτό είναι πολύ μεγάλο και περιλαμβάνει την πλήρη ανακατασκευή ή επισκευή περίπου τεσσάρων χιλιάδων κτηρίων, εκ των οποίων περίπου τα μισά είναι κατοικίες. Όσο δε για το συνολικό κόστος του προγράμματος ανέρχεται σε 150.000.000 ευρώ περίπου και θα χρηματοδοτηθεί από το Ειδικό Ταμείο Αντιμετώπισης Εκτάκτων Αναγκών. 
      Όπως έχει ήδη ανακοινωθεί, το σχετικό πρόγραμμα που καταρτίστηκε από το ΥΠΕΧΩΔΕ μπήκε ήδη σε πλήρη εφαρμογή και το έργο της αποκατάστασης ξεκίνησε. Έχουν συγκροτηθεί τα αναγκαία ειδικά γραφεία στις πρωτεύουσες των πυρόπληκτων νομών και οι πληγέντες άρχισαν να προσέρχονται για να αξιοποιήσουν τη δυνατότητα που τους παρέχεται. Παράλληλα με όλα αυτά και στο πλαίσιο της συνδρομής του Υπουργείου Απασχόλησης και Κοινωνικής Προστασίας για την ανακούφιση των  πληγέντων ελήφθησαν μια σειρά μέτρα, τα οποία προβλέπουν, μεταξύ άλλων, και τα εξής: Πενταπλασιάστηκε το προνοιακό βοήθημα για την κάλυψη των πρώτων αναγκών των  πληγέντων, που έως τις πρόσφατες πυρκαγιές ήταν διαμορφωμένο στα 600 ευρώ και καθορίστηκε στα 3.000 ευρώ. Το ποσό αυτό προσαυξήθηκε κατά 1.000 ευρώ για τις πολύτεκνες οικογένειες και για κάθε άτομο με αναπηρία. Δόθηκε έκτακτη οικονομική ενίσχυση ίση με τρία μηνιαία επιδόματα, δηλαδή 1.100 ευρώ από τον Ο.Α.Ε.Δ. στους εγγεγραμμένους ανέργους των πληγεισών περιοχών. 
      Υλοποιείται ειδικό πρόγραμμα επιχορήγησης του Ο.Α.Ε.Δ. διάρκειας δώδεκα μηνών για την απασχόληση έξι χιλιάδων ανέργων ηλικίας δεκαοκτώ έως εξήντα τεσσάρων ετών των πυρόπληκτων περιοχών, προκειμένου να επιταχυνθεί η προσπάθεια άμεσης αναδάσωσης των περιοχών που επλήγησαν από τις πυρκαγιές. Αυτό το πρόγραμμα εντάσσεται στο σχέδιο ανασυγκρότησης. Δημιουργήθηκε το Ειδικό Ταμείο Αντιμετώπισης Εκτάκτων Αναγκών, όπου ο Ο.Α.Ε.Δ. συνεισφέρει σε πρώτη φάση 10.000.000 ευρώ και ο Οργανισμός Εργατικής Κατοικίας 1.000.000 ευρώ. Χορηγείται άμεσα μία επιπλέον σύνταξη ως έκτακτη οικονομική ενίσχυση σε όλους τους συνταξιούχους όλων των ασφαλιστικών ταμείων και του Ο.Γ.Α.. Χορηγείται πλήρης σύνταξη σ’ ένα μέλος της οικογένειας των θυμάτων, θανόντων από τις πυρκαγιές. Κατ’ αναλογία των διατάξεων χορήγησης σύνταξης στα θύματα τρομοκρατικών ενεργειών αναστέλλεται για έξι μήνες η καταβολή των τρεχουσών εισφορών. 
      Μέσα στο εξάμηνο προβλέπεται και η ρύθμιση όλων των καθυστερούμενων ασφαλιστικών εισφορών όλων των ασφαλιστικών ταμείων και του Ο.Γ.Α.. 
      Δίνεται έκτακτη οικονομική ενίσχυση 1.500 ευρώ και ελεύθερη σίτιση, ανεξαρτήτως οικονομικής κατάστασης, καθ’ όλη τη διάρκεια του ακαδημαϊκού έτους, στους φοιτητές που κατάγονται από πυρόπληκτες περιοχές. 
      Σε ό,τι αφορά ειδικότερα τους επαγγελματίες και τις επιχειρήσεις, που βρίσκονται και λειτουργούν στους νομούς που έχουν πληγεί, έχουν αναληφθεί οι εξής πρωτοβουλίες: Με απόφαση του Υπουργείου Οικονομίας και Οικονομικών παρέχονται δάνεια για κεφάλαια κίνησης και λοιπές πιστωτικές διευκολύνσεις σε επιχειρηματίες και επαγγελματίες οι οποίοι επλήγησαν από τις καταστροφικές πυρκαγιές. Με την απόφαση αυτή ρυθμίζονται με πολύ ευνοϊκούς όρους οι ληξιπρόθεσμες και μη οφειλές τους με την εγγύηση του ελληνικού δημοσίου. 
      Επίσης, με απόφαση των Υπουργείων Οικονομίας και Οικονομικών και Ανάπτυξης παρέχεται οικονομική ενίσχυση στις πληγείσες επιχειρήσεις, η οποία συνίσταται σε δωρεάν χρηματική ενίσχυση του δημοσίου κατά 5.000 ευρώ ανά επιχείρηση. 
      Κυρίες και κύριοι συνάδελφοι, σας διαβεβαιώνω ότι το ενδιαφέρον της πολιτείας, για την ανασυγκρότηση των πληγεισών από τις πυρκαγιές περιοχών, είναι και συνεχές και πραγματικό και ουσιαστικό, τόσο σε σχέση με τους πολίτες, όσο και σε σχέση με την αγροτική ανάπτυξη και το περιβάλλον. Θα πρέπει να σας επισημάνω πως το τρίπτυχο της φιλοσοφίας μας γενικότερα για την ελληνική γεωργία και κτηνοτροφία είναι «ποιότητα, οικολογία, ανάπτυξη». Στο πλαίσιο αυτό επικεντρώνονται εξάλλου οι βασικές προτεραιότητες που έχουμε θέσει για το Πρόγραμμα Αγροτικής Ανάπτυξης 2007-2013 «Αλέξανδρος Μπαλτατζής», που εγκρίθηκε πρόσφατα από την Ευρωπαϊκή Ένωση. 
      Στο πρόγραμμα αυτό περιλαμβάνονται σημαντικές δράσεις για την προστασία του περιβάλλοντος από την άσκηση της γεωργικής δραστηριότητας, οι οποίες αφορούν τη βιολογική γεωργία -και υπάρχουν προγράμματα τα οποία θα αναπτυχθούν στις πληγείσες από τις πυρκαγιές περιοχές- τη βιολογική κτηνοτροφία, τη μείωση της νιτρορύπανσης, στην περιβαλλοντική προστασία των παραλίμνιων εκτάσεων και σε άλλα φιλοπεριβαλλοντικά προγράμματα. 
      Είναι σημαντικό δε ότι αυτό το πρόγραμμα για την προστασία του περιβάλλοντος έχει τετραπλασιαστεί σε σχέση με το αντίστοιχο του Γ΄ Κοινοτικού Πλαισίου Στήριξης. Για πολλές δράσεις εξ αυτών ολοκληρώνονται ήδη οι μελέτες, ενώ υπάρχει άμεση ετοιμότητα για την υλοποίησή τους. Σε ό,τι αφορά δε την προστασία και την αποκατάσταση του δασικού πλούτου της χώρας μας, το σχέδιο δράσης μας διαθέτει το ποσό των 500.000.000 ευρώ, τριπλάσιο δηλαδή του αντίστοιχου στο Γ΄ Κοινοτικό Πλαίσιο Στήριξης. 
      Μέσα από το πρόγραμμα αυτό προβλέπεται, όπως σας προανέφερα, και η διάθεση 300.000.000 ευρώ για την αποκατάσταση των πυρόπληκτων περιοχών, που παραμένουν πρώτο θέμα στην κυβερνητική ατζέντα και θα παραμείνουν έως ότου πετύχουμε το στοίχημα της αναγέννησης και της ανάπτυξής τους. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κύριο Υπουργό. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σπύρος Χαλβατζής. 
      ΣΠΥΡΙΔΩΝ ΧΑΛΒΑΤΖΗΣ: Κυρία Πρόεδρε, κύριες και κύριοι Βουλευτές, οραματικός ήταν ο κύριος Υπουργός στην απάντησή του, οραματική είπε ότι είναι η κυβερνητική πολιτική σε ό,τι αφορά τα ζητήματα της αποκατάστασης. 
      Είναι αλήθεια ότι τις πρώτες μέρες μετά τις καταστροφικές πυρκαγιές η Κυβέρνηση μοίρασε τα 3.000 ευρώ. Ήταν άλλωστε προεκλογική περίοδος, μην το ξεχνάμε αυτό! Ο κύριος Υπουργός μίλησε για την ανασυγκρότηση. Δεν μας είπε όμως πώς προχωρά αυτή η ανασυγκρότηση, με ποιους όρους, ποιες προϋποθέσεις, κάτω από ποιες συνθήκες. 
      Έχουμε ορισμένα πράγματα που είναι ήδη γεγονότα. Το μεγάλο κεφάλαιο, μεγάλα κατασκευαστικά συγκροτήματα, όπως τόνισε ο εισηγητής μας, συγκροτήματα που εποφθαλμιούσαν την περιοχή από χρόνια, βρήκαν την ευκαιρία να αρπάξουν δυόμισι χιλιάδες στρέμματα προς αξιοποίηση, ενώ ακόμη κάπνιζαν τα καμένα. 
      Η λαϊκή κατακραυγή προς στιγμή ανέστειλε αυτή την αρπαγή, αυτή την αθλιότητα που ήθελε να προωθήσει η δημοτική αρχή της Ζαχάρως, προφανώς όχι άδολα. Τονίσαμε από την αρχή ότι χρειάζεται λαϊκή επαγρύπνηση για να κοπεί το χέρι του άρπαγα της λαϊκής περιουσίας, γιατί τα δάση, οι δασικές εκτάσεις που ο άρπαγας ήθελε να «βάλει στο χέρι» είναι και πρέπει να μείνουν λαϊκή περιουσία.
      Εμείς καλέσαμε και καλούμε το λαό, τους εργάτες, τους φτωχούς αγρότες, τους επαγγελματοβιοτέχνες των καμένων περιοχών και κυρίως τους νέους ανθρώπους να επαγρυπνούν, να κινητοποιούνται, για να αποτρέψουν κάθε απόπειρα καταπάτησης με «νόμιμα» ή παράνομα μέσα. 
      Κύριε Υπουργέ, κύριοι συνάδελφοι, δεν θα πάψουμε να υποστηρίζουμε ότι η ακολουθούμενη πολιτική τα τελευταία τριάντα χρόνια σε ό,τι αφορά τα μέτρα πρόληψης για την αντιμετώπιση των καιρικών φαινομένων και άλλων καταστροφών, μέτρα που από όλες τις κυβερνήσεις της Νέας Δημοκρατίας και του ΠΑ.ΣΟ.Κ., του ΠΑ.ΣΟ.Κ. και της Νέας Δημοκρατίας στη συνέχεια, είναι πολιτική εγκληματική, γιατί τριάντα χρόνια τώρα δεν υπάρχει ουσιαστική πολιτική πρόληψης. Τις φωτιές του καλοκαιριού που κατέστρεψαν εκτεταμένες περιοχές άρχισαν να ακολουθούν οι πλημμύρες, που ολοκληρώνουν το καταστροφικό έργο και το ολοκληρώνουν στην παραγωγή, στις υποδομές και σε ανθρώπινα θύματα. 
      Θα σας θυμίσω και τους σεισμούς. Έγιναν οι σεισμοί, πέρασαν οκτώ χρόνια από τους σεισμούς και ακόμη υπάρχουν σχολεία ολόκληρα που λειτουργούν σε κοντέινερς στο κέντρο της Αθήνας, στην Κυψέλη.
      Η δασοπροστασία είναι σχεδόν ανύπαρκτη. Πέρασαν τα πάντα στην πυροσβεστική. Δεν αξιοποιούνται αυτοί που γνωρίζουν το δάσος, οι δασικοί. Λείπουν τεσσερισήμισι χιλιάδες πυροσβέστες. Υπάρχουν εργαζόμενοι, χωρίς μόνιμη και σταθερή δουλειά. Υπάρχουν στην Πυροσβεστική Υπηρεσία εργαζόμενοι με συμβάσεις, οι οποίοι ανακυκλώνονται. Υπάρχουν τεράστιες ελλείψεις μέσων και υποδομών. Εμείς θεωρούμε ότι είναι άμεση ανάγκη να σταματήσει το καθεστώς των συμβασιούχων. Οι εργαζόμενοι στην Πυροσβεστική Υπηρεσία πρέπει να έχουν μόνιμη και σταθερή δουλειά και ικανοποιητικές αμοιβές, για να μπορούν να ανταποκρίνονται με επάρκεια στα δύσκολα καθήκοντά τους.
      Πρέπει να σημειώσουμε απ’ αυτά που είπε ο κύριος Υπουργός ότι τα αντιπλημμυρικά δεν είναι στα βασικά επιλέξιμα έργα από την Ευρωπαϊκή Ένωση. Γι’ αυτό τα αντιπλημμυρικά έργα απουσιάζουν ή είναι ελάχιστα και τα προβλήματα πολλαπλασιάζονται από την καταστροφή των δασών, από τις πυρκαγιές και από τις καταπατήσεις. Αλλά, βέβαια, πολλαπλασιάζονται αυτά τα προβλήματα και από την τσιμεντοποίηση όλων των ελεύθερων χώρων. 
      Επίσης και η αντισεισμική προστασία είναι μηδαμινή. Τα κτήρια που υπέστησαν βλάβες από τους προηγούμενους σεισμούς δεν έχουν ελεγχθεί σε πολύ μεγάλο ποσοστό, νοσοκομεία, σχολεία, φροντιστήρια, χώροι που συγκεντρώνεται και ψυχαγωγείται η νεολαία. Ιδιαίτερα Παρασκευή, Σαββάτο Κυριακή, εκατοντάδες ή και χιλιάδες νέοι άνθρωποι ψυχαγωγούνται σε χώρους που δεν έχουν καν εξόδους κινδύνου. Και υπάρχουν σοβαροί κίνδυνοι να δούμε εικόνες σαν αυτές που βλέπουμε είτε στην Ασία είτε στη Λατινική Αμερική. 
      Αποκαθίστανται ή αποκαταστάθηκαν οι ζημιές που είχαν υποστεί κτήρια με όρους, προϋποθέσεις και προδιαγραφές που υπήρχαν κατά την ημέρα που έγινε ο σεισμός και όχι με αναβαθμισμένες και επικαιροποιημένες προϋποθέσεις. 
      Δεν είμαστε, κύριε Υπουργέ, υπερβολικοί όταν λέμε ότι η εφαρμοζόμενη πολιτική σε ό,τι αφορά την πρόληψη είναι εγκληματική. Και αυτή η πολιτική η συγκεκριμένη καθορίζεται από τις επιλογές και κατευθύνσεις της Ευρωπαϊκής Ένωσης. Υπάρχουν δε, συγκεκριμένες αιτίες και αυτές οι αιτίες καθορίζονται από συγκεκριμένα πλαίσια. Δεν υπάρχει εθνικό κτηματολόγιο, δεν υπάρχει εθνικό δασολόγιο.
      Εξαιρούνται από την αναδάσωση πάρα πολλές εκτάσεις που καίγονται. Να σταχυολογήσουμε ορισμένους χώρους. Πεντέλη: τρεις φορές κάηκε. Δεν αναδασώθηκε αυτή η περιοχή. Υμηττός, Πάρνηθα, Μαίναλο, ακόμη και περιοχές του Ολύμπου σε μεγάλο μέρος δεν αναδασώθηκαν. Όλες οι κυβερνήσεις μέχρι τώρα, οι κυβερνήσεις της Νέας Δημοκρατίας και του ΠΑ.ΣΟ.Κ., έκλειναν και κλείνουν και σήμερα τα μάτια μπροστά σ’ αυτά τα προβλήματα και την ίδια στιγμή «έκλειναν και κλείνουν το μάτι» στα εργολαβικά και άλλα ιδιωτικά συμφέροντα. Μπλοκάρονται οι αναδασώσεις κι όλα αυτά που επιβάλλεται να γίνουν μπλοκάρονται από τα μεγάλα συμφέροντα. 
      Κύριο πρόβλημα, λυδία λίθος είναι η εμπορευματοποίηση της γης. Ποιος μπορεί να ισχυριστεί ότι έχει ιδιοκτησία στην «καρδιά» του Μαίναλου; Ποιος μπορεί να ισχυριστεί ότι έχει ατομική ιδιοκτησία στο κέντρο της Πεντέλης, πάνω στον Πάρνωνα ή στην «καρδιά» του Ταϋγέτου; Ποιος μπορεί να το ισχυριστεί και με τι κιτάπια, με τι χοτζέτια, με τι χαρτιά; Έχει ειπωθεί και από τον πρώην Πρόεδρο του Ε’ Τμήματος του Συμβουλίου της Επικρατείας ότι στα σαράντα χρόνια της δικαστικής του διαδρομής ένα χοτζέτι είδε, μια φορά. Υπάρχουν δικαιολογητικά πλαστά. Και το γεγονός ότι δεν προχωράτε στην αναδάσωση σημαίνει ότι δεν θέλετε να χτυπήσετε αυτά τα συμφέροντα. Η κυριαρχούσα λογική είναι η μετατροπή δασών και δασικών εκτάσεων σε τσιμέντο. Καταπατώνται πολύ συχνά ελεύθεροι χώροι ή εκχωρούνται στο μεγάλο κεφάλαιο.
      Κύριε Υπουργέ, κυρίες και κύριοι Βουλευτές, ποιοι πλήττονται από τις φυσικές και άλλες καταστροφές; Πλήττεται η εργατική τάξη, τα πλατιά λαϊκά στρώματα. Και αν θέλετε και οι συνέπειες των φυσικών φαινομένων, των φυσικών καταστροφών, είναι ταξικές. Καμμιά φορά δεν πλημμύρισε καμμιά αστική περιοχή. Καμμιά φορά δεν υπέστη καμμία ζημία από σεισμό αστική περιοχή. Φτωχογειτονιές πλήττονται, φτωχά λαϊκά νοικοκυριά καταστρέφονται και λαϊκά σπίτια πλημμυρίζουν κάθε φορά που βρέχει. 
      Οι υποδομές που υφίστανται ζημιές με αργούς ρυθμούς αποκαθίστανται στις λαϊκές περιοχές. Αυτή είναι η πραγματικότητα. Ζητήστε από τις Υπηρεσίες του Υ.ΠΕ.ΧΩ.Δ.Ε. στοιχεία και θα σας πουν ότι από το καλοκαίρι και από πέρυσι, από άλλες καταστροφές, δεν έχουν αποκατασταθεί  οι υποδομές. 
      Εμείς ως Κ.Κ.Ε θα συνεχίσουμε να αγωνιζόμαστε ενάντια σ’ αυτή την εγκληματική πολιτική, από την οποία απουσιάζει η πρόληψη. Εμείς καλέσαμε το λαό να παλέψει για αλλαγή πολιτικής, για μια πολιτική που θα υπηρετεί τα λαϊκά συμφέροντα, τις λαϊκές ανάγκες, για να ληφθούν άμεσα μέτρα πρόληψης. Είναι ανάγκη να γίνουν έργα υποδομής που θα βελτιώνουν συνολικά τη ζωή της εργατικής τάξης, των πλατιών λαϊκών στρωμάτων. Δεν μπορεί να παραμένει άλλο χωρίς λαϊκές υποδομές και να καταστρέφεται η παραγωγή, να καταστρέφονται ξανά και ξανά οι υποδομές, αλλά και να χάνονται άνθρωποι. Εμείς θα συνεχίσουμε την πάλη για μια άλλη πολιτική, που θα βάλει φραγμό στην εμπορευματοποίηση της γης και των κοινωνικών αγαθών, μια πολιτική η οποία θα μετατρέψει τη γη, όχι σε εμπόρευμα, αλλά σε κοινωνικό αγαθό. Και βεβαίως, μια πολιτική, η οποία θα ξεκινήσει μια άλλη πορεία ανάπτυξης της χώρας. Είναι αναγκαία αυτή η πολιτική για μια ανάπτυξη που θα υπηρετεί τα λαϊκά συμφέροντα και θα είναι ριζικά αντίθετη με τη σημερινή πορεία, που υπηρετεί το μεγάλο κεφάλαιο, τα συμφέροντα και τα κέρδη του. Εμείς θέλουμε κάποιες απαντήσεις, κύριε Υπουργέ, για το τι έχετε να κάνετε άμεσα αυτή την περίοδο. 
      Υπάρχουν άνθρωποι οι οποίοι δεν έχουν τα προς το ζην, το βιός τους καταστράφηκε. Και δεν είναι μόνο οι αγρότες και οι κτηνοτρόφοι. Είναι οι μικρομεσαίοι επιχειρηματίες, είναι οι νέοι άνθρωποι που δεν βρίσκουν δουλειά, που φεύγουν απ’ αυτές τις περιοχές.
      Φοβούμαστε πολύ ότι η ερημοποίηση αυτών των περιοχών θα δημιουργήσει κατάλληλες προϋποθέσεις και το κατάλληλο κλίμα, ώστε πολύ σύντομα μεγάλα συμφέροντα να πάρουν στα χέρια τους τη γη, την περιουσία αυτών των ανθρώπων, των κατοίκων που εγκαταλείπουν τις περιοχές για ένα κομμάτι ψωμί.
      Εμείς θα συνεχίσουμε να καλούμε όλους τους πληγέντες να μην μένουν με σταυρωμένα χέρια. Αυτή η κινητοποίηση που έχει αναπτυχθεί, αυτές οι επιτροπές αγώνα που έχουν συσταθεί, αυτή η δραστηριότητα που αναπτύσσεται θα επιμείνουμε να συνεχιστεί, γιατί χωρίς αγώνα, χωρίς πάλη, χωρίς διεκδίκηση δεν θα μπορούν να έχουν «άσπρη μέρα».
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εμείς ευχαριστούμε.
      Συνεχίζουμε με τον Κοινοβουλευτικό Εκπρόσωπο της Νέας Δημοκρατίας κ. Πάνο Παναγιωτόπουλο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, η καταστροφή που έπληξε ένα μεγάλο μέρος της νοτίου και κεντρικής Ελλάδας στα τέλη του περασμένου καλοκαιριού υπήρξε μια από τις μεγαλύτερες καταστροφές που έχουν επισυμβεί στη χώρα μας από τη συγκρότηση του νεοτέρου ελληνικού κράτους και μετά από τον πόλεμο της ανεξαρτησίας.
      Η καταστροφή αυτή επεσώρευσε τεράστιες δοκιμασίες για τους κατοίκους της περιοχής. Σας θυμίζω ότι υπήρξαν πάνω από ογδόντα πέντε νεκροί, υπήρξαν τεράστιες απώλειες σε ζωικό και αγροτικό κεφάλαιο, υπήρξε τεράστιο πλήγμα στο περιβάλλον της ευρύτερης περιοχής, η οποία –επιτρέψτε μου να σημειώσω, επειδή έχω την τιμή να κατάγομαι από την περιοχή και ιδιαίτερα από την περιοχή της Αρκαδίας που επλήγη από την πυρκαγιά- από την εποχή της αρχαιότητας μέχρι σήμερα φημιζόταν για τις φυσικές καλλονές της.
      Δεν υπάρχει καμμία αμφιβολία ότι αυτή η καταστροφή υπήρξε ταυτόχρονα μια εξαιρετικά μεγάλη και ακραία δοκιμασία για την ελληνική δημόσια διοίκηση, για τα πολιτικά κόμματα, αλλά κυρίως για την Κυβέρνηση και βεβαίως για το ευρύτερο πολιτικό σύστημα. Γιατί; Διότι μια από τις βασικές επιταγές του ελληνικού δημοκρατικού Συντάγματος είναι ότι η ελληνική πολιτεία έχει πρώτιστο καθήκον και βασική αποστολή της να περιφρουρεί τη ζωή, τη σωματική ακεραιότητα και την περιουσία όλων των πολιτών αυτού του κράτους. Στα πλαίσια, λοιπόν, αυτής της αποστολής έπρεπε να κινηθούμε όλοι, για να εκπληρώσουμε αυτή τη βασική συνταγματική μας υποχρέωση. 
      Δεν θα σας κρύψω –και με διάθεση αυτοκριτικής- ότι όλοι βγάλαμε τα δικά μας συμπεράσματα και για λάθη, για παραλείψεις, για ανεπάρκειες που παρατηρήθηκαν. Όλα αυτά όμως δεν αίρουν σε τίποτα το γεγονός ότι από την πρώτη στιγμή η Κυβέρνηση κινήθηκε με το σωστό τρόπο, για να ξεκινήσει, να δρομολογηθεί και να προχωρήσει στον ταχύτερο δυνατό βαθμό η διαδικασία επούλωσης των πληγών, να κλείσουμε τις πληγές, να θεραπεύσουμε τα τραύματα, να γυρίσουμε σελίδα.
      Δεν είναι άλλωστε τυχαίο ότι στις εκλογές της 16ης Σεπτεμβρίου –δεν το χρησιμοποιώ ως επιχείρημα, απλώς αφηγούμαι μια πραγματικότητα- οι συμπολίτες μας από τους συγκεκριμένους νομούς της χώρας έδειξαν ότι εξακολουθούν να έχουν την εμπιστοσύνη τους τοποθετημένη στο χώρο της Νέας Δημοκρατίας, εξακολουθούν να εμπιστεύονται πολιτικά και προσωπικά τον Πρωθυπουργό  Κώστα Καραμανλή.
      Η Κυβέρνηση είναι αποφασισμένη να ανταποκριθεί –και το κάνει- σ’ αυτή την ένδειξη εμπιστοσύνης που έδειξαν οι κάτοικοι των περιοχών αυτών και όχι μόνο. Τα μέτρα αποκατάστασης του κοινωνικού, αναπτυξιακού και παραγωγικού ιστού εφαρμόζονται. Όπως σωστά είπε ένας από τους αρμοδίους Υπουργούς -θα λέγαμε του Υπουργείου, του οποίου προΐσταται ο κ. Κοντός, καθώς είναι το βασικό Υπουργείο, όσον αφορά τις σχετικές αρμοδιότητες και από εκεί και πέρα, υπάρχουν συναρμοδιότητες σε πάρα πολλά Υπουργεία κυβερνητικής ευθύνης- δεν είναι καθόλου τυχαία τα μέτρα τα οποία σας απαρίθμησε. Δεν αποτελούν ούτε όραμα, όπως άκουσα να τα χαρακτηρίζουν αγορητές του Κομμουνιστικού Κόμματος Ελλάδος. Αποτελούν σχέδιο το οποίο εφαρμόζεται με ρεαλισμό και με πρακτικό χαρακτήρα, ένα σχέδιο συνολικής αποκατάστασης και ανασυγκρότησης της περιοχής, ένα σχέδιο αποκατάστασης και ανάπλασης του κοινωνικού, του αναπτυξιακού και του παραγωγικού ιστού. Βεβαίως, υπάρχουν και συμφέροντα. Βεβαίως, υπάρχουν και παιχνίδια καιροσκόπων. Βεβαίως, παρατηρούμε και τη δραστηριοποίηση διαφόρων σκοτεινών κερδοσκοπικών κύκλων στην περιοχή.
      Είμαι βέβαιος, κύριε Υπουργέ, ότι έχετε συνεχώς την προσοχή σας σε παιχνίδια κερδοσκόπων στη περιοχή, που επιχειρούν να επωφεληθούν από το κλίμα που δημιουργήθηκε μετά την καταστροφή του τέλους του καλοκαιριού και να εξυπηρετήσουν δικά τους κερδοσκοπικά παιχνίδια. Διαβάζουμε και ακούμε πολλά. Εμπιστευόμαστε τον Πρωθυπουργό. Εμπιστευόμαστε εσάς προσωπικά και την ηγεσία των συναρμοδίων Υπουργείων και εκεί επιθυμούμε να έχουμε άμεσα αποτελέσματα.
      Επίσης, τα αποτελέσματα πρέπει να είναι άμεσα και στην ανάπλαση της αισθητικής της περιοχής. Όπως σας είπα και πριν, η περιοχή αυτή -που, πέρα από τον ομφαλό της γης, δηλαδή, τα μνημεία της Αρχαίας Ολυμπίας, περιλαμβάνει και τον καταπληκτικό Ναό του Επικούρειου Απόλλωνος- συμβαίνει να είναι πολύ κοντά στο χωριό καταγωγής μου. Περιλαμβάνει εξαιρετικές φυσικές καλλονές, μνημεία εξαιρετικού κάλλους και ταυτόχρονα, περιλαμβάνει και τόπους που δοξάστηκαν κατά τον πόλεμο της εθνικής απελευθέρωσης και της εθνικής ανεξαρτησίας.
      Όλα αυτά θεωρώ ότι είναι καταγεγραμμένα στη συνείδηση των συναρμοδίων συναδέλφων Υπουργών και παρακολουθούν οι ίδιοι βήμα προς βήμα τις εργασίες αποκατάστασης και ανασυγκρότησης για να κερδίσουμε, όπως πολύ σωστά είπατε, αγαπητέ συνάδελφε Υπουργέ, κύριε Κοντέ, το μεγάλο στοίχημα. Είναι εθνικό στοίχημα η ανασυγκρότηση των συγκεκριμένων περιοχών.
      Βεβαίως, σωστά ειπώθηκε από την πλευρά του Κοινοβουλευτικού Εκπροσώπου του Κομμουνιστικού Κόμματος Ελλάδος, ότι αυτή η προσπάθεια που γίνεται, εντάσσεται και εγγράφεται στη γενικότερη προσπάθεια για το περιβάλλον στη χώρα μας. Υπήρξαν προβλήματα τις περασμένες δεκαετίες. Δεν είμαι σίγουρος εάν μέχρι πριν από είκοσι – τριάντα χρόνια είχε ωριμάσει και στα πλαίσια των λειτουργών του πολιτικού συστήματος η συνείδηση για το γεγονός ότι η υπόθεση του περιβάλλοντος σήμερα στην Ελλάδα αποτελεί εθνική προτεραιότητα, αποτελεί το μείζον εθνικό διακύβευμα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η Κυβέρνηση Καραμανλή έχει συνείδηση του μεγέθους και της εθνικής σημασίας αυτής της προτεραιότητας και κινείται με συντονισμένο τρόπο για να ανταποκριθεί σ’ αυτή τη μεγάλη πρόκληση.
      Η ταξική θεωρία την οποία αναπτύξατε, αγαπητέ κύριε συνάδελφε, είναι ενδιαφέρουσα, αλλά δεν μπορεί να περιγράψει το πολυσύνθετο και περίπλοκο χαρακτήρα της σημερινής πραγματικότητας. Δεν μπορεί να δαιμονοποιούμε για όλα την ελεύθερη αγορά και την ελεύθερη οικονομία. Σας θυμίζω ότι στο παρελθόν, στην ιστορία των λαών, υπήρξαν ρυπαντές σε παγκόσμιο επίπεδο, κράτη στα οποία, λόγω του κοινωνικού συστήματος, είχε καταργηθεί η ελεύθερη οικονομία και ελεύθερη αγορά και υπήρχε σχεδιαζόμενη οικονομία σε όλα τα επίπεδα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σας θυμίζω δε, ότι σήμερα που μιλάμε, ένας από τους πρωταθλητές στη παγκόσμια ρύπανση είναι η Κίνα, στην οποία το κομμουνιστικό καθεστώς κάνει μια προσπάθεια να συνδυάσει το μονοκομματισμό με την οικονομία της αγοράς, με όλα τα συμπαρομαρτούντα στους ρυθμούς ανάπτυξης, αλλά και στο μέγεθος ρύπανσης του περιβάλλοντος.
      Τα προβλήματα του σήμερα και του αύριο είναι πολλά, είναι σύνθετα, είναι περίπλοκα. 
      Όπως σας είπα –και κλείνω, κυρία Πρόεδρε, με την άδειά σας- η Κυβέρνηση έχει συνείδηση του μεγέθους, του εύρους, της εθνικής προτεραιότητας, αλλά και του μεγίστου διακυβεύματος που είναι το περιβάλλον. Υπηρετούμε αυτό το στόχο, ανταποκρινόμαστε σε αυτήν την πρόκληση και επιζητούμε τη δική σας καλόπιστη κριτική, αλλά και τη σύμπραξη και τη συναίνεση εκεί που χρειάζεται.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς ευχαριστούμε.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Ευάγγελος Αργύρης.
      ΕΥΑΓΓΕΛΟΣ ΑΡΓΥΡΗΣ: Ευχαριστώ, κυρία Πρόεδρε.
      Ο μόλις κατελθών από το Βήμα Κοινοβουλευτικός Εκπρόσωπος της Νέας Δημοκρατίας, θα έλεγα ότι προσγείωσε τον οραματικό λόγο του Υπουργού και της Κυβέρνησης. Επίσης, θα ήθελα να πω ότι όταν έφθανε στο θέμα των ευθυνών, πετούσε τη μπάλα τόσο μακριά που την έφθασε μέχρι την Κίνα!
      Για να μη φθάσουμε, λοιπόν, να ξανασυζητήσουμε εδώ για την επανάληψη μιας εθνικής τραγωδίας, σαν αυτή που ζήσαμε τον τελευταίο χρόνο, θα πρέπει να θυμηθούμε όλοι τις ευθύνες της Κυβέρνησης, της κρατικής μηχανής, τις παραλείψεις. Γιατί σήμερα, εκτός από τον απολογισμό του τι συνέβη και πώς θα μπορέσουμε να αποκαταστήσουμε αυτές τις μεγάλες ζημιές, θα έπρεπε να ακούσουμε και κάποιες κουβέντες για το τι ακριβώς θα συμβεί στη νέα περίοδο. 
      Γι’ αυτό, λοιπόν, θυμίζοντας ακριβώς πώς φθάσαμε εδώ, θα πρέπει να πω ότι τα ακραία καιρικά φαινόμενα αντιμετωπίζονται με την πρόληψη και ιδιαίτερα όταν πρόκειται για πυρκαγιά και για τα δάση της χώρας μας θα έπρεπε να υπήρχαν κάποιες προετοιμασίες. Τέτοια προετοιμασία δεν υπήρξε. Οι αριθμοί και τα γεγονότα το ομολογούν.
      Θα πρέπει να πω ότι το 2004 για τη συντήρηση των δασικών δρόμων και για τα έργα πρόληψης πυρκαγιών υπήρχαν 14.500.000 ευρώ. Το 2005 αυτά έγιναν 9.000.000 ευρώ, το 2006 έγιναν 3.500.000 ευρώ, το 2007 προϋπολογίστηκαν 10.000.000 ευρώ, αλλά καταλήξαμε σε 3.000.000 ευρώ. Και θα πρέπει να σας πω ότι το Δασαρχείο Πεντέλης πήρε 13.000 ευρώ, το Δασαρχείο Πάρνηθας 20.000 ευρώ, το Δασαρχείο Πειραιά επίσης 20.000 ευρώ. Αυτή ήταν η μεγάλη προετοιμασία της Κυβέρνησης για τα ακραία καιρικά φαινόμενα.
      Και αν θυμηθούμε ότι δια στόματος Πρωθυπουργού ακούγαμε, μετά από τις διαβεβαιώσεις των Υπουργών, ότι η χώρα μας και ο κρατικός μηχανισμός είναι πανέτοιμος για να αντιμετωπίσει τα ακραία καιρικά φαινόμενα, τα πράγματα γίνονται πολύ πιο δύσκολα. Θα πρέπει να θυμίσω ότι για τις αναγκαίες προσλήψεις των τετρακοσίων ογδόντα τεσσάρων δασοφυλάκων ξεκίνησαν οι διαδικασίες τον Ιούλιο. 
      Επίσης, κανείς δεν μπορεί πλέον να μη μιλήσει για την αποδιοργάνωση της Πυροσβεστικής. Ξέρουμε πολύ καλά ότι υπήρξε μια απόφαση μεταφοράς της καταστολής προς την Πυροσβεστική -θα έλεγα ότι ήταν μια σωστή απόφαση- ήθελε, όμως, ολοκλήρωση. Έχει αποδειχθεί ότι δεν ολοκληρώθηκε αυτή. Και ενώ υπάρχουν εκατοντάδες δασολόγοι στην Πυροσβεστική Υπηρεσία επί πολλά χρόνια, κανείς από αυτούς δεν ανέβηκε στην ιεραρχία. Είναι όλοι απλοί πυροσβέστες, χωρίς να συμμετέχουν στον επιτελικό σχεδιασμό της Πυροσβεστικής. Όλοι ξέρουμε ότι η Πυροσβεστική από την ίδια της τη φύση και από την εκπαίδευσή της έχει πολύ μεγαλύτερη εμπειρία στην καταστολή αστικών πυρκαγιών και λιγότερο των δασικών.
      Πρέπει, κύριε  Υπουργέ, να δούμε από τώρα, πώς ακριβώς θα προετοιμασθεί η νέα περίοδος, για να μην έχουμε πάλι απολογισμούς.
      Πάμε τώρα σε μια εθνική τραγωδία, η οποία έτυχε να συμβεί στην προεκλογική περίοδο. Ήταν μια χρονιά που η Κυβέρνηση έδειξε πάρα πολύ μεγάλο ζήλο, θα έλεγα ότι ενεργοποιήθηκε στο σύνολό της για να μοιράσει τα τριχίλιαρα, επειδή ήμασταν σε προεκλογική περίοδο. Και μάλιστα, θα έλεγα, ότι ο κόπος σας έπιασε τόπο, γιατί τα αποτελέσματα έδειξαν ακριβώς αυτό. Και ενώ υπήρξαν ακόμα και ζητήματα αξιοπρέπειας για το πώς αντιμετωπίστηκαν οι άνθρωποι που έχασαν ανθρώπους στα μέρη που κάηκαν, που έχουν τα μνημόσυνά τους γι’ αυτή τη μεγάλη τραγωδία, εσείς παίζατε με την προεκλογική περίοδο.
      Πάμε τώρα στη μετεκλογική αποκατάσταση, η οποία δεν έχει καμμία σχέση μ’ αυτήν την εγρήγορση που βλέπαμε προεκλογικά.
      Πάμε, λοιπόν, να δούμε τι ακριβώς έχουμε σήμερα. Ας αναφερθούμε στα δασικά έργα. Ξέρετε πολύ καλά ότι η μόνη περιοχή που εξασφάλισε χρηματοδότηση είναι η περιοχή της Πάρνηθας. Πουθενά αλλού δεν έχει εξασφαλιστεί η χρηματοδότηση για τα συγκεκριμένα έργα. Και παρά το ότι έχετε τετραπλασιάσει το κόστος από 1,7 που ήταν το μέτρο, στα 4,5 ευρώ, δεν έχουμε ανάλογη βελτίωση ούτε ποσοτική ούτε ποιοτική, στην εκτέλεση των έργων.
      Κύρια μέριμνα της Κυβέρνησης είναι ποιοι θα πάρουν τα έργα –συνέχεια της προεκλογικής πολιτικής- με αποτέλεσμα να αγνοούνται οι ειδικοί και οι αρμόδιοι και να ασχολούνται με τη διαχείριση άσχετοι με το αντικείμενο, με αποτέλεσμα αυτό να γίνεται σε βάρος των έργων και τα χρήματα να καταλήγουν σε κομματικές τσέπες.
      Όσον αφορά στους δασικούς χάρτες, αυτό είναι ένα πάρα πολύ μεγάλο θέμα. Είχατε προϋπολογίσει για την Δ΄ Προγραμματική Περίοδο 100.000.000 ευρώ. Για να δούμε τι ακριβώς συμβαίνει, λοιπόν, πρέπει να σας πω ότι τους δασικούς χάρτες, οι οποίοι είχαν προϋπολογιστεί με 100.000.000, τους βγάλατε, κύριε Υπουργέ, από το Δ΄ Κοινοτικό Πλαίσιο Στήριξης και πήγαν στο Υ.ΠΕ.ΧΩ.Δ.Ε. με 6.500.000 ευρώ. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Ένα έργο, δηλαδή, των 100.000.000 ευρώ μεταφέρθηκε στο Υ.ΠΕ.ΧΩ.Δ.Ε. με 6.500.000 ευρώ. Και μάλιστα, δεν μιλάμε για δασικούς χάρτες, αλλά για κάτι πολύ διαφορετικό απ’ αυτό το οποίο είναι οι χάρτες, γιατί ξέρετε πολύ καλά ότι αφαιρέθηκε αυτή η αρμοδιότητα από το Υπουργείο σας και αυτό το σφάλμα που θα γίνει –σας το λένε και οι υπηρεσίες- ξεπερνάει το 30% τουλάχιστον με την οριοθέτηση των δασικών εκτάσεων που κάνει το Υ.ΠΕ.ΧΩ.Δ.Ε., σε σχέση με τους δασικούς χάρτες.
      Πάμε τώρα στα αναδασωτέα. Νομίζω ότι το ξέρετε και το βιώνετε ότι υπάρχουν πολλά προβλήματα. Υπάρχουν μεγάλα προβλήματα με τις εκτάσεις που κηρύσσονται αναδασωτέες. Νομίζω ότι θα πρέπει να πούμε όλοι εδώ, από το Βήμα της Βουλής, στον κύριο Πρωθυπουργό το εξής: Τι νομίζει ότι εξαγγέλλει όταν λέει ότι όπου υπάρχει δάσος, θα ξαναγίνει δάσος; Μα, αυτό το λέει το Σύνταγμα. Υπάρχει τίποτα άλλο διαφορετικό; Δηλαδή, ο Πρωθυπουργός της χώρας εξαγγέλλει ότι θα εφαρμοστεί το Σύνταγμα της χώρας; Και είναι η μεγαλύτερη δυνατή εξαγγελία που ακούμε κάθε φορά;
      Πάμε τώρα στα αντιπλημμυρικά έργα. Ξέρετε πολύ καλά –να μη θυμίσω εδώ τι λέγατε για τα κορμοδέματα και τα υπόλοιπα- ότι όπου κάνουν κορμόδεμα στην πλαγιά, πρέπει να κάνουν και στην κοίτη του ποταμού κορμοφράγμα. Εσείς τώρα εκεί κάνετε ή μόνο κορμόδεμα ή δεν κάνετε πουθενά έργα, τα οποία θα είναι ολοκληρωμένα. Αυτό γιατί το κάνετε; Διότι δεν έχετε βάλει τους ειδικούς, τους σχετικούς με το έργο από τις δασικές υπηρεσίες για να σας πουν ακριβώς τι πρέπει να γίνει.
      Τώρα, ερχόμαστε στην αποκατάσταση. Σας άκουγα πριν και σκεφτόμουν τι ακριβώς μπορείς να πεις σ’ έναν Υπουργό που λέει ότι όλα είναι εντάξει. Απ’ ό,τι άκουγα, δεν υπάρχει τίποτα, όλα τα έχετε κάνει σωστά. Είναι πολύ φιλόδοξο για έναν Υπουργό να λέει κάτι που ξέρει ότι δεν το εφαρμόζει.
      Εσείς ζητήσατε από την Ευρωπαϊκή Επιτροπή να πληρώσετε τις επιδοτήσεις στο σύνολό τους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κυρία Πρόεδρε.
      Ξέρετε πολύ καλά ότι σας δόθηκε η άδεια να πληρώσετε τις επιδοτήσεις στο κομμάτι των πυρόπληκτων. Μπορείτε να μου πείτε, κύριε Υπουργέ, γιατί ενώ ήδη τρέχει η ημερομηνία που θα έπρεπε να δώσετε σε όλους τους αγρότες τις επιδοτήσεις, εσείς δεν δώσατε ούτε στις πυρόπληκτες περιοχές;
      Και κλείνω με μία λέξη, αν μου επιτρέπετε, κυρία Πρόεδρε. Και πιθανώς να είναι και η κριτική προς το Κομμουνιστικό Κόμμα, το οποίο φέρνει βέβαια μία επερώτηση που θυμίζει σε όλους μας τις υποχρεώσεις μας μπροστά σ’ αυτή τη μεγάλη συμφορά που έγινε. 
      Θα πρέπει να πω ότι το ΠΑ.ΣΟ.Κ. πρότεινε και προεκλογικά, κατά την περίοδο εκείνη που συνέβησαν όλα αυτά, ένα σχέδιο. Το σχέδιο αυτό έχει δύο πυλώνες. 
      ΠΡΟΕΔΡΕΥΟΥΣΑ (Βέρα Νικολαΐδου): Ας μην το αναλύσουμε τώρα, κύριε συνάδελφε. 
      ΕΥΑΓΓΕΛΟΣ ΑΡΓΥΡΗΣ: Ο πρώτος πυλώνας μιλάει για την αποκατάσταση και ο δεύτερος πυλώνας μιλάει για την προοπτική, μία προοπτική ανάπτυξης που θα δώσει ζωή σε μία περιοχή που την έχει ανάγκη.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ ευχαριστώ.
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Ιωάννης Μπανιάς.
      ΙΩΑΝΝΗΣ ΜΠΑΝΙΑΣ: Κυρίες και κύριοι συνάδελφοι, το περιβάλλον μαζί με το δικαίωμα στην εργασία και τη δίκαιη κατανομή του πλούτου αποτελεί το πιο πολύτιμο αγαθό μιας χώρας και των κατοίκων της. 
      Η Ελλάδα είναι μια χώρα υψηλού κινδύνου σε ό,τι αφορά τις απειλές κατά του περιβάλλοντος και ιδιαίτερα τις καταστροφές από πυρκαγιές. Έχει ένα ιδιαίτερα βεβαρυμμένο ιστορικό. Έχει ένα παρελθόν με εγκληματική στάση της πολιτείας απέναντι στο περιβάλλον -των μέχρι σήμερα κυβερνήσεων του ΠΑ.ΣΟ.Κ. παλαιότερα και της Νέας Δημοκρατίας τα τελευταία χρόνια- με μεγάλη, βέβαια, ευθύνη και ενός μικρού, όμως, μέρους των πολιτών που συνήργησαν στις οικολογικές καταστροφές στο παρελθόν είτε εξ αμελείας είτε συνειδητά. 
      Μια πανέμορφη κατά γενική ομολογία χώρα, η Ελλάδα, τείνει βαθμιαία να καταστρέψει τα δώρα που απλόχερα της χάρισε η φύση, τις φυσικές καλλονές της. Οι πυρκαγιές που κατέστρεψαν το μεγαλύτερο μέρος των δασών στο Λεκανοπέδιο της Αττικής τα προηγούμενα χρόνια εξαπλώθηκαν το καλοκαίρι σε όλη την Ελλάδα. Ταυτόχρονα, θάλασσες, κόλποι, λίμνες, ποτάμια ρυπαίνονται ασύστολα και δίνονται θυσία στο βωμό του κέρδους μεγάλων και μικρότερων συμφερόντων. Συζητήσαμε πρόσφατα στη Βουλή για την καταστροφή του Αμβρακικού Κόλπου και της Κορώνειας. Όμως, και αυτή τη φορά σε ώτα μη ακουόντων. 
      Η κλιματική αλλαγή που συντελείται τις τελευταίες δεκαετίες με ευθύνη των κυβερνήσεων που συμπεριφέρθηκαν εχθρικά προς το περιβάλλον και τη φύση πολλαπλασίασε το μέγεθος και την καταστροφική δράση της πυρκαγιάς. 
      Μέσα, λοιπόν, σε μια τέτοια πραγματικότητα και με δυσοίωνες προβλέψεις για ακόμη μεγαλύτερες και πιο καταστροφικές πυρκαγιές, θα περίμενε κανείς να δοθεί προτεραιότητα από τις κυβερνήσεις –και ειδικά από την Κυβέρνηση της Νέας Δημοκρατίας το τελευταίο διάστημα- σε μέτρα πρόληψης. Θα περίμενε κανείς να υπάρξουν περισσότερα πυροσβεστικά αεροπλάνα και οχήματα, περισσότερο προσωπικό, έγκαιρη κινητοποίηση των μαζικών φορέων, της Τοπικής Αυτοδιοίκησης, των πολιτών. Όλα αυτά ήταν απολύτως απαραίτητα. Τίποτα, όμως, απ’ όλα αυτά δεν έγινε. 
      Η Κυβέρνηση αδιαφόρησε, αν και προειδοποιήθηκε έγκαιρα από πολλές πλευρές και ιδιαίτερα από την πλευρά του Συνασπισμού Ριζοσπαστικής Αριστεράς, όταν κατ’ επανάληψη μάλιστα από τις αρχές του 2007 ο Αλέκος Αλαβάνος απηύθυνε αλλεπάλληλες ερωτήσεις προς τον Πρωθυπουργό. Δεν υπήρχαν όμως, όπως ακούστηκε τότε, κονδύλια για ένα τέτοιο σημαντικό θέμα, όπως είναι η προστασία του περιβάλλοντος. Κυρίως, όμως, δεν υπήρξε διάθεση να ακούσουν έγκαιρα τις «καμπάνες», που χτυπούσαν προειδοποιητικά. 
      Αντίθετα, υπήρξε περισσή αλαζονεία και αναλγησία. Φυσιολογικά, λοιπόν, ήρθε η τραγωδία. Η Πάρνηθα, η Πεντέλη, η μισή σχεδόν Πελοπόννησος και πολλές άλλες περιοχές της χώρας καμμένη γη, «κρανίου τόπος».
      Από την πρώτη στιγμή είπαμε ότι η αντιμετώπιση έπρεπε να γίνει με όρους προοπτικής και όχι προεκλογικών σκοπιμοτήτων και λογικής πελατειακών σχέσεων, με όρους ανάπτυξης του τόπου και όχι ελεημοσύνης προς τους πληγέντες πολίτες, ώστε να μείνουν στην πατρίδα τους και να μπορέσουν να φτιάξουν ξανά με αξιοπρέπεια το βιος και τη ζωή τους. Η αντιμετώπιση έπρεπε να γίνει, όχι με μετατροπή της χρήσης γης, ώστε να μη δοθεί η καμμένη γη βορά για εκμετάλλευση στα μεγάλα συμφέροντα. 
      Αντ’ αυτού, όμως, η Κυβέρνηση έδωσε προεκλογικά κάποιες παροχές, αδιακρίτως προς πληγέντες και μη, χωρίς έλεγχο είναι η αλήθεια. Βλέπετε, έτσι απαιτούσε η πελατειακή λογική, λίγες μέρες πριν από τις εκλογές. Εξήγγειλε γενικόλογα μέτρα και υπήρξε –πρέπει να θυμίσουμε- ένας έντονος «πλειστηριασμός εξαγγελιών» για παροχές και από τα δύο κόμματα του δικομματισμού. Αρνήθηκαν, όμως, να συζητήσουν το θέμα στην προεκλογική συζήτηση των πέντε Αρχηγών κομμάτων, όπως πρότεινε ο Συνασπισμός Ριζοσπαστικής Αριστεράς. Αρνήθηκαν γιατί φοβήθηκαν και την κριτική και τις ουσιαστικές δεσμεύσεις, στις οποίες θα τους οδηγούσε μία τέτοια συζήτηση. Έδειξαν για μία ακόμα φορά την αδιαφορία τους για το περιβάλλον. Όμως, ενός κακού μύρια έπονται. Μετά την ανθρώπινη και οικολογική τραγωδία, με τις πρώτες βροχές, είχαμε εκτεταμένες ζημιές από πλημμύρες στην Αρκαδία και την Ηλεία. Η έλλειψη θωράκισης, τα ανεπαρκή μέτρα της Κυβέρνησης φυσιολογικά οδήγησαν σε νέες καταστροφές. 
      Ελάχιστος μόνο χρόνος πέρασε, ελάχιστος χρόνος χρειάστηκε, για να αποδειχθεί η αναξιοπιστία της Κυβέρνησης. Και έτσι, αντί για ανάθεση μελετών που απαιτούνταν και αντιπλημμυρικά και έκτακτα μέτρα που απαιτούνταν, είχαμε πάλι την αδιαφορία της Κυβέρνησης.
      Η κήρυξη ως αναδασωτέων των καμένων εκτάσεων δεν ξεκίνησε ακόμα. Αντίθετα, φαίνεται να εξαιρούνται από την αναδάσωση και να παραχωρούνται στα μεγάλα συμφέροντα πολύ σημαντικά «φιλέτα» για εκμετάλλευση από τα μεγάλα συμφέροντα. Χαρακτηριστικό είναι αυτό που ακούστηκε στη συζήτηση σήμερα, τα δυόμισι χιλιάδες στρέμματα στο Δήμο της Ζαχάρως. 
      Ενώ, λοιπόν, απαιτούνται μέτρα άμεσης αντιμετώπισης των προβλημάτων, η Κυβέρνηση εφαρμόζει ημίμετρα και μάλιστα με πολύ αργούς ρυθμούς, δίνοντας για μία ακόμα φορά προτεραιότητα στην κυβερνητική πολιτική, στα αγαπημένα της σκληρά αντιλαϊκά μέτρα, στα μέτρα για τη μείωση του εισοδήματος των εργαζομένων, στα μέτρα για τις ιδιωτικοποιήσεις νευραλγικών τομέων της οικονομίας και της κοινωνίας, στα μέτρα για το ασφαλιστικό με τη συμπίεση των κατακτημένων με αγώνες δικαιωμάτων και ιδιαίτερα, με την προοπτική της συμπίεσης σ’ έναν απαράδεκτο βαθμό των δικαιωμάτων των νέων. 
      Μερικά από τα μέτρα που εμείς προτείνουμε να προχωρήσουν αποφασιστικά είναι τα ακόλουθα: 
      Πρώτον, να γίνει άμεσα σχεδιασμός αναδάσωσης στις δασικές εκτάσεις που έχουν καεί. Υπάρχει πικρή πείρα από το παρελθόν για τις συνέπειες της καθυστέρησης. Μπαίνουν δυναμικά στο παιχνίδι τα παντός είδους τρωκτικά.
      Δεύτερον, να καταρτιστεί δασολόγιο και κτηματολόγιο. 
      Τρίτον, να παρθούν μέτρα για τη στελέχωση της Πυροσβεστικής και την αγορά των αναγκαίων μέσων πυρόσβεσης, χερσαίων και εναερίων, χωρίς να λογαριάσουμε το κόστος. Αρκεί ένα μικρό μέρος για τα ποσά που διατίθενται για επιθετικά όπλα από τη χώρα μας και από την Κυβέρνηση για πολεμικές δαπάνες, για να καλυφθούν όλες ανεξαιρέτως οι ανάγκες στον τομέα της προστασίας του περιβάλλοντος. 
      Τέταρτον, να δοθεί αποζημίωση στο ακέραιο στους δικαιούχους για τις καταστροφές της αγροτικής παραγωγής τους. Να δοθεί επίδομα ανεργίας για όσους έχασαν τη δουλειά τους. Να  υπάρξει αναστολή υποχρεώσεων σε ασφαλιστικές εισφορές στον Ο.Γ.Α., στα χρέη στο δημόσιο και τα πιστωτικά ιδρύματα. Να εγκριθεί ενίσχυση στους φοιτητές και σπουδαστές για κάλυψη των αναγκαίων εξόδων τους. Να υπάρξει κρατική αρωγή για τα ιδιωτικά κτήρια, ώστε να ανταποκρίνεται αυτή η αρωγή στο πραγματικό κόστος αποκατάστασης. Και τέλος, να υπάρξει μια λογική ανασυγκρότησης και ανάπτυξης της περιοχής με όρους προοπτικής και όχι ως ευκαιρία εκμετάλλευσης από μεγαλοεπιχειρηματίες με αλλαγή της χρήσης γης. 
      Οι διαφορετικές προσεγγίσεις στο ζήτημα της ανάπτυξης, κύριε Υπουργέ, σε σχέση με την προστασία του περιβάλλοντος έχουν κατ’ εξοχήν ταξικό χαρακτήρα. 
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε, κύριε Μπανιά.
      Το λόγο έχει ο Κοινοβουλευτικός Εκπρόσωπος του ΛΑ.Ο.Σ. κ. Αστέριος Ροντούλης.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε.
      Κύριε Υπουργέ, θα μου επιτρέψετε να αρχίσω την  ομιλία μου υπενθυμίζοντας ότι σήμερα είναι η εθνική ημέρα των ατόμων με αναπηρία και να εκφράσω από του Βήματος τούτου, την αλληλεγγύη όλων των πτερύγων του Ελληνικού Κοινοβουλίου στα άτομα με ειδικές δεξιότητες και όχι ανάγκες.
      Θα μου επιτρέψετε επίσης, να  κάνω την εξής παρατήρηση: Συζητάμε ένα πάρα πολύ σοβαρό θέμα που φέρνει προς συζήτηση το τρίτο σε κοινοβουλευτική δύναμη κόμμα του ελληνικού Κοινοβουλίου ενώπιον άδειων εδράνων. Και ερωτώ, κύριε Υπουργέ: Υπάρχουν συναρμόδιοι Υπουργοί. Γιατί δεν ακολουθούν το παράδειγμά σας; Να είναι εδώ να ακούσουν τι θα ειπωθεί και από τους επερωτώντες και από τους άλλους κοινοβουλευτικούς εκπροσώπους. Αυτή είναι η προσοχή που αποδίδουμε στο μέγιστο αυτό ζήτημα; 
      Άκουσα τον Κοινοβουλευτικό Εκπρόσωπο της Νέας Δημοκρατίας, ο οποίος δεν μας κάνει την τιμή να παρίσταται, αν και Αρκάς, ότι ήταν η μεγαλύτερη καταστροφή μετά τον αγώνα της παλιγγενεσίας. Είναι απών, όμως. Μου επιτρέπετε την παρένθεση αυτή, διότι το θέμα είναι μείζον. 
      Έρχομαι στο βασικό αντικείμενο της συζήτησης. Υπάρχουν δύο τρόποι να αντιμετωπιστούν οι χειρισμοί της Κυβέρνησης.
      Ο πρώτος τρόπος είναι ο μηδενιστικός: Δεν κάνατε τίποτα. Σταγόνα στον ωκεανό τα μέτρα. Εμείς θα αποφύγουμε τη μηδενιστική αυτή αντίληψη των πραγμάτων.
      Δεύτερη κριτική: Θα μπορούσατε να κάνετε πολλά περισσότερα. Θα αποφύγουμε και αυτή την κριτική, διότι εχθρός του καλού είναι πάντοτε το καλύτερο. 
      Εμείς θα πούμε ότι πράγματι η Κυβέρνηση πήρε μέτρα προς τη σωστή κατεύθυνση. Πήρε μέτρα άμεσα, μέτρα που καταπολέμησαν το φάντασμα που κυνηγάει από καταβολής του ελληνικού έθνους, του ελληνικού κράτους, τη γραφειοκρατία και πράγματι κινηθήκατε προς τη σωστή κατεύθυνση και με ποσά ενισχυμένα. Να το δεχθούμε αυτό. Γιατί, όμως, κινηθήκατε κατ’ αυτό τον τρόπο; Διότι είχατε εκλογές μπροστά σας και διότι ήταν η μεγαλύτερη καταστροφή που υπέστη η χώρα, θα πω εγώ, μετά τον Β’ Παγκόσμιο Πόλεμο.
      Εντούτοις, εμείς κρίνουμε θετική την όλη εξέλιξη και πράγματι μέτρα ανακουφιστικά σε μια πρώτη φάση ελήφθησαν. 
      Όμως, κύριε Υπουργέ, ως εκπρόσωπος του Λαϊκού Ορθόδοξου Συναγερμού, επειδή δεν είμαστε ένα κόμμα άρνησης, ένα κόμμα μηδενισμού, αλλά έχουμε συγκεκριμένες προτάσεις, θα σας παρακαλούσα πάρα πολύ να ακούσετε τις συγκεκριμένες προτάσεις και τα συγκεκριμένα μέτρα που προτείνουμε.
      Μέτρο πρώτο. Ακολουθήσατε όσον αφορά τα χρέη, όσον αφορά το Φ.Π.Α. κ.λπ., τον χρυσό κανόνα του εξαμήνου, αν μου επιτρέπετε να το ονομάσω έτσι. Δηλαδή, παύση της καταβολής του Φ.Π.Α. για έξι μήνες, παύση των δόσεων στις τράπεζες κ.λπ. για έξι μήνες. Και σας ερωτώ: Με βάση τη λογική, αξιότιμε κύριε Υπουργέ, τι να προλάβει να κάνει ο πυρόπληκτος μέσα σε έξι μήνες; Δηλαδή το ερώτημα είναι το εξής: Το Φεβρουάριο τελειώνει το εξάμηνο. Πείτε μου τώρα, το Φεβρουάριο που θα αρχίσουν οι δόσεις, θα αρχίσει η καταβολή του Φ.Π.Α., τι θα προλάβουν να κάνουν οι αγρότες, οι κτηνοτρόφοι ή οι επιχειρηματίες της περιοχής; Βεβαίως, θα μπορούσε κάποιος να πει «να το επιμηκύνουμε». Όχι, κύριε Υπουργέ. Αυτό είναι πράγματι ημίμετρο.
      Εμείς προτείναμε τη διαγραφή των αγροτικών, κτηνοτροφικών χρεών σε όλη την Ελλάδα. Απάντηση δεν πήραμε. Προφανώς απορρίψατε την πρόταση αυτή. Την επαναφέρουμε έστω τροποποιημένη: Διαγραφή χρεών. Μια νέα σεισάχθεια τώρα, άμεσα τουλάχιστον για τους πυρόπληκτους αγρότες, κτηνοτρόφους, επιχειρηματίες στην περιοχή αυτή. Είναι αδήριτη ανάγκη να προχωρήσετε στη λήψη ενός τέτοιου μέτρου, διότι εκ των πραγμάτων δεν γίνεται να αντέξει ο κόσμος την πίεση αυτής της καταστροφής. Είναι τεράστια η καταστροφή για τα παραγωγικά και οικονομικά δεδομένα της χώρας. Άρα, πρέπει να δείξετε γενναιότητα με διαγραφή αγροτικών, κτηνοτροφικών και επιχειρηματικών χρεών.
      Και εδώ πρέπει να σας υπενθυμίσω ότι μία τράπεζα –εσκεμμένα δεν αναφέρω την επωνυμία της για να μη φανεί ότι κάνω διαφήμιση- προχώρησε σ’ αυτήν τη σεισάχθεια και είναι προς τιμήν της. Και το λέω αυτό, διότι ο Λαϊκός Ορθόδοξος Συναγερμός πρέπει να ξέρετε ότι δεν αντιμετωπίζει τις τράπεζες, a priori, αρνητικά.
      Θεωρούμε ότι το πιστωτικό σύστημα της χώρας μπορεί να λειτουργήσει, όταν λειτουργεί υγιώς, προς όφελος των πολιτών και του καταναλωτή. Αρκεί όμως να λειτουργεί υγιώς και να μην καθίσταται βρόγχος για τον πολίτη.
      Άρα, πρώτο σημαντικό μέτρο: Προχωρήστε, αξιότιμε κύριε Υπουργέ, σε μίια νέα σεισάχθεια. 
      Δεύτερη πρόταση. Αναφερθήκατε στην κατοικία. Είπατε, όμως, τη μισή αλήθεια. Διότι πράγματι υπάρχει μία χορηγία εκ μέρους της Κυβερνήσεως των 500 ευρώ ανά τετραγωνικό μέτρο για την κατοικία. Ναι, αλλά το 1/3 είναι δωρεά και τα 2/3 είναι άτοκο δάνειο. 
      Γιατί, αγαπητέ κύριε Υπουργέ, αφού μιλάμε για κατοικία πυροπλήκτων ανθρώπων δεν προχωρείτε σε πλήρη απαλλαγή;
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Το Ταμείο Αλληλεγγύης…
      ΠΡΟΕΔΡΕΥΟΥΣΑ (Βέρα Νικολαΐδου): Θα απαντήσετε μετά, κύριε Υφυπουργέ. 
      ΑΣΤΕΡΙΟΣ ΡΟΝΤΟΥΛΗΣ: Θα σας ακούσω επ’ αυτού του σημείου με μεγάλη προσοχή, κύριε Υπουργέ. Μπορεί να έχετε απολύτως δίκιο, δεν αντιλέγω. Αλλά, αν προχωρήσετε ήδη στην κατοικία του πυρόπληκτου εντελώς δωρεάν, είναι σε θετικότατη κατεύθυνση και επικροτούμε το μέτρο. 
      Αναφερθήκατε στην επιχορήγηση από τον Ο.Α.Ε.Δ. έξι χιλιάδων θέσεων. Ξέρετε πολύ καλά ότι το μέτρο και σε μη πυρόπληκτες περιοχές δεν έχει την αναμενόμενη απορροφητικότητα και τείνει προς κατάργηση. Γιατί δεν έχει την αναμενόμενη απορροφητικότητα; Διότι υπάρχουν δεσμεύσεις για τις επιχειρήσεις, υπάρχει ένας γραφειοκρατικός μηχανισμός και τέλος, ο Ο.Α.Ε.Δ. επιτρέπει στις επιχειρήσεις να πάρουν το προσωπικό που ο ίδιος επιτάσσει. Άρα, με τον τρόπο αυτό δημιουργείται μία περιρρέουσα ρουσφετολογική ατμόσφαιρα. 
      (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, παρακαλώ, κυρία Πρόεδρε. 
      Θα αναφερθώ σε κάτι επίσης σημαντικό. Πήρατε ένα σημαντικό μέτρο, δηλαδή σύνταξη σε μέλος οικογένειας πυρόπληκτου-θανόντος ανθρώπου, κατ’ αναλογίαν, όπως γράφετε, των διατάξεων που εφαρμόζονται για θύματα τρομοκρατικών ενεργειών. Εμείς επικροτούμε το μέτρο, αρκεί να μη χρησιμοποιηθεί ως πρόσχημα, υπό την έννοια ότι είχαν δίκιο κάποιοι Υπουργοί που έλεγαν για ασύμμετρες απειλές και τρομοκρατία. Διότι, αν συμβαίνει αυτό το πράγμα, δεν πράττετε καθόλου σωστά, διότι, αν πράγματι συμβαίνουν αυτά περί ασύμμετρων απειλών και τρομοκρατικών πληγμάτων, έχει την ευθύνη η Κυβέρνηση να αποδείξει αυτό το γεγονός. Διότι, διαφορετικά, το όλο επιχείρημα μένει έωλο και εκθέτει πολιτικά κάποιους ανθρώπους. 
      Θεωρώ, κύριε Υπουργέ, ότι όσον αφορά το άτοκο δάνειο το οποίο συζητήσαμε και στην επερώτηση του ΠΑ.ΣΟ.Κ. για τους κτηνοτρόφους, δεν συμπεριλαμβάνονται οι μελισσοκόμοι και αντιδρά ο κόσμος. Γιατί στο άτοκο δάνειο που προσφέρατε στους κτηνοτρόφους δεν συμπεριλαμβάνονται οι μελισσοκόμοι; Νομίζω ότι είναι μία παράλειψη και θα προχωρήσετε σύντομα στη διόρθωση και αυτής της περίπτωσης. 
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, τελειώστε, κύριε συνάδελφε. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κυρία Πρόεδρε, για την ανοχή σας. 
      Τέλος, να έρθω και στο θέμα των παράγωγων ζημιών. Οι παράγωγες ζημίες είναι, παραδείγματος χάριν, κύριε Υπουργέ, οι ζημίες που υπέστησαν οι τουριστικές επιχειρήσεις ή οι πωλητές στις λαϊκές αγορές ή να μην αναφέρω διάφορα άλλα παραδείγματα. Πρέπει να το δείτε. 
      Το πραγματικό πρόσωπο της ελληνικής πολιτείας όσον αφορά το κράτος πρόνοιας και το κράτος αλληλεγγύης, τώρα έχετε μοναδική ευκαιρία να το δείξετε και να το αναδείξετε, κύριε Υπουργέ. Τώρα σας έχει ανάγκη ο πολίτης. Είναι μία κορυφαία στιγμή και δεν θα πρέπει να αφήσετε χαμένη αυτήν την ευκαιρία, γιατί θα σηματοδοτήσετε το πραγματικό ενδιαφέρον της ελληνικής πολιτείας για τον αναξιοπαθούντα συμπολίτη μας. 
      Σας ευχαριστώ και εσάς, κυρία Πρόεδρε, για την ανοχή σας.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε και εμείς τον κ. Ροντούλη.
      Εισερχόμαστε στο στάδιο των δευτερολογιών. 
      Ο πρώτος επερωτών κ. Καραθανασόπουλος έχει το λόγο για επτά λεπτά. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κυρία Πρόεδρε.
      Προσπάθησε ο Υπουργός στην απάντησή του να ωραιοποιήσει μία κατάσταση. Και το λέμε αυτό, γιατί ουσιαστικά προσπάθησε να διαστρεβλώσει την κριτική που κάναμε, αναφερόμενος για παράδειγμα στις ελαιοκαλλιέργειες και γενικότερα στην αποκατάσταση της αγροτικής εκμετάλλευσης και παραγωγής. Τα 18 ευρώ ανά δέντρο για το ξερίζωμα της ελιάς είναι απόφαση του Υπουργείου, η οποία ισχύει, όπως επίσης και τα 40 ευρώ, όσον αφορά την απώλεια του κεφαλαίου για μια τετραετία. Θεωρεί κάποιος ότι με αυτήν την αποζημίωση μπορεί να αποκατασταθεί το σύνολο των ζημιών 100%, αλλά και η απώλεια του κεφαλαίου; Και το λέμε αυτό, γιατί, για παράδειγμα, το φυτώριο για την εκρίζωση και την επαναφύτευση θέλει 32 ευρώ με βάση μέτριους υπολογισμούς για το κάθε δέντρο. Επίσης, γνωρίζουμε πάρα πολύ καλά ότι η ελιά σε τέσσερα χρόνια δεν πρόκειται να δώσει ποτέ καρπό, άμα μπει από την αρχή. Θέλει τουλάχιστον μία δεκαετία και για τις ορεινές περιοχές θέλει περισσότερα χρόνια. Άρα, εκ των πραγμάτων έχουμε μια τεράστια απώλεια εισοδήματος.
      Δεύτερο ζήτημα. Είναι ή δεν είναι μια κερδοσκοπία, όσον αφορά τα φυτώρια για την ελιά και για το αμπέλι, που εδώ αναδεικνύεται η ανάγκη ακόμη περισσότερο σήμερα κρατικών φυτωρίων, τα οποία καταργήθηκαν; 
      Άλλο ζήτημα για την ελαιοκαλλιέργεια. Ισχύει ή όχι ότι από το 2013 τουλάχιστον θα κοπούν οι επιδοτήσεις; Ισχύει αυτό το καθεστώς. 
      Ακόμα και τώρα και με την επιδότηση που παίρνουν οι ελαιοπαραγωγοί, δεν μπορούν να καλύψουν τα έξοδα. Πώς τώρα τους προτρέπετε να βάλουν νέες καλλιέργειες, να βάλουν νέα φυτώρια, τα οποία θα αποδώσουν μετά από μία δεκαετία, όταν θα έχουν καταργηθεί οι επιδοτήσεις; Αυτό τι σημαίνει; Ότι θα τα βρουν έτοιμα οι κερδοσκόποι της γης, για να μπορέσουν να συγκεντρώσουν τη γη σε όλο και λιγότερα χέρια. 
      Δεύτερο ζήτημα, όσον αφορά στην κτηνοτροφία, όχι ότι δεν ισχύει ότι αντιμετωπίζουν τρομακτικά προβλήματα οι κτηνοτρόφοι σχετικά με τις ζωοτροφές και τις τιμές, όπου υπάρχει μία τεράστια κερδοσκοπία και αύξηση των τιμών λόγω της ζήτησης, όπως προσχηματικά αναφέρεται, αλλά που εδώ φαίνεται περίτρανα τι ρόλο έπαιξε η κατάργηση επί ΠΑ.ΣΟ.Κ. της Κ.Υ.Δ.Ε.Π. που κρατούσε παγωμένες τις τιμές των ζωοτροφών, αλλά και από την άλλη μεριά ένα πλιάτσικο που γίνεται στις ζωοτροφές στις πληγείσες περιοχές και η τιμή πώλησης των ζωοκομικών προϊόντων που έχουν δεν μπορεί να καλύψει αυτό το κόστος.
       Είναι ή δεν είναι ψέματα ότι στη σελίδα 9 της περιλάλητης μελέτης, την οποία πανηγυρικά παρουσιάσατε, τονίζετε ότι πρέπει να ενθαρρυνθεί η μείωση του ζωικού κεφαλαίου κάνοντας χρήση επιδοτήσεων ή προσφέροντας εναλλακτικές εργασιακές ευκαιρίες; Μα, δεν είμαστε ελλειμματικοί στα ζωοκομικά προϊόντα; Γιατί πρέπει να μειωθεί το ζωικό κεφάλαιο στη χώρα μας; Για να διευκολυνθεί η αθρόα εισαγωγή ζωοκομικών προϊόντων από το εξωτερικό; 
      Τρίτη πλευρά, όσον αφορά τις αγροτικές εκμεταλλεύσεις: Ήδη με τον ΕΛ.Γ.Α. και με τα Π.Σ.Ε.Α. δεν αποζημιώνεται το 100% των ζημιών και τον ΕΛ.Γ.Α. τον οδηγείτε σε χρεοκοπία για να μπορέσει να προωθηθεί η ιδιωτικοποίηση των γεωργικών ασφαλίσεων. Τα χρέη του ΕΛ.Γ.Α. δεν ανέρχονται σε 3.000.000.000 ευρώ; Τα τοκοχρεολύσια για το 2008 είναι ή δεν είναι 290.000.000; Η κρατική επιδότηση είναι 211.000.000, δηλαδή λιγότερα από τα τοκοχρεολύσια, όπου αυτό σημαίνει ότι θα χρεωθεί και πάλι ο ΕΛ.Γ.Α. για να δώσει αποζημιώσεις, πράγμα που σημαίνει ότι το ύψος των αποζημιώσεων είναι πολύ μικρότερο από τις πραγματικές καταστροφές –και αυτό ισχύει- και βεβαίως να επιταχυνθεί και να μην μπορέσει να ανασυσταθεί το σύνολο των αγροτικών εκμεταλλεύσεων. Όπου γίνουν αυτές οι αγροτικές εκμεταλλεύσεις, θα οδηγήσουν στον υπερδανεισμό και την χρεοκοπία, γι’ αυτό ακριβώς το ενδιαφέρον και των ισπανικών εταιρειών για το ελαιόλαδο ή της «ΔΕΛΤΑ» και άλλων γαλακτοβιομηχανιών για να φτιάξουν εργοστάσια στις πυρόπληκτες περιοχές.
      Από την άλλη μεριά εμείς προτείνουμε τη διαγραφή των χρεών των πυρόπληκτων αγροτών και κτηνοτρόφων, αλλά δεν φτάνει μόνο αυτό. Επί της ταμπακέρας, γιατί δεν τοποθετείται πολύ περισσότερο η Κυβέρνηση, αλλά και τα άλλα κόμματα; Η κοινή αγροτική πολιτική δεν επιταχύνει τη διαδικασία ξεκληρίσματος; Θα μπορέσει να υπάρξει ανάπτυξη της αγροτικής παραγωγής και ιδιαίτερα στην ελαιοκαλλιέργεια, στην αμπελοκαλλιέργεια και στην κτηνοτροφία όταν υπάρχουν οι περιβόητοι κανονισμοί της Ευρωπαϊκής Ένωσης; Άρα, λοιπόν μπορεί οποιαδήποτε ανασυγκρότηση να έλθει χωρίς τη ρήξη αυτής της πολιτικής, που για την κοινή αγροτική πολιτική δεν ακούσαμε από εδώ κουβέντα, ούτε από το ΠΑ.ΣΟ.Κ., ούτε από το ΣΥ.ΡΙΖ.Α., ούτε από το ΛΑ.Ο.Σ.. 
      Τέταρτο ζήτημα είναι για τις οικίες και την αποκατάστασή τους, όπου δίνετε 750 ευρώ ανά τετραγωνικό μέτρο. Γνωρίζετε πολύ καλά ότι αυτά είναι το 60% του κόστους. Το υπόλοιπο 40% από πού θα βγει; Μήπως από τα εισοδήματα τα οποία δεν έχουν, ή θα αναγκαστούν να πάνε στις τράπεζες; Και τα δάνεια από πού θα τα αποπληρώσουν; 
      Πέμπτο ζήτημα, όσον αφορά στο πρόγραμμα δημοσίων επενδύσεων για την αποκατάσταση των πυρόπληκτων περιοχών προβλέπονται 200.000.000 ευρώ, όταν με βάση τις δικές σας μελέτες χρειάζονται 307.000.000 ευρώ για την αποκατάσταση του περιβάλλοντος και 277.000.000  ευρώ για την αποκατάσταση του κεφαλαίου, του αγροτικού και του ζωικού. Αυτό σημαίνει 585.000.000 ευρώ. Και αυτά είναι ψίχουλα μπροστά στα 167.000.000 ευρώ που θα δοθούν για πρώτη φάση σε έναν επιχειρηματία της Π.Ο.Τ.Α. στην Καλαμάτα. Τόσα παίρνουν μέσα στο πρόγραμμα δημοσίων επενδύσεων για το 2008. 
      Και βεβαίως, επιταχύνετε τις ανατροπές των εργασιακών σχέσεων. Λέτε στη σελίδα 19 ότι θα υπάρξει ανασφάλιστη εργασία και να αξιοποιηθεί. Όταν λέτε για απασχόληση των μη μόνιμων κατοίκων ασφαλισμένων στον Ο.Γ.Α., να απασχοληθούν στο δευτερογενή και στον τριτογενή τομέα, τι σημαίνει αυτό; Ανασφάλιστη εργασία, γιατί δεν θα μπορούν να είναι ασφαλισμένοι και στο Ι.Κ.Α.. Λέτε ότι οι δημοτικές επιχειρήσεις πρέπει να προσλαμβάνουν πυρόπληκτους αγρότες. Με τι; Με μερικές συμβάσεις; Να προσλαμβάνουν ωρομίσθιους ανασφάλιστους εργαζόμενους; Και βεβαίως, είστε γαλαντόμοι στις επιχορηγήσεις που προτείνετε για τις επιχειρήσεις, αλλά και στην επιδότηση της δωρεάν εργασίας για δύο χρόνια αυτών των επιχειρήσεων. 
      Απ’ αυτήν την άποψη -εμείς το λέμε πολύ καθαρά- η πολιτική σας είναι ταξική, είναι ταξικός ο χαρακτήρας της. Αυτό το έχουν καταλάβει οι αγρότες και οργανώνουν την πάλη τους. Προσπαθείτε με τα «αγροτοδικεία» να την περιορίσετε, όμως ξέρετε πολύ καλά ότι «σπέρνετε ανέμους και θα θερίσετε θύελλες». 
      Θα πρέπει αυτό ακριβώς το ζήτημα να αναγνωριστεί, ότι δηλαδή σήμερα πρέπει να υπάρξει οργάνωση της πάλης για προστασία του δασικού πλούτου, για προστασία του περιβάλλοντος και για άμεσα αντιπλημμυρικά μέτρα αποκατάστασης των αγροτικών καλλιεργειών, ώστε να υπάρξει ρήξη με τη συγκεκριμένη ταξική πολιτική την οποία ακολουθείτε.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κύριο συνάδελφο.
      Το λόγο έχει ο κ. Μαρίνος για τρία λεπτά.
      ΓΕΩΡΓΙΟΣ ΜΑΡΙΝΟΣ: Το Κομμουνιστικό Κόμμα Ελλάδας έθεσε συγκεκριμένα ζητήματα σήμερα, αλλά η Κυβέρνηση επιχείρησε να απαντήσει γενικόλογα, να απαντήσει με ευχές, όπως έκανε το ΠΑ.ΣΟ.Κ. τα προηγούμενα χρόνια. Οι μικρομεσαίοι εργαζόμενοι και οι αγρότες των πυρόπληκτων περιοχών παρακολουθούν και μπορούν και από τη σημερινή συζήτηση να βγάλουν συμπεράσματα.
      Το Κομμουνιστικό Κόμμα Ελλάδας έθεσε μεταξύ άλλων τα εξής ζητήματα: Οι αποζημιώσεις για τα καμένα σπίτια, τους στάβλους ή τις αποθήκες δεν επαρκούν –αυτό συζητείται- και απαιτούμε πλήρη αποζημίωση, ώστε να κατασκευαστούν ή να επισκευαστούν δωρεάν για τις λαϊκές οικογένειες. Δεν είναι σωστό αυτό που λέει η Κυβέρνηση ότι έτσι προχωράει. Ήδη μεγάλος αριθμός λαϊκών εργατικών οικογενειών έχει αναγκαστεί να καταφύγει στις τράπεζες και έχει μπλεχτεί στις «δαγκάνες» της δανειοδότησης. 
      Είπαμε συγκεκριμένα ότι οι αποζημιώσεις για τα καμένα δέντρα και τις καλλιέργειες δεν επαρκούν και αυτό εγκυμονεί πολύ μεγάλους κινδύνους. Μιλήσαμε για το ανεπαρκέστατο ποσό των 150 ευρώ το στρέμμα για τις ελιές ως προκαταβολή και αυτό είναι λιγότερο από 18 ευρώ το δέντρο που προβλέπεται για την εκρίζωση και την επαναφύτευση. Μεταφέραμε το αίτημα των αγροτών για τα 32 ευρώ το δέντρο για να καλύψουν το κόστος της εκρίζωσης και της επαναφύτευσης και για να διεκδικηθεί αποφασιστικά η κάλυψη του εισοδήματος των επόμενων χρόνων που δεν θα έχουν σοδειά. Μεταφέραμε την ανησυχία των κατοίκων των πυρόπληκτων περιοχών για την μη πραγματοποίηση των αναγκαίων αντιπλημμυρικών έργων και λέμε σήμερα το εξής με μεγάλη ευθύνη. Ότι είναι Δεκέμβρης, τα κορμοδέματα και τα κορμοφράγματα μαζί με τη διάνοιξη των ρεμάτων δεν επαρκούν και υπάρχουν πολύ σοβαροί κίνδυνοι που νομίζουμε ότι η Κυβέρνηση προσπαθεί να τους ξεπεράσει.
      Τέλος, θέσαμε τα προβλήματα της αναδάσωσης και της εξασφάλισης δωρεάν ζωοτροφών στους κτηνοτρόφους. Εδώ μεταφέραμε την κριτική και τις παρατηρήσεις των πυρόπληκτων, τη δυσαρέσκεια που προκαλεί η αντιλαϊκή πολιτική. Η Κυβέρνηση επιχείρησε να ωραιοποιήσει την κατάσταση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω σε μισό λεπτό, κυρία Πρόεδρε.
      Εκτιμούμε κι εμείς ότι τα προβλήματα μπορεί να είναι σύνθετα, αλλά οι αιτίες τους βρίσκονται σε μία συγκεκριμένη ταξική ανάπτυξη, σε μία συγκεκριμένη ταξική διαχρονικά πολιτική που έχει κριτήριο, τι; Το κέρδος των λίγων σε βάρος των πολλών. Αυτή η μορφή ανάπτυξης έχει ευθύνες και αυτή η πολιτική έχει επίσης ευθύνες, για την έλλειψη μέτρων πρόληψης και προστασίας των δασών. 
      Αυτή η αντιλαϊκή πολιτική έχει ευθύνες για την αντιμετώπιση της γης ως εμπόρευμα, για την αντιμετώπιση του φυσικού πλούτου ως μέσο για να πλουτίζουν οι κεφαλαιοκράτες.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο κ. Σκοπελίτης, για δύο λεπτά.
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κυρία Πρόεδρε.
      Ο κύριος Υπουργός, είπε στην ομιλία του ότι έχουν γίνει οι μελέτες. Το πρόβλημα δεν είναι, κύριε Υφυπουργέ, εάν έχουν γίνει και αν υπάρχουν μελέτες. Μπορεί να έχουν γίνει και μπορεί οι μελέτες που έχουν γίνει να είναι και καλές, όμως το πρόβλημα βρίσκεται στο κατά πόσον οι μελέτες αυτές γίνονται έργο. Η  εμπειρία μας λέει –η πολύχρονη εμπειρία που έχω και εγώ στα αγροτικά- ότι πολλές μελέτες γίνονται για ένα και μοναδικό σκοπό, για να αποτελέσουν άλλοθι στην απραξία αντιμετώπισης των προβλημάτων. Λέω ότι κάτι παρόμοιο γίνεται προς το παρόν. Μέχρι τώρα τουλάχιστον αυτό γίνεται.
      Ένα δεύτερο θέμα αφορά την αναστολή καταβολής των εισφορών στα ταμεία, αναστολή που καθορίστηκε εξάμηνη. Δεν ξέρω ποια στοιχεία έχετε εσείς στη διάθεσή σας, αλλά αν έχετε τέτοια σοβαρά στοιχεία, πείτε τα να τα ξέρουμε και εμείς και να πούμε στους αγρότες ότι σε έξι μήνες θα είναι μια χαρά οικονομικά. Μα, είναι δυνατόν; Εξάμηνη αναστολή; Από πού και ως πού ο ελαιοπαραγωγός θα ξανασυστήσει τον ελαιώνα του και σε έξι μήνες θα είναι δυνατόν να πληρώσει τέτοιες εισφορές στα ταμεία; 
      Αυτοί οι ισχυρισμοί στερούνται σοβαρότητας, κύριε Υπουργέ, από έναν άνθρωπο που ξέρει τα προβλήματα που αντιμετωπίζει σήμερα η αγροτική μας οικονομία. Όχι ένα εξάμηνο, αλλά δυστυχώς, πολλά εξάμηνα θα χρειαστούν για να μπορέσει να αναρρώσει οικονομικά ο αγρότης.
      Τέλος, κύριε Υπουργέ, θέτετε ένα όριο και λέτε ότι για να πάρει την αποζημίωση ο ελαιοπαραγωγός, πρέπει να αφήσει το καμένο δέντρο για ένα χρόνο και να περιμένει να βλαστήσει το δέντρο. Αυτό τι σημαίνει; Σημαίνει ότι για μια ακόμη χρονιά δεν θα έχει εισόδημα. Εάν μιλάμε για πέντε χρόνια, θα προσθέσουμε και ένα και θα γίνουν έξι. 
      Ξέρετε τι θέλω να πω; Να δείξετε περισσότερη εμπιστοσύνη στον αγρότη. Ξέρει τι κάνει. Ο αγρότης το αγαπάει το δέντρο και δεν το ξεριζώνει, όταν ξέρει πως πρόκειται να βλαστήσει. Το ξεριζώνει, μόνον όταν ξέρει πως δεν πρόκειται να δει προκοπή πια, γιατί έχει καεί, έχει καταστραφεί. Γι’ αυτό επαναλαμβάνω ότι είναι ζήτημα και εμπιστοσύνης απέναντι στο μικρομεσαίο παραγωγό.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ, κύριε συνάδελφε.
      Το λόγο έχει ο Υφυπουργός Αγροτικής Ανάπτυξης και Τροφίμων κ. Κωνσταντίνος Κιλτίδης.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κυρία Πρόεδρε, αγαπητοί συνάδελφοι, πιστεύω ότι πράγματι στην πατρίδα μας κατά ιστορικές περιόδους χάνουμε ευκαιρίες για να διορθώσουμε καταστάσεις με την επίκριση απ’ όποιο φορέα, απ’ όποιο κόμμα, απ’ όποια θεώρηση και αν προέρχεται αυτή η επίκριση. Βεβαίως, για να γίνει αυτό, χρειάζεται αν όχι η σύμπνοια και η σύμπλευση, -που θα ήταν ευχής έργον, γιατί θα έπρεπε τότε οι προϋποθέσεις να είναι άριστες, και επειδή στη ζωή ποτέ δεν είναι άριστες οι προϋποθέσεις- χρειάζεται τουλάχιστον η διαλεκτική διαδικασία πάνω σε μία τεκμηριωμένη αντικειμενική βάση, έστω με τη διαδικασία της θέσεως, της αντιθέσεως και της συνθέσεως -από τον Ιάμβλιχο και όχι από τον Καρλ Μαρξ- διατυπωθείσα θεώρηση. 
      Έτσι, λοιπόν, ακούω αντιφάσεις. Δεν το λέω με κυβερνητική ιδιότητα. Στην κυριολεξία, ειλικρινά σας τονίζω ότι σε τέτοιου είδους ζητήματα -τουλάχιστον ο καθένας κατά την προσωπική του ευθύνη και την ιστορική του διαδρομή εξαρτάται εάν το αποδεικνύει- ποτέ μα ποτέ δεν θέλησα να δω τα πράγματα με κομματικό μανδύα ή κυβερνητική ιδιότητα. 
      Δηλαδή, αγαπητέ συνάδελφε –αποσπασματικά το λέω αυτό- το έκανε το ΠΑ.ΣΟ.Κ. για τους δικούς του λόγους στην προηγούμενη επερώτηση –απουσιάζει ο συνάδελφος- το κάνετε και εσείς με τον ΕΛ.Γ.Α.; Αντί να πείτε ότι όλοι οι πονεμένοι αυτού του κόσμου, που είναι ένα προσφιλές σας σύνθημα, όλοι οι αδικημένοι, όλοι οι πικραμένοι αυτού του κράτους πρέπει τουλάχιστον, έστω και σε αυτήν την κατάρα της δυστυχίας να τυγχάνουν της ίδιας φροντίδας, λέτε ο ΕΛ.Γ.Α. να  μην ξανοίγεται, να μην καλύπτει τις ανάγκες του αγροτικού και κτηνοτροφικού κόσμου εν ονόματι ελλειμμάτων;
      Μήπως είδαμε στην ευνομούμενη αυτήν πολιτεία στην οποία ζούμε και σε άλλες παρόμοιες περιπτώσεις άλλων ευνομουμένων κοινωνιών να μη συμβαίνει η διαδικασία του να προστρέχει το κράτος να συνδράμει τον ανήμπορο εργάτη, το μικρομεσαίο που έχει αποτύχει και του δίνεται η δεύτερη και η τρίτη ευκαιρία; Είμαστε υπερήφανοι –το είπα την επερώτηση του ΠΑ.ΣΟ.Κ., το λέω και τώρα- για το εξής: Εάν δίκαια μοιράζεται και το έλλειμμα, είμαστε υπερήφανοι, γιατί το κάνουμε για τους αγρότες και τους κτηνοτρόφους.
      Μιλάμε για ένα θέμα κατ’ εξοχήν πικρό και πονεμένο. Με την ιατρική μου ιδιότητα θα σας πω μιά φράση που την έλεγαν δάσκαλοί μου στην ιατρική «ο καμένος θα είναι για πολύ καιρό καμένος, έως πάντα καμένος, μέχρι που, εάν το επιτρέπουν οι συνθήκες της ιατρικής και οι προϋποθέσεις, σε αυτόν που έχει καεί να του γίνουν οι γνωστές παρεμβάσεις με την πλαστική ή οτιδήποτε άλλο». Έτσι, λοιπόν, ο πόνος της ζωής, η θλίψη του, «γιατί», του καμένου θα υπάρχει πάντα. 
      Επομένως, συζητούμε για ένα θέμα, για το οποίο πολλές φορές είχα το θάρρος, με την παρότρυνση του Υπουργού, να περιέλθω στην κυριολεξία όλες, μα όλες τις πληγείσες περιοχές της πατρίδος μας. Ήταν μία υπόσχεση προς τον εαυτό μας περισσότερο, όχι γιατί υποθέταμε ότι θα γίνει κάποια επερώτηση ή κάποια κριτική για το τι κάνουμε ή δεν κάνουμε, αλλά γιατί στοιχειωδώς οφείλαμε να δούμε όχι μόνο την Πελοπόννησο και την Εύβοια, αλλά και τη Χαλκιδική που πέρυσι δοκιμάστηκε και την Αγιά Λαρίσης και το Πήλιο και την Κεφαλονιά και το Γράμμο. Αυτήν τη στιγμή ο ομιλών, ως εκπρόσωπος του Υπουργείου, γι’ αυτήν την αποστολή, γι’ αυτήν την αρμοδιότητα, μπορεί να σας πει ότι υπάρχει στην πολιτική ηγεσία του Υπουργείου μας η γνώση για το τι συμβαίνει σε ολόκληρη την ελληνική επικράτεια με τις πυρκαγιές και τις καταστροφές που άφησαν και για το μαύρο το καλοκαίρι που πέρασε, αλλά και για προηγούμενες παρόμοιες καταστροφές.
      Πιστεύω ακράδαντα, αγαπητοί συνάδελφοι, και νιώθω την ανάγκη πάλι να επαναλάβω σε αυτήν την Αίθουσα ότι αυτή η καταστροφή, η μεγαλύτερη μετά το δεύτερο παγκόσμιο πόλεμο, όπως ορθώς προσδιόρισε ο συνάδελφος Ροντούλης, έφερε και οφέλη. Δεν θέλω να επαληθεύεται το «ουδέν κακόν αμιγές καλού» ή το «ουδέν καλόν αμιγές κακού», καλύτερα βήμα-βήμα να βαδίζουμε προς το καλύτερο. Όμως, ανέδειξε και αρετές του λαού μας και του πολιτικού κόσμου της πατρίδος μας. Πιστεύω ότι η αλληλεγγύη των νέων ευεργετών –επιτρεπτή η όποια θεώρηση από όποια πτέρυγα- είναι κάτι που στην ιστορικότητά του δεν μπορεί να το ακυρώσει κανένας, όπως και η επίκληση της ευαισθησίας του πολιτικού κόσμου πρωταρχικά, αλλά και του πολίτη και ιδίως των νέων για την προστασία του περιβάλλοντος και κυρίως των δασών. 
      Στην κυριολεξία -εδώ να συμφωνήσουμε, αγαπητοί συνάδελφοι- ξεχάσαμε, ακυρώσαμε, αδικήσαμε και εν πολλοίς δεν εκδικείται η φύση, όπως πολύ εύκολα βγαίνει από το στόμα του καθενός μας, με τα γεγονότα των φυσικών καταστροφών που βλέπουμε, αλλά εκδικείται η ιστορία. Και σας το λέει κάποιος που έχει γνώση του μεγάλου έργου των δασικών υπηρεσιών, που πριν από τριάντα χρόνια έχτισαν υδρονομικά έργα, κράτησαν εδάφη, δημιούργησαν δάση και έτσι προχώρησε η αναπτυξιακή διαδικασία στην πατρίδα μας και τα ποιοτικά γνωρίσματα της ζωής κατά δεύτερο σκοπό, γιατί η γεωργία, βεβαίως, έχει τη φυτική παραγωγή, τη ζωική, έχει όμως και τη δασική, που κατ’ εμέ, εκτός από τα ελάχιστα, τα μικρά της παραγωγικής αξιοποίησης, έχει αυτό το μέγιστο ευεργέτημα, ότι συντηρεί τις άλλες δύο συνιστώσες της γεωργίας. 
      Κατά το Σύνταγμα, ο Πρωθυπουργός, όταν τα γεγονότα συνέβαιναν κατά τον τραγικό τρόπο που ζήσαμε και σύσσωμη η Κυβέρνηση, αγαπητοί συνάδελφοι –και αυτό ας το ομολογήσουμε- ξεπέρασε τα εσκαμμένα, ξεπέρασε τα συνήθη όρια και τις αντοχές του πολιτικού συστήματος.
      Συγκυρία λέτε προεκλογική. Ίσα-ίσα, θα μπορούσε να πει κανένας, θα μπορούσε να είχε παραδοθεί αμαχητί. Αντέδρασε -όχι μόνο με οικονομικά μέσα-και εδώ πρέπει να το ομολογήσουμε, σύσσωμος ο πολιτικός  κόσμος. Ποιος δε δάκρυσε, ποιος δεν έκλαψε, ποιος δε στάθηκε εκείνη την ώρα στο ύψος των περιστάσεων; Και βεβαίως, κατά το πολίτευμα της χώρας, ο Πρωθυπουργός και η Κυβέρνηση σύσσωμοι στάθηκαν κοντά στους δοκιμαζόμενους ανθρώπους και είχαμε την τραγική αυτή συγκυρία να έχουμε και νεκρούς.
      Πιστεύω ότι ήταν από τις λίγες φορές και ίσως εκεί να ανακλήθηκε στους πολίτες αυτό το ενδιαφέρον και η μέριμνα για την προστασία του περιβάλλοντος και των δασών, ότι με δέος για πρώτη φορά έβλεπε τα στοιχεία της φύσεως -κατά τον Ηράκλειτο, γη, αέρας, πυρκαγιά, νερό, αυτά που τρέφουν τον πλανήτη, αλλά και τον καταστρέφουν- με αυτήν τη διάσταση. Έβλεπε την τραγικότητα της καταστροφής από αυτά τα στοιχεία που τρέφουν τη ζωή σε αυτόν τον πλανήτη. 
      Έτσι, λοιπόν, υλοποιήθηκαν αυτά τα οποία υλοποιήθηκαν από την Κυβέρνηση και τότε, αγαπητοί συνάδελφοι, αλλά πρέπει να ομολογήσουμε και να παραδεχθούμε και μετά τις εκλογές, μετά την επιβράβευση του ελληνικού λαού και την επικύρωση της επίκλησης του Πρωθυπουργού και του Κόμματός μας, εμείς να κυβερνήσουμε αυτόν τον τόπο. Γιατί αυτή ήταν επιλογή, δημοκρατική του ελληνικού λαού. Και τι είπε ο Πρωθυπουργός από αυτό το Βήμα που έχω και εγώ την ευτυχή συγκυρία να μιλάω σήμερα; Εκτός από τον εξωγενή λόγο της πετρελαϊκής κρίσεως, -από αυτό το Βήμα ομολόγησε την αιμορραγία των πυρόπληκτων περιοχών αυτής της χώρας και ο ομιλών- αγαπητοί συνάδελφοι, σας λέει με πίκρα και πόνο, ότι είναι τραγικά αυτά τα οποία  πράγματι συνέβησαν και φοβούμαι πάρα πολύ και εγώ ο ίδιος ότι οι ανάγκες αυτών των καμένων και ανθρώπων και περιοχών, είναι πολύ μεγάλες. Αλλά η πολιτική -δεν θα κουραστώ να τονίζω- είναι συγκριτικό μέγεθος, αγαπητοί συνάδελφοι. Ένα κόμμα και μία κυβέρνηση και ένα Υπουργείο κρίνεται για το τι γινόταν στο παρελθόν, τι γίνεται τώρα, τι γίνεται παραδίπλα, τι κάνουμε εμείς. Και εδώ νομίζω ότι οι συγκρίσεις είναι ασύγκριτα υπέρ της Κυβερνήσεως της Νέας Δημοκρατίας και πριν από τις εκλογές και τώρα μετά τις εκλογές και ιδιαίτερα αν το θέλετε, έτσι με την ευαισθησία και το πρόσταγμα του Πρωθυπουργού. 
      Αγαπητοί συνάδελφοι –γι’ αυτό μίλησα για αντιφάσεις- όλες μα όλες οι περιοχές έχουν κηρυχθεί αναδασωτέες –και προκαλώ τον οιονδήποτε, με την ευθύνη άσκησης αυτής της αρμοδιότητος- πλην μιας μόνο μικροτάτης περιοχής στην Αχαΐα που είναι τουριστική και έχει αυτές τις ευαισθησίες. Και το Σύνταγμα προβλέπει τη δίμηνη παράταση. Γιατί και εδώ πρέπει επιτέλους να συνεννοηθούμε με όρους και κανόνες θεσμοθετημένους, Σύνταγμα, νομοθετικό πλαίσιο.
       Λέει ο νομοθέτης, άρθρο 117 του Συντάγματος παράγραφος 3. «Κηρύσσονται αναδασωτέες εντός τριμήνου» και το λέει, γιατί  ξεκάθαρα υπάρχουν προβλήματα φτωχών, μεσαίων και πλουσίων ιδιοκτησιών, τα οποία θέλουν την τεχνητή αναζήτηση. Ζήσαμε το δράμα του παρελθόντος, επί αλήστου μνήμης κυβερνήσεων, να βγάζουν αναδασωτέες και να τις ακυρώνουν την ίδια ώρα ή να μην βγάζουν ποτέ. Έ, λοιπόν, εμείς δεν το κάναμε, αυτό. Στο τρίμηνο, κηρύχθηκαν όλες οι περιοχές που κάηκαν, όλα τα δάση αναδασωτέα, πλην σας λέω μιας μικροτάτης περιοχής. Και το Σύνταγμα δίνει και τη δίμηνη παράταση και δόθηκε και σε αυτήν τη μικρότατη περιοχή. 
      Αγαπητοί συνάδελφοι πιστεύω ότι πρέπει να μας διακατέχει μία ικανοποίηση στο συγκεκριμένο Υπουργείο για το μεγάλο έργο που έκανε η δασική υπηρεσία με τα αντιδιαβρωτικά και αντιπλημμυρικά έργα δασικής αντιλήψεως και το τονίζω αυτό, για να μην παρεξηγηθώ. Αυτοί που αφυπνίστηκαν, αυτοί που χρόνια ολόκληρα, αν το θέλετε προσέφεραν -έχουν και κάποια ηλικία οι περισσότεροι άνθρωποι- δεν άντεξαν αυτό τον καημό και το βιασμό της φύσης. Ρωτήστε και τους μετεωρολόγους να σας πουν τον όγκο της βροχής. Στην αντίστοιχη περίοδο άλλων ετών ήταν τριπλάσιος και τετραπλάσιος. Και άντεξαν, γιατί τα αδικούμε; 
      Θα σας καταθέσω έναν πίνακα, ο οποίος πιστεύω ειλικρινά ότι διεκδικεί –πιθανόν- την πρωτιά διεθνώς. Δεν νομίζω –τουλάχιστον αυτή είναι η δική μου προσωπική μαρτυρία- ότι ουδέποτε, όπου γης, διαχρονικά συνέδεσαν και έγιναν τόσα αντιδιαβρωτικά έργα δασικής αντιλήψεως και αντιπλημμυρικά. Αμαλιάδα, Σπάρτη, Εύβοια –περιοχές όπου αναφέρεται η επερώτηση- Αιγιαλεία, Καλαμάτα, Ταΰγετος, Τρίπολη, συνολικό κόστος 11.000.000 ευρώ. Συνολικό τρεχόντων μέτρων, κορμοδεμάτων και κλαδοπλεγμάτων, 1.600.000 περίπου. Δεν μπορεί να τα συλλάβει -για εμένα που έχω πλέον εποπτεία και γνώση του Ελλαδικού χώρου, προπάντων κατά ιδιαίτερο τρόπο εκεί που έχουν καεί οι περιοχές αυτές- και είναι τρομακτικό αυτό που βλέπει κανένας. Και σε τετραγωνικά μέτρα, πάνω από 70.000 κορμοφράγματα. Το καταθέτω για την ιστορία. 
      (Στο σημείο αυτό ο Υφυπουργός Αγροτικής Ανάπτυξης και Τροφίμων κ. Κωνσταντίνος Κιλτίδης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Όπως σας προανέφερα, αγαπητοί συνάδελφοι, η φροντίδα του Υπουργείου μας και της Κυβερνήσεως, δεν είχε να κάνει μόνο, γιατί δεν μπορώ να μην καταθέσω σήμερα, μια και δεν το κάνετε εσείς -δεν έχω εγώ αντιπολιτευτική διάθεση και μάλιστα όντας μέλος της Κυβερνήσεως- ότι ακουγόταν και ένα παράπονο από τις οι υπόλοιπες περιοχές ότι δεν έτυχαν της ίδιας φροντίδας, λόγω της μαζικής καταστροφής αυτού του «μαύρου» καλοκαιριού. Φροντίσαμε λοιπόν, να τους προσεγγίσουμε, να προστρέξουμε. Ήδη σας πληροφορώ ότι οι εντυπώσεις και η ικανοποίηση, σαν δείγμα κρίσεως, είναι πολύ υψηλά και σε άλλα μέρη της περιοχής μας, εκτός από την Πελοπόννησο και την Εύβοια. Και θα κάνουμε περισσότερα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Εδόθη 1.000.000 ευρώ για λειτουργικά έξοδα. Αυτή τη στιγμή δεν υπάρχει δασαρχείο στις πληγείσες περιοχές που να μην είναι εξοπλισμένο με τζιπ, με όλα αυτά τα οποία γνωρίζουμε. Απασχολήθηκαν πεντακόσια άτομα οκτάμηνης διάρκειας, με κόστος 3.000.000 ευρώ στις περιοχές και προωθήθηκε –το είπε ο κ. Ροντούλης, ίσως να είναι και έτσι, αλλά πάντως η Κυβέρνηση το έδωσε από το Υπουργείο Απασχόλησης- να απορροφηθούν έξι χιλιάδες θέσεις για εργασία. Και εάν κάτι δεν πάει καλά και δεν απορροφηθούν ταχύτατα, θα αναδιατάξουμε, αν το θέλετε, τη διαδικασία, τις ειδικότητες για να επέλθει το πλήρες αποτέλεσμα.
      Μετά από αυτήν την καταστροφή και τη διαπίστωση, αγαπητοί συνάδελφοι, ενεργοποιήσαμε το νεκρό φορέα δασών, γιατί έχουμε βαθιά συναίσθηση πλέον, χωρίς να κάνουμε μνημόσυνα, μόνο με επικριτικό βλέμμα και λόγο προς τους ανθρώπους που φρόντισαν δεκαπέντε χρόνια να οπισθοδρομεί το δάσος και η λεγόμενη δασική πολιτική. 
      Η Νέα Δημοκρατία το 1991 σύστησε τη Γενική Γραμματεία Δασών. Ποιος την κατήργησε, αγαπητοί συνάδελφοι; Το ΠΑ.ΣΟ.Κ.. Σύστησε το δασικό σώμα με ιδιαίτερα γνωρίσματα. Ποιος δεν το υλοποίησε δεκαπέντε χρόνια; Το ΠΑ.ΣΟ.Κ.. Ομόφωνο ψήφισμα και πόρισμα της διακομματικής επιτροπής του 1993, που έλεγε τι πρέπει να γίνει, κανένας δεν το είδε ποτέ, ούτε καν να συζητείται. Έ, λοιπόν, εμείς κοιτώντας μπροστά, έχοντας παρακαταθήκη την πρώτη θητεία της Κυβερνήσεως, σε αυτόν τον τομέα είμαστε αποφασισμένοι να δώσουμε ώθηση και κηρύξαμε τη νέα περίοδο δασικής πολιτικής. 
      ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε, σας παρακαλώ.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Τελειώνω, κυρία Πρόεδρε. 
      Ευτυχής συγκυρία φέρνει σήμερα στο Υπουργείο Εσωτερικών να υπάρχει η πυροσβεστική προστασία, που ό,τι έγινε-έγινε, θα το δούμε με το σύγχρονο, επικαιροποιημένο πλαίσιο, αγαπητοί συνάδελφοι και τις αναγεννημένες πλέον –όπως θα φροντίσουμε- δασικές υπηρεσίες. 
      Οι τεχνητές αναδασώσεις, αγαπητοί συνάδελφοι, δεν ξεπερνούν ποτέ το 15%. Να πάψει ο φανερός και ο έρπων λαϊκισμός. Ρωτήστε επιστήμονες, ρωτήστε δασολογικές σχολές, ρωτήστε υπηρεσιακούς παράγοντες. Η φυσική αναγέννηση είναι, κατά 85%, το επιθυμητό, ιδίως στη Μεσογειακή χώρα που λέγεται Ελλάδα και με την ιδιορρυθμία της βιοποικιλότητας και την γενετική, αν θέλετε, προσαρμογή που έχουμε εδώ. 
      Έτσι λοιπόν και για τους δασικούς χάρτες είχα την τιμή να απαντήσω στον κ. Χαλβατζή. Και βεβαίως,	να μη τα συγχέουμε. Η οριοθέτηση και το Υ.ΠΕ.ΧΩ.Δ.Ε. αρνείται ότι είναι δασικοί χάρτες. Απλούστατα, είναι επιβεβλημένη η διαδικασία για το Κτηματολόγιο. Και γίνονται και κάποιοι δασικοί χάρτες σε μικρή έκταση, εκεί που επιβάλλεται. Εμείς είπαμε ότι γνωρίζουμε τη συγκυρία των ημερών, ότι υπάρχει ένα άρθρο 24 του Συντάγματος και ότι στην ευνομούμενη συντεταγμένη πολιτεία υπάρχει διαδικασία αναθεωρητική. Υπάρχει ο ν. 3208/2003 του ΠΑ.ΣΟ.Κ. που στο πρώτο άρθρο δεν υλοποιείται.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, έχετε υπερβεί  κατά πολύ το χρόνο σας.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ε, λοιπόν, θα φροντίσουμε, εφόσον το Συμβούλιο της Επικρατείας δώσει λύση, να κάνουμε δασικούς χάρτες και τα φυτώρια ήδη έχει δοθεί εντολή να αναγεννηθούν. Και καλούμε τους πολίτες, όποια παράβαση και αν βλέπουν, να την καταγγέλλουν. Εδώ είμαστε και θα αναμετρηθούμε με όσους θέλουν να βιάσουν αυτήν την πατρίδα.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε, αλλά υπερβήκατε πάρα πολύ το χρόνο σας. 
      Συνεχίζουμε με τον Κοινοβουλευτικό Εκπρόσωπο του Κομμουνιστικού Κόμματος Ελλάδας κ. Σπύρο Χαλβατζή.
      ΣΠΥΡΙΔΩΝ ΧΑΛΒΑΤΖΗΣ: Κυρία Πρόεδρε, κυρίες και κύριοι συνάδελφοι, θα ξεκινήσω μ’ αυτό το τελευταίο που είπε ο κ. Υπουργός. Δεν είναι  85% η φυσική αναδάσωση. Είναι από 70% έως 72%. Το κύριο όμως πρόβλημα είναι να κηρυχτούν όλες αναδασωτέες, για να μη φυτρώσουν βίλες. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Συμφωνούμε. 
      ΣΠΥΡΙΔΩΝ ΧΑΛΒΑΤΖΗΣ: Τι συμφωνούμε; Μα η Πεντέλη δεν κηρύχθηκε αναδασωτέα όλη.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Μα κηρύχθηκε όλη. 
      ΣΠΥΡΙΔΩΝ ΧΑΛΒΑΤΖΗΣ: Δεν κηρύχθηκε. Αφού βγαίνουν κάθε μέρα και φωνάζουν δήμαρχοι, νομάρχες. Δασικοί το λένε. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Μα πήγα ο ίδιος. 
      ΣΠΥΡΙΔΩΝ ΧΑΛΒΑΤΖΗΣ: Δεν το λέμε από μόνοι μας. Δεν το βγάζουμε από το μυαλό μας. Αυτό είναι το πρόβλημα. 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, θα τριτολογήσετε, αν το ζητήσετε. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Έγινε ένα θέμα και η παρέμβασή μας ήταν ακαριαία. 
      ΠΡΟΕΔΡΕΥΟΥΣΑ (Βέρα Νικολαΐδου): Μη διακόπτετε. Θα κάνετε παρέμβαση κανονικά.
      Συνεχίστε, κύριε Χαλβατζή.
      ΣΠΥΡΙΔΩΝ ΧΑΛΒΑΤΖΗΣ:  Εμείς δεν κάνουμε μηδενιστική κριτική. Η Κυβέρνηση κάνει έργο, παίρνει μέτρα. Η κριτική μας συνίσταται στην κατεύθυνση και στον χαρακτήρα αυτών των μέτρων. Αλλάζει ο χαρακτήρας της παραγωγικής διαδικασίας στις περιοχές της Ηλείας και της Μεσσηνίας και ολίγον της Αρκαδίας, που έχουν καεί. Η έλλειψη κοινωνικής πολιτικής είναι αυτή που διώχνει τους κατοίκους από τις περιοχές που έχουν καταστραφεί από τη φωτιά. Η ανασυγκρότηση οδηγεί σε ένα μοντέλο ανάπτυξης που συγκεντρώνει τη γη, την παραγωγή, τις άλλες εκτάσεις σε λίγα χέρια.
      Είναι κανένας που έπεσε από τα σύννεφα; Οι κατασκευαστικοί όμιλοι δεν σχεδίαζαν εδώ και πάρα πολλά χρόνια μεγάλα συγκροτήματα σ’ αυτές τις περιοχές και στην περιοχή του Καϊάφα; Δεν ήταν το μήλον της έριδος αυτό το υπέροχο δάσος; Δεν καταγγέλθηκε ένας πρώην Υπουργός του ΠΑ.ΣΟ.Κ. ο οποίος πρωτοστατούσε σ’ αυτήν την κατεύθυνση, για να εξυπηρετηθούν αυτά τα συμφέροντα; Τα σχεδίαζαν από πολλά χρόνια; Ήλθε από μόνη της αυτή η συγκυρία της φωτιάς; Να μας επιτρέψετε να έχουμε πολύ σοβαρές επιφυλάξεις.
      Σήμερα τους ήλθε «βούτυρο στο ψωμί» και θέλουν εκείνους τους αντιλαϊκούς σχεδιασμούς που κατέστρεφαν την περιοχή να τους κάνουν πραγματικότητα. Θα πρέπει όμως να «εκδιώξουν» άμεσα ή έμμεσα, με εξαναγκασμούς ή καταναγκασμούς τους ανθρώπους από τη γη και την περιουσία τους. Και όσο δεν έχουν παραγωγή, όσο δεν αποζημιώνονται, όσο θα περιμένουν δέκα και δώδεκα και δεκατρία και δεκαπέντε χρόνια να πάρουν εισόδημα από τις ελιές, θα φεύγουν οι κάτοικοι απ’ αυτήν την περιοχή. Και βεβαίως, αυτοί οι οποίοι έχουν σχεδιάσει να κατασκευάσουν μεγάλες ξενοδοχειακές μονάδες, συγκροτήματα με γήπεδα γκολφ και άλλες δραστηριότητες υψηλού βαλαντίου, αυτοί θα επιμένουν και θα προχωρούν σ’ αυτήν την κατεύθυνση.
      Δεν μας απαντήσατε, κύριοι Υπουργοί: Θα προσληφθούν πυροσβέστες; Θα πάψει η ομηρία των συμβασιούχων πυροσβεστών; Μιλήσατε για το ομόφωνο ψήφισμα του 1993. Πέρασαν οι κυβερνήσεις του ΠΑ.ΣΟ.Κ. από το 1993 και μετά, πέρασε η πρώτη σας θητεία και δεν αναδείχτηκε αυτό το πρόβλημα παρά τώρα, μετά τις πυρκαγιές. 
      Ο Κοινοβουλευτικός Εκπρόσωπος της Νέας Δημοκρατίας έκανε ένα άλμα στο παρελθόν. Εμείς μιλήσαμε για τις συνέπειες των φυσικών καταστροφών που έχουν ταξικό χαρακτήρα, γιατί πλήττονται εργάτες, εργαζόμενοι και η φτωχολογιά. Μιλήσαμε συγκεκριμένα για το ότι λαϊκά σπίτια πλημμυρίζουν, λαϊκά νοικοκυριά καταστρέφονται. Ο Εκπρόσωπος της Νέας Δημοκρατίας μας πήγε στη Σοβιετική Ένωση πριν από είκοσι ένα χρόνια, όταν έγινε η μεγάλη καταστροφή σε πυρηνικό σταθμό. Μας μίλησε και για την Κίνα, για τους ρυθμούς της βιομηχανικής ανάπτυξης και για προβλήματα του περιβάλλοντος. Δεν μας απάντησε, όμως, για τα κενά στους πυροσβέστες και τους συμβασιούχους. 
      Εμείς μιλήσαμε για συγκεκριμένα πράγματα, με συγκεκριμένα στοιχεία. Δεν έχουμε εμπιστοσύνη ότι τα μέτρα θα τηρηθούν. Και δεν είναι ιδεολογικό το πρόβλημα. Είπε ο κύριος Υπουργός, ο κ. Κιλτίδης, ότι πήγε σε όλες τις περιοχές. Και εμείς πήγαμε και προσωπικά και εγώ πήγα. Την πρώτη μέρα της φωτιάς ήμασταν αντιπροσωπεία του Κ.Κ.Ε. απάνω στον Ταΰγετο και συναντηθήκαμε με τον Αντιστράτηγο της Πυροσβεστικής, τον κ. Κάππο, ο οποίος έδινε τη μάχη εκεί και ήταν ανοργάνωτοι, δεν είχαν ένα επιτελείο. Και πήγαμε το ίδιο βράδυ στη Ζαχάρω και το άλλο πρωί ήρθε η Γενική Γραμματέας της Κεντρικής Επιτροπής, η συντρόφισσα, η Αλέκα Παπαρήγα, και περιοδεύσαμε δυόμισι μέρες στην περιοχή και γυρίσαμε παντού. Και όταν λέμε ότι δεν έχουμε εμπιστοσύνη, είναι γιατί δεν υπάρχουν πρακτικά μέτρα.
      Έτος 2006: Πυρκαγιές στη Χαλκιδική. Γίνεται η πυρκαγιά εδώ, βγαίνει ο Πρωθυπουργός και λέει: «Θα αντιμετωπιστούν τα προβλήματα με βάση τα σχέδια της Χαλκιδικής». Δεκαπέντε μέρες πριν από τις εκλογές ήμασταν στη Χαλκιδική σε προεκλογική περιοδεία. Το προηγούμενο βράδυ, Σαββατόβραδο, είχε γίνει η πλημμύρα, είχε γεμίσει η παραλία με αυτοκίνητα, γιατί δεν είχε γίνει κανένα αντιπλημμυρικό έργο και μας το είπαν εκεί όλοι οι αρμόδιοι. Υπήρχαν κορμοί, οι οποίοι δεν είχαν τοποθετηθεί και βρέθηκαν όλοι στην παραλία. Αυτή είναι η πραγματικότητα. Δεν κάνουμε θεωρητικές συζητήσεις. Μεγάλες καταστροφές, αλλά χωρίς μέτρα. 
      Θέλω να κάνω ένα τελευταίο σχόλιο. Ναι, υπήρξε λαϊκή αλληλεγγύη, υπήρξε ταξική αλληλεγγύη. Ο λαός έδωσε από το υστέρημά του, έδωσε τη δραχμή του, το δίφραγκό του, τα 2 ευρώ, τα 5 ευρώ. Μιλήσατε για νέους ευεργέτες. Να το ξεκαθαρίσουμε και αυτό. Δεν υπάρχουν ευεργέτες. Μπορεί πριν από εκατό χρόνια να φεύγαν οι πρώτοι Αρκάδες και Λάκωνες και Μεσσήνιοι και να πήγαν στις Ηνωμένες Πολιτείες της Αμερικής, έκατσαν εκεί και δούλεψαν δεκάδες χρόνια, πλύναν εκατομμύρια πιάτα, γυρίσαν μετά στα χωριά τους, φτιάξαν μιά βρύση, χτίσαν ένα σχολειό, χτίσαν ένα καμπαναριό και πράγματι, ήταν ευεργέτες. Σήμερα η αστική τάξη τιμά ευεργέτες «τύπου Συγγρού». Ποίος ήτο ο Συγγρός; Όταν αγόρασε τη Γαλλική Εταιρεία στο Λαύριο, τέσσερις φορές ανεβοκατέβασε τη μετοχή της, με αποτέλεσμα να οδηγηθούν στην αυτοκτονία χιλιάδες άνθρωποι. Τα επίσημα στοιχεία μιλούν για επτάμισι χιλιάδες ανθρώπους, οι οποίοι αυτοκτόνησαν. Και σήμερα εμφανίζονται δωρητές, σήμερα εμφανίζονται ελεήμονες: Συγκροτήματα, διάφοροι επιχειρηματικοί όμιλοι και φυσικά πρόσωπα, οι οποίοι είτε εγκληματούν με την πολιτική πρακτική τους είτε συμμετέχουν σε εγκληματικές πράξεις προς το συλλογικό συμφέρον και κάνουν δωρεές, εκπίπτουν αυτές οι δωρεές από τις φορολογικές τους υποχρεώσεις και την ίδια στιγμή θέλουν να διαμορφώσουν ένα φιλάνθρωπο, ένα ελεήμον προφίλ. 
      Ε αυτοί δεν είναι ευεργέτες. Φάνηκε και στο τσουνάμι, που δεν έφθασαν τα λεφτά στον προορισμό τους. Με επίσημα στοιχεία του Ο.Η.Ε. όχι παραπάνω από 18% των ποσών που κατατέθηκαν από το λαϊκό υστέρημα σε όλο τον κόσμο για το τσουνάμι, έφθασαν στους ανθρώπους που καταστράφηκαν. Τα άλλα φαγώθηκαν στο δρόμο.
      ΠΡΟΕΔΡΕΥΟΥΣΑ (Βέρα Νικολαΐδου): Ο κύριος Υπουργός έχει το λόγο για να τριτολογήσει.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κυρίες και κύριοι συνάδελφοι,  συζητήσαμε σήμερα ένα εξαιρετικά σημαντικό θέμα. Οφείλουμε να συγχαρούμε το Κομμουνιστικό Κόμμα Ελλάδας για την πρωτοβουλία του με την επερώτησή του να φέρει αυτό το θέμα στη Βουλή, έτσι ώστε να αναδειχθεί σε όλες τις πτυχές του, πράγμα που πιστεύω έγινε. Μας δόθηκε η δυνατότητα να πούμε τι κάναμε εκείνες τις δύσκολες ώρες άμεσα μετά τις πυρκαγιές, πώς στηρίξαμε αυτούς τους ανθρώπους, πως τους βοηθήσαμε. Θέλω να σας πω ότι και εμείς ήμασταν εκεί στις δύσκολες ώρες, δίπλα σ’ αυτούς τους ανθρώπους. Σφίξαμε όλοι τα χέρια για να μπορέσουμε να τους βοηθήσουμε. Αυτή είναι η αλήθεια και η πραγματικότητα. Και ο Πρωθυπουργός ήταν εκεί και πριν και μετά τις εκλογές. 
      Τι κάνουμε τώρα; Πώς τους βοηθάμε τώρα; Πώς τους στηρίζουμε; Είναι πολύ σημαντικό αυτό που είπε ο κύριος Υφυπουργός ότι η προσπάθεια και τα έργα που έγιναν, τα αντιπλημμυρικά, τα αντιδιαβρωτικά κράτησαν παρά το γεγονός ότι είχαμε ισχυρές βροχοπτώσεις. Και στην Ηλεία και σε άλλες περιοχές δεν είχαμε καταστροφές. Να ευχηθούμε να κρατήσουν τα έργα και σας διαβεβαιώνουμε ότι θα συμπληρωθούν και με άλλα, έτσι ώστε να μπορέσουμε να αντιμετωπίσουμε δυσμενή καιρικά φαινόμενα. 
      Θέλω να μας πιστέψετε, διότι αυτό που είπε ο Υφυπουργός είναι η αλήθεια. Όλες οι περιοχές, πλην μιας μικρής περιοχής στην Αχαΐα ζήτησαν μέσω των τοπικών φορέων να κηρυχθούν αναδασωτέες. Μάλιστα, στην περιοχή Κοκκιναρά, η οποία δεν είχε κηρυχθεί αναδασωτέα έγινε παρέμβαση και από τον περιφερειάρχη και από τον κύριο Υφυπουργό και κρίθηκε αναδασωτέα, δηλαδή η περιοχή της Πεντέλης. 
      Όσον αφορά δε τα σπίτια, πρέπει να ξέρετε ότι στις 31.10.2007 με απόφαση του Υπουργού Οικονομίας και Οικονομικών και Υ.ΠΕ.ΧΩ.Δ.Ε., καθορίστηκαν οι όροι και οι προϋποθέσεις για την δωρεάν ανακατασκευή ή επισκευή των κτηρίων που υπέστησαν ζημιές από τις πυρκαγιές του φετινού καλοκαιρού, εντελώς δωρεάν. Θεωρώ, ότι είναι ξεκάθαρη αυτή η απόφαση που έχει ξεκινήσει και υλοποιείται. Αυτό αντιμετωπίστηκε με πολύ μεγάλη ικανοποίηση από τους κατοίκους των πυρόπληκτων περιοχών που κάηκαν τα σπίτια τους.
      Πέραν αυτών, επειδή αναφερθήκατε στον παραγωγικό και κοινωνικό ιστό αυτών των περιοχών, θέλω να σας πω ότι καταβάλλουμε μία ουσιαστική προσπάθεια. Είπα στην πρωτολογία μου ότι για πρώτη φορά κινητοποιήθηκε σε τέτοια έκταση ο επιστημονικός κόσμος της χώρας μας, τα πανεπιστήμια. Συντάχθηκε μία εξαιρετική μελέτη και δουλεύουμε πάνω σ’ αυτήν. Έχουμε μία συνεχή διαβούλευση με εκπροσώπους από τις πληγείσες περιοχές, έτσι ώστε να συμπληρωθεί η μελέτη και με τις δικές σας θέσεις. Τα πρωτογενή στοιχεία ελήφθησαν από αυτές τις περιοχές, από τις Νομαρχίες, από τους Δήμους. Τώρα ζητάμε να συμπληρώσουμε τη μελέτη για να ξεκινήσει άμεσα η εφαρμογή τους. 
      Όμως, το πώς θα γίνει η ανασύσταση δεν μπορούμε και δεν πρέπει να το πούμε ούτε εγώ, ούτε εσείς. Θα το πουν οι επιστήμονες, δηλαδή, αν θα γίνει ανασύσταση ελαιώνων, αν θα πάμε σε βιολογικά προϊόντα, αν θα πάμε σε νέα ποιμνιοστάσια και πως θα είναι αυτά, αν θα αγοραστούν καινούργια ζώα, πως θα είναι αυτά, από πού θα είναι αυτές οι φυλές. Αυτά δεν μπορούμε να τα πούμε εμείς. Θα τα πει η μελέτη. Αυτό είναι ξεκάθαρο. Η ίδια η επιστημονική επιτροπή με εκατόν εξήντα ειδικευμένους επιστήμονες έχει αναλάβει την υλοποίηση της μελέτης. 
      Και είναι πολύ σημαντικό ότι πολιτικός κόσμος, Υπουργείο Αγροτικής Ανάπτυξης και Τροφίμων, τοπικοί φορείς σε συνεργασία με την επιστημονική κοινότητα κινούμαστε όλοι μαζί για να μπορέσουμε να δώσουμε νέα πνοή, νέα ζωντάνια, να αναγεννήσουμε στην κυριολεξία από τις στάχτες, τις πληγείσες περιοχές! 
      Τελειώνοντας θέλω να σας πω και κάτι, επειδή τέθηκε θέμα αξιοπρέπειας, μη αξιοπρέπειας, σεβασμού, από τον κ. Αργύρη. Θεωρώ ότι είναι ντροπή σ’ αυτήν την Αίθουσα να μιλούν για αξιοπρέπεια. Με πολύ μεγάλη αξιοπρέπεια φερθήκαμε στους πολίτες τις δύσκολες εκείνες ώρες και με πολύ μεγάλη διαφάνεια. Υπήρξαν κάποιες λίγες περιπτώσεις, όπου κάποιοι πήραν χρήματα που δεν τα εδικαιούντο. Θυμάστε ότι τους στείλαμε στον εισαγγελέα και έφτασαν αυτοί που πήραν χρήματα και δεν τα εδικαιούντο και τα επέστρεψαν. Όμως, ελάτε να μας καταγγείλετε έστω και μία περίπτωση, που με αδιαφάνεια δόθηκαν χρήματα. 
      Και θέλω να πω και κάτι ακόμη, ότι για πρώτη φορά ξεπεράστηκαν γραφειοκρατικά προβλήματα και αγκυλώσεις και αυτό, όχι γιατί είχαμε εκλογές, αλλά γιατί είχαμε σε πολύ μεγάλη, σε τεράστια έκταση καταστροφές και έπρεπε να στηριχθούν οι άνθρωποι στις πληγείσες περιοχές και αυτό κάναμε.
       Σας λέμε λοιπόν ότι ελήφθησαν άμεσα μέτρα, βραχυχρόνια, μεσοπρόθεσμα, δουλεύουμε στις περιοχές αυτές και βέβαια υπάρχει και ένα ολοκληρωμένο σχέδιο και να είστε βέβαιοι –σας διαβεβαιώνουμε γι’ αυτό- ότι δεν ξεχνούμε τους ανθρώπους αυτούς. Είμαστε συνεχώς δίπλα τους, τους στηρίζουμε και με τη βοήθεια όλων σας, με τη βοήθεια των επιστημόνων –υπάρχουν εξαιρετικοί επιστήμονες στον τόπο αυτό- δίνουμε και ελπίδα και προοπτική στις περιοχές που επλήγησαν σε τόσο μεγάλη έκταση από τις πυρκαγιές του καλοκαιριού!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαϊδου): Ευχαριστούμε κύριε Υπουργέ. 
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 14/21-11-2007 επερωτήσεως των Βουλευτών του Κομμουνιστικού Κόμματος Ελλάδος προς τους Υπουργούς Αγροτικής Ανάπτυξης και Τροφίμων, Χωροταξίας και Δημοσίων Έργων, Ανάπτυξης και Οικονομίας και Οικονομικών, σχετικά με την πολιτική της Κυβέρνησης για τις συνέπειες από τις πυρκαγιές του καλοκαιριού. 
      Κυρίες και κύριοι συνάδελφοι, σας έχουν διανεμηθεί τα Πρακτικά της συνεδριάσεως της Τετάρτης 21 Νοεμβρίου 2007 και ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Βέρα Νικολαΐδου): Συνεπώς, τα Πρακτικά της συνεδριάσεως της Τετάρτης 21 Νοεμβρίου 2007 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.07΄ λύεται η συνεδρίαση για αύριο ημέρα Τρίτη 4 Δεκεμβρίου 2007 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και  ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
Oλομέλεια 3.12.07                                                                    σελ.3

Τελευταία Αποθήκευση:	7/12/2007 4:43:00 μμ	Από:	L.venetikidou
Εκτυπώθηκε:	6/12/2007 12:40:00 μμ

