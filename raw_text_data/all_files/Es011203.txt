
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΜΣΤ'
Δευτέρα, 3 Δεκεμβρίου 2001
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές, της σχολής αξιωματικών της Ελληνικής Αστυνομίας, σελ.
3. Ανακοινώνεται ότι ο Προϊστάμενος της Εισαγγελίας Πρωτοδικών Πειραιά διαβίβασε έγγραφο του Εισαγγελέα με συνημμένη προκαταρκτική δικογραφία, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 4 Δεκεμβρίου 2001, σελ.
4. Συζήτηση επικαίρων ερωτήσεων:
α) Προς τον Υπουργό Υγείας και Πρόνοιας ι) σχετικά με τις προθέσεις της Κυβέρνησης για την επίλυση του δημογραφικού προβλήματος, την οικονομική ενίσχυση για την εφαρμογή της μεθόδου της τεκνοποίησης με εξωσωματική γονιμοποίηση κ.λπ, σελ.
β) Προς τον Υπουργό Δικαιοσύνης, σχετικά με τη λήψη μέτρων για την αντιμετώπιση των προβλημάτων στις Αγροτικές Φυλακές Κασσάνδρας, σελ.
ιι) σχετικά με την έλλειψη φαρμάκων στην αγορά και τη λήψη μέτρων αντιμετώπισης του προβλήματος, σελ.
γ) Προς τον Υπουργό Ανάπτυξης, σχετικά με την κατάταξη των Ενοικιαζόμενων Επιπλωμένων Δωματίων και Διαμερισμάτων σύμφωνα με το σύστημα των Κλειδιών, σελ.
δ) Προς τον Υπουργό Γεωργίας, σχετικά με την καταβολή της επιδότησης στους πορτοκαλοπαραγωγούς του Νομού 'Αρτας κ.λπ., σελ.
ε) Προς τον Υπουργό Εργασίας και Κοινωνικών Ασφαλίσεων, σχετικά με την ανακαίνιση των κτιριακών εγκαταστάσεων των ξενοδοχείων ΧΙΛΤΟΝ και ΜΕΓΑΛΗ ΒΡΕΤΑΝΙΑ, ενόψει των Ολυμπιακών Αγώνων, τη διατήρηση των θέσεων εργασίας για τους εργαζόμενους κλπ., σελ.
5) Συζήτηση επερώτησης προς τον Υπουργό Ανάπτυξης, σχετικά με την πολιτική της Κυβέρνησης στον τομέα της απελευθέρωσης της αγοράς ηλεκτρικής ενέργειας, σελ.
ΟΜΙΛΗΤΕΣ
Α. Επί των επικαίρων ερωτήσεων:
ΑΡΓΥΡΗΣ Ε., σελ.
ΓΕΩΡΓΑΚΟΠΟΥΛΟΣ Δ., σελ.
ΛΙΑΣΚΟΣ Α., σελ.
ΝΑΣΙΩΚΑΣ Ε., σελ.
ΠΕΤΣΑΛΝΙΚΟΣ Φ., σελ.
ΣΓΟΥΡΙΔΗΣ Π., σελ.
ΣΤΡΙΦΤΑΡΗΣ Σ., σελ.
ΤΖΙΟΛΑΣ Ε., σελ.
ΤΖΙΟΓΚΑΣ Δ., σελ.
ΤΣΟΥΚΑΤΟΣ Θ., σελ.
ΦΛΩΡΙΝΗΣ Α., σελ.
Β. Επί της επερώτησης:
ΚΑΛΟΓΙΑΝΝΗΣ Σ., σελ.
ΚΑΡΑΜΠΙΝΑΣ Κ., σελ.
ΚΑΤΣΙΓΙΑΝΝΗΣ Α., σελ.
ΝΑΚΟΣ Α., σελ.
ΞΗΡΟΤΥΡΗ Α., σελ.
ΠΑΝΑΓΙΩΤΟΠΟΥΛΟΣ Π., σελ.
ΣΑΛΑΓΚΟΥΔΗΣ Γ., σελ.
ΤΣΟΧΑΤΖΟΠΟΥΛΟΣ Α., σελ.
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΜΣΤ΄
Δευτέρα 3 Δεκεμβρίου 2001

Αθήνα, σήμερα στις 3 Δεκεμβρίου 2001, ημέρα Δευτέρα και ώρα 18.14΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Αθηναίο Φλωρίνη, Βουλευτή Χαλκιδικής, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο κ. Εμμ. Μανούσος, κάτοικος Κάσου Νομού Δωδεκανήσου ζητεί την εκτέλεση οδικών, λιμενικών και λοιπών έργων στην Κάσο.
2) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία η Ένωση Ιατρών του Νοσοκομείου και Κέντρου Υγείας Νομού Χαλκιδικής υποβάλει προτάσεις για το περιεχόμενο υπουργικής απόφασης για τα απογευματινά ΕΙ.
3) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε δημοσίευμα εφημερίδας για το πρόβλημα του κατορροϊκού πυρετού που αντιμετωπίζουν οι κτηνοτρόφοι Τορώνης Χαλκιδικής.
4) Η Βουλευτής Πέλλας κα ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου υποβάλει προτάσεις για το σχέδιο νόμου που αφορά στην Τουριστική Εκπαίδευση-Κατάρτιση και ρυθμίσεις για τις Σχολές Τουριστικής Εκπαίδευσης.
5) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η Ανώνυμη Ναυτιλιακή Εταιρεία Σαμοθρακιτών ΣΑΟΣ ζητεί την επίλυση των συγκοινωνιακών προβλημάτων του Βορείου Αιγαίου.
6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Πάρου Νομού Κυκλάδων ζητεί την μη διακοπή της αεροπορικής σύνδεσης του νησιού.
7) O Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία Έλληνες κάτοικοι των ΗΠΑ, συγκύριοι ακινήτου στο Λιτόχωρο Πιερίας ζητούν την αποκατάστασή τους από την καταπάτηση του οικοπέδου τους.
8) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Φερών Μαγνησίας ζητεί την άμεση ανακατασκευή του οδικού κόμβου του Βελεστίνου.
9) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Σύλλογος Γονέων και Κηδεμόνων ΤΕΕ Λαυρίου ζητεί την επίλυση λειτουργικών προβλημάτων του πιο πάνω Σχολείου.
10) Ο Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Σύλλογος Γονέων και Κηδεμόνων ΤΕΕ Λαυρίου ζητεί την επίλυση των προβλημάτων λειτουργίας του πιο πάνω Σχολείου.
11) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε αναφορά με την οποία ο Σύλλογος Γονέων και Κηδεμόνων ΤΕΕ Λαυρίου ζητεί να επιλυθούν τα προβλήματα λειτουργίας του πιο πάνω Σχολείου.
12) Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία ο Σύλλογος Γονέων και Κηδεμόνων του 7ου Γυμνασίου Αχαρνών ζητεί την επίλυση των προβλημάτων λειτουργίας του πιο πάνω Σχολείου.
13) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Νέας Αρτάκης Νομού Εύβοιας ζητεί χρηματοδότηση για τη συντήρηση του αθλητικού συγκροτήματος του Δήμου του.
14) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Κηρέως Εύβοιας ζητεί την ένταξη μικροεπαγγελματιών του Δήμου του στο Πρόγραμμα "Ολοκληρωμένης Παρέμβασης". 
15) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο εκδότης της Εφημερίδας του Πειραιά "Νέος Λόγος" διαμαρτύρεται για τον αποκλεισμό της Εφημερίδας από το διαφημιστικό πρόγραμμα της ΔΕΗ.
16) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Αλιευτικός Αγροτικός Συνεταιρισμός Σαλαμίνας "Ο Άγιος Ανδρέας" ζητεί την κατασκευή αλιευτικών καταφυγίων στη Σαλαμίνα ενόψει της Ολυμπιάδας του 2004.
17) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Σύνδεσμος Δήμων περιοχής Πειραιά και Δυτικής Αττικής ζητεί την επίλυση του κυκλοφοριακού και συγκοινωνιακού προβλήματος της περιοχής του κ.λπ.
18) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Ομοσπονδία Συλλόγων Υπηρεσίας Πολιτικής Αεροπορίας ζητεί την ικανοποίηση οικονομικών αιτημάτων των μελών της.
19) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Δήμαρχος Πειραιά και ο Πειραϊκός Σύνδεσμος ζητεί να ληφθούν μέτρα για τη συντήρηση του Δημοτικού Θεάτρου Πειραιά.
20) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Αλιευτικός Αγροτικός Συνεταιρισμός Γρι-Γρι Σαλαμίνας "Ο Άγιος Ανδρέας" ζητεί τη δραστηριοποίηση των αλιευτικών σκαφών.
21) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Αλιευτικός Αγροτικός Συνεταιρισμός Σαλαμίνας "Ο 'Αγιος Ανδρέας" ζητεί την αδειοδότηση λειτουργίας της Ιχθυόσκαλας και τη λήψη μέτρων υγιεινής.
22) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμος Σύμης Νομού Δωδεκανήσου ζητεί την τοποθέτηση μόνιμου αρχαιολόγου στη Σύμη.
23) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Σύλλογος Επαγγελματιών Αλιείας Φοινικίου Καρπάθου ζητεί την αποπεράτωση του λιμανιού Φοινικίου.
24) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσαν αναφορά με την οποία η Νομαρχιακή Αυτοδιοίκηση Μεσσηνίας ζητεί την ικανοποίηση αιτημάτων των ελαιοπαραγωγών της περιοχής της.
25) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Ομοσπονδία Επιχειρηματιών Ενοικιαζόμενων Διαμερισμάτων και Δωματίων Ανατολικής Κρήτης "Η Κνωσσός" ζητεί να μη είναι υποχρεωτική η ασφάλιση των μελών της στο ΤΕΒΕ.
26) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία οι συμβασιούχοι γεωπόνοι του ΕΛΓΑ ζητούν την ένταξή τους στο μόνιμο προσωπικό του ΕΛΓΑ.
27) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία το Τηλεοπτικό Ραδιοφωνικό ΄Ιδρυμα Κρήτης ζητεί την αδειοδότηση του Κρητικού Ραδιοφώνου Αττικής.
28) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία οι Ενώσεις Αποστράτων Αξιωματικών Στρατού-Ναυτικού-Αεροπορίας ζητούν την αναπροσαρμογή των στρατιωτικών συντάξεων και για εκείνους που έχουν αποστρατευθεί πριν από τον Ιούλιο του 2000.
29) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Πανελλήνια Ένωση Προσωπικού Λιμενικού Σώματος ζητεί την ικανοποίηση οικονομικών, εργασιακών και εκπαιδευτικών αιτημάτων του κλάδου.
30) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία το Αριστοτέλειο Πανεπιστήμιο Θεσσαλονίκης ζητεί την αναγνώριση των ετών υπηρεσίας μελών ΔΕΠ στο εξωτερικό.
31) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ ΛΙΑΚΑΤΑΣ κατέθεσε αναφορά με την οποία το Αριστοτέλειο Πανεπιστήμιο Θεσσαλονίκης ζητεί την αναγνώριση των ετών υπηρεσίας μελών ΔΕΠ στο εξωτερικό.
32) Ο Βουλευτής Αθήνας κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Ιωάννης Βαλαώρας, συνταξιούχος ΤΣΜΕΔΕ ζητεί την ευνοϊκή ρύθμιση της συνταξιοδότησής του.
33) Ο Βουλευτής Αθήνας κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Ένωση Ιατρών Νοσοκομείων Αθηνών-Πειραιώς ζητεί την ανάκληση της απόφασης για την έκπτωση του γιατρού, κλάδου ΕΣΥ, κ. Τάτση από το Πνευμολογικό Τμήμα Ευαγγελισμού.
34) Ο Βουλευτής Αθήνας κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η κα Κων/να Μακνάλλου, κάτοικος Αθηνών καταγγέλλει την ολιγωρία στα επείγοντα περιστατικά καρδιάς στα νοσοκομεία κλπ..
35) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία ο Δήμος Ανδανίας Νομού Μεσσηνίας ζητεί τη χορήγηση της δαπάνης για την έκδοση οικοδομικής άδειας και της δαπάνης των ασφαλιστικών εισφορών προς το ΙΚΑ στους σεισμόπληκτους της περιοχής του.
36) H Εθνική Συνομοσπονδία Ατόμων με αναπηρίες με αναφορά της που κατέθεσε στον κ. Πρόεδρο της Βουλής των Ελλήνων ζητεί την άμεση ίδρυση και λειτουργία της ενιαίας Εθνικής Αθλητικής Ομοσπονδίας Ατόμων με Αναπηρίες, την άμεση λειτουργία της Νέας Ελληνικής Παραολυμπιακής Επιτροπής ως Νομικό Πρόσωπο Ιδιωτικού Δικαίου, τη θέσπιση όρων που θα διασφαλίζουν την ισοτιμία μεταξύ Ολυμπιακής και Παραολυμπιακής αθλητικής προετοιμασίας κλπ..
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 643/20-7-01 ερώτηση δόθηκε με το υπ'αριθμ. 412/4-9-01 έγγραφο από τον Υφυπουργό Οικονομικών η ακόλουθη απάντηση:
"Απαντώντας στο 643 από 20 Ιουλίου 2001 έγγραφό σας, με το οποίο μας διαβιβάσθηκε η eρώτηση που κατέθεσε η Βουλευτής κ. Σοφία Καλαντζάκου σχετικά με την κατάργηση της απαλλαγής από το φόρο μεταβίβασης στις περιπτώσεις μεταβίβασης ακινήτων με επίκληση δικαιώματος χρησικτησίας ή μεταγραφής δικαστικής απόφασης αναγνωριστικής του δικαιώματος αυτού, σας γνωρίζουμε τα ακόλουθα: 
1. Σύμφωνα με την προϊσχύουσα νομοθεσία (άρθρο 2 παρ. 3 και 6 α.ν. 1521/1950), όταν μεταγράφεται δικαστική απόφαση με την οποία αναγνωρίζεται η κυριότητα ή άλλο εμπράγματο δικαίωμα σε ακίνητο λόγω συμπλήρωσης των όρων χρησικτησίας (τακτικής ή έκτακτης) ή στις περιπτώσεις που κατά τη μεταβίβαση ακινήτου γίνεται επίκληση από τον μεταβιβάζοντα της κτήσης αυτού με χρησικτησία, οφείλεται φόρος με ακέραιο συντελεστή. Κατ' εξαίρεση, δεν επιβάλλετο φόρος για ακίνητα που ευρίσκοντο σε περιοχές δήμων και κοινοτήτων μέχρι 2.000 κατοίκους, εφόσον αυτά δεν ήταν παραθαλάσσια. 
2. Η εξαίρεση αυτή είχε θεσπιστεί προκειμένου να αντιμετωπίσει ευνοϊκά τις περιπτώσεις εκείνες στις οποίες δεν υπήρχαν τίτλοι κυριότητας σε χωριά και μικρούς δήμους, επειδή τα ακίνητα αυτά μεταβιβάζονταν συνήθως άτυπα, χωρίς δηλαδή συμβόλαια, κάτι το οποίο σήμερα δεν συνηθίζεται. Αντίθετα διαπιστώθηκε καταστρατήγηση του ευεργετήματος αυτού και εκτεταμένη φοροδιαφυγή με αποτέλεσμα τη μεταβίβαση ακινήτων, ακόμα και ιδιαίτερα μεγάλης αξίας, χωρίς τη καταβολή φόρων. 
3. Εκτός από την ασυνήθιστη δημιουργία δικών, για την έκδοση δικαστικών αποφάσεων, με διαδίκους συνήθως τους γονείς με τα παιδιά τους (εικονικές δίκες), απεκρύπτετο συνήθως η δήλωση κληρονομιαίων περιουσιακών στοιχείων τα οποία μεταβιβάζοντο στη συνέχεια με επίκληση ως τίτλου, του δικαιώματος της χρησικτησίας.
4. Ως εκ τούτου επιβάλλετο για λόγους διασφάλισης των συμφερόντων του δημοσίου και ίσης φορολογικής μεταχείρισης, η θέσπιση των σχετικών διατάξεων στο ν. 2892/2001.
Εξάλλου, βούληση του νομοθέτη ήταν να εξομοιώσει με μεταβίβαση και να επιβάλλει φ.μ.α. και στην κατά πρωτότυπο τρόπο δια χρησικτησίας κτήση κυριότητας ακινήτου, αφού και η χρησικτησία, ως πρωτότυπος αφανής τρόπος κτήσεως της κυριότητας στις περιπτώσεις που καθίσταται εμφανής (μεταγραφή δικαστικής απόφασης ή μεταβίβαση ακινήτου με επίκληση δικαιώματος χρησικτησίας), είναι αντικείμενο φορολογικής υποχρέωσης. 
5. Όσον αφορά τις περιπτώσεις κτήσης ακινήτων με κληρονομιά για τα οποία ο διαθέτης (κληρονομούμενος) επικαλείται ως τίτλο κτήσης το δικαίωμα της χρησικτησίας, δεν οφείλεται φόρος (χρησικτησίας), γιατί στις περιπτώσεις αυτές δε συντάσσεται συμβόλαιο (σχετ. Κ 2894/55/22-4-88 ΠΟΛ. 141 Εγκ. Υπ. Οικ.).
O Yφυπουργός
ΑΠΟΣΤΟΛΟΣ ΦΩΤΙΑΔΗΣ"
2. Στην με αριθμό 97/26-6-01 ερώτηση δόθηκε με το υπ'αριθμ. 1765/26-6-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 97/26-6-01 που κατέθεσαν οι Βουλευτές κύριοι Α. Τζέκης, Γ. Χουρμουζιάδης για τα θέματα της αρμοδιότητάς μας, σας πληροφορούμε τα εξής: 
Η λιμνοθάλασσα Βάσοβας περιλαμβάνεται στην περιοχή για την οποία έχει εκπονηθεί η μελέτη " Πρόγραμμα αντιμετώπισης ειδικών περιβαλλοντικών προβλημάτων και συστήματος λειτουργίας και διαχείρισης της προστατευόμενης περιοχής του Δέλτα Νέστου, συμπλέγματος λιμνών Βιστωνίδας και Ισμαρίδας και της ευρύτερης από το περιοχής τους" και υπόκειται στις ρυθμίσεις του υπό έκδοση , συνερωτώμενο Υ.ΠΕ.ΧΩ.Δ.Ε , σχετικού Προεδρικού Διατάγματος. 
Σύμφωνα με αυτές τις ρυθμίσεις, στην περιοχή των λιμνοθαλασσών καθώς και στην ευρύτερη περιοχή αυτών, επιτρέπεται η αλιεία, η ιχθυοκαλλιέργεια, η επιστημονική έρευνα, ο οικοτουρισμός καθώς και άλλες παραδοσιακές δραστηριότητες. 
Σχετικά με τα ακριβή όρια της θεσμοθετημένης, από το 1980 , βιομηχανικής περιοχής στο ΒΔ άκρο της Δελταϊκής πεδιάδας Νέστου, καθώς και την ακριβή θέση την οποία ζητά η εταιρία Μοtοr Οil για εγκατάσταση αποθηκών καυσίμων, επισημαίνεται ότι επισπεύδων φορέας για το παραπάνω θέμα είναι το συνερωτώμενο ΥΠΕXΩΔΕ στην αρμοδιότητα του οποίου ανήκει και η ευθύνη για την τελική παραλαβή - έγκριση της ΕΠΜ Εθν. Υγροτοπικού Πάρκου Ανατ. Μακεδονίας - Θράκης και του προβλεπόμενου ΠΔ, με το οποίο οριοθετείται ο υγρότοπος και καθορίζονται οι χρήσεις γης σε ολόκληρη την περιοχή.
Ο Υπουργός
Γ. ΑΝΩΜΕΡΙΤΗΣ"
3. Στην με αριθμό 793/26-7-2001 ερώτηση δόθηκε με το υπ' αριθμ. 836/4-9-2001 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 793/26-7-2001 την οποία κατέθεσε ο Βουλευτής κ. Αναστ. Σπηλιόπουλος σχετικά με τις επισκευές και τη συντήρηση των σχολείων της Θεσσαλονίκης, σας γνωρίζουμε τα εξής:
1. Μετά την αποκέντρωση του Π.Δ.Ε. και την πλήρη εφαρμογή των διατάξεων του ν. 2218/94 όπως συμπληρώθηκε με τις διατάξεις του ν. 2240/94 και κωδικοποιήθηκαν με το π.δ. 30/1996, οι νομαρχιακές αυτοδιοικήσεις έχουν την αρμοδιότητα για την επιλογή και απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης.
2. Η Νομαρχιακή Αυτοδιοίκηση Θεσσαλονίκης θα χρηματοδοτηθεί για τις κατασκευές σχολικών κτιρίων και από κονδύλια που έχει αποκεντρώσει το ΥΠΕΠΘ στο ΠΕΠ Κεντρικής Μακεδονίας. Το ΥΠΕΠΘ επιχορηγεί επικουρικά ετησίως τις Νομαρχιακές Αυτοδιοικήσεις από το Εθνικό Π.Δ.Ε. συνολικά για οικόπεδα κατασκευές και τους Ο.Τ.Α για επισκευές χωρίς περαιτέρω παρέμβαση στην κατανομή των πιστώσεων μέσα στο Νομό.
Η Νομαρχιακή Αυτοδιοίκηση Θεσσαλονίκης στην περίοδο 1998 μέχρι σήμερα επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ Α.Ε.
1998 
Για οικόπεδα - κατασκευές 4.000.000.000 δρχ.
Για επισκευές 532.000.000 δρχ.
1999 
Για οικόπεδα - κατασκευές 6.200.000.000 δρχ.
Για επισκευές 700.000.000 δρχ.
2000 
Για οικόπεδα - κατασκευές 4.000.000.000 δρχ.
Για επισκευές 480.000.000 δρχ.
2001 
Για οικόπεδα - κατασκευές 5.000.000.000 δρχ.
Η χρηματοδότηση των επισκευών γίνεται μέσω του ΥΠΕΣΣΔΑ απευθείας στους ΟΤΑ και ήδη, όπως μας πληροφόρησε το ΥΠΕΣΔΑ έχουν αποσταλεί σχετικά κονδύλια στους ΟΤΑ του νομού Θεσσαλονίκης.
Λαμβάνοντας υπόψη τα ανωτέρω, οι ΟΤΑ και Νομαρχιακή Αυτοδιοίκηση Θεσσαλονίκης θα πρέπει να συμπεριλάβουν στο πρόγραμμά τους, τις απαιτούμενες προσκτήσεις οικοπέδων τις επισκευές των υπαρχόντων σχολικών κτιρίων, την αποπεράτωση εκτελουμένων έργων και την κατασκευή νέων εκπαιδευτηρίων.
Επιπλέον για το Ν. Θεσσαλονίκης εκπονήθηκε ειδικό πρόγραμμα συνολικού κόστους 60 δισεκατομμυρίων προκειμένου την επόμενη εξαετία να επιλυθούν οριστικά τα προβλήματα Σχολικής Στέγης του Νομού. Σε συνεργασία με την περιφέρεια Κεντρικής Μακεδονίας έχει αποφασισθεί ότι από τις χρηματοδοτήσεις που θα γίνουν από το Γ' Κ.Π.Σ. να διατεθούν 18 δισ. Το υπόλοιπο ποσόν της χρηματοδότησης θα διατεθεί από τους Εθνικούς Πόρους και από τα Ταμειακά Προγράμματα του ΥΠΕΠΘ. Με βάση την εκπόνηση του προαναφερόμενου προγράμματος, η Ν.Α. Θεσσαλονίκης θα είναι σε θέση να προχωρήσει στην εφαρμογή ενός πλήρους προγράμματος εκσυγχρονισμού και απόκτησης σχολικής στέγης.
Για πρώτη χρονιά φέτος, σε εφαρμογή αυτού του προγράμματος χρηματοδοτείται ο Νομός Θεσσαλονίκης με 10 δισεκατομμύρια δραχμές. Από αυτά τα 5 δισ. προέρχονται όπως προαναφέραμε από Εθνικούς πόρους, δηλαδή από το Πρόγραμμα Δημοσίων Επενδύσεων του ΥΠΕΠΘ και 5 δισεκατομμύρια από το Περιφερειακό Επιχειρησιακό Πρόγραμμα της Περιφέρειας Κεντρικής Μακεδονίας στο οποίο έχουμε αποκεντρώσει σημαντικά κονδύλια.
Την αρμοδιότητα επιλογής χώρων ανέγερσης σχολείων καθώς και την υλοποίηση του προγράμματος αυτού έχει αποκλειστικά η Νομαρχιακή Αυτοδιοίκηση Θεσσαλονίκης.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
4. Στην με αριθμό 698/24-7-2001 ερώτηση AKE 79 δόθηκε με το υπ' αριθμ. 2768/5-9-2001 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτηση/ΑΚΕ 698/79/24-7-2001 που κατέθεσαν στη Βουλή οι Βουλευτές κύριοι Νικήτας Κακλαμάνης και Αθανάσιος Χειμάρας σχετικά με θέματα του Ταχυδρομικού Ταμιευτηρίου, σας πληροφορούμε τα παρακάτω:
Η μετακίνηση της Γενικής Διευθύντριας Διοικητικής Υποστήριξης του Ταχυδρομικού Ταμιευτηρίου, στη Γενική Διεύθυνση Ελέγχων και Δικτύου Καταστημάτων έγινε σύμφωνα με τις ισχύουσες διατάξεις - άρθρο 66 του ν. 2683/99- και την με αριθμ. Ε.Π. 1/3-1-2001 απόφαση του Υπουργού Μεταφορών και Επικοινωνιών, μετά την αποχώρηση λόγω συνταξιοδότησης του πρώην Γενικού Διευθυντή που την κατείχε.
Η μετακίνηση αποφασίσθηκε για να καλυφθούν επιτακτικές ανάγκες της συγκεκριμένης Γενικής Διεύθυνσης, η οποία εποπτεύει νευραλγικούς τομείς όπως οι Διευθύνσεις Αποταμίευσης, Δανείων, Χρηματικού και Αξιών, Επιθεώρησης, Ειδικών Εργασιών, καθώς και το δίκτυο των καταστημάτων του Ταχυδρομικού Ταμιευτηρίου σ' όλο τον Ελλαδικό χώρο.
Οι αποδοχές της Προέδρου του Διοικητικού Συμβουλίου του Ταχυδρομικού Ταμιευτηρίου, όπως προβλέπεται από το ν. 2801/2000 (άρθρο 9), καθορίζονται με κοινή απόφαση των Υπουργών Οικονομικών και Μεταφορών και Επικοινωνιών. Οι αποδοχές έχουν καθορισθεί με την αριθ. 2/79579/0022/16-11-2000 ΚΥΑ στα 5,0 εκατ. δραχμές μικρά μηνιαίως και βρίσκονται σε επίπεδα χαμηλότερα των αμοιβών της αγοράς για αντίστοιχες θέσεις ευθύνης. Διευκρινίζεται ότι η Πρόεδρος είναι πλήρους και αποκλειστικής απασχόλησης και έχει υψηλού επιπέδου ουσιαστικά και τυπικά προσόντα.
Το ύψος της αμοιβής της δεν αντιβαίνει στην ισχύουσα νομοθεσία δεδομένου ότι δεν έχει την ιδιότητα του δημοσίου υπαλλήλου.
Από το διορισμό της ως μέλους του Δ.Σ. του Διεθνούς Αεροδρομίου "Ελευθέριος Βενιζέλος", η Πρόεδρος δεν λαμβάνει τακτικές αποδοχές αλλά αποζημίωση κατά συνεδρίαση του Διοικητικού Συμβουλίου και εφόσον βεβαίως παρίσταται στη συνεδρίαση. Το ύψος της αποζημίωσης καθορίζεται με απόφαση της Γενικής Συνέλευσης των μετόχων της Εταιρείας.
Οι μεταθέσεις των Διευθυντών του Ταχυδρομικού Ταμιευτηρίου διενεργούνται με απόφαση του Διοικητικού Συμβουλίου του Ταχυδρομικού Ταμιευτηρίου, ύστερα από σύμφωνη γνώμη του Υπηρεσιακού Συμβουλίου (άρθρο 67, παρ. 5, του Υπαλληλικού Κώδικα). Μετά την ανάληψη των καθηκόντων του Διευθυντού, για τον οποίο η επερώτηση, στη Διεύθυνση Χρηματοοικονομικού (5-2-2001), ακολούθησαν παραιτήσεις και αποχωρήσεις Διευθυντών τόσο της Κεντρικής Υπηρεσίας όσο και των Περιφερειακών Διευθύνσεων και προαγωγές νέων Διευθυντών.
Η μετάθεσή του στην Περιφερειακή Διεύθυνση Ανατολικής Αττικής εντάχθηκε στο πλαίσιο των γενικότερων μεταθέσεων και τοποθετήσεων Διευθυντών, για την άρτια και εύρυθμη λειτουργία της Υπηρεσίας του Ταχυδρομικού Ταμιευτηρίου και διενεργήθηκε με απόφαση του Διοικητικού Συμβουλίου του Ταχυδρομικού Ταμιευτηρίου (α/α Συνεδρίασης 2409/20-4-2001) ύστερα από σύμφωνη γνώμη του Υπηρεσιακού Συμβουλίου (α/α Συνεδρίασης 33/5-4-2001).
Στη Διεύθυνση Χρηματοοικονομικού υπηρέτησε από 5-2-2001 έως και 23-5-2001, και υπέγραψε, κατά την άσκηση των καθηκόντων του, χίλια επτακόσια εξήντα τέσσερα (1.764) εντάλματα.
Ο ονομαστικός πίνακας των 24 υπαλλήλων του Ταχυδρομικού Ταμιευτηρίου δεν αποτελεί πίνακα της εταιρείας KANTOR, αλλά κατάσταση προτεινομένων υπαλλήλων από τη Διεύθυνση Προσωπικού, προκειμένου να διαπιστωθεί ύστερα από συνέντευξη με την Εταιρεία αν τα προτεινόμενα πρόσωπα διαθέτουν την απαραίτητη εξειδίκευση και εμπειρία σε θέματα ανθρώπινου δυναμικού και επιθυμούν να απασχοληθούν στην ομάδα εργασίας, η οποία σε συνεργασία με την Εταιρεία και τη Διεύθυνση Προσωπικού θα εργασθούν για την πιλοτική εφαρμογή των συστημάτων διαχείρισης ανθρώπινου δυναμικού σε Κεντρικό και Περιφερειακό επίπεδο (πιλοτικά γραφεία).
Η ανάγκη σύνταξης πίνακα προέκυψε γιατί σε επιστολή σ' όλο το προσωπικό για τη συμμετοχή του στις διάφορες ομάδες εργασίας, για την προώθηση του έργου του εκσυγχρονισμού, υποβλήθηκαν για τα θέματα ανθρώπινου δυναμικού μόνο 5 αιτήσεις συμμετοχής, αριθμός ανεπαρκής για ένα τόσο μεγάλο έργο.
Από τον όρο 2.22.29 σελ. 82 της από 11-4-2000 σχετικής σύμβασης, μεταξύ KANTOR και Ταχυδρομικού Ταμιευτηρίου, προβλέπεται όπως η ενημέρωση για το ανθρώπινο δυναμικό στηριχθεί στην ομάδα Ηγετών Αλλαγής (Change Leaders) του Ταχυδρομικού Ταμιευτηρίου, η οποία θα επιλεγεί από τη Διοίκηση του Ταχυδρομικού Ταμιευτηρίου. Ο όρος αυτός της σύμβασης δεν υιοθετήθηκε από τη νέα Διοίκηση του Ταχυδρομικού Ταμιευτηρίου και ουδέποτε υλοποιήθηκε.
Η Διοίκηση αναμένει την υποβολή από την Εταιρία ΚΑΝΤΟR των τελικών προτάσεων της μελέτης για τη διαχείριση του ανθρώπινου δυναμικού και ύστερα από συνεργασία με τους εκπροσώπους των εργαζομένων θα αποφασίσει για τον τρόπο ενημέρωσης και επικοινωνίας με το προσωπικό του Ταχυδρομικού Ταμιευτηρίου.
Τέλος, σας επισυνάπτουμε πέντε (5) πίνακες με τις αναθέσεις προμηθειών, έργων κλπ. από 1-9-2000 μέχρι σήμερα.
Ο Υπουργός
ΧΡΗΣΤΟΣ ΒΕΡΕΛΗΣ"
5. Στην με αριθμό 149/28-6-01 ερώτηση δόθηκε με το υπ' αριθμ. 289/21-8-01 έγγραφο από τον Υπουργό 289/21-8-01 έγγραφο από τον Υπουργό Εξωτερικών η ακόλουθη απάντηση:
"Σε απάντηση της ερώτησης 149/28.6.01 του Βουλευτή κ. Π. Ψωμιάδη, σας γνωρίζουμε τα εξής:
Το Υπουργείο Εξωτερικών έχει λάβει όλα τα απαραίτητα μέτρα για τη διαφύλαξη της Αρχής μας στην ευαίσθητη αυτή χώρα και μεριμνά ακατάπαυστα για τη διαφύλαξη των συμφερόντων μας και των εθνικών μας συμβόλων. Το Γραφείο Συνδέσμου φρουρείται από την αστυνομία της ΠΓΔΜ, αλλά και από αστυνομικό προσωπικό της Ελληνικής Αστυνομίας, όπως και το αντίστοιχο της ΠΓΔΜ στην Αθήνα φρουρείται από ελληνικές δυνάμεις. Η εντολή (mandate) της ΚFOR είναι συγκεκριμένη και αφορά στη διαφύλαξη του Κοσσυφοπεδίου. Σε καμία περίπτωση δεν θα ήταν δυνατό, ακόμη και αν αυτό κρινόταν αναγκαίο, να χρησιμοποιηθεί για άλλο σκοπό.
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
6. Στην με αριθμό 283/4-7-01 ερώτηση ΑΚΕ32 δόθηκε με το υπ' αριθμ. 1801/7-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση ΑΚΕ 283/32/4.7.01, που κατέθεσε ο Βουλευτής κ. Ν. Ι. Νικολόπουλος, σας πληροφορούμε τα εξής:
Ο κτηνοτρόφος κ. Ραμπαβίλας Χρήστος κάτοικος Ρακίτας του Ν. Αχαΐας σύμφωνα με το υπ' αριθμό 8724/12-7-2001 έγγραφο της οικείας Δ/νσης Αγροτικής Ανάπτυξη, έπαιρνε πριμοδότηση έως το έτος 1998 για 26,5 θηλάζουμε αγελάδες που ήταν τα δικαιώματά του.
Για τα έτη 1999 και 2000 δεν υπέβαλε αίτηση για χορήγηση πριμοδότησης, οπότε τα δικαιώματα του επεστράφησαν στο Εθνικό Απόθεμα όπως ορίζει η κοινοτική νομοθεσία.
Τέλος αναφέρεται ότι δεν υπάρχουν κτηνοτρόφοι Ν. Αχαΐας που λαμβάνουν επιδότηση για άγρια βοοειδή.
Ο Υπουργός
Γ. ΑΝΩΜΕΡΙΤΗΣ"
7. Στην με αριθμό 308/5-7-01 ερώτηση δόθηκε με το υπ' αριθμ. 23/10-9-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 308/5.7.2001 που κατέθεσε στη Βουλή, ο Βουλευτής κ. Αντώνης Μπέζας, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Εταιρείας "ΕΓΝΑΤΙΑ ΟΔΟΣ Α.Ε." τα εξής:
1. Το συνολικό ποσό για την εκπόνηση μελετών του άξονα της Εγνατίας Οδού (μελέτες του ΥΠΕΧΩΔΕ και μελέτες της "Εγνατία Οδός Α.Ε.") έως σήμερα ανέρχεται στο ποσό των 30,7 δις. δρχ.
Η προϋπολογιζόμενη μελλοντική δαπάνη εκτιμάται στο ποσό των 26,5 δις δρχ. Δηλαδή η συνολική προβλεπόμενη δαπάνη μελέτης ανέρχεται στα 57 δις δρχ. περίπου.
Επιπλέον, ποσό ύψους 6,7 δισ. δρχ. έχει καταβληθεί για μελέτες που εκπονήθηκαν μέσω συμβάσεων κατασκευής. Εκτιμάται ότι θα απαιτηθεί επιπλέον ποσό της τάξης των 5 δισ. δρχ. για τις μελέτες αυτές.
Το συνολικό κόστος των μελετών του άξονα της Εγνατίας Οδού αποτελεί το 5,2% του συνολικού κόστους κατασκευής του έργου της Εγνατίας Οδού το οποίο υπερβαίνει το 1,3 τρισ. δρχ.
Για τους Κάθετους άξονες της Εγνατίας Οδού έχει έως σήμερα καταβληθεί το ποσό των 2,9 δις δρχ.
2. Σε όλα τα τμήματα της Εγνατίας Οδού τα οποία δεν έχουν δημοπρατηθεί έως σήμερα οι μελέτες είναι σε εξέλιξη.
Τα τμήματα αυτά φαίνονται στο κατατεθέντα πίνακα (1) με τίτλο "Εγνατία Οδός- Δημοπρατήσεις 2001-2002". Συγκεκριμένα παρουσιάζονται σε αυτόν οι προβλεπόμενες δημοπρατήσεις:
α) του άξονα της Εγνατίας Οδού
β) των τμημάτων της Εγνατίας Οδού, τα οποία εξετάζονται για την κατασκευή τους με συμβάσεις παραχώρησης στο πλαίσιο του 3ου ΚΠΣ.
γ) οι δημοπρατήσεις τμημάτων των καθέτων αξόνων.
Το συνολικό κόστος μελετών γι΄ αυτά τα τμήματα της Εγνατίας οδού και των Καθέτων Αξόνων της παρουσιάζεται στη στήλη "Τρέχον οικονομικό συμβατικό αντικείμενο μελετών" του προαναφερόμενου πίνακα.
3. Τα τμήματα της Εγνατίας οδού με μελέτες σε εξέλιξη, καθώς και ο σχετικός χρόνος περάτωσης εμφαίνονται στον κατατεθέντα πίνακα (2) με τίτλο "Τμήματα της Εγνατίας οδού με μελέτες σε εξέλιξη".
4. Στην Εγνατία οδό δεν υπάρχουν μελέτες που πληρώθηκαν μερικώς ή ολικώς και δεν έχουν ακόμα παραδοθεί ώστε να ελεγχθούν.
5. Η συμπλήρωση, αναμόρφωση και διόρθωση των μελετών ώστε να προσεγγίσουν το στάδιο δημοπράτησης, μέχρι το Α΄ εξάμηνο του 2002, παρουσιάζεται στον πίνακα (3) με τίτλο "Έργο Εγνατία οδός- Τρέχουσες και προβλεπόμενες εργολαβίες για την ολοκλήρωση του άξονα" που κατατίθεται. Σημειώνεται ότι στον πίνακα αυτό αναφέρεται και η "τρέχουσα κατάσταση" κάθε τμήματος του έργου.
6. Τα λειτουργικά έξοδα της "Εγνατία Οδός Α.Ε" ανά χρόνο δεν υπερβαίνουν το 7% του συνολικού του κόστους του έργου. Το Α΄ εξάμηνο του 2001 τα λειτουργικά έξοδά της ανήλθαν στο ποσό των 2,3 δρχ.
7. Η αμοιβή του συμβούλου διαχείρισης (Project Manager) έως το τέλος Ιουνίου του 2001, ανήλθε στο ποσό 1,48 δισ. δρχ. και των Συμβούλων Κατασκευής (Construction Managers) ποσό των 3,5 δισ. δρχ.
Ο Υπουργός
ΚΩΣΤΑΣ ΛΑΛΙΩΤΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
8. Στην με αριθμό 312/5-7-01 ερώτηση δόθηκε με το υπ΄ αριθμ. 502/21-8-01 έγγραφο από τον Υπουργό Εξωτερικών η ακόλουθη απάντηση:
"Σε απάντηση της ερώτησης 312/5-7-01 του Βουλευτή κ. Π. Ψωμιάδη, σας γνωρίζουμε τα εξής:
Οι διαπραγματεύσεις μεταξύ της Ελλάδας και της πρώην Γιουγκοσλαβικής Δημοκρατίας της Μακεδονίας για το θέμα της ονομασίας συνεχίζονται, στη Νέα Υόρκη, στο πλαίσιο του ΟΗΕ. Το θέμα της ονομασίας αποτελεί ουσιαστικά τη μόνη σε εκκρεμότητα διαφορά με τον βόρειο γείτονά μας, τον οποίο θεωρούμε ε σημαντικό παράγοντα σταθερότητας για την ευρύτερη περιοχή. Πέραν αυτού, το Υπουργείο Εξωτερικών εργάζεται για την εξασφάλιση των συμφερόντων της χώρας μας, που αποτελούν και πρωταρχική προτεραιότητά μας, επιδιώκοντας παράλληλα την ομαλοποίηση των σχέσεών μας με την ΠΓΔΜ, οι οποίες έχουν γνωρίσει ραγδαία ανάπτυξη και βελτίωση, τα τελευταία χρόνια, τόσο στον πολιτικό όσο και στον οικονομικό τομέα, προς όφελος της ευρύτερης ασφάλειας και σταθερότητας στην περιοχή.
Έχουμε και οι δύο πλευρές επανειλημμένα δηλώσει ότι οι διαπραγματεύσεις αυτές, σκοπό έχουν την εξεύρεση αμοιβαία αποδεκτής λύσης στο θέμα της ονομασίας. Επιπλέον, και οι δύο πλευρές έχουν δηλώσει ότι υπάρχει η αναγκαία πολιτική βούληση για την επίτευξη αυτού του στόχου.
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
9. Στην με αριθμό 129/27-6-01 ερώτηση δόθηκε με το υπ΄ αριθμ. 220/20-9-01 έγγραφο από τον Υπουργό Οικονομικών η ακόλουθη απάντηση:
"Σε απάντηση της 129/27-6-01 ερώτηση ου κατέθεσε ο Βουλευτής κ. Ηλίας Καλλιώρας, αναφορικά με το ιπποδρομιακό στοίχημα, σας γνωρίζουμε τα εξής:
1. Για την έγκριση του δανεισμού του ΟΔΙΕ ποσού δραχμών 25 δισεκατομμυρίων με την εγγύηση του Ελληνικού Δημοσίου, τηρήθηκε η διαδικασία που προβλέπεται από τις διατάξεις του ν. 2322/95 (ΦΕΚ Α΄ 143/95).
Για την επιλογή δε του πιστωτικού ιδρύματος ακολουθήθηκε η διαδικασία αξιολόγησης προσφορών με βάση τα οριζόμενα στην απόφαση του Υπουργού Οικονομικών αριθμ.2015353/2267/12-6-1997 και την τροποποιητική αυτής αριθμ.80713/0025/8-7-1999 (φωτοτυπίες των οποίων σας επισυνάπτουμε) και επιλέχθηκε ως καλύτερη η προσφορά της τράπεζας ΑΒΝ ΑΜRΟ ΒΑΝΚ.
Οι βασικοί όροι του δανείου αυτού είναι οι εξής:
ΠΟΣΟ 25 δισ. δρχ.
Διάρκεια: 20 έτη
Περίοδος χάριτος: 3 έτη
Αποπληρωμή: Σε 34 ισόποσες εξαμηνιαίες δόσεις
Επιτόκιο: 3/μηνο EURIBOR + 0,10% περιθώριο
Η απόφαση εγγύησης δεν έχει μέχρι σήμερα εκδοθεί γιατί η σχετική σύμβαση βρίσκεται στο στάδιο της κατάρτισης.
2. Αναφορικά με τη διενέργεια Ελέγχου από το ΣΔΟΕ στα πρακτορεία και στους παίκτες ιπποδρομιακού στοιχήματος και συγκεκριμένα για την καταγγελία περί απώλειας 400 εκατομμυρίων του Οργανισμού με το στοίχημα " Γκανιάν", σας γνωρίζουμε ότι το ΣΔΟΕ διενεργεί έλεγχο για τη διερεύνηση της υπόθεσης, ο οποίος δεν έχει ακόμα ολοκληρωθεί.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω τη τιμή να ανακοινώσω στο Σώμα το δελτίο αναφορών και ερωτήσεων της Τρίτης 4 Δεκεμβρίου 2001.
Α. ΑΝΑΦΟΡΕΣ - ΕΡΩΤΗΣΕΙΣ Πρώτου Κύκλου (Άρθρο 130 παρ. 5 Καν. Βουλής)
1. Η με αριθμό 1332/10.9.2001 ερώτηση του Βουλευτή του Πανελληνίου Σοσιαλιστικού Κινήματος κ. Λεωνίδα Γρηγοράκου προς τον Υπουργό Εθνικής Παιδείας και Θρησκευμάτων, σχετικώς με την αναγνώριση στους αποφοίτους του Φιλοσοφικού Παιδαγωγικού Ψυχολογικού Τμήματος του Πανεπιστημίου Αθηνών, του δικαιώματος της συμμετοχής σε διαγωνισμούς, για πρόσληψη σε θέση Ειδικού Εκπαιδευτικού προσωπικού στο Δημόσιο. 
2. Η με αριθμό 360/9.7.2001 ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Οικονομίας και Οικονομικών, σχετικώς με την εισφορά του δημοσίου, για την κύρια ασφάλιση του Οργανισμού Γεωργικών Ασφαλίσεων (Ο.Γ.Α.).
Β. ΑΝΑΦΟΡΕΣ - ΕΡΩΤΗΣΕΙΣ Δεύτερου Κύκλου (Άρθρο 130 παρ. 5 Καν. Βουλής)
1. Η με αριθμό 1419/13.9.2001 ερώτηση του Βουλευτή της Νέας Δημοκρατίας κ. Αναστασίου Λιάσκου προς τον Υπουργό Οικονομίας και Οικονομικών, σχετικώς με την παραχώρηση προς το Δημόσιο, απαλλοτριωθείσης έκτασης της ΔΕΗ, στο Νομό Εύβοιας και την καταβολή στο Δημόσιο χρηματικής αποζημίωσης από τους ιδιώτες καταπατητές. 
2. Η με αριθμό 2366/30.10.2001 ερώτηση του Ανεξάρτητου Βουλευτή κ. Βασιλείου Κεδίκογλου προς τον Υπουργό Υγείας και Πρόνοιας, σχετικώς με τη λήψη μέτρων για την αναβάθμιση της λειτουργίας του Νομαρχιακού Νοσοκομείου Χαλκίδας, την κατασκευή νέου κτιρίου κλπ.
Κύριοι συνάδελφοι, έχω τη τιμή να ανακοινώσω στο Σώμα ότι ο Βουλευτής Αθηνών κ. Αλέξανδρος Λυκουρέζος ζητεί ολιγοήμερη άδεια απουσίας στο εξωτερικό.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε, τη ζητηθείσα άδεια. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η υπ' αριθμ. 193/28.11.2001 Επίκαιρη Ερώτηση του Βουλευτή του Πανελληνίου Σοσιαλιστικού Κινήματος και Β' Αντιπροέδρου της Βουλής κ. Παναγιώτη Σγουρίδη προς τους Υπουργούς Εσωτερικών, Δημόσιας Διοίκησης και Αποκέντρωσης, Υγείας και Πρόνοιας, σχετικώς με τις προθέσεις της Κυβέρνησης για την επίλυση του δημογραφικού προβλήματος, την οικονομική ενίσχυση για την εφαρμογή της μεθόδου της τεκνοποίησης με εξωσωματική γονιμοποίηση κλπ.
Η επίκαιρη ερώτηση του κ. Σγουρίδη έχει ως εξής:
"Το δημογραφικό είναι ένα από τα μεγαλύτερα προβλήματα στη χώρα μας. Όμως η λύση του προβλήματος δεν πρέπει να αντιμετωπίζεται μονοδιάστατα, δηλαδή με την ενίσχυση του τρίτου παιδιού και τα επιδόματα πολυτέκνων. Υπάρχει ένας μεγάλος αριθμός ζευγαριών που δεν μπορούν να κάνουν έστω και ένα παιδί. Τα έξοδα για να προσφύγουν στη μέθοδο της εξωσωματικής γονιμοποίησης είναι δυσβάστακτα. Για τη διαδικασία και τις μετακινήσεις τους χρειάζονται περίπου 700.000 δραχμές και το δημόσιο καλύπτει το 75%. Δεδομένου ότι για τα ένα ζευγάρι, που με λαχτάρα προσπαθεί να τεκνοποιήσει η εξωσωματική γίνεται τουλάχιστον ανά εξάμηνο, οι ετεροαπασχολούμενοι γονατίζουν οικονομικά, όσο δε για τους αυτοαπασχολούμενους ούτε που το σκέπτονται.
Ερωτώνται οι κύριοι Υπουργοί:
Τι προτείνουν, ώστε το κράτος να βοηθήσει και αυτήν την κατηγορία των συμπολιτών μας ενισχύοντας τη χώρα μας πληθυσμιακά".
Ο κύριος Υπουργός έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, ο κύριος συνάδελφος περιέγραψε μια κατάσταση και έτσι είναι τα θέματα, έτσι όπως τα περιέγραψε. Εγώ θα αναφέρω μερικά στοιχεία παραπάνω, πριν πω ποια είναι τα επόμενα βήματα που πρέπει να κάνουμε. 
Η εξωσωματική γονιμοποίηση κοστολογήθηκε με 100.000 δραχμές το 1990, που για πρώτη φορά άρχισαν να καλύπτονται τα χρήματα μόνο από το δημόσιο και κάποια ευγενή ταμεία. Βεβαίως τότε περιλαμβάνονταν και τα φάρμακα και η παρέμβαση στις 100.000. Το 1992 αυξήθηκε κατά 20% και έγινε 120.000. Το 1994 έγινε το δεύτερο μεγάλο άλμα, όπου τα φάρμακα ξεχωρίστηκαν από την κοστολόγηση, που ήταν πέραν των 120.000 και καλύφθηκαν με νόμο κατά 75% από τα ασφαλιστικά ταμεία. 
Όπως σας είπα, αυτό ισχύει για κάποια ταμεία, γιατί πριν λίγους μήνες, στις 2 Απριλίου 2001, για πρώτη φορά επεκτάθηκε αυτό και στους ασφαλιστικούς οργανισμούς, οι οποίοι υπάγονται στη Γενική Γραμματεία Κοινωνικών Ασφαλίσεων, δηλαδή στα μεγάλα ταμεία. Τα φάρμακα συνεχίζουν να καλύπτονται μόνο κατά το 75%, ενώ υπάρχει συμμετοχή του ασφαλισμένου κατά 25%. 
Πέραν αυτού, οι μεγάλοι ασφαλιστικοί οργανισμοί, όπως είναι το ΙΚΑ, ο ΟΑΕ κλπ., έχουν θέσει και τις προϋποθέσεις, όριο ηλικίας, πραγματοποίηση ανώτατου ορίου προσπαθειών, τρεις ή τέσσερις. Οι περιορισμοί αυτοί αποσκοπούν κυρίως στην προστασία της υγείας της γυναίκας -δεδομένου ότι πρόκειται για μεγάλες ποσότητες ορμονών, οι οποίες επιβαρύνουν τον οργανισμό και έχουν παρενέργειες- στην αύξηση της πιθανότητας επίτευξης του επιδιωκομένου αποτελέσματος, κύησης καθώς και στην προστασία της υγείας του εμβρύου.
Θα ήθελα να πω δυο κουβέντες ακόμη, ότι από έρευνα που πραγματοποιήθηκε σε όλες τις χώρες της Ευρωπαϊκής Ένωσης, αλλά και στις ΗΠΑ, υπάρχουν οι αντίστοιχοι οργανισμοί που αναφέρθηκαν παραπάνω για την πραγματοποίηση της εξωσωματικής γονιμοποίησης, ενώ και σε άλλες χώρες, όπως είναι η Ισπανία, η πράξη αυτή δεν καλύπτεται καθόλου ή όπως η Γαλλία όπου το σύνολο της κάλυψης είναι 140.000 κατά πράξη. 
Πράγματι γνωρίζουμε την ευαισθησία και του κυρίου συναδέλφου και τη δική μας και πιστεύω ότι η Ελλάδα που έχει ιδιαίτερο πρόβλημα, πρέπει να το αντιμετωπίζει και με ιδιαίτερο τρόπο. Έτσι λοιπόν βρίσκεται στην Επιτροπή Κοστολόγησης του ΚΕΣΥ για ανακοστολόγηση, για να δούμε την καινούρια πρόταση του ΚΕΣΥ για το πόσο μπορεί να καλύπτουν τα ταμεία και βεβαίως το δημόσιο το κόστος της εξωσωματικής γονιμοποίησης. 
Δεύτερον, για τη συμμετοχή στο φάρμακο που προβλέπεται με νόμο, βρισκόμαστε σε μια συνεργασία με τα συναρμόδια Υπουργεία για το αν είναι δυνατόν να μετατρέψουμε το 25% σε 10% ή σε 0%. Ακόμη όμως δεν έχει καταλήξει αυτός ο διάλογος και όταν θα έχουμε κάτι οριστικό θα το ανακοινώσουμε, γιατί πρέπει να μιλήσουμε και με τα ταμεία εκτός από τα Υπουργεία.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σγουρίδης έχει το λόγο.
ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Κύριε Πρόεδρε, κύριε Υφυπουργέ, η λογική της ερώτησής μου στηρίζεται στο εξής: Η επίλυση του δημογραφικού προβλήματος, βασίζεται κυρίως στην πολυτεκνία. Βοηθούμε λοιπόν να γίνονται πολλά παιδιά στις οικογένειες μέσα από τα επιδόματα πολυτέκνων για το τέταρτο παιδί και πάνω. Επίσης ενισχύουμε το τρίτο παιδί, το να κάνει η οικογένεια από δύο παιδιά, τρία. Όμως συνήθως το τρίτο παιδί δεν γίνεται κατόπιν προγραμματισμού. Γίνεται περισσότερο τυχαία. 
Με τη βοήθεια, λοιπόν, που δίνεται για το τρίτο παιδί -και σωστά δίδεται- είναι σαν να βοηθάει το κράτος την τύχη. Υπάρχουν όμως ζευγάρια που λαχταρούν να κάνουν παιδιά. Δεν έχουν κανένα παιδί. Και είναι πολλά ζευγάρια! Δυστυχώς πια οι κοινωνικές συνθήκες είναι τέτοιες, ώστε να παντρεύονται σε μεγάλη ηλικία και δεν μπορούν να κάνουν ακόμα και το ένα παιδί. Υπάρχουν επίσης και οι κοινωνικές συνθήκες και το στρες και στα νέα ζευγάρια που τα οδηγούν στο να μην μπορούν να κάνουν παιδί. 
Έτσι, λοιπόν, πρέπει εμείς να στραφούμε προς την κατεύθυνση της ενίσχυσης της εξωσωματικής γονιμοποίησης, ώστε να γίνει το πρώτο παιδί.
Από έρευνα την οποία έχω κάνει είναι πάνω από χίλια διακόσια παιδιά που έχουν γεννηθεί με εξωσωματική γονιμοποίηση. Θα πρέπει να την ενισχύσουμε και να μην δίνουμε μόνο 120.000 δραχμές, γιατί τα έξοδα είναι δυσβάσταχτα. Πάνω από 1.100.000 δραχμές στοιχίζει η μία προσπάθεια και η κάθε προσπάθεια πρέπει να γίνεται ανά εξάμηνο. Όπως είπατε, εγώ δέχομαι ότι θα πρέπει να υπάρχουν περιορισμοί. Σαφώς πρέπει να υπάρχουν περιορισμοί. Δεν μπορεί να κάνει απεριορίστως προσπάθειες εξωσωματικής γονιμοποίησης, αλλά όμως τουλάχιστον και αυτές που θα κάνεις, τις τρεις-τέσσερις γιατί λαχταράς να κάνεις ένα παιδί, το κράτος πρέπει να στέκεται αρωγός σε αυτό το ζευγάρι.
Έτσι, αναλαμβάνω ότι θα πρέπει να ενισχύσουμε την εξωσωματική γονιμοποίηση καλύπτοντας όλα τα έξοδα. Το 75% των φαρμάκων σωστά καλύπτεται και ας δίνεται το 25% από αυτούς που προσπαθούν. Παράλληλα θα ήθελα να σας προτείνω να κάνετε κέντρα εξωσωματικής γονιμοποίησης μέσα στο Εθνικό Σύστημα Υγείας, ώστε και αυτοί που αυτοαπασχολούνται, δηλαδή έχουν δικά τους επαγγέλματα και δεν είναι σε ταμεία ή είναι σε ταμεία που δεν τους καλύπτουν, να μπορούν μέσα στο Εθνικό Σύστημα Υγείας να επιχειρούν να ικανοποιήσουν την επιθυμία τους, δηλαδή να κάνουν το πρώτο παιδί. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Συμφωνώ, κύριε συνάδελφε. Και έτσι απάντησα και στην πρωτολογία μου ότι αυτή είναι μία λογική προσέγγιση του θέματος, γιατί το να δοκιμάσει ένα ζευγάρι να κάνει μία προσπάθεια ή πολλές προσπάθειες για εξωσωματική γονιμοποίηση, είναι μία πολύ δύσκολη και πολύ επώδυνη γι' αυτούς προσπάθεια. Αλλά και η απόκτηση ενός ή περισσοτέρων παιδιών, που έχουμε υποχρέωση να στηρίξουμε αυτήν την προσπάθεια για να έχουμε αυτά τα παιδιά, τα πρώτα παιδιά, δεν έχει να κάνει μόνο με την αντιμετώπιση του δημογραφικού ζητήματος, που είναι καίριο ζήτημα για μας, αλλά είναι και κάτι που θα φέρει και την ψυχική ισορροπία στην οικογένεια και στην κοινωνία. Εγώ γνωρίζω πολύ καλά τι σημαίνει ένα ζευγάρι να μην έχει παιδιά και να προσπαθεί να κάνει παιδιά και να μην το πετυχαίνει ή τι σημαίνει όταν το πετυχαίνει.
Σας είπα και πριν ότι είναι στην Επιτροπή Κοστολόγησης του ΚΕΣΥ η κοστολόγηση αυτής της πράξης και όταν θα έχουμε αυτήν την πρόταση θα σας τη δώσουμε για να δούμε και πού προσανατολίζεται.
Βεβαίως και τα φάρμακα είναι πολύ μεγάλη υπόθεση, γιατί είναι πάρα πολύ υψηλό το κόστος, ίσως πάνω από μισό εκατομμύριο, ίσως και πάνω από 650.000 δραχμές κατά περίπτωσει και αυτό σημαίνει ότι το 25% είναι ένα σεβαστό ποσό για τη συγκεκριμένη οικογένεια που προσπαθεί. 
Όσον αφορά τους όρους, συμφωνούμε. Και κάθε τρίμηνο μπορεί να γίνει αυτή η προσπάθεια και δεν μπορεί να στηρίζουμε πάνω από τρεις, τέσσερις προσπάθειες, γιατί πλέον καθίσταται επικίνδυνη για τη γυναίκα και για την οικογένεια. Όλη αυτή η προσπάθεια που είπα πριν δεν εξαντλείται στην περίοδο της εξωσωματικής γονιμοποίησης αλλά και σε όλη τη διάρκεια της κυήσεως, γιατί αυτές οι κυήσεις συνήθως θέλουν απόλυτη στήριξη από την οικογένεια για εννέα μήνες. Υπάρχουν νοσοκομεία που γίνεται εκεί μέσα και βεβαίως έχετε δίκιο -και η πρότασή σας είναι πολύ θετική- να επεκταθεί και να συμπληρωθεί αυτή η προσπάθεια και στα κρατικά νοσοκομεία, να γίνονται δηλαδή τέτοιες παρεμβάσεις.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 188/28.11.2001 επίκαιρη ερώτηση του Βουλευτή της Νέας Δημοκρατίας κ. Αθηναίου Φλωρίνη προς τον Υπουργό Δικαιοσύνης, σχετικώς με τη λήψη μέτρων για την αντιμετώπιση των προβλημάτων στις Αγροτικές Φυλακές Κασσάνδρας.
Η επίκαιρη ερώτηση του κυρίου συναδέλφου έχει ως εξής:
"Οι Αγροτικές Φυλακές Κασσάνδρας, επιτελούσες ένα αρκετά δύσκολο κοινωνικό έργο, αντιμετωπίζουν σωρεία προβλημάτων. 
Μεταξύ των πολλών προβλημάτων είναι η έλλειψη προσωπικού, η ανυπαρξία οπλισμού και μεταφορικών μέσων για τη μεταγωγή κρατουμένων, η έλλειψη περίφραξης, η έλλειψη δημοσιοϋπαλληλικού κώδικα κλπ.
Να σημειωθεί ότι οι Αγροτικές Φυλακές Κασσάνδρας είναι οι μεγαλύτερες στη χώρα, στην ουσία πρόκειται για τέσσερις φυλακές (Κέντρου, Παραρτήματα Ποιμνίου-Ξενοφώντα-Καρακάλου) και ότι τα προβλήματα οξύνθηκαν μετά τη δημιουργία του κλειστού τμήματος. Πέραν των ανωτέρω καθυστερεί αρκετά και αδικαιολόγητα η αποπεράτωση του πολυδιαφημισθέντος Κέντρου Απεξάρτησης Τοξικομανών Κρατουμένων. 
Ερωτάται ο κύριος Υπουργός:
Πότε προτίθεται να τοποθετήσει στις υπόψη φυλακές τους τριάντα υπαλλήλους που πέτυχαν στο σχετικό διαγωνισμό και πότε επιτέλους θα ασχοληθούν με υπευθυνότητα για την επίλυση των σοβαρών προβλημάτων που αντιμετωπίζουν οι Αγροτικές Φυλακές Κασσάνδρας.
Ο κύριος Υπουργός έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ευχαριστώ, κύριε Πρόεδρε.
Απαντώντας στην επίκαιρη ερώτηση που κατέθεσε ο συνάδελφος κ. Φλωρίνης, θα ήθελα να σημειώσω τα εξής. Κατ' αρχήν σε ό,τι αφορά τις ανάγκες για προσωπικό στις αγροτικές φυλακές Κασσάνδρας, αλλά και σε όλα εν γένει τα καταστήματα κράτησης της χώρας, σημειώνω ότι σύντομα θα καλυφθούν -και όταν λέω σύντομα εννοώ εντός των επομένων εβδομάδων- γιατί το Υπουργείο Δικαιοσύνης, όπως θα σας είναι ίσως γνωστό, προέβη στο διορισμό, στην πρόσληψη τριακοσίων είκοσι τεσσάρων υπαλλήλων του κλάδου αυτού, οι οποίοι θα ολοκληρώσουν την εκπαίδευσή τους εντός των επόμενων ημερών -στις 7 Δεκεμβρίου ολοκληρώνεται το πρόγραμμα της εκπαίδευσης- για να τοποθετηθούν οριστικά πλέον στα καταστήματα κράτησης της χώρας, εντός των επομένων εβδομάδων. Γι' αυτό εκτιμώ ότι μέχρι τις γιορτές, μέχρι το τέλος του έτους αυτού θα γίνει τοποθέτηση των υπαλλήλων αυτών και στην αγροτική φυλακή της Κασσάνδρας.
Επίσης, σε ό,τι αφορά την ενίσχυση της εξωτερικής φρούρησης και της μεταγωγής των κρατουμένων, προσλαμβάνουμε άλλους εξήντα τέσσερις φύλακες εξωτερικής φρούρησης. Είναι από τις διαδικασίες των προκηρύξεων που ήδη είχαν γίνει, όπως γνωρίζετε εδώ και αρκετό χρονικό διάστημα. Η κατηγορία αυτή των εξήντα τεσσάρων είναι η κατηγορία των ειδικών κατά τους προβλεπόμενους νόμους κατηγοριών, δηλαδή πολυτέκνων κλπ. Έχει ολοκληρωθεί από το Υπουργείο Εργασίας η σχετική διαδικασία της επιλογής και εκτιμώ ότι θα έχουμε, εντός επίσης των επομένων εβδομάδων, την πρόσληψη και αυτών των εξήντα τεσσάρων, που θα μας επιτρέψουν την ανακατανομή των οργανικών θέσεων του κλάδου αυτού στα διάφορα σωφρονιστικά καταστήματα της χώρας και άρα θα έχουμε τη δυνατότητα ενίσχυσης και της εξωτερικής φρούρησης των αγροτικών φυλακών της Κασσάνδρας.
Σε ό,τι αφορά τα μεταφορικά μέσα από τις 6 Νοεμβρίου, ήδη έχουμε παραχωρήσει δύο καινούρια τζιπ στις φυλακές της Κασσάνδρας και σε επικοινωνία με τη διεύθυνση των φυλακών επιλύεται και το θέμα των οδηγών. Δηλαδή από τους υπηρετούντες ήδη, από το υπηρετούν προσωπικό εζητήθη να καταθέσουν τα σχετικά αυτοί που επιθυμούν την οδήγηση των τζιπ αυτών, με την προϋπόθεση βέβαια ότι θα έχουν το αντίστοιχης κατηγορίας δίπλωμα οδήγησης, έτσι ώστε και αυτό να ολοκληρωθεί εντός των επομένων ημερών, για να γίνει η αξιοποίηση των δύο αυτών οχημάτων. 
Τέλος, θα κλείσω την απάντησή μου με το Κέντρο Απεξάρτησης Τοξικομανών Κρατουμένων. Έχουν ολοκληρωθεί τα έργα της πρώτης φάσης και η χρηματοδότηση ανήλθε στα 3.385.000.000 δραχμές μέχρι στιγμής. Εντός του επομένου έτους θα ξεκινήσουν οι εργασίες της δεύτερης φάσης, που προβλέπουν την κατασκευή ακόμη πέντε κατοικιών, το πολυλειτουργικό κέντρο, το κτίριο του θεραπευτικού προσωπικού, την εκκλησία και τις υπαίθριες αθλητικές εγκαταστάσεις. Εκτιμώ ότι μέσα στους πρώτους μήνες του επομένου έτους θα συνεχίσουν οι εργασίες, δηλαδή ξεκινά η δεύτερη φάση, έτσι ώστε σε ορατό χρονικό διάστημα να ολοκληρωθεί αυτό το πάρα πολύ σημαντικό έργο.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αθηναίος Φλωρίνης έχει το λόγο.
ΑΘΗΝΑΙΟΣ ΦΛΩΡΙΝΗΣ: Κύριε Πρόεδρε, κύριοι συνάδελφοι, βασικά η απάντηση του κυρίου Υπουργού με ικανοποίησε εν μέρει. 
Η ερώτηση έγινε επίκαιρη γιατί είχαμε πληροφορίες ότι αυτές τις μέρες θα στέλνατε προσωπικό και οι πληροφορίες μας έλεγαν ότι δεν θα πήγαιναν τριάντα στην Κασσάνδρα, αλλά θα πήγαιναν πολύ λιγότεροι. 
Αν υπάρχει τέτοια πρόθεση, κύριε Υπουργέ, κοιτάξτε το ώστε να πάνε όσοι έλαβαν μέρος στο διαγωνισμό και πέτυχαν, δηλαδή και οι τριάντα για τις αγροτικές φυλακές Κασσάνδρας. Γιατί νομίζω ότι ξέρετε καλά ότι όταν μιλάμε για τις αγροτικές φυλακές Κασσάνδρας, μιλάμε για τις μεγαλύτερες στη χώρα μας και ίσως στα Βαλκάνια. Δεν είναι μία φυλακή. Είναι τέσσερις φυλακές, όπως γράφει και στην επίκαιρη ερώτηση. Είναι το κέντρο και τα τρία παραρτήματα, τα οποία είναι σε μακρινή απόσταση από το κέντρο. Επίσης, είναι το άτυπο κλειστό στο οποίο στέλνονται -πρέπει να το προσέξετε και αυτό- κρατούμενοι οι οποίοι δεν πληρούν τις προϋποθέσεις που προβλέπονται από τις ισχύουσες διατάξεις για μεταγωγές στις αγροτικές φυλακές. 
Επίσης, καλύψατε και το θέμα του Κέντρου Απεξάρτησης Τοξικομανών Κρατουμένων. Πήγε πίσω το πρόγραμμα. Βεβαίως αντιλαμβάνομαι τους λόγους. Είναι οπωσδήποτε το χρηματικό, αλλά και άλλα προβλήματα που υπάρχουν με τους κατασκευαστές. Κι εκεί όμως θα πρέπει να δείξουμε μεγαλύτερη προσοχή.
Θα ήθελα να μείνω λίγο στη μη ύπαρξη Δημοσιοϋπαλληλικού Κώδικα.
Νομίζω ότι επιβάλλεται να εκπονηθεί ένας τέτοιος κώδικας, όπως επίσης επιβάλλεται να αναβαθμιστεί η υπηρεσία σε Σώμα. Ξέρετε ότι δεν επιτρέπεται να φέρουν όπλα, δηλαδή αυτοί οι άνθρωποι φυλάσσουν κρατουμένους άοπλοι. Πάντως, κύριε Υπουργέ, θα ήθελα να σας παρακαλέσω πάρα πολύ να βρείτε κάποιο χρόνο να έλθετε στην περιοχή, γιατί όντως αυτό το κομμάτι της Κασσάνδρας που είναι οι αγροτικές φυλακές, στο παρελθόν ήταν μπορώ να πω το καλύτερο θέρετρο της Ελλάδος. Τώρα υπάρχει εγκατάλειψη και ερήμωση, κυρίως στα παραρτήματα. Πρέπει οπωσδήποτε να έλθετε να τα δείτε από κοντά. Πιστεύω ότι θα ενεργήσετε, ώστε να εξαλειφθούν όλες αυτές οι παρατηρήσεις. Ευχαριστώ πάρα πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ευχαριστώ, κύριε Πρόεδρε. 
Κατ' αρχήν σε ό,τι αφορά τους φύλακες εσωτερικής φύλαξης δήλωσαν προτίμηση στις διαδικασίες στις οποίες αναφερθήκατε και σεις -στο διαγωνισμό δηλαδή- τριάντα για τις φυλακές τις Κασσάνδρας. Εύχομαι και οι τριάντα να πάνε εκεί, αλλά αυτό θα εξαρτηθεί -θέλω να είμαι ειλικρινής- από τις συνολικές ανάγκες όλων των σωφρονιστικών καταστημάτων και με βάση βέβαια τη διαδικασία του να γίνουν και οι μετακινήσεις στην περίπτωση που κάποιοι θέλουν από τους ήδη υπηρετούντες να μετακινηθούν σε άλλα σωφρονιστικά καταστήματα, θα κάνουμε τη κατανομή του συνόλου των τριακοσίων είκοσι τεσσάρων υπαλλήλων. Εκτιμώ, όμως, ότι ή και οι τριάντα ή πολύ κοντά στον αριθμό των τριάντα θα κινηθούμε, για να υπάρξει ουσιαστική ενίσχυση της στελέχωσης. 
Σε ό,τι αφορά τώρα την έλλειψη του Δημοσιοϋπαλληλικού Κώδικα, θα ήθελα εδώ για δική σας ενημέρωση να πω, ότι οι υπάλληλοι των καταστημάτων κράτησης υπάγονται στον κώδικα κατάστασης δημοσίων πολιτικών διοικητικών υπαλλήλων και υπαλλήλων νομικών προσώπων δημοσίου δικαίου, δηλαδή στο ν. 2683/99. Δεν έχουμε νομικό κενό εδώ. 
Ως προς το θέμα του εξοπλισμού στο οποίο αναφερθήκατε, δεν απαγορεύεται να φέρουν, επιβάλλεται να φέρουν της εξωτερικής φρούρησης οπλισμό. Το θέμα είναι ότι οι έξι που υπηρετούν, είναι αλήθεια, ότι από την άνοιξη δεν έχουν οπλισμό και αυτές τις μέρες έλυσα το θέμα, ώστε να πάρουν τον απαραίτητο οπλισμό για να είναι και αυτοί οπλισμένοι, όπως προβλέπεται, για όλους τους φύλακες εξωτερικής φρούρησης, σε όλα τα σωφρονιστικά καταστήματα, άρα και στην περίπτωση του συγκεκριμένου σωφρονιστικού καταστήματος. 
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η υπ΄αριθμ. 197/28-11-2001 επίκαιρη ερώτηση του κ. Τσιόγκα, ο οποίος δεν είναι εδώ, γιατί έχει εμπλακεί κάπου στο κυκλοφοριακό και συνεπώς θα συζητηθεί η επίκαιρη ερώτησή του τελευταία. 
Θα προχωρήσουμε λοιπόν στις επίκαιρες ερωτήσεις του δευτέρου κύκλου: 
Πρώτη είναι η με αριθμό 200/28-11-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Τσουκάτου προς τον Υπουργό Υγείας-Πρόνοιας, σχετικώς με την έλλειψη φαρμάκων στην αγορά και τη λήψη μέτρων αντιμετώπισης του προβλήματος. 
Η επίκαιρη ερώτηση του κυρίου συναδέλφου έχει ως εξής:
"Εδώ και αρκετό καιρό παρουσιάζεται έλλειψη αναγκαίων φαρμάκων με αποτέλεσμα να τίθεται θέμα ζωής ή θανάτου για όσους ασθενείς κάνουν μία θεραπευτική αγωγή. 
Πολλά ακούγονται, γράφονται, καταγγέλλονται για λαθραία διακίνηση φαρμακευτικών προϊόντων.
Είναι γνωστό ότι πολλά φάρμακα διοχετεύονται στις Βαλκανικές ή άλλες χώρες με διπλάσια ή τριπλάσια τιμή με μεγάλα αλλά παράνομα κέρδη. 
Πρέπει το φαινόμενο αυτό να αντιμετωπιστεί άμεσα, ώστε οι Έλληνες πολίτες να έχουν όλα τα φάρμακα, χωρίς ελλείψεις όταν τα χρειάζονται. Η έλλειψη φαρμάκων από ασθενείς που εξαρτώνται από συγκεκριμένη φαρμακευτική αγωγή, είναι άκρως επικίνδυνη για την υγεία τους. 
Επειδή η υγεία είναι το υπέρτατο αγαθό όλων μας, ερωτάται ο κύριος Υπουργός:
Τι μέτρα θα πάρει το Υπουργείο Υγείας για τις ελλείψεις των φαρμάκων που το τελευταίο διάστημα παίρνει διαστάσεις;
Πώς ελέγχεται η παράνομη εξαγωγή φαρμάκων;
Πώς λείπουν φάρμακα από την αγορά όταν έχουν γίνει εισαγωγές και δεν υπάρχουν επίσημες εξαγωγές;
Πώς ενισχύεται ο μηχανισμός ελέγχου, ώστε πρώτα να είναι καλυμμένη η ελληνική αγορά και στη συνέχεια να γίνονται εξαγωγές;"
Θα απαντήσει ο Υφυπουργός Υγείας και Πρόνοιας κ. Νασιώκας. 
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, πράγματι η υγεία είναι υπέρτατο αγαθό και αυτό το αγαθό όλοι εμείς εδώ και στην Κυβέρνηση αλλά και στη Βουλή ανησυχούμε και ενδιαφερόμαστε να το φέρουμε εις πέρας, ούτως ώστε να μην υπάρχουν ελλείψεις φαρμάκων στην αγορά, γιατί πράγματι παρατηρούνται ελλείψεις φαρμάκων και παρατηρούνται λόγω του ότι η ισχύ ή η ενδοκοινοτική διακίνηση, οδηγία έχει αρχή τις παράλληλες νόμιμες εισαγωγές και εξαγωγές φαρμάκων. Αυτό έχει έδαφος σε εμάς, κύριε Πρόεδρε, διότι στην Ελλάδα τα φάρμακά μας είναι πιο φθηνά από οποιαδήποτε άλλη χώρα της Ευρώπης. 
Υπάρχει βεβαίως στην Ευρωπαϊκή Ένωση και η δεύτερη αρχή, η αρχή της επάρκειας των φαρμάκων. Και είμαστε υποχρεωμένοι να τηρήσουμε όλοι -και όταν λέω όλοι εννοώ όλοι όσοι εμπλέκονται στην εισαγωγή, στη διακίνηση, στην εμπορία και στην κατανάλωση των φαρμάκων και βεβαίως στις εξαγωγές- και τις δύο αυτές αρχές. 
Βεβαίως δεν υπάρχουν κίνδυνοι, αλλά πιστεύω ότι και ο κύριος συνάδελφος αναφέρεται σ' αυτό για να μην υπάρξουν κίνδυνοι. Και μπορεί να υπάρξουν, αν δεν ληφθούν όλα τα απαραίτητα μέτρα. Και δεν υπάρχουν κίνδυνοι για δύο λόγους: Γιατί ο ΕΟΦ που έχει την ευθύνη παρακολουθεί απολύτως αυτήν τη διαδικασία. Και υπάρχουν φάρμακα ίδια, αν υπάρχουν σε κάποια κάποιες ελλείψεις, ή εάν δεν υπάρχουν ίδιας φαρμακευτικής ουσίας, τότε ο ΕΟΦ εγκαίρως προβλέπει και εισάγει ανάλογα φάρμακα, ούτως ώστε να μην υπάρχει σημαντική έλλειψη. 
Ο ΕΟΦ όμως εφαρμόζει δύο μέτρα σημαντικά: Το ένα είναι ότι είναι υποχρεωμένες οι φαρμακευτικές εταιρείες να ενημερώνουν κάθε μήνα τον ΕΟΦ για τα αποθέματά τους κι έχουν υποχρέωση τα αποθέματα να υπερκαλύπτουν τις ανάγκες της χώρας και το δεύτερο που προσετέθη τελευταία και αρχίζει να εφαρμόζεται από 1.1.2002 είναι ότι την ίδια ευθύνη έχουν πλέον και οι φαρμακαποθήκες, οι οποίες θα κάνουν τη δήλωση των αποθεμάτων και της επάρκειας κάθε τρίμηνο και θα τα ελέγχουμε με τις ταινίες. 
Για να εφαρμοστούν όμως απολύτως όλα αυτά, κύριε Πρόεδρε, και να αναλάβει και ο καθένας τις ευθύνες του -βεβαίως τη βασική ευθύνη την έχει ο ΕΟΦ που ελέγχει όλα αυτά- την Τετάρτη 5 Δεκεμβρίου στις 1 το μεσημέρι γίνεται μία κοινή σύσκεψη -γιατί όπως γνωρίζετε ανάλογη ευθύνη έχει και το Υπουργείο Ανάπτυξης στην εμπορία και στη διακίνηση των φαρμάκων- των δύο Υπουργείων με όλους τους εμπλεκόμενους φορείς, τις φαρμακευτικές εταιρείες και βεβαίως τον Πανελλήνιο Φαρμακευτικό Σύλλογο. Πιστεύουμε ότι μετά απ' αυτήν τη σύσκεψη αυτά που θα συναποφασιστούν θα τηρούνται απολύτως. 
Παράλληλα πιστεύουμε ότι ο ΕΟΦ πρέπει να στηριχθεί με κάθε τρόπο, ούτως ώστε να μπορεί να ανταποκρίνεται πλήρως σ' αυτό το δύσκολο έργο που έχει. Την Πέμπτη έχουμε μία ευρεία σύσκεψη στον ΕΟΦ και μία πλήρη ενημέρωση όλων των υπηρεσιών του για να μπορέσουμε πράγματι να αντιμετωπίσουμε αυτά τα προβλήματα που διαμορφώνονται κυρίως λόγω της πολύ χαμηλής τιμής. 
Μια κουβέντα για τις παράνομες: Κάθε τι παράνομο, κύριε Πρόεδρε, είναι παράνομο και πρέπει να χτυπηθεί σκληρά με το νόμο κι έτσι πολεμάμε εμείς κάθε παράνομη εξαγωγή. 
ΠΡΟΕΔΡΕΥΩΝ (Κωνσταντίνος Γείτονας): Ποιος διαφωνεί σ' αυτό, κύριε Υπουργέ;
Το λόγο έχει ο κ. Τσουκάτος.
ΘΕΟΔΩΡΟΣ ΤΣΟΥΚΑΤΟΣ: Κύριε Πρόεδρε, κύριε Υφυπουργέ, πιστεύω ότι, όπως κι εσείς είπατε, συμφωνείτε για την έλλειψη φαρμάκων ιδιαίτερα το τελευταίο διάστημα και καταλαβαίνετε τις μεγάλες επιπτώσεις που έχει στους ασθενείς που κάνουν μια συγκεκριμένη θεραπευτική αγωγή. Υπάρχει κίνδυνος και δεν πρέπει πρώτα να υποστούμε οποιεσδήποτε επιπτώσεις και μετά να τον αντιμετωπίσουμε. Άπαξ και υπάρχει η έλλειψη, υπάρχει κίνδυνος. Ειδικά τώρα που έχουμε μπει και σε μια δύσκολη περίοδο, όπως είναι ο χειμώνας, για τους ηλικιωμένους ασθενείς οι ελλείψεις φαρμάκων δημιουργούν μία μεγάλη ανασφάλεια. 
Το φαινόμενο της έλλειψης των φαρμάκων πρέπει να αντιμετωπιστεί και για όλους τους πολίτες στη χώρα, για όσους κατοικούν σ' αυτήν τη χώρα, να υπάρχει επάρκεια. Και μπορούμε εδώ να πούμε ότι η έλλειψη οποιουδήποτε καταναλωτικού αγαθού μπορεί να αντικατασταθεί ή να έχουμε τη δυνατότητα αντικατάστασης, όμως στο φάρμακο και στη φαρμακευτική αγωγή η οποιαδήποτε αντικατάσταση έστω και με άλλο φάρμακο που μπορεί να έχει τις ίδιες ουσίες μπορεί να είναι επικίνδυνη ή δύσκολη για τη ζωή του ασθενούς.
Κατά συνέπεια δεν μπορεί η χώρα να έχει πετύχει τόσα μεγάλα πράγματα και μεγάλους στόχους, όπως είναι στην οικονομία -έχουμε μπει στην ΟΝΕ, παίζουμε ρόλο στην Ευρώπη- και να χάνουμε το παιχνίδι σε ζητήματα της καθημερινότητας. Γι' αυτόν ακριβώς το λόγο έκανα και την ερώτηση και συμφωνώ ότι σωστά κάνατε αυτές τις σκέψεις, για να παρθούν συγκεκριμένα μέτρα, ώστε να υπάρχει συντονισμός όλων των αρμοδίων, όμως έχω την άποψη ότι ο έλεγχος του ΕΟΦ δεν είναι τόσο αποτελεσματικός, γιατί αν λειτουργούσαμε σε επίπεδο ελέγχου των αποθεμάτων, δεν θα υπήρχαν ελλείψεις. Χρειάζεται πραγματικά να συνεχίσουμε να έχουμε ένα φθηνό φάρμακο, αλλά να υπάρχει και επάρκεια για να προστατεύσουμε τη ζωή των πολιτών αυτής της χώρας.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε συνάδελφε, συμφωνούμε με την ευαισθησία που δείχνετε κι εσείς προσωπικά και εγώ πιστεύω και όλοι οι συνάδελφοι σ' αυτό το ζήτημα. Πράγματι πρέπει να υπάρχει απολύτως επάρκεια, υπερεπάρκεια των φαρμάκων. Όμως, κάποιοι σ' αυτήν τη διαδικασία δεν τηρούν απολύτως τα συμφωνημένα και μέσα από νόμιμες διαδικασίες προσπαθούν να καταστρατηγήσουν την αρχή της επάρκειας. Γι' αυτό λοιπόν είμαστε εδώ, για να την τηρήσουμε απολύτως. 
Θα σας πω για τον ΕΟΦ κι έχετε δίκιο. Εγώ πιστεύω ότι ο ΕΟΦ πρέπει να στηριχθεί με κάθε τρόπο, ούτως ώστε να μπορεί, πέρα από όλους τους άλλους ρόλους που έχει, να ανταποκριθεί σ' αυτόν τον ελεγκτικό ρόλο πάρα πολύ καλά. Και νομίζω ότι θα καταφέρουμε και καταφέρνει μέρα με τη μέρα και βήμα με το βήμα να το πετυχαίνει. 
Στόχος μας είναι να κρατήσουμε πράγματι, όπως είπατε και εσείς, χαμηλή την τιμή του φαρμάκου. Διότι εάν το φάρμακο εξομοιωνόταν με τις άλλες χώρες της Ευρωπαϊκής Ένωσης, τότε αυτομάτως θα λυνόταν το θέμα της επάρκειας. 
Προσπαθούμε, λοιπόν, τους δύο αυτούς στόχους να τους πετύχουμε. 
Παρακολουθώντας και εγώ προσωπικά τις ελλείψεις τον τελευταίο καιρό, βλέπω ότι μέρα με τη μέρα εξομαλύνεται και δεν έχουμε σημαντικές ελλείψεις. Μάλλον η υπόθεση βελτιώνεται και το επόμενο διάστημα δεν θα πρέπει να έχουμε καμία έλλειψη.
ΠΡΟΕΔΡΕΥΩΝ (Κωνσταντίνος Γείτονας): Είναι σαφές ότι υπάρχει στρέβλωση στην αγορά και εκεί είναι το θέμα, που είπατε όπως είπατε τελευταία, πρέπει να αντιμετωπισθεί.
Επόμενη είναι η δεύτερη με αριθμό 187/28.11.2001 επίκαιρη ερώτηση του Βουλευτή της Νέας Δημοκρατίας κ. Αναστασίου Λιάσκου προς τον Υπουργό Ανάπτυξης, σχετικώς με την κατάταξη των Ενοικιαζομένων Επιπλωμένων Δωματίων και Διαμερισμάτων σύμφωνα με το σύστημα των Κλειδιών.
Η επίκαιρη ερώτηση του κ. Λιάσκου έχει ως εξής:
"Με το ν.2741/1999 καθιερώθηκε η υποχρεωτική κατάταξη των Ενοικιαζομένων Επιπλωμένων Δωματίων και Διαμερισμάτων σε Κλειδιά.
Η καταληκτική ημερομηνία κατάταξης όλων των ενοικιαζομένων είναι η 31.5.2002. 
Το Δεκέμβριο του 2000 εκδόθηκε το π.δ. 337, όπου καθορίζονται οι προδιαγραφές κατάταξης. Από το Δεκέμβριο μέχρι σήμερα δεν έχει προχωρήσει η διαδικασία κατάταξης.
Ερωτάται ο κύριος Υπουργός:
1. Πόσες κατατάξεις έχουν πραγματοποιηθεί από το Δεκέμβριο του 2000 μέχρι σήμερα;
2. Μετά την κατάργηση του ΕΟΤ και με εμφανείς αδυναμίες στις Διευθύνσεις Τουρισμού των Περιφερειών όπου έχουν μεταβιβαστεί οι αντίστοιχες αρμοδιότητες, τι μέτρα πρόκειται να λάβει ο Υπουργός, ώστε να ολοκληρωθεί η διαδικασία μέχρι την 31.5.2002 όπως ορίζει ο νόμος;"
Θα απαντήσει ο Υφυπουργός Ανάπτυξης κ. Γεωργακόπουλος.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε Πρόεδρε, κύριε συνάδελφε, είναι γεγονός ότι με το ν. 2741 καθιερώθηκε η κατάταξη των Ενοικιαζομένων και Επιπλωμένων Δωματίων και Διαμερισμάτων στην κατηγορία των Κλειδιών. Με το προεδρικό διάταγμα, όπως λέτε, 337 καθορίζονται οι προδιαγραφές κατάταξης.
Το π.δ. 337, όμως, προέβλεπε στα νόμιμα δωμάτια, που σημαίνει ότι όλα έπρεπε να έχουν πολεοδομική άδεια και να μην υπάρχουν πολεοδομικές παραβάσεις. 
Όπως γνωρίζετε, όμως, στην κατηγορία αυτή των καταλυμάτων υπάρχει σωρεία πολεοδομικών παραβάσεων. Κατέστη, λοιπόν, αδύνατη η κατάταξή τους, γιατί κανένας μα κανένας δεν προσήλθε να καταθέσει αίτηση για τα Κλειδιά. 
Ήρθε, όμως, ο 2919/2001 που παρακάμπτει ουσιαστικά την πολεοδομική παρανομία για να μη λειτουργούν παρανόμως και προβλέπει ότι με τέσσερα δικαιολογητικά, δηλαδή τη βεβαίωση της πυρασφάλειας από την Πυροσβεστική Υπηρεσία, της στατικότητας του κτιρίου και της αντισεισμικότητας του κτιρίου από δύο πολιτικούς μηχανικούς, καθώς και με τη διάθεση των λυμάτων που θα έχουν τα καταλύματα αυτά από την Υγειονομική Υπηρεσία, δίδεται η δυνατότητα τουριστικής εκμετάλλευσης χωρίς να αγγίζει καν τις πολεοδομικές παραβάσεις και πολλές φορές μάλιστα σε λειτουργούντα καταλύματα, έτσι ώστε να αποφύγουμε και την παρανομία που έχουν στην Πολεοδομία και το να λειτουργούν παράνομα.
Είναι γεγονός ότι η καταληκτική ημερομηνία, η 8.6.2002 -και όχι η 31.5.2002, όπως λέτε στην ερώτησή σας- δεν είναι για να παραδοθεί το σήμα των Κλειδιών, αλλά για την κατάθεση των δικαιολογητικών αυτών των καταλυμάτων. Και βεβαίως, επειδή γνωρίζουμε ότι είναι τριάντα χιλιάδες επιχειρήσεις, είναι αδύνατον οποιαδήποτε υπηρεσία, είτε όπως ήταν αρχικά ο ΕΟΤ είτε όπως είναι διαρθρωμένη τώρα η τουριστική μηχανή με τις περιφέρειες, να μπορέσει να δώσει σε τριάντα χιλιάδες επιχειρήσεις τα Κλειδιά μέσα σε ένα χρόνο ή δεκαοκτώ μήνες. Γι' αυτό προσανατολιζόμαστε στην πρόσληψη συμβούλου, όπως και στα Αστέρια που με τις αυστηρές προδιαγραφές που προβλέπει το π.δ. 337 να ξεκινήσει σύντομα, με τα δικαιολογητικά τα οποία σας προανέφερα, τα οποία θα πρέπει να καταθέσουν μέχρι τις 8.6.2002, η παράδοση των Κλειδιών.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λιάσκος έχει το λόγο.
ΑΝΑΣΤΙΑΣΙΟΣ ΛΙΑΣΚΟΣ: Κύριε Υπουργέ, χαίρομαι πραγματικά που με ετοιμότητα και σαφήνεια βάλατε το πρόβλημα, που τόσο καιρό επεσήμανα ότι υπάρχει ζήτημα και σε ό,τι αφορά την ποιότητα των καταλυμάτων αλλά και γενικά το νομοθετικό πλαίσιο που βεβαίως δημιουργούσε κενά και ερχόντουσαν τροπολογίες επί τροπολογιών να διορθώσουν πράγματα τα οποία τελικά δεν διορθώνονταν. Αυτό είναι μια γενναία και έντιμη ομολογία, γιατί έτσι μόνο μπορούμε να ξεκινήσουμε να κάνουμε κάτι σωστά και πολύ σωστά είπατε ότι πρέπει να δούμε τι θα συμβεί με αυτά. Πρέπει να ξέρετε ότι πραγματικά κανείς τα χάνει βλέποντας ότι έχει μπει το ζήτημα για τη λειτουργία των ενοικιαζομένων δωματίων με τον 2160. Το θέμα επανέρχεται με τον 2741 σε δύο σημεία για τα καταλύματα που πρέπει να αποκτήσουν ειδικό σήμα και αυτά είναι περίπου πέντε χιλιάδες και βέβαια για την κατάταξη σε κλειδιά σύμφωνα με τις προδιαγραφές του προεδρικού διατάγματος που προαναφέραμε που πρόκειται για είκοσι οκτώ χιλιάδες επιχειρήσεις. 
Η διαδικασία όλων όσων υπέβαλαν αίτηση κατάταξης πρέπει να ολοκληρωθεί μέχρι το τέλος Μαΐου, αρχές Ιουνίου. Κάθε νέο κατάλυμα πρέπει να πάρει το ειδικό σήμα από τον ΕΟΤ πριν λειτουργήσει. Σήμερα ο αριθμός αυτών που πρέπει να καταταγούν σε κλειδιά ξεπερνάει τις τριάντα χιλιάδες. Έχουν ικανοποιηθεί ελάχιστες. Δεν ισχύει για τις νέες που γίνονται τώρα. Οι ελεγκτικές αρμοδιότητες του ΕΟΤ, όπως ξέρετε, μεταφέρθηκαν στις περιφέρειες και υπάρχουν και οι λειτουργικές αδυναμίες στις περιφέρειες, οπότε σίγουρα θα πρέπει να ληφθούν μέτρα, διότι εάν θέλουμε να συμβάλουμε στην ποιοτική αναβάθμιση του τουριστικού προϊόντος σίγουρα θα πρέπει και να καταταγούν τα καταλύματα και από την άλλη πλευρά να υπάρξει αυτό που λέμε ορθολογικός ανταγωνισμός και όχι αυτή η αναρχία και το χάος, όπου πραγματικά δίνουν την αίσθηση ότι κάποιοι τουριστικοί επιχειρηματίες, οι οποίοι πιάστηκαν κορόϊδα, είναι νόμιμοι και κάποιοι άλλοι μπορούν να λειτουργούν κατά το δοκούν. Χαίρομαι πάντως που το έχετε επισημάνει. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε συνάδελφε, όπως σας είπα ήδη βρισκόμαστε στη διαδικασία πρόσληψης συμβούλου για να προχωρήσουμε γρήγορα στην κατάταξη των καταλυμάτων σε Κλειδιά, γιατί θα πρέπει ποιοτικά να δώσουμε καλύτερα καταλύματα στους τουρίστες και να ξεπεράσουμε το πρόβλημα της αυθαιρεσίας. Από την άλλη πλευρά δεν μπορούμε σε καμία περίπτωση να νομιμοποιήσουμε πολεοδομικά όλες αυτές τις αυθαιρεσίες οι οποίες έχουν γίνει. Η πολεοδομία ότι αποφασίσει είναι δική της δουλειά. Εμείς δεν επεμβαίνουμε σε αυτό. Αλλά δεν μπορούμε να τους αφήσουμε να λειτουργούν χωρίς πυρασφάλεια και να κινδυνεύουν οι καταλύοντες σε αυτά, ούτε χωρίς τη στατική επάρκεια την οποία θα πρέπει να έχουν, που επίσης να κινδυνεύουν από ένα σεισμό -και δυστυχώς στην Ελλάδα γίνονται πολύ συχνά σεισμοί. Γι' αυτό ζητήσαμε αυτά τα δύο πιστοποιητικά και από την άλλη μεριά να φοροδιαφεύγουν κιόλας, γιατί εφόσον δεν θα έχουν πάρει το σήμα του ΕΟΤ θα λειτουργούν στην παρανομία και στην παραοικονομία. Αυτοί είναι οι λόγοι οι οποίοι μας επέβαλαν αυτήν τη λύση, η οποία ομολογώ ειλικρινά δεν είναι η πλέον νόμιμη και η πλέον κατάλληλη είναι όμως μια αναγκαία λύση για να μην ωθήσουμε ακόμα περισσότερο στην παρανομία. 
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 196/28.11.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με την καταβολή της επιδότησης στους πορτοκαλοπαραγωγούς του Νομού Άρτας κλπ.
Η επίκαιρη ερώτηση του κ. Στριφτάρη έχει ως εξής:
"Σοβαρά προβλήματα επιβίωσης και εξόφλησης των δανείων τους προς την ΑΤΕ αντιμετωπίζουν οι πορτοκαλοπαραγωγοί του Νομού Άρτας, επειδή δεν έχουν πάρει ακόμα την επιδότηση για τα χυμοποιήσιμα πορτοκάλια που πούλησαν το δεύτερο εξάμηνο του 2001.
Η αδικαιολόγητη καθυστέρηση που έχει γίνει καθεστώς δείχνει ανάγλυφα τη νοοτροπία του Υπουργείου Γεωργίας, το οποίο θεωρεί ότι τις υποχρεώσεις του προς τους αγρότες μπορεί να τις υλοποιεί όποτε θέλει χωρίς καμία συνέπεια, αδιαφορώντας για τα τεράστια οικονομικά προβλήματα που δημιουργεί.
Ερωτάται ο κύριος Υπουργός:
-Τι ενέργειες θα κάνει για να πληρωθούν άμεσα οι δικαιούχοι πορτοκαλοπαραγωγοί;
-Θα καταβάλει και τους ανάλογους τόκους στους δικαιούχους για να αναλάβει έμπρακτα τις ευθύνες του;"
Ο κύριος Υφυπουργός Γεωργίας έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είναι αλήθεια ότι υπάρχει κάποιο πρόβλημα με την πληρωμή του φακέλου χυμοποίησης εσπεριδοειδών για το γ΄ τρίμηνο. 
Όπως προβλέπεται από τον κανονισμό, αν η ομάδα παραγωγών δεν έχει υλοποιήσει τα συμβόλαιά της, υπάρχει αυτόματη περικοπή. Για το λόγο αυτόν η ομάδα παραγωγών έκανε χρήση της διαδικασίας που προβλέπει τη μη τήρηση της συμφωνίας για λόγους ανωτέρας βίας. 
Ήδη έχουμε ζητήσει από το ειδικό γραφείο κοινοτικού δικαίου του Νομικού Συμβουλίου του Κράτους να μας δώσει ειδική γνωμάτευση. Και το Υπουργείο Γεωργίας έχει στηρίξει την πρόταση αυτή της ομάδας παραγωγών, για να μπορέσει να πληρωθεί το γ΄ τρίμηνο. 
Πιστεύουμε, λοιπόν, ότι σύντομα μετά και από τη γνωμάτευση και από το ειδικό γραφείο κοινοτικών ενισχύσεων να έχουμε τη δυνατότητα να πληρώσουμε. Θα υπήρχε μια πολύ πιο εύκολη διαδικασία, όπως πληρώσαμε το β΄τρίμηνο να πληρώσουμε και το γ΄ τρίμηνο, μόνο που θα έπρεπε να κάνουμε χρήση της συγκεκριμένης περικοπής από τη μη τήρηση. Γιατί η συγκεκριμένη ομάδα παραγωγών έχει πρόβλημα με τη βιομηχανία "LIBERTA" με την οποία έχουν πολυετή σύμβαση. Η πολυετής αυτή σύμβαση παρέδωσε ποσοστό μόνο 78%. Έτσι θα είχε μια περικοπή 20% περίπου. Η άλλη βιομηχανία "ΧΡΙΣΤΟΔΟΥΛΟΥ", με την οποία έχουν πάλι πολυετή σύμβαση, παρέδωσε μόνο το 59,9% και αν γινόταν πληρωμή θα υπήρχε μια περικοπή 40%. Γι' αυτό, λοιπόν, η ομάδα παραγωγών έκανε χρήση των κανονισμών για ανωτέρα βία ότι δεν μπόρεσε να παραδώσει αυτές τις ποσότητες και βρισκόμαστε στη διαδικασία να έχουμε τη γνωμοδότηση από το ειδικό γραφείο κοινοτικών ενισχύσεων, για να μπορέσει να πληρωθεί η ομάδα παραγωγών. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο. 
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, νομίζω ότι ευθύνη έχουν οι δύο βιομηχανίες και όχι οι παραγωγοί, γιατί οι βιομηχανίες δεν πήγαν. Ενώ οι παραγωγοί πήγαιναν τα πορτοκάλια αυτοί δεν τα έπαιρναν. Γιατί λένε ότι δεν είχαν πού να πετάξουν τις φλούδες κλπ. Μιλάμε για πορτοκάλια που πουλήθηκαν τον Απρίλιο, Μάιο και Ιούνιο, γιατί μετά δεν υπήρχαν πορτοκάλια. 
Σωστά είπατε ότι εκτελέστηκαν τα συμβόλαια της μιας κατά 78% και της άλλης κατά 60% αλλά επαναλαμβάνω ότι δεν φταίνε οι παραγωγοί. Οι παρακρατήσεις ήταν γνωστές από πέρυσι και έτσι θα μπορούσατε μέχρι τώρα να είχατε λύσει το θέμα, γιατί πραγματικά οι άνθρωποι ενώ μπορούσαν να έχουν πάρει τα λεφτά τους κανονικά, ακόμα δεν τα έχουν πάρει και δεν ξέρουν και με τις γραφειοκρατίες που υπάρχουν στο όργανο του Υπουργείου σας, αν θα μπορέσουν να τις εισπράξουν. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα να προσθέσω, κύριε Πρόεδρε, ότι αν γινόταν η πληρωμή κατά παρέκκλιση, επειδή ο φάκελος της ομάδας παραγωγών ΕΑΣ Άρτας-Φιλιππιάδας είναι πολύ επιβεβαρημένος με παρατηρήσεις από τους ελεγκτικούς μηχανισμούς, θα ήταν πολύ μεγαλύτεροι οι καταλογισμοί για την ίδια την ομάδα και κατ΄ επέκταση και για τους παραγωγούς. 
Ακολουθήσαμε αυτόν το δρόμο για να μπορέσουμε να στηρίξουμε με βάση την αναγκαιότητα που υπήρξε για τη μη τήρηση των συμβολαίων. Δεν μπορούμε να γνωρίζουμε αν οι παραγωγοί παρέδωσαν ή οι χυμοποιοί δεν πήραν την ποσότητα. Εκείνο όμως που ξέρουμε και εκείνο που έχει ελεγχθεί είναι ότι δεν τηρήθηκαν τα συμβόλαια. Τα συμβόλαια, λοιπόν, που δεν τηρήθηκαν έχουν αυτόματο καταλογισμό. Για να μην υπάρξει αυτός ο αυτόματος καταλογισμός βρισκόμαστε σε συνεννόηση με την ομάδα παραγωγών. Δεν γίνεται δηλαδή κάτι εκτός της ομάδας παραγωγών και γι' αυτό προσφύγαμε σ' αυτήν τη συγκεκριμένη διαδικασία. 
Εκτιμώ, λοιπόν, ότι πολύ σύντομα θα λυθεί αυτό το συγκεκριμένο θέμα και οι παραγωγοί θα εισπράξουν, όπως εισέπραξαν και όλοι οι άλλοι παραγωγοί που δεν είχαν αυτού του είδους τα προβλήματα. 
ΠΡΟΕΔΡΕΥΩΝ (Κωνσταντίνος Γείτονας): Επανερχόμαστε στις επίκαιρες ερωτήσεις πρώτου κύκλου:
Τρίτη είναι η με αριθμό 197/28-11-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με την ανακαίνιση των κτιριακών εγκαταστάσεων των ξενοδοχείων ΧΙΛΤΟΝ και ΜΕΓΑΛΗ ΒΡΕΤΑΝΙΑ εν όψει των Ολυμπιακών Αγώνων, τη διατήρηση των θέσεων εργασίας για τους εργαζόμενους κλπ. 
Η επίκαιρη ερώτηση του κ. Τσιόγκα έχει ως εξής:
"Εν όψει των Ολυμπιακών Αγώνων αρκετές επιχειρήσεις θα προχωρήσουν σε γενική ανακαίνιση των κτιριακών εγκαταστάσεων. Ήδη το ξενοδοχείο ΧΙΛΤΟΝ έκλεισε και ακολουθεί η ΜΕΓΑΛΗ ΒΡΕΤΑΝΙΑ αλλά και άλλες μικρότερες επιχειρήσεις. Επειδή οι επιχειρήσεις έχουν σχεδιάσει την πλήρη ανακαίνιση των εγκαταστάσεων και κάποιες με απαίτηση χρόνου δώδεκα-δεκαοκτώ μηνών, προκύπτει σημαντικό πρόβλημα για τους εργαζόμενους σ' αυτές.
Η Κυβέρνηση έχει προβλέψει τη χρηματοδότηση του εκσυγχρονισμού των επιχειρήσεων, φαίνεται όμως ότι δεν πρόβλεψε τίποτα για τους εργαζόμενους.
Ερωτάται ο Υπουργός: τι μέτρα θα πάρει για να διατηρήσουν οι εργαζόμενοι τις θέσεις εργασίας τους και το εισόδημά τους για όσο χρόνο εκτελούνται τα προγράμματα εκσυγχρονισμού;
Και με ποιον τρόπο θα διασφαλίσει η Κυβέρνηση την υλοποίηση της συμφωνίας του ΧΙΛΤΟΝ και αν έχει πρόθεση να το εφαρμόσει σε άλλες επιχειρήσεις τι μέτρα θα πάρει;"
Θα απαντήσει ο Υφυπουργός Εργασίας και Κοινωνικών Ασφαλίσεων κ. Τζιόλας.
Ορίστε, κύριε Τζιόλα, έχετε το λόγο.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Η αντίστοιχη ομοσπονδία εργαζομένων και οι εργαζόμενοι στα δύο μεγάλα ξενοδοχεία "ΧΙΛΤΟΝ" και "ΜΕΓΑΛΗ ΒΡΕΤΑΝΙΑ" καθώς και η ΓΣΕΕ γνωρίζουν ότι το Υπουργείο Εργασίας από την πρώτη στιγμή που τέθηκε το θέμα ανακαίνισης των δύο μεγάλων ξενοδοχειακών μονάδων, αλλά και άλλων μονάδων, έδειξε αμέριστο ενδιαφέρον για τις διαπραγματεύσεις οι οποίες είχαν ξεκινήσει ανάμεσα στους εργαζόμενους και στις ιδιοκτησίες των ξενοδοχειακών αυτών μονάδων. Παρεμβήκαμε μάλιστα στη φάση των διαπραγματεύσεων αυτών και κατά τη συζήτηση μεταξύ της εργοδοσίας και των εργαζομένων στο "ΧΙΛΤΟΝ" και κατά τη συζήτηση μεταξύ της εργοδοσίας και των εργαζομένων στη "ΜΕΓΑΛΗ ΒΡΕΤΑΝΙΑ". 
Πρέπει να πούμε ότι η συζήτηση αυτή ήδη ολοκληρώθηκε στο "ΧΙΛΤΟΝ" και υπάρχει μια συμφωνία η οποία είναι θετική για τους εργαζόμενους, κατά τους δεκαοκτώ μήνες που η επιχείρηση θα βρίσκεται σε ανακαίνιση, μια ανακαίνιση η οποία είναι σημαντική και αναγκαία για την επιχείρηση, αλλά εκτιμούμε ότι δεν έπρεπε να αποβεί σε βάρος των εργαζομένων.
Πράγματι η συμφωνία στο "ΧΙΛΤΟΝ", η θετική αυτή συμφωνία, μπορεί να χαρακτηριστεί συμφωνία -πιλότος για ανάλογες τέτοιες περιπτώσεις στο λεκανοπέδιο της Αττικής κατά τη φάση της προετοιμασίας των ξενοδοχειακών μονάδων για τους Ολυμπιακούς Αγώνες του 2004. Ενδεικτικά στοιχεία αυτής της συμφωνίας είναι απολαβές 78% των αμοιβών, ως αποζημίωση, καθ' όλο το χρονικό διάστημα των δεκαοκτώ μηνών που η ξενοδοχειακή μονάδα θα βρίσκεται σε ανακαίνιση. Επίσης, τα διάστημα αυτό θα καλύπτονται κανονικά οι ασφαλιστικές εισφορές. Αν χρειαστούν περισσότερα στοιχεία, μπορώ να τα δώσω κατά τη δευτερολογία μου.
Στην περίπτωση της "ΜΕΓΑΛΗΣ ΒΡΕΤΑΝΙΑΣ" αύριο Τρίτη θα είναι η τρίτη κατά σειρά συνάντηση που πραγματοποιούμε με πρωτοβουλία μας. Η τρίτη κατά σειρά παρέμβαση του Υπουργείου Εργασίας στην προσπάθεια να βρούμε μια κοινή λύση ανάμεσα στους εργαζόμενους και την εργοδοτική πλευρά στη "ΜΕΓΑΛΗ ΒΡΕΤΑΝΙΑ". 
Εμείς επιμένουμε όπως και στην περίπτωση του "ΧΙΛΤΟΝ" έτσι και στην περίπτωση της "ΜΕΓΑΛΗΣ ΒΡΕΤΑΝΙΑΣ", να μην υπάρξει καμία απόλυση κατά τη διάρκεια της ανακαίνισης της ξενοδοχειακής μονάδας. Και επιμένουμε, επίσης, με την ολοκλήρωση να υπάρξει ένα παρόμοιο ποσοστό αύξησης των θέσεων εργασίας με εκείνη του "ΧΙΛΤΟΝ". Το "ΧΙΛΤΟΝ" δεσμεύτηκε για 20% και οι πρώτες συναντήσεις που είχαμε με την εργοδοσία της "ΜΕΓΑΛΗΣ ΒΡΕΤΑΝΙΑΣ" υπάρχει μια δέσμευση για 15% αύξηση των θέσεων εργασίας.
Επίσης έχουμε δώσει ένα ενδεικτικό ποσοστό απολαβών κατά την περίοδο της ανακαίνισης, χαμηλότερο βέβαια, συνεκτιμώντας και τα οικονομικά στοιχεία και τους εταιρικούς ισολογισμούς της "ΜΕΓΑΛΗΣ ΒΡΕΤΑΝΙΑΣ" από εκείνα του "ΧΙΛΤΟΝ", για να μπορέσει να κλείσει η συμφωνία.
Πιστεύουμε ότι δεν θα προχωρήσει η εργοδοτική πλευρά σε μέτρα τα οποία θα οξύνουν το κλίμα διαπραγματεύσεων και πιστεύω ότι αύριο που θα κάνουμε την τρίτη συνάντηση θα έχουμε την τελική κατάληξη ανάμεσα στην εργοδοσία και στην πλευρά των εργαζομένων, που οφείλω να πω ότι έχουν δείξει αίσθημα ωριμότητας και ευθύνης, κατά τη φάση των διαπραγματεύσεων.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιόγκας έχει το λόγο.
ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, κύριε Υφυπουργέ, είναι γεγονός ότι στο "ΧΙΛΤΟΝ" με βάση και τα αιτήματα που κατέθεσε το σωματείο των εργαζομένων πολύ έγκαιρα είχαμε αυτήν τη συμφωνία. Όμως στη "ΜΕΓΑΛΗ ΒΡΕΤΑΝΙΑ" υπάρχουν διαφορετικές εξελίξεις. 
Αύριο το μεσημέρι γίνεται η τρίτη συνάντηση όπως είπατε και εσείς. Οι εξελίξεις που έχουμε είναι ότι η εργοδοσία στη "ΜΕΓΑΛΗ ΒΡΕΤΑΝΙΑ" επιμένει σε απολύσεις. Ήδη ανακοίνωσε πέντε απολύσεις. Οι εργαζόμενοι βρίσκονται σε κινητοποιήσεις με συγκεκριμένα αιτήματα τα οποία βεβαίως κατά την άποψή μας πρέπει να υιοθετήσει πλήρως το Υπουργείο Εργασίας. Με τις δυνατότητες που έχει το Υπουργείο και με την παρέμβαση που θα κάνει αύριο πιστεύουμε να ικανοποιηθούν τα αιτήματα των εργαζομένων, τα οποία είναι τα εξής: 
Πρώτον, να πάρει πίσω τις απολύσεις και να μην απολυθεί κανένας εργαζόμενος. Δεύτερον, να διασφαλιστούν οι θέσεις εργασίας και να μην κάνει χρήση η εργοδοσία του δικαιώματος του 2% των απολύσεων που της παρέχει ο νόμος. Να προστατευθούν οι εργαζόμενοι που θέλουν πέντε χρόνια να βγουν στη σύνταξη, γιατί καταλαβαίνετε ότι αν μείνουν άνεργοι ή αν πληρώνονται με βάση τις μισές αποδοχές από τη διαθεσιμότητα, θα έχουν ολέθριες συνέπειες στη σύνταξή τους, γιατί θα χειροτερέψει η θέση ή αν θέλετε οι αποδοχές της σύνταξης με το ότι θα μειωθούν οι αποδοχές, θα πέσει η σύνταξη σε χαμηλότερες κλάσεις και θα είναι εις βάρος των εργαζομένων, με βάση τον υπολογισμό που γίνεται για τη σύνταξη τα τελευταία πέντε χρόνια.
Τέταρτον, να δοθούν οι αυξήσεις που θα υπογράψει η ομοσπονδία των εργαζομένων του κλάδου για τη νέα χρονιά και με βάση αυτές να ανεβαίνουν και οι μισθοί των εργαζομένων.
Όμως θέλουμε να πούμε και κάτι άλλο. Είπατε κι εσείς ότι η συμφωνία του ΧΙΛΤΟΝ μπορεί να γίνει πιλότος. Εμείς λέμε ότι πρέπει να προλάβετε εσείς ως Υπουργείο να κάνετε μια γενική ρύθμιση κι αυτό το προτείνουμε για όλους τους εργαζόμενους, που απασχολούνται σε ξενοδοχειακές μονάδες που κάνουν ανακαίνιση εν όψει των Ολυμπιακών Αγώνων του 2004, ώστε να μην έχουμε απολύσεις σε όλους τους χώρους. Το λέμε αυτό γιατί έκλεισε το ΗΛΕΚΤΡΑ ΠΑΛΑΣ και εκεί δεν προβλέπεται τίποτα. Θα κλείσουν κι άλλα μικρότερα για ανακαίνιση. Πρέπει εσείς ως Υπουργείο να τα προβλέψετε αυτά, γιατί πάμε στους Ολυμπιακούς Αγώνες και οι υπηρεσίες που πρέπει να δώσουμε θα πρέπει να είναι ανεβασμένες. Αυτές μπορούν να τις δώσουν με τον καλύτερο τρόπο οι εργαζόμενοι, οι οποίοι έχουν σήμερα την εμπειρία, επειδή εργάζονται πάρα πολλά χρόνια στα ξενοδοχεία αυτά και μπορούν να εξυπηρετήσουν με τον καλύτερο τρόπο τις ανάγκες αυτής της περιόδου.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. 
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Χαίρομαι γιατί η συμφωνία που πραγματοποιήθηκε για το ΧΙΛΤΟΝ είναι μια θετική συμφωνία όπως κι εδώ αναγνωρίζεται. Χαίρομαι, επίσης, γιατί συμφωνούμε στο πνεύμα, με το οποίο επιδιώκουμε να αντιμετωπίσουμε αυτά τα μεγάλα προβλήματα της ανακαίνισης των ξενοδοχείων στο λεκανοπέδιο της Αττικής. 
Αυτό που θα ήθελα να πω συμπληρωματικά σε σχέση με την πρωτολογία μου είναι το εξής. Είχε δεσμευτεί η εργοδοτική πλευρά, η "ΜΕΓΑΛΗ ΒΡΕΤΑΝΙΑ", ότι δεν θα προβεί σε καμιά απόλυση κι αυτή η δέσμευση έγινε ενώπιόν μου στη συζήτηση που είχαμε πριν από τέσσερις μέρες. Σήμερα επιστρέφοντας από τα Φάρσαλα, όπου ήμουν για την παράδοση των εργατικών κατοικιών, πληροφορήθηκα ότι υπήρχαν κάποιες απολύσεις, αφού άρθηκαν οι πρώτες τέσσερις απολύσεις. Με έκπληξη άκουσα την είδηση αυτή. Αύριο στη συνάντηση που θα έχουμε πιστεύω ότι η εργοδοτική πλευρά θα σταθεί συνεπής με την αρχική δέσμευση, που ανέλαβε στις πρώτες συζητήσεις που κάναμε να μην προχωρήσει, να μην υλοποιήσει τις τρεις νέες απολύσεις, που έχει εξαγγείλει. 
Πιστεύω ότι υπάρχουν περιθώρια να βρούμε θετικό πλαίσιο και θετική συμφωνία και με τη "ΜΕΓΑΛΗ ΒΡΕΤΑΝΙΑ". Εάν αυτές οι δύο μεγάλες ξενοδοχειακές μονάδες στην Αθήνα κλείσουν με θετικές συμφωνίες, νομίζω ότι οι υπόλοιπες μπορούν να ακολουθήσουν "το παράδειγμα" αυτών των μονάδων και να μην έχουμε καταστάσεις, οι οποίες ούτε την εργοδοτική πλευρά ούτε την πλευρά των εργαζομένων ούτε την κοινωνία θα ωφελούσαν μέσα από αναστάτωση, εν όψει μάλιστα τουριστικής περιόδου και εν όψει του 2004.
Περιμένουμε αύριο από την εργοδοτική πλευρά να σταθεί συνεπής με τις δεσμεύσεις που ανέλαβε μέχρι τώρα. Εγώ θέλω να είμαι αισιόδοξος ότι θα έχουμε θετική έκβαση. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
Πριν εισέλθουμε στην ημερήσια διάταξη των επερωτήσεων θα διακόψουμε δι΄ ολίγον.
(Δ Ι Α Κ Ο Π Η)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, επαναλαμβάνεται η διακοπείσα συνεδρίαση.
Εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
Θα συζητηθεί η υπ' αριθμόν 12/22.10.2001 επερώτηση των Βουλευτών της Νέας Δημοκρατίας κυρίων Αθανασίου Νάκου, Νικολάου Τσιαρτσιώνη, Κωνσταντίνου Καραμπίνα, Πάνου Παναγιωτόπουλου, Σταύρου Καλογιάννη, Ανέστη Αγγελή, Γεωργίου Βουλγαράκη, Γεωργίου Γαρουφαλιά, Γεωργίου Καρασμάνη, Αθανασίου Κατσιγιάννη, Αλεξάνδρου Κοντού, Γεωργίου Κωνσταντόπουλου, Θεόφιλου Λεονταρίδη, Αναστασίου Λιάσκου, Μιχαήλ Παπαδόπουλου, Σταύρου Παπαδόπουλου, Αριστοτέλη Παυλίδη, Βύρωνα Πολύδωρα, Ιορδάνη Τζαμτζή, Ηλία Φωτιάδη, Παναγιώτη Ψωμιάδη και Γεωργίου Σαλαγκούδη προς τον Υπουργό Ανάπτυξης, σχετικά με την πολιτική της Κυβέρνησης στον τομέα της απελευθέρωσης της αγοράς ηλεκτρικής ενέργειας.
Για τη συζήτηση της σημερινής επερώτησης ορίζεται ως Κοινοβουλευτικός Εκπρόσωπος από την πλευρά της Νέας Δημοκρατίας ο Βουλευτής Β΄ Θεσσαλονίκης κ. Γεώργιος Σαλαγκούδης. 
Από το Συνασπισμό της Αριστεράς και της Προόδου ορίζεται ως Κοινοβουλευτική Εκπρόσωπος η Βουλευτής κα Ασημίνα Ξηροτύρη- Αικατερινάρη. 
Το λόγο έχει ο πρώτος εκ των επερωτώντων κ. Αθανάσιος Νάκος.
ΑΘΑΝΑΣΙΟΣ ΝΑΚΟΣ: Κύριε Πρόεδρε, χωρίς να μειώσετε το χρόνο μου, θα ήθελα να διαμαρτυρηθώ προς το Προεδρείο, διότι, δεν είναι δυνατόν την Παρασκευή το απόγευμα να ειδοποιούμεθα ότι θα γίνει η επερώτηση τη Δευτέρα. Είναι μια επερώτηση η οποία κατατέθηκε τον Οκτώβριο. Από τότε έχουν γίνει τα χίλια όσα πράγματα και ξαφνικά την Παρασκευή καλούμαστε να μιλήσουμε -Βουλευτές επαρχίας, οι περισσότεροι- τη Δευτέρα το απόγευμα.
ΠΡΟΕΔΡΕΥΩΝ (Κωνσταντίνος Γείτονας): Είναι γνωστό, κύριε συνάδελφε, πώς καθορίζεται με βάση τον Κανονισμό η σειρά των επερωτήσεων για τη συζήτησή τους στην Ολομέλεια. Συζητείται το θέμα και στη Διάσκεψη των Προέδρων και είναι ενήμερο και το κόμμα σας. Λοιπόν, προχωρήστε παρακαλώ στην ουσία της επερώτησης. Βάζω το χρόνο από την αρχή.
ΑΘΑΝΑΣΙΟΣ ΝΑΚΟΣ: Κύριοι συνάδελφοι, η έκδοση της υπ' αριθμόν 92/96 κοινοτικής οδηγίας για την απελευθέρωση της αγοράς ηλεκτρικής ενέργειας δεν ήταν τίποτα άλλο παρά η επιβολή υποχρεωτικών κανόνων, προκειμένου, να απαλλαγεί η παραγωγή ηλεκτρικής ενέργειας από τα κρατικά μονοπώλια τα οποία κυριαρχούσαν στις περισσότερες χώρες της Ευρωπαϊκής Ένωσης. Αυτό κρίθηκε απαραίτητο να γίνει, γιατί, η λειτουργία αυτών των μονοπωλίων κάτω από τον προστατευτικό μανδύα των κυβερνήσεων εμφάνιζε όλα τα συμπτώματα της παθογένειας των κρατικών επιχειρήσεων. Επιπλέον, οι κυβερνήσεις χρησιμοποιούσαν τις κρατικές επιχειρήσεις ως μέσο άσκησης διάφορων πολιτικών κυρίως στηρίξεων, με αποτέλεσμα κοινωνικές ομάδες, προϊόντα ακόμη και επιχειρήσεις, να απολαμβάνουν ειδικά τιμολόγια. Συνέπεια αυτής της κατάστασης ήταν αφ' ενός οι τιμές του ηλεκτρικού ρεύματος στην Ευρώπη να είναι μεγαλύτερες από εκείνες των ανταγωνιστών και των ανταγωνιστριών οικονομιών ιδίως των ΗΠΑ, αφ' ετέρου δε να παρατηρούνται στρεβλώσεις στην αγορά. Με σημαντικές διαφορές αλλά κινούμενη στην ίδια κατεύθυνση και λογική εκδόθηκε και η υπ' αριθμόν 98/30 κοινοτική οδηγία που αφορά την απελευθέρωση της αγοράς του φυσικού αερίου. 
Στα πέντε χρόνια που πέρασαν από την έκδοση της κοινοτικής οδηγίας τα υπόλοιπα κράτη μέλη της Ευρωπαϊκής ΄Ενωσης έσπευσαν αμέσως να προσαρμοστούν στα νέα δεδομένα επιταχύνοντας σε πολλές περιπτώσεις τις διαδικασίες σε σχέση με τις χρονικές δεσμεύσεις που έμπαιναν από την οδηγία και επίσης σε αρκετές περιπτώσεις, αν όχι σε όλες, απελευθερώνοντας μεγαλύτερα ποσοστά της αγοράς από εκείνα που η κοινοτική οδηγία επέβαλλε.
Έτσι σήμερα, παρ' ότι οι οδηγίες απαιτούσαν απελευθέρωση της αγοράς ηλεκτρισμού και φυσικού αερίου κατά 30% και 20% αντίστοιχα κατά την πρώτη τους εφαρμογή, η πλειοψηφία των κρατών-μελών κινήθηκε γρηγορότερα, με αποτέλεσμα σήμερα το 65% της αγοράς ηλεκτρισμού και το 75% της αγοράς φυσικού αερίου να έχουν ανοιχθεί στον ανταγωνισμό μέσα στην Ευρωπαϊκή Ένωση. Η εφαρμογή αυτής της πολιτικής εμφάνισε κατά την περίοδο 1999-2000 τα πρώτα αποτελέσματα, δηλαδή, μείωση της τιμής του προϊόντος παρά την ανοδική τιμή του αργού πετρελαίου κατά 2%. 
Σε μας, τα πράγματα έγιναν τελείως διαφορετικά από ό,τι στην υπόλοιπη Ευρώπη. Για την ιστορία, πρέπει να πω, ότι, η Κυβέρνηση της Νέας Δημοκρατίας επειδή φαινόταν πού κατευθυνόταν η υπόθεση, καθώς είχαν αρχίσει οι συζητήσεις στην Ευρωπαϊκή Ένωση πριν την Οδηγία του 1996, θεώρησε σκόπιμο να προετοιμάσει τη χώρα για το νέο καθεστώς. Η κατασκευή εργοστασίου με φυσικό αέριο προβλήθηκε με λύσσα από το ΠΑΣΟΚ που ήταν τότε στην Αντιπολίτευση ως ξεπούλημα. Διερήγνυαν τα ιμάτιά τους ότι έλεγε ψέματα η Νέα Δημοκρατία, ότι δεν ήταν επιλογή της Ευρωπαϊκής Ένωσης, αλλά ξεπούλημα της κυβέρνησης Μητσοτάκη. Τόσο σεβασμό επέδειξαν στον ελληνικό λαό και στους εργαζόμενους της Δ.Ε.Η. Προέτρεπαν τους συνδικαλιστές του ΠΑΣΟΚ να κατεβάσουν τους διακόπτες και κατασυκοφαντήθηκαν, τόσο, η απελευθέρωση της αγοράς ηλεκτρικής ενέργειας, όσο και οι διαρθρωτικές αλλαγές που ήταν απαραίτητες.
Σε ένα διαμορφούμενο ενεργειακό περιβάλλον στην Ευρωπαϊκή Ένωση αντί να επιταχύνει η Κυβέρνηση ζήτησε και πέτυχε παράταση της εφαρμογής των κοινοτικών οδηγιών δύο χρόνια επιπλέον από τα άλλα δύο χρόνια στην αγορά ηλεκτρικής ενέργειας και πέντε χρόνια για το φυσικό αέριο. Ως αίτια φυσικά, δεν προβλήθηκαν οι πραγματικές αιτίες, δηλαδή, ο λαϊκισμός και τα ψέματα, αλλά οι επικρατούσες δήθεν ειδικές συνθήκες για απαίτηση μεγαλύτερου χρόνου προσαρμογής. Σήμερα, δέκα μήνες μετά το Φεβρουάριο από τον οποίον ισχύει για τη χώρα μας η κοινοτική οδηγία για την ηλεκτρική ενέργεια, τα πράγματα όχι μόνο δεν έχουν προχωρήσει αλλά αντίθετα έχουν οδηγηθεί σε τραγικό αδιέξοδο με αποκλειστική ευθύνη της Κυβέρνησης. Έχει δημιουργηθεί ένας τεράστιος φαύλος κύκλος μέσα στον οποίον συνωθούνται κάθε μορφής συμφέροντα.
Η ανυπαρξία πολιτικής και οι εξαρτήσεις της Κυβέρνησης έχουν φέρει τη σύγχυση, την αβεβαιότητα, τις φήμες και κάθε λογής παρεμβάσεις. Η Κυβέρνηση μετέτρεψε την απελευθέρωση σε "γύφτικο παζάρι". Οδήγησαν τα πράγματα στο σημείο μηδέν. Οι αιτίες είναι οι εξής: Μετά την υπερβολική καθυστέρηση για την ψήφιση του ν. 2773 το Δεκέμβριο του 1999, δηλαδή, μόλις ένα χρόνο πριν από την τελευταία προθεσμία της απελευθέρωσης, προκρίνοντας, ως μοντέλο απελευθέρωσης εκείνο του διαχειριστή του συστήματος, παρά του συστήματος του μοναδικού αγοραστή ως καταλληλότερου για την ελληνική πραγματικότητα, άρχισαν να τρέχουν οι ασφυκτικές προθεσμίες. Η επιλογή αυτού του συστήματος -και που εμείς ως Νέα Δημοκρατία θεωρήσαμε καταλληλότερο- επιβάλλει το διαχωρισμό της παραγωγής ηλεκτρικής ενέργειας από τη μεταφορά, τη διανομή και τα ορυχεία. Το σύστημα αυτό επιβάλλει να είναι ανεξάρτητοι οι παραπάνω τομείς, με διαφορετικούς χρήστες και διαφορετικούς ιδιοκτήτες. 
Σήμερα, αποκλειστικός διαχειριστής και κύριος αυτών των τομέων είναι η Δ.Ε.Η. Προϋπόθεση της όποιας εξέλιξης είναι αρχικά ο διαχωρισμός λογιστικά και διοικητικά αυτών των τομέων και κατόπιν η μετάβαση στο νέο καθεστώς. Αυτό επιτυγχάνεται μέσω του λογιστικού διαχωρισμού, ο οποίος, ενώ, υποτίθεται ότι έχει αρχίσει εδώ και χρόνια δεν λέει ακόμη να τελειώσει. Όμως ο λογιστικός διαχωρισμός είναι απαραίτητος για τον καθορισμό της μακροπρόθεσμης τιμολογιακής πολιτικής της Δ.Ε.Η., στοιχείο απαραίτητο για τους ενδιαφερόμενους παραγωγούς, οι οποίοι θα πρέπει να συγκρίνουν τα κοστολόγιά τους με εκείνα της αγοράς την οποία κατέχει αποκλειστικά και μόνο η Δ.Ε.Η.
Για να προβεί, κύριοι συνάδελφοι, οποιοσδήποτε επενδυτής στη γενική του μορφή, στην παραγωγή οποιουδήποτε αγαθού πρέπει να έχει δύο πράγματα, αλλιώς δεν μπορεί να προχωρήσει: επάρκεια εφοδιασμού σε πρώτη ύλη, εξασφαλισμένη κατά το δυνατόν τιμή, ούτως ώστε να κάνει τους λογαριασμούς του, να δει αν το τελικό προϊόν το οποίο θα παράξει θα βρίσκεται σε τιμή ανταγωνιστική προς την κρατούσα στην αγορά. Στην περίπτωση μάλιστα της ηλεκτρικής ενέργειας η έννοια της πρώτης ύλης παίρνει μια άλλη διάσταση, γιατί επεμβαίνει στη διαμόρφωση του τελικά παραγόμενου προϊόντος σε ποσοστό μεγαλύτερο του 85% και αναφέρομαι βεβαίως στο φυσικό αέριο. Η τιμή όμως του φυσικού αερίου σήμερα για την παραγωγή ηλεκτρικής ενέργειας δεν έχει ακόμη καθοριστεί. Το "γιατί" είναι αυτό που καταγγείλαμε κατ' επανάληψη σ' αυτήν την Αίθουσα. Γιατί το έργο φυσικού αερίου αγωγοί υψηλής πίεσης και σταθμός υγροποιημένου φυσικού αερίου στη Ρεβυθούσα λόγω κακοδιαχείρισης και ανεπάρκειας της Κυβέρνησης κόστισε τα διπλάσια χρήματα και έγινε στο διπλάσιο χρόνο απ' αυτά τα οποία προεβλέποντο. 
Άμεση συνέπεια αυτών είναι η αδυναμία προσδιορισμού ανταγωνιστικής τιμής, γιατί αν υπάρχει απαίτηση όπως θα έπρεπε να υπάρχει πλήρους ανάκτησης των δαπανηθέντων από την κρατική ΔΕΠΑ τότε το φυσικό αέριο καθίσταται ασύμφορο και η όλη υπόθεση τινάζεται στον αέρα. Συμπέρασμα; Θα πληρώσει ξανά ο Έλληνας φορολογούμενος επιδότηση στο φυσικό αέριο. Και αυτόν το λογαριασμό καλείται για άλλη μια φορά να τον πληρώσει ο Έλληνας φορολογούμενος. Και έτσι μετετράπη η μεγάλη αυτή αναπτυξιακή ευκαιρία, το φυσικό αέριο, -δηλαδή, από παράγοντα ανάπτυξης και προόδου, στην πραγματικότητα, σε θάλαμο αερίων για την ελληνική οικονομία. Διότι, όταν, ξεκίνησε το φυσικό αέριο όλοι λέγαμε για την αποτελεσματικότητά του και τη συνεισφορά του στην ανταγωνιστικότητα της ελληνικής οικονομίας. Μα αν είναι να επιδοτηθεί το φυσικό αέριο επειδή έγινε στο διπλάσιο χρόνο και με τα διπλάσια χρήματα νομίζω ότι αυτός ο αρχικός σκοπός, τουλάχιστον λόγω της πολιτικής που ακολουθήθηκε, δεν επιτυγχάνεται. 
Επιπλέον, η ποσότητα δεν είναι επαρκής. Λαμβάνοντας υπόψη τις μακροχρόνιες συμβάσεις πώλησης και αγοράς αερίου από τη ΔΕΠΑ εκτιμάται, ότι, διαθέτει ακόμη προς πώληση για ηλεκτροπαραγωγή περίπου μισό δισεκατομμύριο κυβικά μέτρα το χρόνο ρώσικου αερίου και 0,3 δισεκατομμύρια κυβικά μέτρα το χρόνο αλγερινού αερίου, το οποίο όμως, είναι για τις αιχμές των νέων ηλεκτροπαραγωγών. Ενώ μπορεί να διαθέσει και άλλο μισό δισεκατομμύριο κυβικά μέτρα το χρόνο από τη δυναμικότητα της Ρεβυθούσας για την εισαγωγή εάν εισαχθεί βεβαίως LMG για ηλεκτροπαραγωγή. Με τον τρόπο αυτό, δηλαδή, μπορούν να καλυφθούν περίπου χίλια μεγαβάτ ηλεκτροπαραγωγής, οκτακόσια μεγαβάτ συνδυασμένων κύκλων, δηλαδή, η ΔΕΗ τετρακόσια μεγαβάτ και τετρακόσια μεγαβάτ για μια ιδιωτική μονάδα και διακόσια μεγαβάτ για μια μικρή συμπαραγωγή. Σε αυτά βέβαια πρέπει να προστεθούν και τα εννιακόσια μεγαβάτ της ΕΝΕΛΚΟ η οποία έχει δικό της αέριο και για το οποίο έχει πάρει ήδη άδεια. 
Κατά συνέπεια με τα σημερινά δεδομένα, το φυσικό αέριο που υπάρχει, που είναι στη διάθεσή μας, επαρκεί για μια μονάδα τετρακοσίων μεγαβάτ και για μια συμπαραγωγή διακοσίων μεγαβάτ. 
Ποιο είναι το συμπέρασμα απ' όλα αυτά; Ότι οι προϋποθέσεις επάρκειας πρώτης ύλης και σωστής τιμής δεν υπάρχουν εξαιτίας της πολιτικής της Κυβέρνησης. Παρ' ότι δεν υπάρχουν αυτά τα δυο που είναι απαραίτητες προϋποθέσεις για οποιαδήποτε επένδυση έχουν δοθεί άδειες παραγωγής ηλεκτρικής ενέργειας. 
Το ερώτημα που ανακύπτει είναι τι αντιπροσωπεύουν αυτές οι άδειες παραγωγής ηλεκτρικής ενέργειας από φυσικό αέριο συνολικής ισχύος πέραν της ΕΝΕΛΚΟ, χιλίων οκτακοσίων μεγαβάτ; Σημαίνουν άδεια προτεραιότητος; Μήπως εκδήλωση ενδιαφέροντος για την παραγωγή ηλεκτρικής ενέργειας;
Λογική συνέπεια είναι, ότι, χωρίς τον καθορισμό του κόστους της πρώτης ύλης από το κρατικό μονοπώλιο, του κόστους μεταφοράς της ηλεκτρικής ενέργειας, τη γνώση της τιμής πώλησης της ηλεκτρικής ενέργειας από το μονοπώλιο, τη Δ.Ε.Η., του κόστους μεταφοράς της ηλεκτρικής ενέργειας και του φυσικού αερίου να καθίσταται αδύνατον από τους αδειοδοτηθέντες να προσδιορίσουν τιμή πώλησης και κατ' επέκταση αδύνατον να βρεθούν πελάτες να αντλήσουν τα απαραίτητα κεφάλαια από χρηματοπιστωτικά ιδρύματα για την υλοποίηση των επενδύσεων.
Κάναμε ερώτηση και αίτηση κατάθεσης εγγράφων για να μας δοθεί απάντηση και να δούμε επιτέλους αυτές οι περιβόητες άδειες τι περιέχουν. Ζητήσαμε τα τρισέλιδα των αδειών παραγωγής ηλεκτρικής ενέργειας. Η απάντηση από το Υπουργείο σας, κύριε Υπουργέ, ήταν ότι είναι τεράστιος ο όγκος αυτών των εννέα τρισέλιδων αδειών και ότι θα έπρεπε να έλθουμε στο Υπουργείο Ανάπτυξης για να μάθουμε τι γίνεται με τις άδειες παραγωγής ηλεκτρικής ενέργειας. Το έγγραφο είναι στη διάθεσή σας και θα σας το καταθέσω.
Εμείς, δεν θέλαμε να δούμε τις μελέτες που κατέθεσαν οι κατασκευαστές, εμείς θέλαμε να μάθουμε τι άδεια δώσατε. Δώσατε να παράγουν ηλεκτρική ενέργεια από φυσικό αέριο; Με ποιο φυσικό αέριο; Πού θα το βρείτε; Με ποια τιμή θα είναι το φυσικό αέριο; Με ποιους όρους και προϋποθέσεις δόθηκαν και χορηγήθηκαν οι άδειες αυτές; Πιστεύω ότι είναι προσβολή της νοημοσύνης μας μια απάντηση τέτοια που δώσατε από το Υπουργείο, κύριε Υπουργέ.
Προχθές δηλώσατε, κύριε Υπουργέ, ότι αν δεν προχωρήσουν οι αδειοδοτηθέντες στην παραγωγή ηλεκτρικής ενέργειας, που, όπως σας απέδειξα, είναι αδύνατο να προχωρήσουν, διότι δεν έχουν τους βασικούς συντελεστές του κόστους παραγωγής και τον βασικό παράγοντα της τιμής πώλησης, θα φέρετε άλλους από το εξωτερικό. Τους απειλήσατε, δηλαδή, και μεταφέρατε την ευθύνη σ' αυτούς, χωρίς η Κυβέρνηση να έχει αναλάβει τις δικές της ευθύνες.
Το πόσο σημαντική υπόθεση είναι η απελευθέρωση της αγοράς ηλεκτρικής ενέργειας, φοβούμεθα ότι δεν το έχει καταλάβει η Κυβέρνηση, διότι διακήρυσσε ότι θα ήταν εύκολη η υπόθεση. Εγκατέλειψε με αυτήν τη δικαιολογία τη Δ.Ε.Η. Επί οκτώ χρόνια τώρα καμία προσπάθεια εκσυγχρονισμού δεν έγινε. Η Δ.Ε.Η. σταμάτησε να προγραμματίζει για το μέλλον, σταμάτησε να καταθέτει τα πενταετή και δεκαετή προγράμματα, διότι τέτοια εντολή προφανώς η διοίκηση είχε πάρει. Σήμερα είναι, όχι μόνο απροετοίμαστη για να αντιμετωπίσει τις απαιτήσεις των καιρών, αλλά σύμφωνα με τα στοιχεία που ο ίδιος ο διευθύνων σύμβουλος κ. Νέζης ανακοίνωσε, για άλλους λόγους βέβαια, είναι ότι η Δ.Ε.Η. βρίσκεται σε πλήρη απαξίωση.
Όλα αυτά οδηγούν με βεβαιότητα σε ένα συμπέρασμα ότι η Ελλάδα αφέθηκε ανοχύρωτη ενεργειακά και με μαθηματική ακρίβεια θα υπάρξουν μεγάλα προβλήματα στο μέλλον. Η Δ.Ε.Η. απροετοίμαστη, οι ιδιώτες σε αδιέξοδο. Τον κρίσιμο χρόνο των Ολυμπιακών Αγώνων σίγουρα θα χρειαστούν εμβαλωματικές λύσεις, επώδυνες οικονομικά, όπως, για παράδειγμα η προσωρινή διακοπή της λειτουργίας των ορυχείων που απορροφούν το 8% περίπου της καταναλισκόμενης ηλεκτρικής ενέργειας, η μείωση του περιθωρίου ασφάλειας των διασυνδέσεων που έγινε και φέτος το καλοκαίρι και διάφορες τέτοιες μεθοδεύσεις οι οποίες θα οδηγήσουν και σε ζημιά της ελληνικής οικονομίας, αλλά και θα είναι όλο το σύστημα κρεμάμενο από μία κλωστή. Επίσης υπάρχει και το πότισμα των χωραφιών, το οποίο γνωρίζετε ότι σε πολλές περιοχές της χώρας φέτος το καλοκαίρι διεκόπη για να εξοικονομηθεί ηλεκτρική ενέργεια από τις πομώνες. Δηλαδή, οι αγρότες κλήθηκαν να πληρώσουν την ανεπάρκεια της Κυβέρνησης. 
Τον κώδωνα του κινδύνου επ' αυτού τον έχει κρούσει και η ΡAE. Δεν είναι δικές μας καταγγελίες αυτές. Η ΡAE ισχυρίζεται ότι για την ύπαρξη επάρκειας ηλεκτρικής ενέργειας στη χώρα, κάθε χρόνο στο σύστημα μέχρι το 2015 θα πρέπει να εντάσσεται μία μονάδα παραγωγής. Έτσι είπε η ΡAE. Πώς όμως μπορεί να γίνει αυτό, όταν ο χρόνος κατασκευής μιας μονάδας δεν μπορεί να είναι λιγότερος των τεσσάρων ετών και σήμερα βρισκόμαστε το σημείο μηδέν. Από τις μεγαλύτερες εταιρείες παραγωγής μηχανολογικού εξοπλισμού εργοστασίων παραγωγής ηλεκτρικής ενέργειας από φυσικό αέριο συνδυασμένου κύκλου, η ALSTOM έκανε και ημερίδα στην Ελλάδα, προκειμένου, να τονίσει ότι και σήμερα να δώσουμε την παραγγελία πριν από τέσσερα χρόνια αδυνατεί να παραδώσει αεροστροβίλους, δηλαδή, την καρδιά των συστημάτων των εργοστασίων παραγωγής ηλεκτρικής ενέργειας. 
Για τους παραπάνω λόγους, κύριο χαρακτηριστικό είναι η σύγχυση. Προ ημερών μάλιστα ελήφθη απόφαση για την κατάργηση του Κώδικα Διαχείρισης του Συστήματος Μεταφοράς στον καταμερισμό των βόρειων διασυνδέσεων με τη δέσμευση υπέρ της ΔΕΗ του 70% αυτών, απόφαση η οποία έρχεται σε ευθεία αντίθεση με την κοινοτική οδηγία.
Στραγγαλίζει την απελευθέρωση και είναι βέβαιο ότι θα οδηγήσει σε αντιδράσεις προς την Ευρωπαϊκή Ένωση των τεσσάρων εταιρειών, που έχουν λάβει άδεια εισαγωγής ηλεκτρικής ενέργειας και μάλιστα έχουν λάβει άδεια εισαγωγής για 1.100 μεγαβάτ. Άρα, λοιπόν, 230 μεγαβάτ το πολύ έχετε να βγάλετε σε δημοπρασία. Η δημοπρασία ήταν να γίνει στα μέσα Νοεμβρίου και δεν έγινε. Είναι ευθεία καταστρατήγηση της κοινοτικής οδηγίας. 
Την όλη κατάσταση έρχεται να συμπληρώσει η είσοδος της ΔΕΗ στο Χρηματιστήριο Αξιών Αθηνών. Αλήθεια, τι επιβάλλει σήμερα την είσοδο της ΔΕΗ στο Χρηματιστήριο Αξιών Αθηνών, κύριε Υπουργέ; Η Κυβέρνηση εγκατέλειψε τη ΔΕΗ εδώ και οκτώ χρόνια. Σταμάτησε το πρόγραμμα, σταμάτησε τον εκσυγχρονισμό. Το κάνατε για να την απαξιώσετε. Ούτε το λογιστικό διαχωρισμό δεν μπορέσατε να κάνετε και οδηγείτε τη ΔΕΗ και τη χώρα σε μία μεγάλη περιπέτεια. Αυτή είναι η επιδίωξη; 
Για να προσδιορίσετε το ποσό στο 1,1 τρισεκατομμύριο, ο κ. Νέζης κατήγγειλε επί λέξει ότι "οι έννοιες του κόστους και του κέρδους απουσίαζαν παντελώς από τη ΔΕΗ. Οι δε προμήθειες γίνονταν με βάση τις ανάγκες των προμηθευτών και όχι της επιχείρησης. Άχρηστα υλικά" -συνεχίζει ο κ. Νέζης- "αξίας 40 δισεκατομμυρίων δραχμών βρήκαν. Φορολογικός έλεγχος είχε να γίνει στη ΔΕΗ..."
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα πάρω δύο λεπτά από τη δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Εντάξει, συνεχίστε, κύριε Νάκο.
ΑΘΑΝΑΣΙΟΣ ΝΑΚΟΣ: "...άχρηστα υλικά αξίας 40 δισεκατομμυρίων δραχμών βρήκαν. Φορολογικός έλεγχος είχε να γίνει στη ΔΕΗ 11 χρόνια." 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Έγινε τώρα;
ΑΘΑΝΑΣΙΟΣ ΝΑΚΟΣ: Όχι βέβαια. Τα βάρη της εξυγίανσης τα έριξε ο κ. Νέζης στις προηγούμενες διοικήσεις, λες και οι προηγούμενες διοικήσεις ήταν άλλης κυβέρνησης επιλογές ή ήταν κάποιοι ξένοι, οι οποίοι ήρθαν και κάθησαν στις καρέκλες της ΔΕΗ.
Έτσι εμφανίζεται ξαφνικά ο κ. Νέζης από το πουθενά, ότι αυτός καθαρίζει τα πάντα, αλλά τι να κάνει; Βρήκε μία ΔΕΗ απαξιωμένη, καταχρεωκοπημένη, όπου οι προμήθειες γίνονταν από τους προμηθευτές και η επιλογή των υλικών, που έπρεπε να προμηθευτεί η ΔΕΗ, ήταν υπόδειξη αυτών που ήθελαν να πουλήσουν στη ΔΕΗ.
Παράλληλα η ΔΕΗ στην πραγματικότητα, όπως είπε ο κ. Νέζης, δεν άξιζε όλα αυτά, αλλά συγχρόνως παρουσίαζε και χρέη, προκειμένου να υπάρξει το ρο προς έψιλον σε μία λογική τιμή, προκειμένου να καθοριστεί η τιμή της μετοχής.
Βέβαια αυτά τα μειονεκτήματα τα είδαν οι επενδυτές και υπήρξε η αρχική απροθυμία. Και ο κ. Νέζης τότε είπε ότι "μπορεί να μην είναι καλά τα αποτελέσματα της ΔΕΗ, αλλά μη στενοχωριέστε. Αγοράστε μετοχές και θα γίνει αύξηση των τιμολογίων της ΔΕΗ".
Συμφωνείτε, κύριε Υπουργέ, με τη δήλωση του διευθύνοντος συμβούλου;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν είπε τέτοιο πράγμα. 
ΑΘΑΝΑΣΙΟΣ ΝΑΚΟΣ: Δεν είπε; Πώς δεν είπε; Είπε ότι θα γίνει αύξηση των τιμολογίων της ΔΕΗ. Εδώ θα πρέπει να δεσμευτείτε, αν θα προβείτε σε αύξηση των τιμολογίων της ΔΕΗ, για να πάμε να αγοράσουμε κι εμείς μετοχές, αν ο κ. Νέζης τα λέει αυτά κι εσείς τα επικροτείτε.
Αν δεν γίνει αύξηση των τιμολογίων της ΔΕΗ...
ΓΕΩΡΓΙΟΣ ΣΑΛΑΓΚΟΥΔΗΣ: Τότε αποχώρησε αυτός και δεν το άκουσε.
ΑΘΑΝΑΣΙΟΣ ΝΑΚΟΣ: Αποχώρησε, αλλά ο κύριος Υπουργός είναι υπεύθυνος. Εδώ δεν δικαιούται ο κ. Νέζης να έρθει. Ο κύριος Υπουργός έχει την πολιτική ευθύνη και ο κύριος Υπουργός οφείλει να απαντήσει. 
Αμέσως βέβαια ξεσηκώθηκαν οι παραγωγικές τάξεις, ο Σύνδεσμος Βιομηχάνων, τα επιμελητήρια και είπαν ότι δεν είναι δυνατόν η απελευθέρωση της αγοράς ηλεκτρικής ενέργειας, επειδή στράβωσε, με τον τρόπο που τη στράβωσε η Κυβέρνηση, να αποτελέσει ένα νέο παράγοντα μείωσης της ανταγωνιστικότητας της ελληνικής οικονομίας.
Θα έπρεπε προ της εισαγωγής στο Χρηματιστήριο, κύριε Υπουργέ, η ΔΕΗ να έχει ξεκάθαρη τιμολογιακή πολιτική, με ορίζοντα τουλάχιστον πενταετίας, να υπάρξει επιχειρησιακός σχεδιασμός και προγραμματισμός της δράσης και να ξεκαθαριστεί η σχέση της επιχείρησης με το κράτος, αναφορικά με τα ενιαία τιμολόγια, τις υπηρεσίες κοινής ωφελείας και ένα σωρό άλλα.
Αντί αυτών, το ποσοστό μετοχοποίησης διαμορφώνεται ανάλογα με τις διαθέσεις των δύο Υπουργών. Ο ένας έλεγε 8%, 10% έλεγε ο άλλος, γιατί να μην το κάνουμε 18%, είπε κάποιος άλλος. Τελικά σε δύο μέρες άλλαξε το ποσοστό μετοχοποίησης τριάντα φορές. Ο δε σύμβουλος μετοχοποίησης το απέφυγε αυτό, ενώ, είχε υποχρέωση να προσδιορίσει το ποσοστό της μετοχοποίησης. 
Καμία άλλη μετοχοποίηση δεν έχει γίνει μέχρι τώρα, χωρίς ο σύμβουλος μετοχοποίησης να προσδιορίσει το ποσοστό που διατίθεται με τους τρόπους που διατίθεται. Το ενημερωτικό δελτίο κατατέθηκε το πρωί και το απόγευμα εισήχθη για έγκριση στο διοικητικό συμβούλιο της επιχείρησης.
Η καθαρή αξία της επιχείρησης αποτιμάται στο 1,1 τρισεκατομμύριο, όταν μόνο το κεφάλαιο του ασφαλιστικού φορέα της επιχείρησης, που είναι ενσωματωμένος στην περιουσία της ΔΕΗ, ανέρχεται περίπου σε 3 τρισεκατομμύρια, όταν το σύνολο των επενδύσεων των τεσσάρων τελευταίων ετών ανέρχεται σε 1,3 τρισεκατομμύριο και όταν για να ξαναχτίσει κανείς τη ΔΕΗ, τιμή αντικατάστασης, θα χρειαζόταν σήμερα 13 τρισεκατομμύρια δραχμές.
Η μονοδιάστατη, λοιπόν, αυτή προσέγγιση της αγοραίας αξίας της επιχείρησης, που βασίστηκε στην αποτίμηση των επιμέρους περιουσιακών στοιχειών, αδυνατεί να δώσει την καθαρή λογιστική θέση και τη δυνατότητα να παρέξει καθαρές χρηματορροές μέσω της αξιοποίησης των συνόλων των περιουσιακών της στοιχείων και της θέσης της στην αγορά.
Άρα η εσπευσμένη εισαγωγή της ΔΕΗ στο Χρηματιστήριο γίνεται για εισπρακτικούς λόγους και για λόγους εντυπωσιασμού. Γίνεται για να καλυφθεί μικρό τμήμα της μαύρης τρύπας, το οποίο δημιουργήσατε, γίνεται για να εμφανιστεί δήθεν η Κυβέρνηση ως συμμορφούμενη προς τις επιταγές και τις απαιτήσεις για την απελευθέρωση των αγορών. Η πραγματικότητα όμως είναι ότι με αυτήν την τακτική η ΔΕΗ μπαίνει σε μία μεγάλη περιπέτεια, που δεν θα έχει τέλος. Εκτός αν αυτό είναι η επιδίωξή σας. 
Οι εργαζόμενοι στη ΔΕΗ από την προβληματική τακτική και μεθόδευση βρίσκονται με το χέρι στη σκανδάλη. Αναμένουν να δουν την εξασφάλιση των χρημάτων του ασφαλιστικού τους φορέα. Ο προϋπολογισμός του 2002 στον κωδικό 7/293 προβλέπει 95 δισεκατομμύρια ως αντιπαροχή έναντι παραχώρησης της περιουσίας. Επικαλείται μάλιστα και το άρθρο 34 του ν. 2773. Όμως, ο νόμος δεν λέει αυτό. Ο νόμος λέει ότι η περιουσία αυτή είναι ενσωματωμένη και έναντι μελλοντικής απόκτησης θα πληρώνεται από τον τακτικό προϋπολογισμό με τον τρόπο που προβλέπει ο νόμος. Δεν έχει παραχωρηθεί αυτή η περιουσία, δεν έχει μεταβιβαστεί και έναντι αυτής της παραχώρησης να δίδεται και κάποιο αντάλλαγμα. Αυτό είναι πάρα πολύ σημαντικό, διότι διά του προϋπολογισμού καταστρατηγείται ο νόμος που η ίδια η Κυβέρνηση ψήφισε.
Μπροστά σ' αυτό το αδιέξοδο που έχει δημιουργηθεί και το οποίο σας περιέγραψα, κύριοι συνάδελφοι, εξετάζεται ακόμη και η κατάργηση ή η τροποποίηση του νόμου. 
ΠΡΟΕΔΡΕΥΩΝ (Κωνσταντίνος Γείτονας): Τελειώνετε, σας παρακαλώ, κύριε Νάκο.
ΑΘΑΝΑΣΙΟΣ ΝΑΚΟΣ: Θα δευτερολογήσω για πέντε λεπτά.
ΠΡΟΕΔΡΕΥΩΝ (Κωνσταντίνος Γείτονας): Δεν είναι αυτό το πνεύμα του Κανονισμού. Ο Κανονισμός θέλει πρωτολογίες και δευτερολογίες, για να υπάρχει λόγος και αντίλογος.
ΑΘΑΝΑΣΙΟΣ ΝΑΚΟΣ: Τελειώνω, κύριε Πρόεδρε...
ΠΡΟΕΔΡΕΥΩΝ (Κωνσταντίνος Γείτονας): Καταχρηστικά. Σας έδωσα πέντε λεπτά. Σε ένα λεπτό να τελειώσετε, σας παρακαλώ. Δεν χρειάζεται να δημιουργούμε πρόβλημα εκεί που δεν υπάρχει.
ΑΘΑΝΑΣΙΟΣ ΝΑΚΟΣ: Μπροστά σ' αυτό το αδιέξοδο, λοιπόν, εξετάζεται ακόμη και η κατάργηση ή η τροποποίηση του νόμου ή η υιοθέτηση συστημάτων, παραδείγματος χάρη ΒΟΟ, τα οποία είναι ευθέως ασύμβατα προς την κοινοτική οδηγία.
Επερωτάσθε, κύριε Υπουργέ, όχι βέβαια εσείς αλλά όλοι οι προκάτοχοί σας κι εσείς που στηρίζετε την Κυβέρνηση, για τα λάθη, τις παραλείψεις και τις πολιτικές που οδήγησαν σε αδιέξοδο. Υπεύθυνες γι΄ αυτό είναι οι κομματικές και οι πολιτικές σκοπιμότητες και οι ως σήμερα υφιστάμενες ιδεολογικές αγκυλώσεις του παρελθόντος.
Η ζημία από τις καθυστερήσεις είναι σημαντική. Αν η σημερινή σύγχυση παραταθεί και άλλο, τότε μπορεί να μετεξελιχθεί σε καθοριστική για την όλη οικονομική προοπτική της χώρας, γιατί ο ενεργειακός τομέας επιδρά άμεσα τόσο στην ανταγωνιστικότητα της ελληνικής οικονομίας όσο και στο γενικότερο οικονομικό κλίμα.
Εμείς θα συνεχίσουμε να προσπαθούμε να σας συνετίσουμε, να συμβάλουμε στην εξεύρεση λύσης. Αυτό όμως δεν είναι αρκετό για μια Κυβέρνηση που, αντί να αγωνιά για το μέλλον αυτού του τόπου, γυρίζει το παρελθόν, ψάχνοντας να βρει άλλοθι για την ανικανότητά της. 
Το σκληρό "ροκ", δυστυχώς, κύριε Υπουργέ, είναι προπέτασμα καπνού για το σκληρό ξύλο που χρόνια τώρα ρίχνεται στις φλέβες του ελληνικού λαού. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Καλογιάννης. 
ΣΤΑΥΡΟΣ ΚΑΛΟΓΙΑΝΝΗΣ: Ευχαριστώ, κύριε Πρόεδρε. 
Η Ευρωπαϊκή Επιτροπή με την οδηγία 96/92 περί απελευθέρωσης της ηλεκτρικής ενέργειας από 19-2-1997 έδωσε τέσσερα χρόνια περιθώριο στη χώρα μας προκειμένου να προετοιμαστεί η ομαλή μετάβαση από το μονοπωλιακό καθεστώς στην απελευθερωμένη αγορά. 
Στα πλαίσια αυτά πολύ καθυστερημένα η χώρα μας με το ν. 2773/99 απελευθέρωσε την παραγωγή ηλεκτρικής ενέργειας. Στον τομέα των ανανεώσιμων πηγών ενέργειας οι στόχοι της Ευρωπαϊκής Ένωσης είναι να αυξηθεί έως το 2010 το ποσοστό συμμετοχής των ΑΠΕ στο 22,1%, δηλαδή στο ? περίπου του συνολικού ποσοστού ηλεκτροπαραγωγής. Για το λόγο αυτό άλλωστε η Ευρωπαϊκή Ένωση, επιχορηγεί μέσω των Κοινοτικών Πλαισίων Στήριξης τα έργα ΑΠΕ με ποσοστό μέχρι 40%. 
Ο τομέας, λοιπόν, των ανανεώσιμων πηγών είναι ο μόνος ο οποίος κινείται έντονα στη χώρα μας, αφού στο τελευταίο διάστημα έχουν κατατεθεί εκατοντάδες αιτήσεις για παραγωγή ενέργειας από ανανεώσιμες πηγές. Οι αιτήσεις αυτές εννοείται ότι είναι από ιδιώτες. 
Η Κυβέρνηση έχει διαμορφώσει ένα ιδιότυπο σύστημα ανάθεσης και εκμετάλλευσης των μικρών υδροηλεκτρικών έργων από ιδιώτες, οι οποίοι επιλέγονται με ιδιόμορφο τρόπο, όπως καθορίζεται από ορισμένες υπουργικές αποφάσεις και όπως, χωρίς έλεγχο, αποφασίζει η Ρυθμιστική Αρχή Ενέργειας. 
Έτσι χωρίς τη διαφάνεια που επιβάλλει η ελεύθερη αγορά, χωρίς σεβασμό στους κανόνες που θέσπισε η οδηγία 96/92 και αντίθετα προς τις διατάξεις που προβλέπονται από τους ισχύοντες νόμους περί δημοσίων συμβάσεων και ελεύθερου ανταγωνισμού, η ΡΑΕ χωρίς διαγωνισμό προβαίνει στην αθρόα ανάθεση έργων σε ιδιώτες. 
Παράλληλα η Κυβέρνηση για να δικαιολογήσει τις αυθαίρετες αυτές αναθέσεις και να προλάβει τυχόν προσφυγές, αλλά και την κατακραυγή των τοπικών κοινωνιών, που δεν έχουν κανένα ουσιαστικό οικονομικό αντάλλαγμα, εξέδωσε εκ των υστέρων την ύποπτη και άσχετη με το ν. 2773/99 Κοινή Υπουργική Απόφαση, την Δ6/Φ1 /11-444 με την οποία επιβάλλεται στους αναδόχους κατασκευαστές έργων ΑΠΕ να δίνουν στους ΟΤΑ, ως ανταποδοτικό τέλος, το ευτελές ποσοστό 2% επί των ακαθαρίστων ετησίων εσόδων από την πώληση του παραγόμενου ηλεκτρικού ρεύματος. Οι ίδιοι όμως ΟΤΑ με δημόσιους και διαφανείς πλειοδοτικούς διαγωνισμούς έχουν πετύχει ποσοστά μέχρι και 13% επί των ακαθαρίστων εσόδων. Την Υπουργική αυτή Απόφαση η Κυβέρνηση απέφυγε επιμελώς να εισαγάγει προς συζήτηση στη Βουλή -διότι εκεί θα χυνόταν προφανώς άπλετο φως- ισχυριζόμενη ψευδώς ότι από τις διατάξεις της συγκεκριμένης κοινής υπουργικής απόφασης δεν προκύπτει δαπάνη εις βάρος του κρατικού προϋπολογισμού. 
Εύλογα, λοιπόν, γεννάται το ερώτημα. Η διαφορά των ένδεκα ποσοστιαίων μονάδων, από 13% που επιτυγχάνουν οι ΟΤΑ με δημόσιους -επαναλαμβάνω- διαφανείς διαγωνισμούς μέχρι το 2% που ορίζει η Κοινή Υπουργική Απόφαση, η διαφορά δηλαδή αυτή επί των ακαθαρίστων εσόδων από την πώληση στη ΔΕΗ του παραγόμενου ηλεκτρικού ρεύματος, η οποία αντιστοιχεί σε εκατοντάδες δισεκατομμύρια δραχμές ετησίως, ποιος την καρπούται; Ποιών τα συμφέροντα εξυπηρετεί η Κυβέρνηση; Λίγων ιδιωτών ή των τοπικών κοινωνιών; 
Σε σχετική ερώτησή μου πριν από ένα μήνα ο τότε Υπουργός Ανάπτυξης μου απάντησε -και θα την καταθέσω στα πρακτικά- ότι ο καθορισμός του ύψους του ανταποδοτικού τέλους σε ποσοστό αναγόμενο στα μετά φόρου κέρδη των επιχειρήσεων ανανεώσιμης ηλεκτροπαραγωγής δεν θα πρέπει να ανατρέπει την οικονομικότητα των επενδύσεων. 
Σαφέστατη δηλαδή θέση υπέρ των ιδιωτών.
Μόλις μια εβδομάδα αργότερα σε άλλη ερώτησή μου, ο ίδιος Υπουργός μου απαντά: "Η επιβολή τέλους 2% υπέρ των πωλήσεων ανανεώσιμης ενέργειας αποτελεί παροχή υπέρ των ΟΤΑ, χωρίς να σχετίζεται με τον επενδυτικό κίνδυνο ή το κόστος των έργων". Περιττεύει πιστεύω κάθε σχόλιο, κύριε Πρόεδρε, μετά την ανάγνωση αυτών των απαντήσεων.
Ταυτόχρονα η Κυβέρνηση για να διασφαλίσει τα συμφέροντα των ευνοούμενων ιδιωτών στους οποίους αναθέτει τα υδροηλεκτρικά έργα, όλως αντισυνταγματικά και παράνομα και μάλιστα σε περίοδο που η χώρα κλυδωνίζεται από παρατεταμένη λειψυδρία, αγνόησε προκλητικά και ουσιαστικά κατήργησε το ν. 1739/87 περί διαχείρισης των υδάτινων πόρων.
Η Νέα Δημοκρατία τάσσεται ξεκάθαρα υπέρ της εφαρμογής των ανανεώσιμων πηγών ενέργειας. Πιστεύουμε ότι οφείλουμε να εκμεταλλευτούμε τα συγκριτικά πλεονεκτήματα της χώρας μας, τον ήλιο, τον άνεμο, τον υδάτινο πλούτο, αλλά και τη γεωθερμία και τη βιομάζα, για να παράγουμε φιλική προς το περιβάλλον και ανανεώσιμη ενέργεια.
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Είμαστε ανεπιφύλακτα υπέρ των ΑΠΕ υπό την προϋπόθεση ότι θα μπουν κανόνες, οι οποίοι και θα εφαρμόζονται.
Στη δευτερολογία μου θα καταθέσω συγκεκριμένη πρόταση, κυρία Πρόεδρε. Σας ευχαριστώ πολύ. 
(Στο σημείο αυτό ο Βουλευτής κ. Σταύρος Καλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κατσιγιάννης έχει το λόγο.
ΑΘΑΝΑΣΙΟΣ ΚΑΤΣΙΓΙΑΝΝΗΣ: Κυρία Πρόεδρε, θα επικεντρωθώ σε δύο επιμέρους, πλην όμως ουσιαστικά θέματα. 
Το πρώτο είναι αυτό του λογιστικού διαχωρισμού της ΔΕΗ. Όπως ο νόμος 2773/99 ορίζει για τον έλεγχο του λογιστικού διαχωρισμού της ΔΕΗ πρέπει η ΡΑΕ να έχει πρόσβαση στα λογιστικά βιβλία των διαχωρισμένων δραστηριοτήτων της ΔΕΗ, προκειμένου να προστατεύσει τους μη επιλέγοντες καταναλωτές με τιμολόγια που δεν θα είναι αυξημένα, ώστε να επιδοτούνται τα τιμολόγια των επιλεγόντων καταναλωτών. 
Η ΡΑΕ θα πρέπει, ύστερα από έλεγχο των λογιστικών στοιχείων της ΔΕΗ, να καθορίσει τα τιμολόγια των μονοπωλιακών δραστηριοτήτων της, ώστε να μην στρεβλώνεται ο ανταγωνισμός. Συνεπώς η ίδια η ΡΑΕ πρέπει να εποπτεύσει το λογιστικό διαχωρισμό της ΔΕΗ και να τον ελέγξει.
Η διαβεβαίωση της ΔΕΗ και η διαφήμιση στο πρώτο τεύχος του περιοδικού που αυτή εκδίδει στο "ΗΛΕΚΤΡΟΝ" ότι εφαρμόζει το λογιστικό διαχωρισμό από 1.1.2001, χωρίς βέβαια να υπάρχει εποπτεία της ΡΑΕ και χωρίς να έχουν καθοριστεί οι εσωτερικές τιμολογήσεις, αλλά και τα τιμολόγια των μονοπωλιακών της δραστηριοτήτων, δείχνει ότι αυτό που η ΔΕΗ ονομάζει λογιστικό διαχωρισμό, είναι ένας διαχωρισμός των δαπανών των δραστηριοτήτων της προς τρίτους και όχι ένας λογιστικός διαχωρισμός όλων των δαπανών, αλλά και των εσόδων των δραστηριοτήτων της ΔΕΗ, ως εάν αυτές οι δραστηριότητες ασκούνταν από διαφορετικές επιχειρήσεις, όπως άλλωστε απαιτείται και από το άρθρο 30, παράγραφος 1, του ν. 2773/99 και το άρθρο 14, παράγραφος 3 της οδηγίας 96/92.
Ο λογιστικός όμως διαχωρισμός των δραστηριοτήτων της ΔΕΗ είναι ουσιαστικός παράγων για την καθιέρωση υγιών συνθηκών ανταγωνισμού, οι οποίες θα έπρεπε εγκαίρως να έχουν γίνει γνωστές στους υποψήφιους και ήδη αδειοδοτηθέντες επενδυτές. 
Δεν είναι άνευ ουσίας, λοιπόν, οι διαμαρτυρίες των νέων επενδυτών ότι δεν μπορούν να προχωρήσουν στην υλοποίηση των επενδύσεών τους, διότι δεν είναι γνωστά τα τιμολόγια μεταφοράς και διανομής, που, όπως είναι γνωστό, στηρίζονται στα επακριβή κόστη των μονοπωλιακών αυτών τμημάτων, που θα προκύψουν από το λογιστικό διαχωρισμό.
Αν όμως η ΔΕΗ επιμένει πως εφαρμόζει λογιστικό διαχωρισμό, τότε απαντήστε μας, κύριε Υπουργέ: 
Υπάρχει εισήγηση της ΡΑΕ για τιμολόγια; 
Έχετε εγκρίνει αυτά τα τιμολόγια εσείς; 
Ποια είναι η επιβάρυνση για μεταφορά μιας κιλοβατώρας; 
Έχουν εγκριθεί εσωτερικά τιμολόγια μεταξύ των καθετοποιημένων δραστηριοτήτων της ΔΕΗ;
Προφανώς δεν υπάρχουν απαντήσεις γι' αυτά τα ερωτήματα. Τότε, λοιπόν, πώς εφαρμόζει η ΔΕΗ από 1ης Ιανουαρίου λογιστικό διαχωρισμό των δραστηριοτήτων της;
Ας έρθουμε όμως και στο δεύτερο θέμα, αυτό δηλαδή των εισαγωγών ηλεκτρικής ενέργειας. 
Είναι σε όλους γνωστό πως η αγορά ηλεκτρικής ενέργειας θα ανοίξει στη χώρα μας, αν υπάρξει ανταγωνισμός από μονάδες παραγωγής, που θα κατασκευασθούν μέσα στην Ελλάδα ή από εισαγωγές. Η Κυβέρνηση διατείνεται πως προχωρά ολοταχώς στο άνοιγμα και την απελευθέρωση της αγοράς ηλεκτρικής ενέργειας στη χώρα μας.
Όμως, όλοι γνωρίζουν και ιδιαίτερα η ΡΑΕ και το Υπουργείο Ανάπτυξης ότι πριν το 2005 δεν πρόκειται να λειτουργήσει καμία μονάδα φυσικού αερίου στην Ελλάδα. Παραμένουν, λοιπόν, για τον ανταγωνισμό οι εισαγωγές. Οι επιλέγοντες καταναλωτές και οι εταιρείες εισαγωγής στις οποίες δόθηκαν άδειες θα μπορούν να εισάγουν ηλεκτρική ενέργεια. 
Αλλά ποια ηλεκτρική ενέργεια; Ο Υπουργός Ανάπτυξης αποφάσισε μετά από εισήγηση της ΡΑΕ ότι από τα 600 μεγαβάτ δυνατότητας εισαγωγών κατά μέγιστο από τις βόρειες διασυνδέσεις, αφήνει για εισαγωγές στις εταιρείες και στους επιλέγοντες πελάτες το πολύ 230 μεγαβάτ. Λέω το πολύ, διότι αυτό ισχύει, αν όλα πάνε καλά στα διασυνδεδεμένα δίκτυα μεταφοράς, αλλιώς κάθε μείωση της δυνατότητας εισαγωγών θα αφαιρείται από τα 230 μεγαβάττ του ανταγωνισμού.
Κύριοι συνάδελφοι, το αφήνω στην κρίση σας, είναι άνοιγμα και η απελευθέρωση αγοράς όταν από τα 8.500 μεγαβάττ περίπου του ελληνικού συστήματος, αφήνει η Κυβέρνηση στον ανταγωνισμό μόνο τα 230; Και μη μας πείτε, κύριε Υπουργέ, ότι υπάρχουν και τα 500 περίπου μεγαβάττ του καλωδίου με την Ιταλία, καθόσον οι Έλληνες καταναλωτές δεν θα έχουν καμία ωφέλεια από αυτήν τη διασύνδεση, μιας και οι τιμές ηλεκτρικής ενέργειας εκεί είναι ακριβότερες απ' ό,τι στη χώρα μας και επομένως το καλώδιο με Ιταλία θα κάνει εξαγωγές -τράνζιτ- από τις βόρειες χώρες, μειώνοντας περαιτέρω τα 230 μεγαβάτ για τους Έλληνες καταναλωτές. 
Είναι συνεπώς ολοφάνερο, κύριοι συνάδελφοι, πως η Κυβέρνηση βρίσκεται τουλάχιστον σε σύγχυση, γιατί αλλιώς δεν εξηγείται πως έξι ακριβώς μήνες μετά την έγκριση του κώδικα διαχείρισης του συστήματος, καταργεί ό,τι είχε αποφασίσει για τον καταμερισμό των 600 μεγαβάττ των βορείων διασυνδέσεων, βαπτίζοντας αυτήν της την απόφαση, ως μεταβατικές διατάξεις για τα τρία επόμενα χρόνια. Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, τη συνεδρίασή μας παρακολουθούν από τα θεωρεία εκατόν τριάντα ένας δευτεροετείς σπουδαστές της σχολής αξιωματικών της Ελληνικής Αστυνομίας και 3 συνοδοί αξιωματικοί της σχολής. 
(Χειροκροτήματα απ' όλες τις πτέρυγες της Βουλής)
Τους καλωσορίζουμε και εξηγούμε ότι συζητείται επερώτηση Βουλευτών της Νέας Δημοκρατίας προς τον Υπουργό Ανάπτυξης για την απελευθέρωση της αγοράς ηλεκτρικής ενέργειας και παρίστανται στην Αίθουσα οι επερωτώντες Βουλευτές και ο κύριος Υπουργός.
Στη συνέχεια το λόγο έχει ο συνάδελφος κ. Καραμπίνας.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κυρία Πρόεδρε, κυρίες και κύριοι συνάδελφοι, εκείνο που μπορεί να παρατηρήσει κανείς σε σχέση με το συζητούμενο θέμα και μάλιστα χωρίς να διακινδυνεύσει καθόλου να κατηγορηθεί ότι υπηρετεί τη σκοπιμότητα, είναι πως μετά την εφαρμογή του ν. 2773/99, που αφορά την απελευθέρωση της αγοράς ηλεκτρικής ενέργειας, η σύγχυση, η κωλυσιεργία, η αποσπασματικότητα στις αποφάσεις αποτελούν τα κυρίαρχα στοιχεία της πολιτικής της Κυβέρνησης και των φορέων που είναι επιφορτισμένοι να φέρουν εις πέρας το σημαντικό έργο της κάλυψης των αναγκών της χώρας σε ηλεκτρική ενέργεια. Και στοχεύουν οι πράξεις αυτές στην εξυπηρέτηση συμφερόντων και σκοπιμοτήτων. Αποτέλεσμα αυτής της κατάστασης είναι να τίθεται σε κίνδυνο, ακόμη και ο ενεργειακός εφοδιασμός της χώρας.
Θα πρέπει μάλιστα, κυρίες και κύριοι συνάδελφοι, να σημειωθεί ότι όλα αυτά συμβαίνουν εν όψει του 2004, που θα πραγματοποιηθεί η διεξαγωγή των ολυμπιακών αγώνων και βεβαίως η ασφάλεια του εφοδιασμού της χώρας σε ηλεκτρική ενέργεια προσλαμβάνει διαστάσεις εθνικής προτεραιότητας, αφού η όλη υπόθεση των ολυμπιακών αγώνων αφορά το κύρος της χώρας διεθνώς. Ίσως, όμως, ορισμένοι εκ των συναδέλφων να διερωτηθούν εάν είναι δυνατόν να ελλοχεύουν αυτής της μορφής οι κίνδυνοι. Βέβαια, κυρίες και κύριοι συνάδελφοι, οι κίνδυνοι υφίστανται από τη στιγμή κατά την οποία διαταράχθηκε η συνοχή του φορέα -συγκεκριμένα της ΔΕΗ- που είχε την αποκλειστική ευθύνη προμήθειας σε ηλεκτρική ενέργεια. Και ενώ έχουν περάσει τέσσερα και πλέον χρόνια, η Κυβέρνηση δεν κατόρθωσε να δημιουργήσει εκείνες τις προϋποθέσεις και τους κανόνες, ώστε να αρχίσει το κτίσιμο των μονάδων παραγωγής ηλεκτρικής ενέργειας από νέες επιχειρήσεις που έχουν, λόγω της απελευθέρωσης, αδειοδοτηθεί γι' αυτόν το σκοπό. Μετά από αυτά όσοι διερωτώνται, τι μπορούν να πουν; Δεν υφίστανται οι κίνδυνοι;
Κυρίες και κύριοι συνάδελφοι, με αυτά τα δεδομένα και ενώ ο χρόνος τρέχει η Κυβέρνηση έχει μπλοκάρει τη ΔΕΗ, η οποία δεν έχει υποβάλει αίτηση αδείας για θερμική μονάδα φυσικού αερίου ή για λιγνιτική μονάδα, ώστε να αντιμετωπιστούν οι ανάγκες της χώρες ιδιαίτερα οι αυξημένες την περίοδο των Ολυμπιακών αγώνων. Μάλιστα παρανόμως δεν υφίσταται ο μακροχρόνιος κεντρικός σχεδιασμός, που αποτελεί τη μοναδική εγγύηση για την ασφάλεια του ενεργειακού εφοδιασμού της χώρας. Απ' ό,τι, λοιπόν, αντιλαμβανόμαστε οι κίνδυνοι πράγματι είναι μεγάλοι. Η κατάσταση είναι υπαρκτή. Τη δημιούργησε η πολιτική, που ακολουθήθηκε, με σκοπό να διαμορφώσει τις κατάλληλες συνθήκες, που θα δικαιολογούν τις, εις βάρος του δημοσίου συμφέροντος, αποφάσεις τη στιγμή των αναγκών της χώρας σε ηλεκτρική ενέργεια, που τότε δεν θα υπάρχει. Γιατί πώς αλλιώς θα αντιμετωπιστούν εκείνη την περίοδο, παραδείγματος χάρη των Ολυμπιακών Αγώνων, οι αυξημένες ανάγκες της χώρας σε ηλεκτρική ενέργεια όταν μάλιστα εκτιμάται ότι θα λείπουν 600 μεγαβάτ από το σύστημα; Μήπως με εισαγωγή ρεύματος από γειτονικές χώρες που θα πουληθούν τότε σε υψηλές τιμές με συμβάσεις που κάποιοι θα συνάψουν προσεχώς ή μήπως για να προχωρήσετε σε επιδοτήσεις στους ιδιώτες επενδυτές για να λειτουργήσει η απελευθέρωση;
Κύριε Υπουργέ, με την πολιτική που έχει ακολουθηθεί μέχρι σήμερα στο χώρο της ενέργειας έχουν δημιουργηθεί τετελεσμένα γεγονότα που με τον ένα ή τον άλλο τρόπο θα σας αναγκάσουν να προχωρήσετε σε παρανομίες και σε εξυπηρέτηση συμφερόντων, αφού ο χρόνος τρέχει οι ανάγκες της χώρας σε ηλεκτρική ενέργεια αυξάνονται και εσείς δεν θα μπορείτε να ανταποκριθείτε. Για να προλάβετε, λοιπόν, πρέπει να τρέξετε κάτι όμως που δεν συνηθίζει η Κυβέρνησή σας να κάνει. Μια ζωή ή σταματημένοι θα είστε ή θα προχωράτε με ρυθμούς χελώνας. Το πρόβλημα του ΠΑΣΟΚ είναι ο χρόνος. Ό,τι κάνετε είναι ετεροχρονισμένο και φυσικά αυτό έχει σαν αποτέλεσμα να καθυστερείτε την ανάπτυξη και την πρόοδο της χώρας. Θα μου πείτε ότι εμάς ο λαός επέλεξε να κυβερνήσουμε. Σεβαστή η επιλογή του λαού. Πιστεύω ότι δεν θα σας ξαναπροτιμήσει την επόμενη φορά.
Για το ζήτημα όμως, κυρίες και κύριοι συνάδελφοι, που μιλάμε απ' ό,τι όλοι αντιλαμβανόμεθα δεν πρόκειται περί της καθυστέρησης στην κατασκευή κάποιας γέφυρας ή κάποιου δρόμου μιλάμε για τους Ολυμπιακούς αγώνες που θα πραγματοποιηθούν σε συγκεκριμένο χρόνο και οι ανάγκες σε ηλεκτρική ενέργεια συνεχώς και αυξάνονται και το πρόβλημα είναι υπαρκτό. Και εσείς μέχρι σήμερα δεν έχετε κάνει απολύτως τίποτα, ώστε να αρχίσει η κατασκευή των μονάδων παραγωγής για να αντιμετωπιστούν αυτές οι ανάγκες. Και ενώ συμβαίνουν, λοιπόν, όλα αυτά στο περιβάλλον της ενέργειας η Κυβέρνησή σας σταθερά προσανατολισμένη στην εξυπηρέτηση σκοπιμοτήτων και συμφερόντων των ολίγων προχώρησε εσπευσμένα στη μετοχοποίηση της ΔΕΗ μετά από μια σειρά παρανομιών. 
Ξεπουλάτε, λοιπόν, τη ΔΕΗ μέσω της μετοχοποίησης, αφού υποεκτιμήσατε σε 2,97 τρισεκατομμύρια την περιουσία της και κατά προέκταση τη χρηματιστηριακή αξία των μετοχών της. Να σημειωθεί ότι 1 τρισεκατομμύριο ήταν οι επενδύσεις της ΔΕΗ την τελευταία τετραετία και 11 τρισεκατομμύρια, όπως είπαν και οι προηγούμενοι συνάδελφοί μου, θέλει κανείς να ξανακτίσει μια ΔΕΗ. Για να ευνοηθούν, ποιοι; Οι αναμένοντες ολίγοι εκλεκτοί σας αποκρύπτοντας παράλληλα και τις απορρέουσες από το ν. 2773/99 και το προεδρικό διάταγμα 51/2001 υποχρεώσεις δηλαδή η περιουσία ύψους 3.133.000.000 κατά την 31/12/2000 του ασφαλιστικού φορέα της ΔΕΗ, η οποία είναι ενσωματωμένη στην περιουσία της ΔΕΗ και επικαιροποιείται κάθε χρόνο εκτοκιζομένη με καθαρό επιτόκιο 4% και μετά από την αφαίρεση από αυτήν των ετήσιων καταβολών του κράτους. Αυτό το ποσό εξασφαλίζει τη λειτουργία και τη βιωσιμότητα του ΟΑΠ ΔΕΗ. Την περιουσία, λοιπόν, αυτήν την αποκρύψατε από το ενημερωτικό δελτίο εισαγωγής στο ΧΑΑ, σ' αυτό το παραμάγαζο της ρεμούλας και της απάτης. Έτσι εξελίχθηκε, με την πολιτική σας, το χρηματιστήριο. Περιουσία που πρέπει να γνωρίζετε, κύριε Υπουργέ, ότι αφορά την επιβίωση εξήντα χιλιάδων περίπου οικογενειών εργαζομένων και συνταξιούχων της ΔΕΗ. Αφορά δε την προστασία του επενδυτικού κοινού που καθημερινά βομβαρδίζεται να καταθέσει τις οικονομίες του. Η συγκεκριμένη μετοχοποίηση είναι μακριά από το σκοπό που υπηρετεί μια μετοχοποίηση και που δεν είναι άλλος από την οικονομική στήριξη για τη μεγέθυνση μιας επιχείρησης. Μπορείτε να μας πείτε, λοιπόν, κύριε Υπουργέ, πού είναι το αναπτυξιακό πρόγραμμα της ΔΕΗ; Δεν υπάρχει, κύριε Υπουργέ. Εκείνο που υπάρχει είναι η περιστασιακή εκποίηση περιουσιακών στοιχείων της ΔΕΗ για να καλυφθούν δημόσια ελλείμματα. 
Και επειδή δεν θέλω να είμαι άδικος οφείλω να πω ότι δεν ευθύνεται γι' αυτήν την κατάσταση ο συγκεκριμένος Υπουργός αυτή η κατάσταση είναι απόρροια της πολιτικής της Κυβέρνησής του όμως.
Κύριοι συνάδελφοι, η Νέα Δημοκρατία υπεύθυνο κόμμα και αυριανή κυβέρνηση δεν στέκεται μόνο κριτικά απέναντι στις πράξεις της Κυβέρνησης, αλλά προτείνει και τα μέτρα εκείνα που θα εξασφαλίσουν μακροπρόθεσμα τις ανάγκες σε ηλεκτρική ενέργεια της χώρας. 
Για να μη μείνει, λοιπόν, η χώρα μας χωρίς ηλεκτρική ενέργεια και εν όψει των Ολυμπιακών Αγώνων ξεκαθαρίστε, κύριε Υπουργέ, πρώτα με τους ιδιώτες επενδυτές. Αν δεν είναι σε θέση να πραγματοποιήσουν τις επενδύσεις που ανέλαβαν να αποσυρθούν. Εσείς, όμως, σαν Κυβέρνηση θα πρέπει να διαμορφώσετε εκείνες τις προϋποθέσεις, εκείνους τους κανόνες επί ίσοις όροις συμμετοχής στην απελευθέρωση της αγοράς ενέργειας, κάτι που δεν έχετε κάνει μέχρι σήμερα. 
Ξεκαθαρίστε, λοιπόν το τοπίο για να ξέρουν και οι άνθρωποι που θα επενδύσουν τους κανόνες, οι οποίοι και θα πρέπει να είναι διαφανείς. Ξεκαθαρίστε με σύννομες διαδικασίες. Εξασφαλίστε το δημόσιο συμφέρον και προστατέψτε τα συμφέροντα του προσωπικού της ΔΕΗ. Προχωρήστε με γρήγορους ρυθμούς την υπόθεση της απελευθέρωσης της αγοράς ηλεκτρικής ενέργειας, ώστε να αρχίσει η κατασκευή των μονάδων παραγωγής για να εξασφαλιστεί η απαραίτητη για την ανάπτυξη της χώρας ηλεκτρική ενέργεια. Δεν έχετε πλέον περιθώρια. 
Κύριε Υπουργέ, όλοι ανησυχούμε για την κατάσταση που σήμερα βρίσκεται η χώρα σε σχέση με το συζητούμενο θέμα. Ευχαριστώ πάρα πολύ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Πάνος Παναγιωτόπουλος. 
ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ: Κυρία Πρόεδρε, κυρίες και κύριοι συνάδελφοι, νομίζω ότι θα κούραζα και θα ήταν εκ του περισσού εάν επανελάμβανα και εγώ τα πολύ σημαντικά στοιχεία που κατέθεσαν στην Εθνική Αντιπροσωπεία οι συνάδελφοι που έλαβαν το λόγο προηγουμένως, οι συνάδελφοι της Νέας Δημοκρατίας. 
Κύριε Υπουργέ, από τα όσα ακούστηκαν -και θα παρακαλέσω να μην τα αμφισβητήσετε γιατί είναι πάρα πολύ σημαντικά στοιχεία- αποδεικνύεται ότι σ' αυτήν την περίπτωση δεν είστε ικανοί να εφαρμόσετε προγράμματα απελευθέρωσης των αγορών. Επιχειρείτε τώρα, υποτίθεται, ενηλικιωμένοι πολιτικά και ώριμοι και αφού ταλαιπωρήσατε την Ελλάδα μέσα σε ένα πέλαγος ιδεολογημάτων που αποδείχτηκαν και ατελέσφορα και επιζήμια, να ακολουθήσετε ένα ρεαλιστικό δρόμο που σας επιβάλλεται και από την Ευρωπαϊκή Ένωση. Πλην όμως αποδεικνύεσθε ανίκανοι στην πράξη να εφαρμόσετε πολιτικές απελευθέρωσης των αγορών, που σε τελευταία ανάλυση θα είναι πολιτικές που θα υπερασπίσουν και το δημόσιο συμφέρον, αλλά θα υπερασπίσουν και το συμφέρον του καταναλωτή. 
Επειδή μίλησα για ιδεολογήματα και δικές σας ιδεολογικές περιπλανήσεις σε τρικυμιώδη πελάγη, θα σας θυμίσω αυτά που έκαναν οι δικοί σας συνδικαλιστές και δικά σας συνδικαλιστικά πρόσωπα εις βάρος της γενναίας πολιτικής στην οποία απετόλμησε να προχωρήσει η κυβέρνηση της Νέας Δημοκρατίας με Πρωθυπουργό τον Κωνσταντίνο Μητσοτάκη. Να σας θυμίσω τα "ανδραγαθήματα" συνδικαλιστών του ΠΑΣΟΚ που κατέβασαν τότε τους διακόπτες μιλώντας για ξεπούλημα, ενώ η κυβέρνηση της Νέας Δημοκρατίας, η κυβέρνηση Μητσοτάκη, δεν έκανε τίποτε περισσότερο παρά να προετοιμάσει τη χώρα, να προσαρμόσει τη χώρα, να προσανατολίσει τη χώρα σε όλα αυτά που ισχύουν στην Ευρωπαϊκή Ένωση. Ακόμα μια περίπτωση χαμένων ευκαιριών διότι δεν αφήσατε έγκαιρα τη χώρα να προχωρήσει στα απαραίτητα βήματα. 
Σήμερα τι γίνεται; Σήμερα και μετά το Φεβρουάριο του 2001 αποδεικνύεται ότι και τη ΔΕΗ την έχετε εγκαταλείψει στην τύχη της, αλλά και δεν έχετε διαμορφώσει ένα πλαίσιο για τους ιδιώτες επιχειρηματίες για να προχωρήσουν ακριβώς έμπρακτα και να διαμορφώσουν και αυτοί ένα κλίμα απελευθέρωσης της αγοράς ενέργειας. 
Σας τα είπαν πριν από λίγο οι καλοί συνάδελφοι. Δόθηκαν μεν οι άδειες παραγωγής ενέργειας, οι οποίες, όμως, δεν είναι δυνατόν να αξιοποιηθούν. Γιατί ποιος επιχειρηματίας θα προχωρήσει στην αξιοποίηση μιας τέτοιας άδειας, ποιος επιχειρηματίας θα είναι σε θέση να ολοκληρώσει μια οικονομική και τεχνική μελέτη για να πάει στο χρηματοπιστωτικό σύστημα και να συζητήσει όρους χρηματοδότησης, όταν δεν έχει πλήρη εικόνα για το κόστος. Και σας εξήγησαν οι συνάδελφοι γιατί δεν μπορεί να υπάρξει αυτή η εικόνα. Τα τιμολόγια του φυσικού αερίου από την κρατική ΔΕΠΑ δεν έχουν προσδιοριστεί. Είναι άγνωστη η τιμή της πρώτης ύλης καυσίμου. 
Δεν έχει γίνει λογιστικός διαχωρισμός της ΔΕΗ που θα προσδιορίζει το μακροχρόνιο οριακό κόστος των διαφόρων τομέων της παραγόμενης ενέργειας. Αυτά τα ακούσατε και πρέπει να τα προσέξετε ιδιαίτερα.
Επιπλέον πρέπει να πούμε το εξής ότι το θέμα της ΔΕΗ δημιουργεί τεράστια προβλήματα και εθνικής και αναπτυξιακής φύσεως. Ήμουν ένας από εκείνους, κύριε Υπουργέ, που το περασμένο καλοκαίρι, μαζί με άλλους συναδέλφους της Νέας Δημοκρατίας, προχωρήσαμε στην κατάθεση πολλών ερωτήσεων εδώ στη Βουλή για την εγκατάλειψη της νησιωτικής περιφέρειας. Το καλοκαίρι είχαμε αλλεπάλληλες διαμαρτυρίες από άρχοντες...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κυρία Πρόεδρε, θα παρακαλέσω να μου επιτρέψετε να κάνω χρήση επιπλέον ενός ή δύο λεπτών από τη δευτερολογία μου. 
... τοπικής αυτοδιοίκησης απ' όλο το νησιωτικό σύμπλεγμα της Ελλάδος ότι είχαμε επανειλημμένες διαδοχικές και αιφνίδιες διακοπές του ρεύματος στη νησιωτική χώρα, σε μια στιγμή αιχμής της τουριστικής περιόδου, σε μια περίοδο όπου πάρα πολλά προϊόντα και ιδιαίτερα στον κλάδο των τροφίμων υπήρχε κίνδυνος να εκτεθούν σε λοιμώξεις και σε παρόμοια ζητήματα, σε μια περίοδο που η χώρα υποτίθεται ότι έπρεπε να δείξει τον καλύτερο της εαυτό καθώς φιλοξενούσε πολλά εκατομμύρια τουριστών από τα οποία προσδοκούσαμε να εξασφαλίσουμε το πολυπόθητο συνάλλαγμα. 
Κατά συνέπεια και για να μην κουράσουμε περισσότερο την Εθνική Αντιπροσωπεία, δεν είναι μόνο αυτές οι εκκρεμότητες που αφορούν τη νησιωτική χώρα. Εγώ θα σας πω και ένα-δύο άλλα προβλήματα μεγάλα. Έχουν καταγγελθεί προβλήματα από το χώρο της ΔΕΗ πάνω στην Κοζάνη και στην Πτολεμαΐδα. Εγώ θα σας πω προβλήματα και από τη ΔΕΗ της Μεγαλόπολης. Συμβαίνει να είναι η ιδιαίτερη πατρίδα, η Αρκαδία, ενός από τους δύο μου γονείς. Μας καταγγέλλουν για παράδειγμα ότι έχετε δώσει εκατοντάδες υπεργολαβίες σε υπεργολάβους, οι οποίοι χρησιμοποιούν αφειδώς προσωπικό, το οποίο προέρχεται από το χώρο της λαθραίας μετανάστευσης με προβλήματα νομιμοποίησης, με πολλαπλά προβλήματα σε προσωπικό που αν θέλετε είναι νόμιμο και δεν μπορεί να απασχοληθεί.
Καταλήγοντας επισημαίνουμε τα εξής. Υποτίθεται ότι είσθε έτοιμοι να εφαρμόσετε μια πολιτική απελευθέρωσης των αγορών. Δυστυχώς στην πράξη αποδεικνύεσθε ανίκανοι να εφαρμόσετε αυτήν τη πολιτική. Η απελευθέρωση των αγορών δεν μπορεί να λειτουργήσει. Σας εξηγήσαμε γιατί. Έτσι ο καταναλωτής δεν ευνοείται όπως θα έπρεπε να ευνοηθεί και ταυτόχρονα η ΔΕΗ έχει εγκαταλειφθεί στην τύχη της. 
Θα σας υποβάλω, κύριε Υπουργέ, ένα ερώτημα το οποίο πέρασε από τις εισηγήσεις και τις τοποθετήσεις όλων των συναδέλφων. 
Επειδή άλλα λέει η ηγεσία του Υπουργείου και άλλα λέει ο κ. Νέζης, που προσπαθεί να καταστήσει κατά κάποιον τρόπο πλέον ελκυστικές τις μετοχές της ΔΕΗ, που θα βγουν προς διάθεση, σας ερωτούμε, τι θα κάνετε με τα τιμολόγια. Μπορείτε να μας πείτε και να δεσμευθείτε ενώπιον της Βουλής των Ελλήνων, για να δούμε αν τα όσα έχετε πει κατά καιρούς για το κοινωνικό πρόσωπο της πολιτικής σας -και εγώ δεν έχω λόγους να πω ότι δεν έχετε καλή πρόθεση- θα τα εφαρμόσει στην πράξη; Αυτό είναι το ερώτημα.
Ζητάμε, λοιπόν, να δεσμευθείτε κατηγορηματικά για την πολιτική των τιμολογίων που θα ακολουθήσετε. Και επιπλέον να μας δώσετε μια απάντηση για τις πολύ σημαντικές καταγγελίες που ακούστηκαν σ' αυτήν την Αίθουσα, για τον τρόπο που προσδιορίστηκε η συνολική αξία της ΔΕΗ κατά τη διαδικασία εισαγωγής ενός ποσοστού της εταιρείας στο Χρηματιστήριο. Σε τελευταία ανάλυση η ΔΕΗ δεν είναι περιουσία ούτε του ΠΑΣΟΚ ούτε της Νέας Δημοκρατίας ούτε κανενός άλλου κόμματος. Είναι περιουσία του Έλληνα και της Ελληνίδας, ανεξάρτητα με το τι ψηφίζει ο Έλληνας και η Ελληνίδα. Και σαν τέτοια περιουσία οφείλουμε να τη διασφαλίσουμε και να την κατοχυρώσουμε και να την αξιολογήσουμε και να την εκτιμήσουμε σωστά όλοι μας. Επιτρέψτε μου να πω ότι είναι το στοιχειώδες καθήκον μας σ' αυτήν την Αίθουσα.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξηντλήθη ο κατάλογος των επερωτώντων Βουλευτών και τον λόγο έχει ο Υπουργός Ανάπτυξης κ. Τσοχατζόπουλος. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κυρία Πρόεδρε, κυρίες και κύριοι συνάδελφοι, είμαι βέβαιος ότι εάν γινόταν η επερώτηση όπως είχε ζητηθεί πριν από μερικές εβδομάδες θα είχαμε ένα διαφορετικό τόνο στη συζήτησή μας.
Το γεγονός ότι μεσολάβησε η ολοκλήρωση της διαδικασίας προετοιμασίας για ένταξη της ΔΕΗ στα Χρηματιστήρια Λονδίνου και Αθηνών, άλλαξε βέβαια τον τόνο της συζήτησης. Οι κατηγορίες που κατατέθηκαν στο γραπτό κείμενο δεν επαναλαμβάνονται σε μεγάλο βαθμό στις προφορικές τοποθετήσεις των συναδέλφων. Προσεγγίζουμε έτσι πολύ πιο υπεύθυνα και ρεαλιστικά το μεγάλο θέμα απελευθέρωσης της αγοράς ενέργειας στη χώρα μας που σε τελική ανάλυση δεν είναι κομματικό θέμα, είναι εθνικό θέμα μεγίστης εμβέλειας. 
Επομένως μπορούμε να συζητήσουμε με βάση τα πραγματικά δεδομένα όλα εκείνα τα στοιχεία που επιβεβαιώνουν ότι είναι σε εξέλιξη μια πολύ σημαντική προσπάθεια. Μια προσπάθεια, που όσον αφορά στην ένταξη της ΔΕΗ στο Χρηματιστήριο και επιβεβαιώνει την αξιοπιστία της εταιρείας. Γνωρίζετε ότι σήμερα θα οριστικοποιηθεί το δεσμευτικό εύρος τιμών για τη δημόσια εγγραφή -3 Δεκεμβρίου- και ότι 4 έως 7 Δεκεμβρίου ξεκινάει η εγχώρια προσφορά. 
ΑΘΑΝΑΣΙΟΣ ΝΑΚΟΣ : Αύριο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τιμή και κατανομή ανακοινώνονται στις 8 και 9 Δεκεμβρίου και η ανακοίνωση τιμής, μεγέθους και κατανομής επίσημα θα οριστικοποιηθεί τη Δευτέρα 10 Δεκεμβρίου.
Ελπίζω ότι θα έχουμε ένα πολύ καλό κλίμα και μία καλή αποδοχή και στήριξη διότι πρόκειται για έναν από τους παραγωγικούς οικονομικούς κολοσσούς της χώρας μας, τον πιο δυνατό οργανισμό του ευρύτερου δημόσιου τομέα. Και νομίζω ότι όλοι μας πρέπει να είμαστε ευτυχείς, διότι ακολούθησε το μοναδικό δρόμο που μπορούσε -μια, για δεκαετίες, επιχείρηση του δημόσιου τομέα, να ακολουθήσει εισερχόμενη στο Χρηματιστήριο- για να γίνει παραγωγική, να γίνει ανταγωνιστική, να έχει διαφάνεια, να γνωρίζει σε όλα τα επίπεδα το πραγματικό κόστος λειτουργίας της, να διαπιστώνει και να δημοσιοποιεί τα ετήσια κέρδη της επιχείρησης, ώστε να μπορέσει να χρηματοδοτήσει δια της ετήσιας σταθεράς κερδοφορίας που προβλέπεται τα επόμενα πέντε χρόνια -όπως προβλέπεται με το επιχειρησιακό σχέδιο που κατατέθηκε από τους συμβούλους, και έτσι να αντλήσετε από το Χρηματιστήριο την πλέον ευνοϊκή χρηματοδότηση της ΔΕΗ. 
Ο λόγος, κυρίες και κύριοι συνάδελφοι, γιατί ένας δημόσιος οργανισμός εισέρχεται στο Χρηματιστήριο, είναι ακριβώς αυτός: Να εξασφαλίσει, όπως και οι ιδιώτες ανταγωνιστές, ευνοϊκή, φτηνή χρηματοδότηση για το επενδυτικό της πρόγραμμα. Και συγχρόνως βέβαια να γίνει πρόσβαση σε πλατιά λαϊκή βάση, όσον αφορά στο ιδιοκτησιακό καθεστώς.
Χαίρομαι, λοιπόν, και πρόσφατα, όταν έγινε η παρουσίαση στην οποίαν αναφερθήκατε, κύριε συνάδελφε, επίσημα και από την ηγεσία της ΔΕΗ, αλλά και από τους τέσσερις αρμόδιους συμβούλους, και έδωσα συγχαρητήρια στην προηγούμενη πολιτική ηγεσία και σε όλο το στελεχιακό δυναμικό της ΔΕΗ, διότι πράγματι κατάφεραν μέσα σε σύντομο χρονικό διάστημα να υλοποιήσουν ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Συναδελφική αβρότητα. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κοιτάξτε, κύριε Πρόεδρε, νομίζω ότι κι εσείς θα το κάνατε, διότι είναι σωστό. Συμφωνείτε, νομίζω, ότι πρέπει να μπει η ΔΕΗ στο Χρηματιστήριο. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Όχι ότι τα πιστεύετε κιόλας. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Να σας πω και κάτι; Ίσως το θυμάστε εσείς: Όταν το 1992 είχατε τη μεγάλη συζήτηση για τη ΔΕΗ στην κυβέρνησή σας, ανήκα σ' εκείνους, οι οποίοι υποστήριζαν από το 1989 πάντοτε τη μετοχοποίηση της ΔΕΗ σ' ένα ποσοστό 10%. Βέβαια, ομολογώ ότι δεν ήταν πολύ αποδεκτό στη δικιά μου παράταξη τότε αυτή η άποψη. Αλλά δεν έχει σημασία. Το γεγονός είναι ότι έχοντας την εμπειρία ότι και οι δημόσιοι οργανισμοί έχουν το δικαίωμα να γίνουν ανταγωνιστικοί, για να κρατήσουν το δημόσιο κοινωνικό χαρακτήρα τους, που σε τελική ανάλυση είναι αυτό που προσφέρει ένας δημόσιος οργανισμός, χαίρομαι διότι, έστω μετά από τόσα πολλά χρόνια, επιβεβαιώνετε ότι αυτή η πολιτική επιλογή ήταν σωστή κι έτσι μπορεί η ΔΕΗ να έχει σήμερα...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εμείς χαιρόμαστε, όχι εσείς.
ΓΙΑΝΝΗΣ ΚΑΨΗΣ: Κάτι δεν πάει καλά.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εγώ λέω την άποψή μου. Είμαι συνεπής με την πρότασή μου, ότι επιβεβαιώνετε ότι η ΔΕΗ μπορεί να είναι μια ανταγωνιστική επιχείρηση διατηρώντας το δημόσιο κοινωνικό χαρακτήρα.
Βέβαια, για να φτάσουμε σ' αυτό το στάδιο, κυρίες και κύριοι συνάδελφοι, πρέπει να πω ότι έγιναν πάρα πολύ σημαντικά βήματα και αυτά έχουν να κάνουν με τα εξής:
Πρώτον, έχουμε την απελευθέρωση της αγοράς ενέργειας με το νόμο που αποφασίστηκε το 1999. Σε υλοποίηση αυτού του νόμου, όπως ξέρετε, η Δ.Ε.Η. το 2000 έγινε ανώνυμη εταιρεία. Από τις αρχές του 2001 πλέον η Δ.Ε.Η. λειτουργεί ως ανώνυμη εταιρεία. Διαμορφώθηκε, αν θέλετε, η "ΔΕΣΜΗΕ Α.Ε.", ο διαχειριστής του συστήματος μεταφοράς ενέργειας, όπως προβλέπεται στο νόμο που ορίζει την απελευθέρωση της αγοράς ενέργειας. Από τις 19 Φεβρουαρίου 2001 έχουμε την απελευθέρωση της αγοράς ενέργειας σαν πραγματικό γεγονός. Επιπλέον πρέπει να πούμε ότι ο διαχειριστής το Μάιο του 2001 ανέλαβε, που είναι η "ΔΕΣΜΗΕ Α.Ε.", την ευθύνη διαχείρισης του συστήματος. 
Η Ρ.Α.Ε. είναι μία πραγματικότητα, η Ρυθμιστική Ανεξάρτητη Αρχή και έχει θέσει σε δημόσια διαβούλευση κείμενο γενικών αρχών τιμολογιακής πολιτικής για την ηλεκτρική ενέργεια.
Με τις επιλογές αυτές, που έγιναν μέσα σε ελάχιστο χρονικό διάστημα, είναι δυνατόν πραγματικά η Δ.Ε.Η. να ενταχθεί στο σύστημα της ελεύθερης αγοράς ενέργειας και συγχρόνως να υπάρξει η ανταγωνιστική, αλλά και με ενδιαφέρον συμμετοχή ιδιωτών ηλεκτροπαραγωγών ενέργειας αξιοποιώντας το φυσικό αέριο. 
Εν συνεχεία θα σας δώσω στοιχεία από τα οποία προκύπτει ότι είναι μία πραγματικότητα, -υποβλήθηκαν, απ' ό,τι μου σημειώνουν εδώ- χίλιες άδειες για νέα συνολική ισχύ άνω των 20.000 ΜW παραγωγής και προμήθειας ηλεκτρικής ενέργειας. Συγχρόνως, από τη Ρ.Α.Ε. εκδόθηκαν άδειες παραγωγής μεγάλων θερμοηλεκτρικών μονάδων με χρήση φυσικού αερίου για 2.750 MW, όπως επίσης άδειες παραγωγής για 300 ΜW μεγάλων υδροηλεκτρικών έργων και 1.800 MW μικρών μονάδων, ανανεώσιμες πηγές ενέργειας συμπαραγωγής ηλεκτρισμού και θερμότητας.
Βλέπουμε, λοιπόν, ότι έχουμε μία σταθερή εξέλιξη. Υπάρχει ενδιαφέρον για συμμετοχή σε αυτήν τη νέα αγορά. Πού οφείλεται άραγε αυτό, κύριοι συνάδελφοι; Έχει σημασία να το συνειδητοποιήσουμε. 
Είναι βέβαιο ότι η απελευθέρωση της αγοράς ενέργειας θα γίνει σταδιακά. Όπως είπα προηγουμένως υπήρξε μία προεργασία. Η Δ.Ε.Η. έπρεπε να ξεπεράσει πολλά από τα προβλήματα που είχε στο παρελθόν λόγω του συγκεκριμένου τρόπου με τον οποίο λειτούργησε για πολλές δεκαετίες. Εξάλλου ας μην ξεχνάμε ότι οι δημόσιες επιχειρήσεις ηλεκτρισμού ήταν μία επιλογή αναγκαστική των συντηρητικών κυβερνήσεων. Και τότε πολύ σωστά οι κυβερνήσεις Καραμανλή, τόσο για τον Ο.Τ.Ε., όσο για τον Ο.Σ.Ε., όσο για την Ολυμπιακή και τη Δ.Ε.Η,. προχώρησαν στη δημιουργία δημόσιων επιχειρήσεων, διότι ο ιδιωτικός τομέας δεν ήταν σε θέση τη δεκαετία του 1950 και του 1960 να καλύψει τις ανάγκες της κοινωνίας μας προωθώντας μία αποτελεσματική παραγωγική πολιτική στο επίπεδο είτε της ενέργειας είτε των μεταφορών, είτε οπουδήποτε αλλού. 
Στα χρόνια, όμως, που πέρασαν και με βάση την παγκόσμια εξέλιξη που υπήρξε, είναι ανάγκη να προχωρήσουμε σε μία πιο ανταγωνιστική ανοιχτή κοινωνία με δεδομένο ότι είμαστε μέλος της ευρωπαϊκής αγοράς των 300.000.000 ατόμων, και με δεδομένο ότι όλες οι επιχειρήσεις παραγωγής ενέργειας ακολουθούν τον ίδιο δρόμο, δηλαδή του πλήρους ανοίγματος στην αγορά ενέργειας. Γι' αυτό ακριβώς δεν μπορεί παρά και εμείς να συμβαδίσουμε προς αυτήν την κατεύθυνση.
Έτσι έχουμε αποκτήσει την ευχέρεια, -η Ελλάδα ως αναδυόμενη χώρα- για μεν το φυσικό αέριο να ολοκληρώσουμε την απελευθέρωση της αγοράς μέχρι το 2006. Σας πληροφορώ, όμως, ότι ήδη καταβάλλονται σημαντικές προσπάθειες, και ένα χρόνο νωρίτερα να μπορέσουμε να δημιουργήσουμε όρους απελευθερωμένης αγοράς και για το φυσικό αέριο. Διότι η χώρα μας έχει ανάγκη να μπορέσει να χρησιμοποιήσει περισσότερες πηγές προμήθειας φυσικού αερίου, ώστε να πετύχουμε τη μεγαλύτερη διεθνή ανταγωνιστικότητα. Η απελευθερωμένη αγορά ηλεκτρικής ενέργειας, είναι ήδη μία πραγματικότητα από τις αρχές του 2001!
Άρα, λοιπόν, με σταθερά βήματα διαμορφώνεται μία νέα ανταγωνιστική αγορά ενέργειας την οποία έχουμε μεγάλη ανάγκη, κυρίες και κύριοι συνάδελφοι, να πραγματοποιήσουμε.
Επιτρέψτε μου να πω ότι η διαμόρφωση μιας ολοκληρωμένης ενεργειακής πολιτικής στη χώρα μας, συνδυασμένης όμως με ηλεκτρική ενέργεια, φυσικό αέριο και πετρέλαιο, είναι ένα από τα μεγάλα πλεονεκτήματα της χώρας μας. Η Ελλάδα γεωπολιτικά βρίσκεται σε μια περιοχή, απ' όπου υποχρεωτικά θα περάσουν όλοι οι αγωγοί που έρχονται είτε από το Ιράν είτε από το Καζακστάν και Τουρμενιστάν, είτε από την περιοχή της Κασπίας. 
Επομένως θα έχουμε τη δυνατότητα να αναβαθμίσουμε την ικανότητά μας ως ενεργειακός κόμβος, λόγω της γεωπολιτικής στρατηγικής σημασίας, λόγω της γεωπολιτικής ασφάλειας που έχουμε ως χώρα, η οποία βρίσκεται σ' αυτήν την περιοχή. 
Μπορώ να σας βεβαιώσω ότι στην προηγούμενή μου θητεία στο Υπουργείο Εθνικής Αμύνης, η προσπάθεια ανάλυσης σε γεωπολιτικό επίπεδο της ασφάλειας, της σταθερότητας και της συνεργασίας των χωρών, επηρεαζόταν καθοριστικά από τη διαμόρφωση ισορροπιών μεταξύ των παγκόσμιων ενεργειακών δικτύων, είτε αυτό αφορούσε την Ευρασία, είτε άλλες περιοχές. 
Επομένως η Κασπία και η Μαύρη Θάλασσα είναι για μας στρατηγικής σημασίας περιοχές. Όχι όμως μόνο για μας, το ίδιο είναι για τη Ρωσία, το ίδιο είναι για όλη την Ευρώπη. Και γι' αυτό βλέπουμε ότι υπάρχει -πάρα τον μεγάλο διεθνή ανταγωνισμό, μεταξύ Ρωσίας και Γερμανίας- μια σταθερή συμμαχία, για την πρόσβαση στον Καύκασο και τα ενεργειακά δίκτυα που τον διασχίζουν. Επίσης δύναται με τις αμερικάνικες εταιρείες, οι οποίες σε συνδυασμό ή και σε ανταγωνισμό με τις ευρωπαϊκές χώρες, προσπαθούν να βρουν το δικό τους δρόμο πρόσβασης προς τις περιοχές του Καυκάσου όπου είναι και γι΄ αυτούς κρίσιμες ενεργειακές πηγές. 
Το μεγάλο ερώτημα, το δίλημμα αυτής της δεκαετίας είναι, με ποιο τρόπο τελικά θα διαμορφωθεί η νέα ισορροπία και στις ενεργειακές αγορές. Ποιος με ποιον θα συνεργαστεί, για να πετύχουμε το ολοκληρωμένο ενεργειακό σύστημα διασύνδεσης ηλεκτρισμού, φυσικού αερίου και πετρελαίου που θα έρχεται από την Ευρασία και θα καλύπτει ολόκληρη την Ευρώπη. Αυτό είναι αν θέλετε στρατηγικά το μεγάλο παιχνίδι που βρίσκεται μπροστά μας. Σ' αυτό ότι η χώρα μας μπαίνει με τους πλέον ευνοϊκούς όρους, βήμα βήμα διαμορφώνουμε τις απαραίτητες προϋποθέσεις, τόσο για την απελευθέρωση της αγοράς ενέργειας στον ηλεκτρισμό όσο όμως και για το πετρέλαιο. Όπως ξέρετε, -και γι΄ αυτό- έχει πάρει απόφαση η Κυβέρνηση για την εξεύρεση στρατηγικού επενδυτή για το 23% των ΕΛΠΕ και είναι σε εξέλιξη μια διαδικασία διαγωνισμού από αρμόδιους Συμβούλους, ώστε να μπορέσουμε να βρούμε τη βέλτιστη λύση, που θα είναι ικανοποιητική στα σχέδιά μας και την εθνική μας στρατηγική συνεργασιών για το πετρέλαιο! 
Επίσης με δεδομένο ότι στοχεύουμε προ του 2006, -πιθανόν το 2004 ή το 2005- να απελευθερώσουμε πλήρως και την αγορά φυσικού αερίου, βρίσκεται σε εξέλιξη μια αντίστοιχη διαδικασία εξεύρεσης στρατηγικού επενδυτή για να ολοκληρώσουμε τη συνεργασία μας στο επίπεδο της αγοράς φυσικού αερίου. Να γιατί, λοιπόν, υπάρχει μια σταθερή θετική πορεία την οποία ουδείς μπορεί να αμφισβητήσει.
Κυρίες και κύριοι συνάδελφοι, τώρα οι λόγοι για τους οποίους υπάρχει ενδιαφέρον συμμετοχής σ' αυτή την αγορά είναι οι εξής: 
Πρώτον, η ζήτηση ηλεκτρικής ενέργειας, αυξάνει με ταχείς ρυθμούς κάθε έτος 3%, 3,5%. Εγώ θέλω να είμαι πιο προσεκτικός και λέω έστω με 3% το χρόνο. Άρα είναι επιβεβλημένο να γίνουν νέες μονάδες για να υπάρξει επάρκεια και ασφάλεια του ενεργειακού ανεφοδιασμού. Ορθώς το επισημάνατε και εσείς, κύριοι συνάδελφοι. Βεβαίως είναι από τα μεγάλα μας προβλήματα. Δεν είναι εύκολο να περάσουμε από τη μια αγορά στην άλλη. Είναι δύσκολο και μπορώ να σας διαβεβαιώσω, ότι για μας έγινε πρώτης προτεραιότητας φροντίδα πώς θα πετύχουμε έγκαιρα και παράλληλα όλες αυτές τις ενέργειες. Δηλαδή με δεδομένο ότι αυξάνει η ζήτηση ηλεκτρικής ενέργειας, με δεδομένο ότι γεωγραφικά οι ηλεκτρικές διασυνδέσεις της χώρας μας είναι περιορισμένες μια και μιλάμε για ενεργειακό κόμβο που θέλουμε να γίνει η χώρα μας, πρέπει να εξασφαλισθεί ως διασυνδεδεμένη και ολοκληρωμένη λειτουργία του δικτύου. Σήμερα λόγω των καταστροφών στη Γιουγκοσλαβία και ιδιαίτερα στην Κροατία, οι δυνατότητές μας είναι περιορισμένες, είναι μόνο 600 ΜGW προς το βορρά. Προς την Ιταλία είναι 500 μεγαβάτ. Γνωρίζετε βεβαίως ότι και αυτή η διασύνδεση καλωδίου με την Ιταλία έχει προχωρήσει και βρίσκεται πλέον στο δοκιμαστικό στάδιο. Σε λίγο θα λειτουργήσει πλήρως. Υπάρχει δυνατότητα να μετακινηθούν προς τα εκεί 500 μεγαβάτ. Άρα αυτά είναι τα όρια, μέσα στα οποία μπορούμε να κινηθούμε, κυρίες και κύριοι συνάδελφοι, με την υπάρχουσα δυνατότητα!
Γι΄ αυτό επιμένω ότι οι εγχώριες μονάδες παραγωγής προσδίδουν αναπτυξιακά οφέλη στις περιφέρειες της χώρας μας. 
Συγχρόνως με αυτά, και την επιλογή μας η ΔΕΗ να παραμείνει μια ενιαία, δημόσιου χαρακτήρα, καθετοποιημένη επιχείρηση, που λειτουργεί όμως με όρους ανταγωνισμού, με όρους αγοράς, με τιμές αγοράς, -γι' αυτό άλλωστε πλέον στο Χρηματιστήριο- διαμορφώνουμε τις καλύτερες προϋποθέσεις για να μπορέσει να υπάρξει ουσιαστικά μια ολοκληρωμένη επιτυχής, αποτελεσματική αγορά.
Κύριοι συνάδελφοι, σας είπα προηγουμένως, ποιες εταιρείες πρόσφατα αδειοδοτήθηκαν για τη δημιουργία νέων ιδιωτικών μονάδων παραγωγής ηλεκτρικής ενέργειας συνολικά 2750 MW, με φυσικό αέριο 300 MW ιδιωτικές υδροηλεκτρικές μονάδες, και 1800 MW μικρές μονάδες ανανεώσιμων πηγών. Η ρυθμιστική αρχή (ΡΑΕ) λειτουργεί και προσδιορίστηκε με διαχειριστή τη "ΔΕΣΜΗΕ" ότι θα είναι συνδεδεμένα με τα δίκτυα υψηλής και μέσης τάσης, όλοι οι επιλέγοντες πελάτες, αυτοί δηλαδή που θα μπορούν να επιλέξουν προμηθευτή ηλεκτρικής ενέργειας διαφορετικό από τη Δ.Ε.Η. Πρόκειται για επτά χιλιάδες πεντακόσιοι πελάτες που αντιπροσωπεύουν το 34% της συνολικής ηλεκτρικής κατανάλωσης! 
Τέλος αδειοδοτήθηκαν και πέντε νέοι προμηθευτές -προσέξτε όχι παραγωγοί, είναι προμηθευτές- μεταφορείς ηλεκτρικής ενέργειας για συνολική ισχύ 1340 MW, οι οποίοι σε πρώτη φάση μπορούν να εισάγουν ηλεκτρική ενέργεια και να πωλούν σε επιλέγοντες πελάτες. 
Να, λοιπόν, γιατί, κυρίες και κύριοι συνάδελφοι, βρίσκεται σε εξέλιξη με θετικό τρόπο όλη αυτή η προσπάθεια.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Οι άδειες δόθηκαν και δεν υλοποιούνται. Γιατί;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θα φτάσω και σ' αυτό το σημείο. 
Συγχρόνως θα ήθελα, κύριε Πρόεδρε, να απαντήσω -γιατί γίνεται κριτική από τη μεριά των συναδέλφων- στο ότι δεν θα προλάβουμε να δημιουργήσουμε την απαραίτητη υποδομή σ' αυτό το μεταβατικό στάδιο. Όπως σας είπα, 2002, 2003, 2004 είναι μία μεταβατική περίοδος. Πρέπει να υπάρξουν ειδικοί κανόνες και μεγάλη προσπάθεια απ' όλους. 
Παράλληλα η Δ.Ε.Η. δεν μπορεί να παραμείνει, όπως είπατε, κύριε συνάδελφε, αδρανής. Για να συνεχίσει να είναι μια δυναμική επιχείρηση πρέπει να είναι και κερδοφόρα. Η Δ.Ε.Η., λοιπόν, πρέπει παράλληλα να προωθήσει την υλοποίηση όλων εκείνων των μεγάλων μονάδων, που θα εγγυηθούν τη συνέχιση του καθοριστικού της ρόλου. Όπως ξέρετε, σύμφωνα με το νόμο, το 30% προβλέπεται να απελευθερωθεί μέχρι το 2006 μόνο για την ιδιωτική κατανάλωση, ενώ το 70% παραμένει στην ευθύνη της Δ.Ε.Η. Έτσι έχουμε προγραμματισμένες μονάδες της Δ.Ε.Η. να ολοκληρωθούν μέσα στα επόμενα δύο, τρία χρόνια: φυσικού αερίου στην Κομοτηνή το 2002, με 500 MW -είναι μια πολύ σημαντική μονάδα, όπως ξέρετε- μονάδα λιγνίτη στη Φλώρινα το 2002 -μάλιστα σήμερα το πρωί στο γραφείο συνάντησα τους φορείς- με 320 MW, υδροηλεκτρικό έργο στη Μεσοχώρα το 2004 με 180 MW. Πρόσφατα συμφωνήσαμε με τη Δ.Ε.Η. ότι και το υδροηλεκτρικό έργο του Ιλαρίωνα στη δυτική Μακεδονία εντάσσεται μέσα στο σύστημα με 100 MW.
Επίσης προβλέπονται σε ανανεώσιμες πηγές ενέργειας, αιολικά πάρκα και μικρά υδροηλεκτρικά έργα, για την περίοδο 2000-2004 έργα 220 MW.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Από ποιον; Από ιδιώτες;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):. Ναι, αναφέρθηκα προηγουμένως τι δόθηκε στους ιδιώτες. Έχουμε 2750 MW για μεγάλες θερμοηλεκτρικές μονάδες, έχουμε και άλλα 1800 MW σε μικρές μονάδες από ανανεώσιμες πηγές ενέργειας και έχουμε από μεγάλα ηλεκτρικά έργα άλλα 300 MW. Άρα υπάρχει και για τους δύο, τη ΔΕΗ και τον ιδιώτη ηλεκτροπαραγωγής χώρος λαμπρός για δράση, παραγωγή και συμμετοχή σε όλη αυτή τη δραστηριότητα. 
Κύριοι συνάδελφοι, πρέπει να παραδεχθούμε ότι θα κάνουμε κάθε προσπάθεια να άρουμε κάθε αβεβαιότητα, ώστε να μην υπάρξει καθυστέρηση στην ολοκλήρωση αυτών των επιχειρηματικών σχεδίων. Αυτό αφορά και τους ιδιώτες και τη Δ.Ε.Η.
Ποιες πρωτοβουλίες πήραμε: μέσω της PAE ετέθη σε δημόσια διαβούλευση μια πρόταση της ΔΕΠΑ για τον προσδιορισμό με πάγιο τρόπο της τιμολόγησης της μεταφοράς φυσικού αερίου στην Ελλάδα, για να ξέρουμε ποιο είναι το κόστος μεταφοράς του φυσικού αερίου, ώστε και η μελλοντική τιμολόγηση του εγχωρίου σκέλους του κόστους του φυσικού αερίου να είναι γνωστή στους επενδυτές πριν από την απελευθέρωση της αγοράς φυσικού αερίου.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δέκα χρόνια συζητείται αυτό.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Το τιμολόγιο μεταφοράς προτάθηκε από τη ΔΕΠΑ να τεθεί σε εφαρμογή από 1.1.2005 και η δημόσια διαβούλευση είναι ήδη σε εξέλιξη. Η πρόταση της PAE θα είναι διαθέσιμη σε δύο ή τρεις εβδομάδες. Αυτήν την πληροφορία έχω. Δεσμευόμαστε. Έχει ολοκληρωθεί η δημόσια διαβούλευση. Άρα από τη μεριά της ΡAΕ η κοινή τιμολόγησή του για το φυσικό αέριο θα είναι διαθέσιμη σε δύο, τρεις εβδομάδες. Αυτό είναι για τη μεταφορά. 
Σε ό,τι αφορά τώρα το τιμολόγιο προμήθειας φυσικού αερίου με το οποίο θα εφαρμόζονται οι συμβάσεις αυτό θα αντανακλά βέβαια το κόστος παραγωγής κάθε στιγμή όπως αντιλαμβάνεστε. Αυτό δεν μπορούμε να το προσδιορίσουμε από τώρα, θα εξαρτηθεί σε κάθε περίπτωση και θα είναι μία ρυθμιζόμενη διαδικασία μέσα από τον ανταγωνισμό της ελεύθερης αγοράς. Όσον αφορά τώρα τα θεσμικά θέματα, ολοκληρώθηκε ο κανονισμός αδειών παραγωγής ηλεκτρικής ενέργειας, ο κώδικας διαχείρισης του συστήματος, ο κώδικας συναλλαγών ηλεκτρικής ενέργειας, ενώ ο κώδικας διαχείρισης του δικτύου βρίσκεται στο τελικό στάδιο με πιθανό χρόνο έκδοσης το Φεβρουάριο του 2002. Άρα είμαστε και σε αυτά αρκετά προχωρημένοι. Σε εξέλιξη επίσης είναι και ο διεθνής διαγωνισμός για την επιλογή συμβούλου της ΡAE, ώστε να προετοιμαστεί η επιτάχυνση της απελευθέρωσης του φυσικού αερίου. Θα χρειαστούν υποστηρικτικές διαδικασίες συμβούλου. Είναι απαραίτητη για την ενίσχυση του ανταγωνισμού στον τομέα του εμπορίου του φυσικού αερίου -το είπα προηγουμένως- και αυτό είναι ήδη σε εξέλιξη.
Με ρωτήσατε για το λογιστικό διαχωρισμό, κύριοι συνάδελφοι. Νομίζω ότι το έχουμε ξανασυζητήσει αυτό. Σας έχω στείλει και γραπτές απαντήσεις. Η Δ.Ε.Η. έχει ολοκληρώσει το έργο του λογιστικού διαχωρισμού των δραστηριοτήτων της, έχει συντάξει σχετικά αποτελέσματα για το έτος 1998-1999 όπως επίσης και για το 2000. Το πρώτο εξάμηνο μάλιστα δημοσιοποιήθηκαν και επίκειται η ανακοίνωση του δευτέρου εξαμήνου του 2000.
Η Δ.Ε.Η. παρέδωσε στις 15 Νοεμβρίου στη ΡAE τις αρχές λογιστικού διαχωρισμού και εντός των ημερών θα έχουμε τα στοιχεία κόστους. Άρα βρισκόμαστε νομίζω και σε αυτό το επίπεδο σε ένα ικανοποιητικό σημείο απαντώντας στα ερωτήματα τα οποία τέθηκαν. 
Έγιναν ορισμένα ερωτήματα από τους συναδέλφους, γιατί η διασφάλιση ενέργειας από τις βόρειες διασυνδέσεις έχουν ένα περιορισμένο ποσοστό. Σε συνδυασμό με αυτά που σας είπα προηγουμένως, οι ιδιώτες προμηθευτές που αδειοδοτήθηκαν μπορούν να πωλούν εισαγόμενη ενέργεια από το βορρά μόνο σε επιλέγοντες πελάτες κατά την επόμενη τριετία, οι οποίοι θα αντιπροσωπεύουν το 34% της κατανάλωσης και η Δ.Ε.Η. έχει αποκλειστική τροφοδότηση περίπου 64%. 
Επιπλέον λόγω της ισχυρής θέσης της Δ.Ε.Η. κρίθηκε σκόπιμο στις όποιες δημοπρασίες για τη δέσμευση ικανότητας μεταφοράς να μην συμμετέχει η Δ.Ε.Η., ώστε οι ιδιώτες προμηθευτές να δεσμεύσουν ικανότητα μεταφοράς και να μπορέσουν να ανταγωνιστούν στο επίπεδο των επιλογών των πελατών διατηρημένης συγχρόνως της υποχρέωσης της Δ.Ε.Η. απορρόφησης αυτής της ποσότητας! 
Γι' αυτό το λόγο εγκρίθηκε σύστημα καταμερισμού της ικανότητας μεταφοράς στις βόρειες διασυνδέσεις, που θα ισχύσει μεταβατικά για τα έτη 2002, 2003, 2004 και σύμφωνα με αυτό το σύστημα 62% της μεταφοράς αντιστοιχεί στη Δ.Ε.Η. και 38% στους ιδιώτες προμηθευτές. 
Η Δ.Ε.Η., λοιπόν, θα υποχρεούται να καταβάλει για το δικό της τμήμα το τίμημα που θα προκύπτει από τις δημοπρασίες, μια και η ίδια δεν θα συμμετέχει στις δημοπρασίες και έτσι διασφαλίζεται ένα μακροχρόνιο όφελος από τις διασυνδέσεις για τους επιλέγοντες, αλλά και για τους μη επιλέγοντες καταναλωτές, καθώς και η εξασφάλιση των ιδιωτών προμηθευτών από τον έντονο διαγωνισμό, από τη Δ.Ε.Η.
Με αυτές τις ρυθμίσεις νομίζω ότι μπορούμε να αντιμετωπίσουμε τη δύσκολη μεταβατική περίοδο που ξεκίνησε από 19.2.2001, σκοπεύει στην απελευθέρωση της αγοράς της ηλεκτρικής ενέργειας, αλλά και στη διασφάλιση της επάρκειας και της ασφαλούς τροφοδότησης των καταναλωτών.
Κυρίες και κύριοι συνάδελφοι, δεν έχουμε μόνο την υποχρέωση να ανοίξουμε την αγορά ενέργειας σε όλους σύμφωνα με τις ευρωπαϊκές προδιαγραφές.
Συγχρόνως, έχουμε την υποχρέωση να εξασφαλίσουμε την επάρκεια για όλη αυτήν τη μεταβατική περίοδο. Θα απαιτηθεί και για τους ιδιώτες επενδυτές επαρκής χρόνος για να ολοκληρώσουν τις επενδύσεις τους και να συμμετέχουν στον ανταγωνισμό. 
Με δεδομένο, λοιπόν, ότι το 2004 είναι και οι Ολυμπιακοί Αγώνες και θα υπάρξει αυξημένη κατανάλωση, έχουμε ένα λόγο παραπάνω να λάβουμε όλα τα απαραίτητα μέτρα και να υποστηρίξουμε τις ιδιωτικές επενδύσεις -μάλιστα προβλέπω την επόμενη εβδομάδα μία συνάντηση και με τις επτά εταιρείες που έχουν δεσμευθεί και έχουν πάρει άδεια για παραγωγή ενέργειας- ώστε να συζητήσουμε κάθε δυνατό τρόπο διευκόλυνσης για να μπορέσει πράγματι να επιταχυνθεί...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ελπίζετε προ των Ολυμπιακών Αγώνων να έχουν πραγματοποιηθεί;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν είναι θέμα τι πιστεύω εγώ. 
Υπάρχει εταιρεία, κύριε Πρόεδρε, η οποία διαβεβαιώνει ότι σε τρία χρόνια από σήμερα, εάν έχει την άδεια, είναι σε θέση να προχωρήσει σε παραγωγή με φυσικό αέριο. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και σε δύο χρόνια. Αλλά με τα χάλια που έχουμε...
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εγώ λέω ότι και πέντε χρόνια να χρειαστούν, δεν είναι εκεί το θέμα. Το θέμα μου δεν είναι να προλάβουμε τους Ολυμπιακούς Αγώνες. Δεν χρειαζόμαστε την ιδιωτική παραγωγή για να κάνουμε τους Ολυμπιακούς Αγώνες. Αλίμονο! Οι Ολυμπιακοί Αγώνες είναι μια προγραμματισμένη ενέργεια εδώ και πολλά χρόνια. Είναι αδιανόητο να μην μπορεί η ΔΕΗ να καλύψει αυτές τις ανάγκες. 
Σας διαβεβαιώ, κύριε συνάδελφε, ότι ούτε αύξηση τιμολογίου, όπως είπατε, προβλέπεται ούτε όμως υπάρχει αδυναμία κάλυψης αυτής της ανάγκης. Όπως σας είπα προηγουμένως, παράλληλα τόσο σε υδροηλεκτρικά έργα όσο και σε ανανεώσιμες...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πώς το λέτε ότι δεν θα υπάρξει αύξηση τιμών; 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μπορώ να σας το διαβεβαιώσω γιατί συνεργάστηκα με την ΡΑΕ... 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δηλαδή θα επιδοτήσετε τη ΔΕΗ;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): ...έγινε ενδελεχής μελέτη και πρέπει να βεβαιωθούμε. Γιατί; Διότι υπάρχει αυτό το πρόγραμμα το μακροχρόνιο της ΔΕΗ, το οποίο σας ανέφερα και για μεγάλες θερμοηλεκτρικής παραγωγής μονάδες, υδροηλεκτρικά έργα, όσο και για ανανεώσιμες πηγές ενέργειες. Σας ανέφερα τους αριθμούς προηγουμένως. Όλοι αυτοί εγγυώνται την επιπρόσθετη παραγωγή των 1600 MW -εάν θυμάμαι καλά- τα οποία θα πρέπει να έχουμε οπωσδήποτε τα επόμενα χρόνια. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Υπουργέ, η απελευθέρωση με την εγγύηση της σταθερής τιμής δεν πάνε μαζί. Πώς να το κάνουμε; 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τι εννοείτε σταθερά τιμή; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Λέτε ότι δεν θα υπάρξει αλλαγή τιμολογίου. Με την απελευθέρωση αυτό δεν συμβαδίζει. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Με συγχωρείτε, αλλά επιχειρήσατε να μου πείτε ότι θα αυξήσουμε τις τιμές.
Όπως θυμάστε, κύριε Πρόεδρε, έχουν γίνει ήδη δύο αυξήσεις τιμολογίου στη ΔΕΗ. 
ΑΘΑΝΑΣΙΟΣ ΝΑΚΟΣ: Ο κ. Νέζης...
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Σας λέω τώρα ότι έχουν γίνει ήδη δύο αυξήσεις τιμολογίου στη ΔΕΗ, όπως ξέρετε, κύριε συνάδελφε, γιατί το παρακολουθείτε. Αυτή είναι η βάση, η οποία σηματοδοτεί και δεν προβλέπεται αύξηση του τιμολογίου, έτσι ώστε να μπορούμε να ισχυριστούμε κάτι τέτοιο. Παρανόηση υπήρξε με την αναφορά στο κ. Νέζη και όχι ότι προβλέπεται ή υπάρχει απόφαση αύξησης της τιμής της ηλεκτρικής ενέργειας. 
ΔΗΜΗΤΡΙΟΣ ΠΙΠΕΡΓΙΑΣ: Εάν δεν κάνουν οι ιδιώτες τα εργοστάσια; 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όπως σας είπα προηγουμένως, η ΔΕΗ είναι υποχρεωμένη να καλύψει τις ανάγκες. Αυτή τη στιγμή μάλιστα η ΔΕΗ αυτοδεσμεύεται ότι θα καλύψει μόνο το 70% της παραγωγής, αποδεσμεύει το υπόλοιπο 30% μέχρι το 2006, ώστε να μπορεί πράγματι η ιδιωτική παραγωγή να καταλάβει αυτό το χώρο, ενώ παράλληλα ουδείς εμποδίζει τη ΔΕΗ να συνεχίσει την προσπάθεια, ώστε εάν δεν υπάρξει κάλυψη από την ιδιωτική παραγωγή να μπορεί να συνδράμει. Η χώρα πάντως σε καμία περίπτωση δεν θα μείνει με έλλειμμα της απαιτούμενης ενέργειας την οποία χρειαζόμαστε. Αυτό είναι βέβαιο. 
Το ζητούμενο όμως σήμερα -δεν θέλω να μένει καμία αμφισβήτηση- είναι το εξής: Ζητούμε τη συνεργασία με τον ιδιωτικό τομέα για να μπορέσει πράγματι να γίνει πραγματικότητα και το άνοιγμα της αγοράς ενέργειας, αλλά και να υπάρξει η ιδιωτική παραγωγή ενέργειας. Το θεωρούμε αναγκαίο στοιχείο για τη συνολική επιτυχία της αγοράς ενέργειας στη χώρα μας. 
Σε τελική ανάλυση είμαστε ένα τμήμα ευρωπαϊκής αγοράς ενέργειας. Δεν συζητάμε για μια κλειστή τοπική ή εθνική αγορά. Μιλάμε για ένα κομμάτι ευρωπαϊκής αγοράς ενέργειας. Οι συνεργασίες είναι οι μόνες που μπορούν να μας απαντήσουν στις ανάγκες της εποχής. 
Επιπλέον οι στρατηγικές επιλογές έχουν πολύ μεγάλη σημασία, διότι, όπως είπαμε, ο συνδυασμός ηλεκτρικής ενέργειας, πετρελαίου και φυσικού αερίου είναι στρατηγικής σημασίας θέμα για τη χώρα μας. Έχει να κάνει, πέρα από την οικονομική διάσταση, με τη σημασία, το ρόλο και το αναντικατάστατο του ελλαδικού χώρου για την ολοκληρωμένη λειτουργία των διευρωπαϊκών δικτύων ενέργειας, έτσι ώστε με όλα αυτά τα πλεονεκτήματα να αισθανόμαστε ασφαλείς ότι προχωρούμε σε ένα σταθερό δρόμο, που με τη συνεργασία όλων είμαι βέβαιος ότι θα έχει ένα θετικό πέρας.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης.
ΓΕΩΡΓΙΟΣ ΣΑΛΑΓΚΟΥΔΗΣ: Αντιλαμβάνομαι ότι ο κύριος Υπουργός έχει αναλάβει πρόσφατα το Υπουργείο. Όμως θα του συστήσω την επόμενη φορά να έχει ενημερωθεί πολύ πιο καλά, γιατί η ομιλία του με δυσκολεύει να την κρίνω διατηρώντας ταυτόχρονα και την αξιοπρέπεια μέσα στο Κοινοβούλιο, γιατί είναι γεγονός ότι μας είπατε πάρα πολλά πράγματα από τα οποία όσοι ασχολούνται με την ηλεκτρική ενέργεια δεν θα μπορούσαν να βγάλουν κανένα συμπέρασμα. Θα έμεναν κατάπληκτοι διότι οι σύμβουλοί σας δεν σας ενημέρωσαν στοιχειωδώς καλά. 
Η επερώτησή μας αφορά την καθυστέρηση για την απελευθέρωση της αγοράς ηλεκτρικής ενέργειας. Πρόκειται για την εφαρμογή της οδηγίας 96/92 των ευρωπαϊκών κοινοτήτων, η οποία άρχισε να εφαρμόζεται σε όλη την Ευρωπαϊκή 'Ενωση από το 1997. Η Ελλάδα πήρε παράταση εφαρμογής για τέσσερα χρόνια μέχρι 19/2/2001. Αυτή ήταν η μεταβατική περίοδος και όχι από εδώ και πέρα. Η Κυβέρνησή σας όλο αυτό το διάστημα της μεταβατικής περιόδου, που έπρεπε να δημιουργηθεί το θεσμικό πλαίσιο και να εξυγιανθεί η ΔΕΗ, ώστε να ανταπεξέλθει στις συνθήκες ανταγωνισμού που δημιουργεί η απελευθέρωση της αγοράς, δεν έκανε τίποτα. Μόνο το Δεκέμβριο του 1999 έφερε το ν. 2773, ο οποίος ήταν ατελής. Έγιναν δεκαπέντε συμπληρωματικές παρεμβάσεις, αλλά συνεχίζει να είναι ατελής. Χρειάζεται καινούρια παρέμβαση, διότι έτσι όπως έχει καθοριστεί το σύστημα απελευθέρωσης εάν δεν υπάρχει αμοιβή για την ισχύ, δηλαδή την ηλεκτρική ενέργεια, που παραμένει ως εφεδρία τότε δεν μπορεί κανένας ιδιώτης να επενδύσει. 
Από τις 19 Φεβρουαρίου 2001 έχουν περάσει δέκα μήνες και ακόμη δεν έχει ολοκληρωθεί το θεσμικό πλαίσιο που θα επιτρέψει να κάνουν τους υπολογισμούς τους και να σταθμίσουν τη δυνατότητα να ξεκινήσουν οι ιδιώτες επενδυτές για να κάνουν μονάδα παραγωγής ηλεκτρικής ενέργειας. Δεν έχει γίνει επίσης ο κώδικας του συστήματος μεταφοράς για το εισαγόμενο ηλεκτρικό ρεύμα από τις διασυνδέσεις. Αυτή τη στιγμή εκτός του ότι και η ΔΕΗ λειτουργεί χωρίς άδειες, με τις εισαγωγές που κάνει ουσιαστικά στην απελευθερωμένη αγορά παρανόμως τις κάνει. Δεν γνωρίζουν τι τιμή θα πληρώνουν για να εισέλθουν σ' αυτό το σύστημα οι ιδιώτες. 
Επομένως και οι άδειες που έχουν δοθεί στους ιδιώτες και οι άδειες που έχουν δοθεί στους προμηθευτές δεν είναι δυνατόν να υλοποιηθούν. Άρα δεν υπάρχει απελευθέρωση της αγοράς. Υπάρχει μόνο μία επικοινωνιακή πολιτική που λέει ότι η αγορά είναι απελευθερωμένη. 
Υπάρχουν πάρα πολλά κενά μέχρι που η αγορά πράγματι να είναι απελευθερωμένη. Μας είπατε προηγουμένως και η ΔΕΗ μας το έλεγε πολύ πιο μπροστά ότι θα λειτουργήσει από 1-1-2001 με πληρη λογιστικό διαχωρισμό των δραστηριοτήτων της. Όμως η οδηγία δεν μιλάει γι' αυτό το λογιστικό διαχωρισμό που κάνει η ΔΕΗ, αλλά λέει ότι η ΔΕΗ αφού πραγματοποιήσει το διαχωρισμό των τεσσάρων διαφορετικών δραστηριοτήτων της, ορυχεία-παραγωγή-μεταφορά-διανομή καταθέτει τα στοιχεία του λογιστικού διαχωρισμού στη RAE και αυτή από κει και πέρα αφού ελέγξει με ορκωτούς λογιστές ή με διεθνή οίκο αυτό το λογιστικό διαχωρισμό προσδιορίζει τις τιμές για τις μονοπωλιακές της δραστηριότητες, όπως είναι το σύστημα μεταφοράς, εκεί θα φανεί τι θα πληρώνει ο ιδιώτης για να μπει μέσα στο σύστημα μεταφοράς και επειδή είναι μονοπωλιακό το σύστημα της διανομής, μέχρι που να απελευθερωθεί και το σύστημα της διανομής. Αυτά θα τα κάνει η ΡAE. Η ΡAE πρέπει να εγκρίνει αυτό το λογιστικό διαχωρισμό, αφού προηγουμένως τον μελετήσει και τότε να πούμε ότι υπάρχει αυτός ο διαχωρισμός. Διότι από κει θα βγει το κοστολογικό τιμολόγιο της ΔΕΗ και θα ξέρει και ο ιδιώτης πόσο πουλάει ο ανταγωνιστής που είναι η ΔΕΗ, για να μπορέσει από κει και πέρα να κάνει τους λογαριασμούς του. Ο ιδιώτης για να μπορέσει να προσδιορίσει αν συμφέρει μια επένδυση ή όχι θα πρέπει να ξέρει και μερικά άλλα στοιχεία εκτός από το λογιστικό διαχωρισμό, τον οποίο ανέλυσα προηγουμένως. Θα πρέπει να ξέρει το κόστος μεταφοράς του φυσικού αερίου γιατί οι άδειες δόθηκαν μόνο για μονάδες με φυσικό αέριο. Γι' αυτό όπως είπατε η ΡAE εντός των ημερών θα ανακοινώσει την πρότασή της. Είναι σε διαβούλευση ακόμα. Θα γίνουν προτάσεις και αντιπροτάσεις, και λέει η ΡAE στην πρόσκληση για τη διαβούλευση ότι οι τιμές του κόστους μεταφοράς του φυσικού αερίου θα ισχύσουν από 1-1-2005. Άρα ο ιδιώτης παραγωγός δεν μπορεί πριν από το 2005 να ξέρει αυτό το στοιχείο του κόστους. Πώς θα επενδύσει; 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Περιμένατε ότι θα είχε νωρίτερα παραγωγή; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Βεβαίως θα έπρεπε. Αν ήμασταν εμείς θα είχαμε. Πέντε χρόνια τώρα θα μπορούσαμε να είχαμε παραγωγή από το φυσικό αέριο. 
ΓΕΩΡΓΙΟΣ ΣΑΛΑΓΚΟΥΔΗΣ: Πολύ περισσότερα από πέντε χρόνια θα είχαμε, όπως λέει ο κ. Μητσοτάκης, εάν η συμφωνία Μητσοτάκη - Ρώσων δεν άλλαζε με τη συμφωνία Σημίτη - Ρώσων. Θα είχε γίνει η μονάδα BΟΟ στην είσοδο του φυσικού αερίου από τη Βουλγαρία, που θα ανήκε στους Ρώσους, εν πάση περιπτώσει στην ΠΡΟΜΗΘΕΑΣ-ΓΚΑΖ και αυτή η μονάδα θα μπορούσε άνετα αφού θα λειτουργούσε με το σύστημα ΒΟΟ να γίνει ιδιώτης παραγωγός πλέον, να βρει πελάτες όλο αυτό το χρονικό διάστημα, πολύ πιο νωρίτερα από όσο είπατε, κύριε Πρόεδρε, θα είχαμε δυνατότητες άμεσης απελευθέρωσης της αγοράς. Δυστυχώς όμως άλλαξε και πήγαμε σε άλλες μονάδες. Δεν θα ασχοληθούμε με το παρελθόν, μας ενδιαφέρει το παρόν και το μέλλον της πατρίδας μας. 
Και γι' αυτό το παρόν είπαμε ότι έχουν εκτός από το λογιστικό διαχωρισμό και την αίρεση του κόστους που δεν χρειάζεται όταν θα λειτουργεί, χρειάζεται για να υπολογίσει τι κόστος θα έχει, γιατί όταν κάνει μια μελέτη ο ιδιώτης επενδυτής, πρέπει αυτήν τη μελέτη να την εγκρίνουν οι τράπεζες. Δεν πιστεύω να φαντάζεσθε ότι κάποιος ιδιώτης επενδυτής θα βάλει όλα τα εκατό-εκατόν πενήντα δισεκατομμύρια που χρειάζεται για τη μονάδα από την τσέπη του. Θα αναγκαστεί να δανειστεί και η τράπεζα που θα του δώσει τα λεφτά θέλει την οικονομοτεχνική μελέτη. Στη μελέτη αυτή πρέπει να υπάρχουν τα στοιχεία. Όλα αυτά είναι αβεβαιότητες. Και είπαμε ότι το κόστος μεταφοράς φυσικού αερίου επισήμως λέγεται ότι θα είναι γνωστό την 1-1-2005. Άρα τότε μπορεί να ξεκινήσει την οικονομοτεχνική του μελέτη. Όμως εκτός από το κόστος μεταφοράς και η τιμή του φυσικού αερίου ποια θα είναι; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Προπαντός. 
ΓΕΩΡΓΙΟΣ ΣΑΛΑΓΚΟΥΔΗΣ: Αναφέρατε μια τιμή όταν ζήτησαν οι ιδιώτες. Πέστε μας όμως σε ποια τιμή θα φέρουμε το φυσικό αέριο. Η ΡAE είπε υπολογίστε περίπου τις 50 δραχμές. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Σε δύο-τρεις βδομάδες η ΡAE θα ανακοινώσει το κόστος μεταφοράς.
ΓΕΩΡΓΙΟΣ ΣΑΛΑΓΚΟΥΔΗΣ: Η πρόταση θα αφορά το κόστος μεταφοράς. Όμως είναι και η τιμή του φυσικού αερίου. Εδώ λέμε ότι η ΔΕΗ είναι ο προνομιακός πελάτης της ΔΕΠΑ. Το συμβόλαιο που έχει υπογράψει αυτό λέει, κάτι που σημαίνει ότι πάνω απ' αυτό θα τιμολογούνται οι υπόλοιποι ιδιώτες. Εάν τιμολογούνται πάνω απ' αυτό δεν μιλάμε για 50 δραχμές, αλλά για πάνω από 65-66 δραχμές. Ξέρετε ότι αυτήν τη στιγμή η ΔΕΗ υπολειτουργεί τις μονάδες φυσικού αερίου και υπάρχει διελκυστίνδα μεταξύ ΔΕΠΑ και ΔΕΗ -θα τη ζήσετε σε λίγο- που η μεν ΔΕΠΑ λέει καταναλώστε φυσικό αέριο, η δε ΔΕΗ λέει φτηνύνετε το φυσικό αέριο για να καταναλώσει και προσφεύγει σε εισαγωγές που όπως είπαμε τις κάνει και παράνομα. 
Εκτός όμως απ' αυτό υπάρχει στο ν. 2773 ένα έλλειμμα. Δεν μου δίνεται η ευκαιρία να σας αναλύσω το σύστημα, γιατί φαντάζομαι πως δεν θα το ξέρετε, ότι ο προσδιορισμός του ποια μονάδα θα μπει μέσα και του πώς θα πληρωθεί έχει μόνο σαν βάση το καύσιμο. Δηλαδή η μονάδα που θα μπαίνει πρώτη θα είναι αυτή που θα έχει το φθηνότερο καύσιμο. Και η μονάδα που θα μπαίνει τελευταία θα είναι αυτή που θα έχει το μεγαλύτερο καύσιμο. Η μονάδα με το φθηνότερο καύσιμο θα πληρώνεται με την τιμή της μονάδας που έχει το ακριβότερο καύσιμο. Όμως δεν φθάνει αυτό στο σύστημα. Θα πρέπει να βρούμε έναν τρόπο για να παίρνει αμοιβή η ισχύς που πρέπει να παραμένει σε εφεδρεία και η οποία θα μπαίνει μέσα όταν θα υπάρχει ανάγκη στο σύστημα. Αυτή η ισχύς παραμένει χωρίς αμοιβή με άμεσο αποτέλεσμα οι μονάδες φυσικού αερίου που τώρα είναι από τις πιο ακριβότερες μονάδες σε σχέση με τις λιγνιτικές να μη βρίσκουν είσοδο ποτέ να μπουν στο σύστημα. Επομένως δεν θα πληρωθούν ποτέ. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και το κόστος των λιγνιτικών ποιο είναι; Άλλο μεγάλο ερώτημα. 
ΓΕΩΡΓΙΟΣ ΣΑΛΑΓΚΟΥΔΗΣ: Είναι λογιστικός διαχωρισμός, ορυχεία και όταν γίνει κανονικά τότε θα μάθουμε και ποιο είναι το κόστος των λιγνιτικών μονάδων. Άρα θέλει διόρθωση εδώ ο ν. 2773 για να δίνεται και μια αμοιβή στην ισχύ που παραμένει στην εφεδρεία. 
Και τέλος υπάρχει και κάτι ακόμα που πρέπει να το κάνετε. Πιστεύω πως είναι εύκολο. Πρέπει η ΡAE να στείλει ένα ενημερωτικό δελτίο σε όλους αυτούς τους καταναλωτές, τους επιλέγοντες μάλλον πελάτες, που να τους λέει ποια είναι τα δικαιώματά τους και ποιες είναι οι υποχρεώσεις τους. Να τους πει ότι έχετε δικαίωμα να επιλέξετε τον προμηθευτή σας. Αυτό το στοιχειώδες δεν το έχει κάνει ακόμα η ΡAE. 
Κύριε Υπουργέ, όταν μιλάμε για απελευθερωμένη αγορά από τις 19-2-2001 αυτό το 34,2% είναι υποχρέωση που η Οδηγία της Ευρωπαϊκής Ένωσης βάζει ότι έπρεπε να είναι απελευθερωμένο και είναι απελευθερωμένο από τις 19-1-2001 και όχι μετά από τρία ή τέσσερα χρόνια. Δεν υπάρχει μεταβατική περίοδος τώρα. Τη κάνουμε εμείς επειδή θέλουμε να μεταβιβαστούμε προς τα εκεί. 
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Και έρχομαι τώρα, κύριε Υπουργέ, να σας πω ότι η μετοχοποίηση δεν αποτελεί απελευθέρωση της αγοράς σε καμία περίπτωση και μάλιστα με τον τρόπο που την κάνετε. Είπατε ότι είμαστε και εμείς υπέρ της μετοχοποίησης. Είμαστε υπέρ της σωστής μετοχοποίησης που οδηγεί την επιχείρηση τελικά να λειτουργήσει και αν είναι κρατική με ιδιωτικοοικονομικά κριτήρια, όμως ουσιαστικά και όχι φραστικά, αλλά και να περιέλθει στη συνέχεια στον ιδιωτικό τομέα. Διότι με μάνατζμεντ κρατικό, κομματικό, διορισμένο καμία επιχείρηση δεν πρόκειται να πάει μπροστά έστω και να μετοχοποιηθεί κατά πλειοψηφία. Φοβάμαι πως αυτό πάτε να κάνετε στα ΕΛΠΕ. Δεν νομίζω πως θα το δεχθούν οι συνεταίροι σας, αλλά δεν ξέρω αν θα τους προσφέρετε πολύ ευνοϊκούς όρους, τότε ενδεχομένως μπορεί να το δεχθούν. Αλλά με κομματικό μάνατζμεντ καμία επιχείρηση δεν πρόκειται να δει άσπρη μέρα. 
Έρχομαι τώρα στη μετοχοποίηση της ΔΕΗ αφού το θέλετε. Ξεκαθαρίσαμε ότι μετοχοποίηση δεν σημαίνει ούτε αποκρατικοποίηση ούτε πολύ περισσότερο απελευθέρωση της αγοράς. 
Αλλά τι πάτε να κάνετε και μάλιστα με πολύ μεγάλη σπουδή; Πρέπει να σας πω και έχω εδώ μπροστά μου τον κατάλογο από όλες τις δηλώσεις του κ. Χριστοδουλάκη από τότε που έγινε Υπουργός, του είχε γίνει έμμονη ιδέα η μετοχοποίηση της ΔΕΗ την οποίαν την ανήγγειλε κάθε μήνα σχεδόν. 
Έλεγε δηλαδή στην αρχή ότι θα γίνει τον Ιούνιο του 2000, μετά είπε το Δεκέμβριο του 2000, μετά ξανά πάλι το Φεβρουάριο του 2001, μετά τον Ιούνιο του 2001 και τελικά πήγε στο τέλος του 2001. Γιατί μπαίνει τώρα για μετοχοποίηση; Διότι όλα αυτά που έχει κάνει μέχρι τώρα η ΔΕΗ και τα οποία δεν είναι εξυγίανση για να εξηγούμαστε, της έχουν εξασφαλίσει ότι προσωρινά φέτος με αυτά τα τιμολόγια θα μπορέσει να δείξει κέρδη. Αν όμως δεν γίνει φέτος και δεν γινόταν τώρα -γι αυτό πήγατε εσπευσμένα- του χρόνου θα είχε πρόβλημα για να δείξει κέρδη χωρίς αυξήσεις και μεγάλες μάλιστα των τιμολογίων. Διότι αν θα διαβάζατε -έχω τη μελέτη της ckinsey να σας τη δώσω αν δεν σας ενημέρωσαν γι αυτήν- η σύστασή της ήταν σπρώξτε όσο μπορείτε τις υποχρεώσεις προς το 2002 αν θέλετε να μπείτε μέσα το 2001 στη μετοχοποίηση, διότι κέρδη δεν θα μπορέσετε να δείξετε. Ταυτόχρονα η επιχείρηση άρχισε να κάνει οικονομίες και όχι οικονομίες μόνο όσον αφορά τις προμήθειες αλλά οικονομίες και για τη συντήρηση. Οι μεγάλες όμως οικονομίες της συντήρησης δεν εξασφαλίζουν και πάρα πολύ μεγάλα ποσά αλλά αν θέλεις να εξασφαλίσουν τότε δημιουργούν προβλήματα τα οποία θα βρεις τον επόμενο χρόνο μπροστά σου. Διότι απαξιώνονται έτσι οι επενδύσεις σου και του χρόνου χρειάζεσαι μεγαλύτερο επενδυτικό πρόγραμμα για τη συντήρηση. Άρα το 2002 θα έχετε πολύ μεγάλο πρόβλημα. Και γι' αυτό βγαίνει ο κ. Νέζης και λέει ότι θα αυξήσει τα τιμολόγια γιατί αν δεν αυξήσει τα τιμολόγια οι φορείς της αγοράς, οι υποψήφιοι αγοραστές των μετοχών καταλαβαίνουν ότι δεν μπορεί το 2002 η μετοχή αυτή να έχει στα χέρια τους σημαντική αξία.
Αλλά να σας πω ακόμη αν θέλετε για τη μετοχοποίηση. Δεν συμφωνούμε που πάτε τώρα για τη μετοχοποίηση και εκφράσαμε την αντίθεσή μας με διαδοχικά τρία δελτία. Διότι η διεθνής και η συγκυρία του σημερινού χρηματιστηρίου δεν σηκώνει να βάλετε μια δημόσια επιχείρηση σαν τη ΔΕΗ επιδιώκοντας να αντλήσετε από εκεί 100 με 150 δισεκατομμύρια. Και αν αντλήσετε θα κάνετε και ζημιά στο χρηματιστήριο. Αλλά εν πάση περιπτώσει δεν πρέπει να τη βάλετε έτσι τη δημόσια επιχείρηση στο χρηματιστήριο. Έπρεπε πρώτα να γίνει η προσπάθεια εξυγίανσης να την εξυγιάνετε, και μετά να τη βάλετε.
Τώρα με αυτό το ενημερωτικό δελτίο που δώσατε όποιος προσεκτικός παρατηρητής επενδυτής θελήσει να το διαβάσει για να επενδύσει σημαντικά ποσά -φυσικά αυτοί που θα επενδύσουν σημαντικά ποσά το κάνουν- θα διαπιστώσει ότι πρώτον η κατάθεση του ενημερωτικού δελτίου είναι εσπευσμένη, είναι σε πρόχειρη μορφή χωρίς να έχει μέσα χάρτες, υποδείγματα κλπ. όπως ένα ενημερωτικό δελτίο μιας άλλης επιχείρησης. Καλείται το προσωπικό να κάνει ανέκκλητες εντολές αγοράς μετοχών μέχρι την Παρασκευή στην αρχή, μετά δίνονται παρατάσεις τώρα δίνεται καινούρια παράταση, διότι δεν υπάρχει ούτε από το ίδιο το προσωπικό της ΔΕΗ ενδιαφέρον για να αγοράσει μετοχές. Επιστρατεύετε τη ΓΕΝΟΠ ΔΕΗ για να γίνει ΕΛΔΕ για να βγάζουν λέει γρήγορα κωδικούς οι υποψήφιοι αγοραστές εργαζόμενοι.
Οι ελλείψεις που αναφέρει το δελτίο και τις ομολογεί: Δεν περιλαμβάνουν -γιατί θα ολοκληρωθεί τον Ιούνιο του 2002- το μητρώο των παγίων της επιχείρησης. τα περιουσιακά στοιχεία δηλαδή. Δεν έχουν γίνει ακόμη μεταγραφές στα υποθηκοφυλακεία. Άμα διαβάσετε το δελτίο δεν έχει πάρα πολλά από τα πάγια στοιχεία της δημόσιας επιχείρησης. Χωρίς πάγια, λοιπόν, μπαίνει ουσιαστικά η επιχείρηση στο χρηματιστήριο. 
Λείπει η μελέτη αναπροσαρμογής των παγίων της επιχείρησης και ως εκ τούτου μπορεί να αμφισβητηθεί η προτεινόμενη αναπροσαρμογή των 950 δισεκατομμυρίων δραχμών η οποία έτσι κι αλλιώς θεωρείται από τους γνωρίζοντες ότι είναι υποτιμημένη.
Χωρίς να έχετε εξασφαλίσει -και εδώ, κύριε Υπουργέ, θα ήθελα να το δείτε- τα αναπόσβεστα κόστη που έχει η ΔΕΗ, από την κοινωνική πολιτική που πραγματοποιούσε μέχρι τώρα. Αυθαίρετα στο ενημερωτικό δελτίο ορίζεται ότι είναι 54,5 δισεκατομμύρια που για τρία χρόνια θα δίνει το δημόσιο δηλαδή θα έχουμε 160 δισεκατομμύρια δραχμές. Έχετε κάνει προς την Ευρωπαϊκή Ένωση την πλήρη έκθεση για το πόσο είναι αυτά τα stradite costs και έχει εγκρίνει η Ευρωπαϊκή Ένωση; Δεν το έχει εγκρίνει. Στο ενημερωτικό δελτίο λέτε ότι τηρούνται αυτά υπό την αίρεση της έγκρισης της Ευρωπαϊκής Ένωσης και της συμβατότητας με το νόμο. Αναγράφεται όμως στο δελτίο.
Το ενημερωτικό δελτίο δεν περιλαμβάνει τις εκθέσεις των ορκωτών λογιστών και του νομικού και οικονομικού ελέγχου ή έστω περιλήψεις αυτών. Βρίσκονται, λέει, στα γραφεία των αναδόχων. Να πάτε να τις αναζητήσετε εκεί. Υπάρχει έλλειψη ασφαλιστηρίων συμβολαίων...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα ήθελα δύο λεπτά ακόμη, κύριε Πρόεδρε.
... έλλειψη ασφαλιστηρίων συμβολαίων στις παραγωγικές εγκαταστάσεις της εταιρίας, που τις κάνουν πολύ επισφαλείς για οποιονδήποτε θα ήθελε να έχει την ασφάλεια της επένδυσής του. Έχει επισφάλειες η επιχείρηση ύψους 350 δισεκατομμυρίων δραχμών, αγωγές, απαιτήσεις εργολάβων, ιδιοκτητών, πληγέντων, αλλά κυρίως εργαζομένων και συνταξιούχων που απαιτούν από τη ΔΕΗ νομοθετημένες γι' αυτούς αμοιβές. 
Όλες οι θυγατρικές της μέχρι στιγμής είναι ζημιογόνες. Οι νέες υποκρύπτουν κινδύνους. Δεν φαίνονται θυγατρικές, που να έχουν θετικό αποτέλεσμα για τη ΔΕΗ. Το μόνο θετικό αποτέλεσμα που έχουν, είναι μόνο για τα διοικητικά συμβούλια των θυγατρικών οι οποίοι -δόξα τω Θεώ- παίρνουν πλουσιοπάροχες αμοιβές. 
Αυτήν τη στιγμή η ΔΕΗ δεν έχει όλες τις άδειες και τις εγκρίσεις που χρειάζεται για την πλήρη λειτουργία των μονάδων της, σταθμοί, φίλτρα, περιβαλλοντικοί λόγοι, που όλα αυτά την κάνουν να μην είναι ελκυστική.
ΠΡΟΕΔΡΕΥΩΝ (Παναγιώτης Σγουρίδης): Κύριε Σαλαγκούδη, θέλετε να σας δώσω πέντε λεπτά για να κλείσετε και να τα πάρετε από τη δευτερολογία σας
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, σας είπα δύο λεπτά. Δεν θα προχωρήσω περισσότερο.
ΠΡΟΕΔΡΕΥΩΝ (Παναγιώτης Σγουρίδης): Να σας δώσω πέντε λεπτά από τη δευτερολογία σας.
ΓΕΩΡΓΙΟΣ ΣΑΛΑΓΚΟΥΔΗΣ: Δώστε μου, αν θέλετε, αυτά τα πέντε λεπτά. Έτσι κι αλλιώς θα έχουμε λίγα να πούμε στη δευτερολογία, γιατί δε νομίζω ότι ο κύριος Υπουργός έχει φτάσει στο βαθμό ενημέρωσης, που μπορεί να μας μιλήσει για όλα αυτά. Τα λέω όμως για να καταγραφούν στα Πρακτικά και πιστεύω ότι θα φανούν χρήσιμα στον κύριο Υπουργό, γιατί για μας έχει πάρα πολύ μεγάλη σημασία, αν γίνουν βήματα αυτήν τη στιγμή προς την κατεύθυνση της απελευθέρωσης της αγοράς.
Αποδεικνύεται, λοιπόν, ότι τα στοιχεία του ενημερωτικού δελτίου είναι αναξιόπιστα, όπως επίσης και τα όποια κέρδη, αυτά του 2001, που προέρχονται από μείωση δαπανών που αφορούν τη συντήρηση. Γι' αυτό παρατηρήθηκαν φαινόμενα black out, που οφείλονται στην κακή συντήρηση και είναι και η μετάθεση των υποχρεώσεων που έχει γίνει στο 2002, όπως σύστησε η Mckinsey. 
Τι θα γίνει το 2002, όταν η μετοχοποιημένη πλέον επιχείρηση θα πρέπει να δείξει και πάλι κέρδη στους επενδυτές; Δύο τρόποι υπάρχουν. Ο πρώτος είναι αυτός που είπε ο κ. Νέζης. Τον είπε, κύριε Υπουργέ, γιατί όταν φύγατε και πήγατε μετά στο Υπουργείο σας, έγινε γνωστό ότι αγωνιζόσασταν να μαζέψετε αυτό που είπε ο κ. Νέζης, όπως ο ίδιος βγήκε και διέψευσε αυτό που είχε πει την προηγούμενη φορά. 
Δηλαδή ο κ. Νέζης είναι διευθύνων σύμβουλος. Κατηγόρησε τον προηγούμενο διευθύνοντα σύμβουλο ότι οι προμήθειες και οι αγορές που έκανε, δεν ήταν σύμφωνες με τις ανάγκες της ΔΕΗ, αλλά ικανοποιούσαν τις ανάγκες των προμηθευτών. Και ο προηγούμενος διευθύνων σύμβουλος έχει τοποθετηθεί από την κυβέρνησή σας ως ΔΕΣΜΗΕ, διαχειριστής του συστήματος. Δηλαδή τον τιμήσατε, όταν ο επόμενος διαπίστωσε ότι έκανε όλες αυτές τις ατασθαλίες.
Τι να πω; Μια τέτοια Kυβέρνηση είστε. Νομίζω ότι με αυτό δείχνετε όλη την εικόνα της Kυβέρνησης. Αύξηση, λοιπόν, τιμολογίων είναι αυτό που πρόκειται να γίνει για να δείξετε το 2002 κέρδη. Και να σας πω, η ΡΑΕ ζήτησε, όταν έγινε η τελευταία αύξηση της ΔΕΗ, αύξηση των τιμολογίων της ΔΕΗ χωρίς να έχει το λογιστικό διαχωρισμό κατά 6%. Με επέμβαση του Υπουργού Ανάπτυξης έγινε 3,5% και 5%.
Γράφει το ενημερωτικό δελτίο ότι θα μπορεί να επεμβαίνει. Ε, δεν μπορεί να επεμβαίνει ο Υπουργός στην απελευθερωμένη αγορά. Αν επεμβαίνει και χαμηλώνει ή αυξάνει κατά το δοκούν και με παρέμβαση του κράτους τα τιμολόγια της όποιας επιχείρησης στην απελευθερωμένη αγορά, τότε δεν έχουμε απελευθέρωση της αγοράς.
Πως μπορεί να παρεμβαίνει; Βεβαίως στο ελεύθερο σύστημα μπορεί να παρεμβαίνει. Μπορεί να λέει "εγώ θέλω να πληρώσω το κοινωνικό κόστος για μια παροχή που θέλω να κάνω". Και λέει "πόσο κοστίζει"; Όχι μόνο για τη ΔΕΗ αλλά και για σένα ιδιώτη παραγωγέ και για όλους. Πόσο κοστίζει; Τόσα, πάρτε τα από τον κρατικό προϋπολογισμό, αλλά αναλογικά σε όλους. Μόνο έτσι μπορεί να κάνει το κράτος πολιτική σε μια πραγματικά απελευθερωμένη αγορά.
Και έρχομαι τελικά να πω γιατί κάνετε τη μετοχοποίηση. Τη μετοχοποίηση την κάνετε όπως ακριβώς το λέει τόσο ο προϋπολογισμός του κράτους όσο και το ενημερωτικό δελτίο που το επιβεβαιώνει. Λέτε, λοιπόν, στον προϋπολογισμό: "Στον προϋπολογισμό του 2002 έχει επίσης προβλεφθεί σε ειδικό ΚΑΕ πίστωση 275,86 εκατομμυρίων ευρώ για την εξόφληση μέρους των υποχρεώσεων του ελληνικού δημοσίου προς τον ΟΑΠ ΔΕΗ σύμφωνα με το ν. 2773/99". Σε άλλο σημείο αν δούμε τον κατάλογο θα βρούμε αυτό το ειδικό ΚΑΕ που μεταφραζόμενο σε δραχμές, επειδή ακόμη τα ευρώ δεν τα έχουμε συνηθίσει, που είναι 93,5 δισεκατομμύρια δραχμές. Το ενημερωτικό δελτίο δε της ΔΕΗ έχει σε αντίστοιχη στήλη αναμενόμενες από τον ΟΑΠ ΔΕΗ οφειλές από το δημόσιο 92,878 δισεκατομμύρια. Δηλαδή όλο αυτό το ποσό πηγαίνει για ένα μέρος μόνο του 2000. Το 2001 τι θα κάνετε; Και θέλω να το ελέγξετε κύριε Υπουργέ, γιατί εδώ φθάνουμε σε φανταστικά σημεία και ο ν. 2773 και με τον τρόπο που ψηφίστηκε για το ασφαλιστικό της ΔΕΗ θέτει μεγάλα ερωτηματικά. Τι θα κάνει και πως θα βρίσκει να πληρώνει μετά από λίγα χρόνια 200 δισεκατομμύρια και 300 δισεκατομμύρια ο οποιοσδήποτε Υπουργός Εθνικής Οικονομίας, όταν σε ερώτηση του κ. Μάνου, η ΔΕΗ απαντά ότι, όσον αφορά την κατά τα άνω καλυπτόμενη διαφορά μεταξύ εσόδων και δαπανών της ασφάλισης του προσωπικού ΔΕΗ, για το έτος 2000 σημειώνεται ότι ανήλθε στο ποσόν των 70.291.000.000. Και στο ενημερωτικό δελτίο της ΔΕΗ τα 70.000.000.000 γίνονται 92.828.000.000. Η απάντηση στην ερώτηση είναι την 1.6.2001. δηλαδή η διαφορά αυτή έγινε μέσα σε ένα εξάμηνο. Είναι τρομακτικό. 
ΔΗΜΗΤΡΗΣ ΠΙΠΕΡΓΙΑΣ: Τι να κάνουμε; Να κόψουμε τις συντάξεις. 
ΓΕΩΡΓΙΟΣ ΣΑΛΑΓΚΟΥΔΗΣ: Γι' αυτό, λοιπόν, το λόγο γίνεται η μετοχοποίηση. Αφήστε τα περί επενδύσεων διότι και αυτό το ποσοστό ακόμη που μπαίνει για αύξηση κεφαλαίου το 5% περίπου του 18% που πάτε να μετοχοποιήσετε όπου όπως σας είπα μιλάτε για αύξηση κεφαλαίου και θα νόμιζε κανείς ότι είναι για επενδύσεις ο κ. Νέζης στη συνέντευξη είπε, ότι θα πάει για μείωση του χρέους όπου πράγματι είναι πάρα πολύ υψηλό 1.800.000.000.000. Δηλαδή δεν θα πάει για επενδύσεις, όχι για την ανάπτυξη της δημόσιας επιχείρησης, όχι για την εξυγίανσή της ώστε πραγματικά να γίνει ισχυρή για να μπορεί να αντέξει στον επερχόμενο ανταγωνισμό στην απελευθερωμένη αγορά.
Κύριε Υπουργέ, πιστεύω ότι πρέπει να σκύψετε πάνω στο πρόβλημα. Η ενέργεια είναι δύσκολο πράγμα και θα πρέπει οπωσδήποτε να αφιερώσετε πάρα πολύ χρόνο και πάρα πολλές ώρες για να μπορέσετε να αντιληφθείτε αυτά τα πράγματα πρώτα και στη συνέχεια να προσπαθήσετε να τα υλοποιήσετε. Απελευθέρωση της αγοράς γίνεται και την έκανε η Ευρωπαϊκή Ένωση γιατί με αυτό τον τρόπο τελικώς λειτουργεί ο ανταγωνισμός και έχουμε φθηνότερη τιμή ενέργειας για τον καταναλωτή, για τη βελτίωση ποιότητας της ζωής του αλλά και ταυτόχρονα για τις επιχειρήσεις, για τη δρομολόγηση, μιας με υψηλούς ρυθμούς ανάπτυξης. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Η κα Ξηροτύρη ως Κοινοβουλευτική Εκπρόσωπος του Συνασπισμού της Αριστεράς και της Προόδου έχει το λόγο.
ΑΣΗΜΙΝΑ ΑΙΚΑΤΕΡΙΝΑΡΗ ΞΗΡΟΤΥΡΗ: Κύριε Πρόεδρε, δυσμενείς είναι οι συνθήκες και σοβαρές οι εξελίξεις που παρατηρούνται στο χώρο της ηλεκτρικής ενέργειας. Στο όνομα της απελευθέρωσης της αγοράς και της δημιουργίας συνθηκών ανταγωνισμού έχει τεθεί στο στόχαστρο όχι μόνο ένας ακόμη δημόσιος οργανισμός η ΔΕΗ αλλά θα έλεγα και ο μακροχρόνιος σχεδιασμός της χώρας και στην ενέργεια.
Σε αυτήν τη νέα κατάσταση η ΔΕΗ βρίσκεται μπροστά σε πολύ μεγάλα συμφέροντα που πιέζουν για αλλαγές σε αρνητικότερη κατεύθυνση ακόμη από και το ν. 2773/99.
Ήδη η ΡΑΕ εδώ και αρκετούς μήνες έδωσε την άδεια ίδρυσης μονάδων παραγωγής σε πέντε ομίλους εταιρειών και σε άλλους οκτώ στη συνέχεια χωρίς συγκεκριμένο σχεδιασμό, χωρίς οι εταιρείες αυτές να δεσμεύονται από κάποιο πρόγραμμα. Οι πράξεις αυτές, όπως καταγγέλλεται από πολλούς ειδικούς, από το Σύλλογο των Διπλωματούχων Μηχανικών της ΔΕΗ, αποτελεί μια πρώτη καταστρατήγηση της Οδηγίας 96/92 της Ευρωπαϊκής Ένωσης, αλλά και του σχετικού νόμου της χώρας μας 2773, ο οποίος αναφέρεται στο μακροχρόνιο κεντρικό σχεδιασμό εφοδιασμού της χώρας που τελεί υπό την εποπτεία του κράτους. 
Στις πράξεις αυτές προστέθηκαν και άλλες αποφάσεις έτσι ώστε, κύριε Πρόεδρε, να δημιουργείται σήμερα η βεβαιότητα ότι το Υπουργείο και η Ρυθμιστική Αρχή Ενέργειας με δική τους αποκλειστική ευθύνη άφησαν την ασφάλεια εφοδιασμού της χώρας στον ανταγωνισμό. Και όταν λέμε ανταγωνισμό, εννοούμε ότι τον άφησαν σε εταιρείες που δεν έχουν αναλάβει καμία δέσμευση γιατί δεν τους ζητήθηκε κάτι τέτοιο, γιατί ποτέ δεν ξεκίνησαν ποτέ δεν θα ξεκινήσουν και δεν θα ολοκληρώσουν τις επενδύσεις τους, ώστε να υπάρξει ασφαλής πρόβλεψη για το πότε θα παραγάγουν ηλεκτρικό ρεύμα. Αντίθετα η διαδικασία εξαντλείται μέχρι σήμερα σε διαπραγματεύσεις με το Υπουργείο για τις διευκολύνσεις ως προς τη δυνατότητα δανειοδοτήσεων από τράπεζες και κυρίως για την αγορά ρεύματος από τη ΔΕΗ, ώστε να διασφαλίζονται οι επενδύσεις τους και την αναστολή για δέκα χρόνια του επενδυτικού έργου της ΔΕΗ. 
Το ερώτημα είναι τελικά για μας, για τους εργαζόμενους και για τον ελληνικό λαό: Μπορούν αυτές οι επιχειρήσεις να παράγουν ρεύμα στις σημερινές τιμές της ΔΕΗ; Φαίνεται ότι δεν μπορούν για μία σειρά λόγους όχι μόνο για το πώς οι ιδιώτες αντιλαμβάνονται τη λειτουργία του ανταγωνισμού -και το ξέρουμε πάρα πολύ καλά αυτό- αλλά και για μια σειρά σημαντικών πλεονεκτημάτων που διαθέτει σήμερα η ΔΕΗ στα οποία αν προστεθεί η έλλειψη μιας συστηματικής διαδικασίας καθορισμού της μακροπρόθεσμης τιμολογιακής πολιτικής της, του διαχωρισμού του συνολικού κόστους παραγωγής και μεταφοράς, τα πράγματα για τους ιδιώτες επενδυτές γίνονται ακόμα πιο δύσκολα. 
Εμάς όμως η αγωνία μας δεν είναι γι' αυτό. Ενδεχομένως η επερώτηση της Νέας Δημοκρατίας να έχει και αυτήν την αγωνία. Εμάς η αγωνία μας είναι εάν θα εξασφαλίζεται η ενέργεια και αν θα εξασφαλίζεται σε λογικές τιμές και αν θα εξασφαλιστεί η επιβίωση και η ανταγωνιστικότητα του εθνικού κολοσσού της χώρας μας της ΔΕΗ. Γιατί με όλα τα παραπάνω και αν προσθέσουμε και τον αποκλεισμό της ΔΕΗ από την εκχώρηση αδειών παραγωγής ηλεκτρικού ρεύματος από τις ανανεώσιμες πηγές ενέργειες τα πράγματα γίνονται πολύ δύσκολα. 
Αποδεικνύεται ότι η Ρυθμιστική Αρχή Ενέργειας με την ανοχή της Κυβέρνησης στο όνομα της απελευθέρωσης, με αποφάσεις της πλέον κατήργησε στην ουσία το μακροχρόνιο σχεδιασμό. Τον εκχώρησε στον εαυτό της και όχι μόνο, αλλά στη λειτουργία της αγοράς. Εκχώρησε αρμοδιότητες στην αγορά που ανήκουν, στα όργανα κατάρτισης αυτού του σχεδιασμού. Αυτά μεταξύ των άλλων πλήττουν ιδιαίτερα τη ΔΕΗ, η οποία σήμερα υπήρξε ο εγγυητής της ομαλής τροφοδοσίας της χώρας μας και αυτό πρέπει να το διασφαλίσουμε, κύριε Πρόεδρε, κύριε Υπουργέ και κύριοι συνάδελφοι. Όμως, σήμερα με τη στασιμότητα και το αδιέξοδο των επενδυτικών σχεδίων από τους ιδιώτες επενδυτές και την αποθάρρυνση της ΔΕΗ στην υλοποίηση των αναγκαίων έργων, η χώρα μας βρίσκεται με ορατό τον κίνδυνο να μην είναι σε θέση να ανταποκριθεί στις αυριανές της ανάγκες και αυτές του 2004, αν είναι έτσι αυξημένες, όπως λέγεται. 
Δώστε την εντολή, κύριε Υπουργέ, στη ΔΕΗ, αν δεν είναι ήδη αργά, να κατασκευάσει την παραγωγική δυναμικότητα των εξακοσίων μεγαβάτ που απαιτούνται γι' αυτήν την περίπτωση. Στο νέο θεσμικό πλαίσιο είναι γεγονός ότι κανένας δεν μπορεί να ζητήσει την προνομιακή μεταχείριση της ΔΕΗ, αλλά αυτό απέχει πολύ από το να αποκλείεται η επιχείρηση από μια σειρά δραστηριότητες, να συνεχίζεται δηλαδή η επενδυτική αποχή της ΔΕΗ σε έργα παραγωγής. Είναι μια πολιτική εξαιρετικά επικίνδυνη τόσο για τη ΔΕΗ, όσο και για το σύνολο του ηλεκτρικού τομέα. 
Επαναλαμβάνουμε ότι η Κυβέρνηση και το Υπουργείο Ανάπτυξης έχουν σοβαρότατη ευθύνη που συντηρούν αυτήν την κατάσταση και δεν εφαρμόζουν κυρίως το άρθρο 3 του ν.2773/99, με τον οποίο η άσκηση δραστηριότητας ηλεκτρικής ενέργειας, άρα και η έκδοση αδειών, θα γίνεται με εφαρμογή του μακροχρόνιου ενεργειακού σχεδιασμού, όπως διαμορφώνεται σε πενταετή και δεκαετή βάση και παίρνει τη μορφή υπουργικής απόφασης, αφού προηγουμένως ο Υπουργός ζητήσει τη γνώμη της ΡΑΕ και της ΟΚΕ και αφού γνωστοποιήσει αυτήν την απόφαση στην Επιτροπή της Βουλής.
Η Κυβέρνηση, όμως, αντί να επικεντρώνει το ενδιαφέρον της στην υπόθεση αυτού του μακροχρόνιου σχεδιασμού της παραγωγής ηλεκτρικής ενέργειας, αντί να διευκολύνει ή έστω να αφήνει ήσυχη τη ΔΕΗ με τα συγκριτικά της πλεονεκτήματα να παίξει το ρόλο της στο απελευθερωμένο τοπίο, προωθεί στο δυσμενέστερο σήμερα περιβάλλον του χρηματιστηρίου τη μετοχοποίησή της. 
Ο Συνασπισμός στο νομοσχέδιο για την απελευθέρωση της αγοράς ενέργειας, έχει διαφωνήσει με την επιλογή της ιδιωτικοποίησης της ΔΕΗ. Ιδιαίτερα σήμερα που έρχεται στην ημερήσια διάταξη η άμεση μετοχοποίηση της ΔΕΗ, που η συγκυρία είναι ιδιαίτερα αρνητική και γι' αυτό οι αντιδράσεις γενικεύονται μπροστά στη σημερινή πραγματικότητα να πουληθεί η ΔΕΗ έναντι πινακίου φακής.
Οι ενώσεις των συνταξιούχων της ΔΕΗ απ' όλη την Ελλάδα -και δεν είναι αυτοί γραφικοί τελικά, γιατί κάπως έτσι εδώ πέρα τους αντιμετωπίζουμε όλους- οι σύλλογοι των εργαζομένων στη ΔΕΗ φθάνουν μέχρι να θεωρούν ότι αυτό που γίνεται σ' αυτήν τη συγκυρία, δηλαδή η πρώτη μετοχοποίηση της ΔΕΗ, αποτελεί έγκλημα. 
Εμείς σας καλούμε να επανεξετάσετε όσο δεν είναι αργά αυτήν την κατάσταση, όταν μάλιστα έχουμε σοβαρότατες ενστάσεις και δεν μας έχετε δώσει εξηγήσεις για πολύ σοβαρά ζητήματα. Αυτήν τη στιγμή δεν έχετε αποτιμήσει την αξία της ΔΕΗ, η οποία διαθέτει 6,5 εκατομμύρια πελάτες, πραγματοποιεί 1,4 τρισεκατομμύρια ετήσιες πωλήσεις, έχει τριάντα τρία εργοστάσια και πάνω από 200.000 χιλιόμετρα δίκτυο. Σίγουρα η αξία της δεν μπορεί να αποτιμάται στο εξευτελιστικό ποσό που ακούγεται των 1,2 τρισεκατομμυρίων ή 1,7 τρισεκατομμυρίων.
Στο σημείο αυτό θα θέλαμε να απαντήσει ο κύριος Υπουργός αν αληθεύει το δημοσίευμα των "ΝΕΩΝ", σύμφωνα με το οποίο στο ενημερωτικό δελτίο για την εισαγωγή των μετοχών της ΔΕΗ στο χρηματιστήριο, αναφέρεται ότι το μητρώο παγίων, δεν έχει ακόμα ολοκληρωθεί και υπολογίζεται ότι το νέο μητρώο θα έχει ολοκληρωθεί τον Δεκέμβριο του 2001 και θα συμπεριλαμβάνει την αγοραία αξία των παγίων της επιχείρησης.
Είναι δυνατόν, κύριε Πρόεδρε, να πουλιέται ένας τέτοιος κολοσσός και να μην έχουν ακόμα αποτιμηθεί τα πάγια που διαθέτει; Με βάση ποια αφερέγγυα στοιχεία θα υπολογιστεί η αξία της ΔΕΗ;
Εμείς εκτιμούμε ότι πρέπει έστω και την τελευταία στιγμή η Κυβέρνηση να επανεξετάσει την αναγκαιότητα ιδιωτικοποίησης της ΔΕΗ, γιατί αφορά το στρατηγικό τομέα της οικονομίας της χώρας.
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Θα χρειαστώ δύο λεπτά ακόμα, κυρία Πρόεδρε.
Επιπλέον, είναι σαφές ότι η μετοχοποίηση της ΔΕΗ γίνεται για καθαρά εισπρακτικούς λόγους που αφορούν το ευρύτερο δημοσιονομικό πρόβλημα το οποίο έχει η χώρα. Θέλει η χώρα μας να δώσει το στίγμα στα διεθνή και εγχώρια οικονομικά συμφέροντα, ότι η Κυβέρνηση πραγματοποιεί σταθερά το πρόγραμμα των αποκρατικοποιήσεων. 
Πραγματικά, κύριε Υπουργέ, απογοητεύτηκα -επιτρέψτε μου αυτήν την έκφραση- από την προσέγγιση που κάνατε, όσον αφορά τα θέματα της αποκρατικοποίησης και της τόνωσης του ιδιωτικού τομέα σε βασικούς τομείς του δημοσίου συμφέροντος της χώρας μας. Δεν είναι τόσο απλά τα πράγματα και δεν δημιουργείτε υγιείς συνθήκες ανταγωνισμού. Ακόμα και γι' αυτές τις εταιρείες που θέλουν να επενδύσουν στη χώρα δεν έχετε δημιουργήσει ένα σαφές περιβάλλον, το οποίο έπρεπε να προκύψει απ' αυτό τον περιβόητο ολοκληρωμένο σχεδιασμό. Ακόμα και η νεοφιλελεύθερη προσέγγιση σ' αυτήν την απελευθέρωση της αγοράς που κάνετε, θέλει και αυτή να ενταχθεί σ' ένα σχεδιασμό της χώρας, που πρέπει να περάσει από τα αρμόδια όργανα. Δεν μπορεί να γίνεται όπως-όπως. 
Όσον αφορά τις εξομολογήσεις του διευθύνοντος συμβούλου της ΔΕΗ του κ. Νέζη, ότι όταν έφτιαχνε το επιχειρησιακό σχέδιο, δεν περίμενε να υλοποιηθεί, γνωρίζοντας την κατάσταση της εταιρείας, στην οποία οι έννοιες κόστους και κέρδους απουσιάζουν παντελώς, δεν πιστεύω ότι αποτελούν δικαιολογία για την Κυβέρνησή σας ότι δηλαδή με τη μετοχοποίηση δίδεται πλέον η δυνατότητα του νοικοκυρέματος στη ΔΕΗ.
Αποτελεί κατηγορία για τις ευθύνες απέναντι στον εθνικό μας κολοσσό τα είκοσι χρόνια της διακυβέρνησής σας. Φοβάμαι, όμως και κάτι άλλο, κύριε Υπουργέ. Ότι σημαίνει κάτι πολύ σοβαρότερο. Την απαξίωση της Δ.Ε.Η., του δημόσιου χαρακτήρα της και εν τέλει της αξίας της, που είναι περιουσία από τον ιδρώτα του ελληνικού λαού. Λυπάμαι, γιατί αυτά τα πράγματα δεν είναι σοβαρά. Ακόμη και αν έχετε καταλήξει να προσεγγίσετε την ενοποίηση με την Ευρωπαϊκή Ένωση με νεοφιλελεύθερη πολιτική, κάντε το με τους όρους του υγιούς ανταγωνισμού που επιβάλλονται από αυτήν την πολιτική. Γιατί βέβαια για μια άλλη προσέγγιση, αυτή που θα θέλαμε εμείς, για μια άλλη διαχείριση διασφάλισης του δημόσιου συμφέροντος με ανταγωνιστικούς ισχυρούς δημόσιους οργανισμούς, με διαφύλαξη της δημόσιας περιουσίας, με ολοκληρωμένο αναπτυξιακό σχεδιασμό, και στην ενέργεια αυτά τα πράγματα η Κυβέρνηση τα έχει εγκαταλείψει. 
Δεν έχω χρόνο να μιλήσω και για το φυσικό αέριο. Μοναδικός αγωγός, μοναδικός ο διαχειριστής, ούτε ανταγωνισμός μεταξύ ιδιωτών δεν υπάρχει.
ΠΡΟΕΔΡΕΥΩΝ (Παναγιώτης Σγουρίδης): Ο κ. Νάκος έχει το λόγο.
ΑΘΑΝΑΣΙΟΣ ΝΑΚΟΣ: Κύριε Πρόεδρε, ειλικρινά αισθάνομαι δυσάρεστα για τον εξής λόγο, ότι ουδέποτε πολιτικά είχα συμφωνήσει, μπορώ να πω αντίθετα, με τις απόψεις του κυρίου Υπουργού Ανάπτυξης. Όμως, αισθάνομαι άσχημα που πρέπει να απαντήσω σε αυτά τα οποία είπε, για τον απλούστατο λόγο ότι έχει παγιδευτεί από αυτούς οι οποίοι του έδωσαν αυτά τα στοιχεία τα οποία κατέθεσε σήμερα στη Βουλή. Γι' αυτό, θα απευθύνομαι σε αυτούς, οι οποίοι του έδωσαν αυτά τα στοιχεία, τα οποία δεν έχουν σχέση με την πραγματικότητα.
Απελευθέρωση της αγοράς ηλεκτρικής ενέργειας σημαίνει τούτο: Ότι εγώ ο πελάτης της Δ.Ε.Η. σήμερα έχω το δικαίωμα να επιλέξω τον προμηθευτή μου. Σημαίνει ότι υπάρχει δυνατότητα ιδιωτών, ο μεν να παράγει ηλεκτρική ενέργεια και ο άλλος να αγοράζει ηλεκτρική ενέργεια. Αυτό δε το ποσοστό σύμφωνα με την κοινοτική οδηγία, το οποίο ανέρχεται σε 30% κατά την πρώτη φάση, είναι αμέσου εφαρμογής. Από τη 19η Φεβρουαρίου του 2001 έπρεπε με προετοιμασία που υποτίθεται ότι θα είχε γίνει τα προηγούμενα χρόνια να υπάρχει εν τοις πράγμασι. Σήμερα, δέκα μήνες μετά δεν υπάρχει ούτε μία κιλοβατώρα απελευθερωμένη. Και δεν είναι αυτό το θέμα. Το θέμα είναι ότι δεν πρόκειται να υπάρξει απελευθερωμένη κιλοβατώρα τα επόμενα τουλάχιστον τέσσερα χρόνια. 
Οι κυβερνήσεις του ΠΑΣΟΚ ζήτησαν παρατάσεις για να προετοιμαστεί η αγορά, προκειμένου να γίνει απελευθερωμένη. Σας κατέθεσα τα στοιχεία της Ισπανίδας Επιτρόπου της υπεύθυνης για την απελευθέρωση της ενέργειας. Στην Ευρωπαϊκή Ένωση ούτε δύο χρόνια μετά την απελευθέρωση της αγοράς της ηλεκτρικής ενέργειας, το 65% είναι απελευθερωμένο. Στη Σουηδία αγγίζει το 100%, δηλαδή, κάθε πελάτης, κάθε καταναλωτής, ακόμη και ο οικιακός έχει δικαίωμα να πάει να βρει ρεύμα στη φθηνότερη τιμή με την καλύτερη εξυπηρέτηση. Αυτό σημαίνει απελευθέρωση αγοράς ηλεκτρικής ενέργειας. Σε καμία περίπτωση δεν είναι εισαγωγή στο χρηματιστήριο. Το ποσοστό δεν είναι ποσοστό μετοχοποίησης. Επαναλαμβάνω, ότι, είναι ποσοστό πολιτών καταναλωτών, οι οποίοι καλούνται επιλέγοντες πελάτες και οι οποίοι μπορούν να προμηθευτούν ηλεκτρική ενέργεια. Εάν δεν συμφωνήσουμε σε αυτό, είναι προφανές ότι δεν μπορούμε να συνεννοηθούμε.
Η είσοδος της Δ.Ε.Η. στο χρηματιστήριο είπαν οι σύμβουλοι του κυρίου Υπουργού ότι σημαίνει αύξηση της παραγωγικότητας της Δ.Ε.Η. Από πού ακούστηκε αυτό ότι όταν πουληθεί το 10%, το 15%, το 20%, ξαφνικά, η επιχείρηση γίνεται παραγωγική. Συμμετέχει στο μάνατζμεντ ο μικροεπενδυτής; Αίρεται η παθογένεια την οποία ο κ. Νέζης, ψευδώς ή αληθώς, κατήγγειλε ότι χαρακτηρίζει τις δημόσιες υπηρεσίες;
Προχθές, κύριε Υπουργέ, ορίστηκαν ενενήντα δύο βοηθοί γενικοί διευθυντές. Με ποια κριτήρια; Με κομματικά κριτήρια; Καταθέσαμε ερώτηση και καταγγείλαμε την αναξιοκρατία που επικρατεί. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Γιατί έχω πέντε λεπτά, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Πριν μιλήσατε είκοσι επτά λεπτά και πήρατε από τη δευτερολογία σας τα επτά λεπτά και σας βάζω πέντε. Ας πάρετε και ένα παραπάνω. Μου το είπε η Αντιπρόεδρος η κα Μπενάκη. 
ΑΘΑΝΑΣΙΟΣ ΝΑΚΟΣ: Δεν ήταν η κα Μπενάκη, ήταν ο κ. Γείτονας. 
Μας είπε ο κύριος Υπουργός ότι έγινε ανώνυμη εταιρεία, άρα απελευθερώθηκε και ότι η ΡΑΕ είναι η πραγματικότητα. Η ΡΑΕ δεν κάνει καμία δουλειά ούτε ο ΔΕΣΜΥΕ. Ο ΔΕΣΜΥΕ που είπατε ότι ρυθμίζει πράγματα, τι να ρυθμίσει; Δεν παράγει κανένας, δεν επιλέγει κανένας. Η δουλειά του ΔΕΣΜΥΕ είναι να ρυθμίζει τον τρόπο που εισέρχεται ο παραγωγός στο σύστημα,τον τρόπο που ο πελάτης παίρνει από το σύστημα ρεύμα. Αφού δεν μπαίνει ούτε βγαίνει ρεύμα τι δουλειά κάνει ο ΔΕΣΜΥΕ; 
Ξεπέρασε λέει η ΔΕΗ τα προβλήματα. Και εκεί οφείλεται το ενδιαφέρον των εχόντων πλέον άδεια παραγωγής ηλεκτρικής ενέργειας, την οποία, δεν μπορούν να εφαρμόσουν. Τρέξανε και καλά κάνανε, διότι η ενεργειακή πίτα είναι πάρα πολύ μεγάλη και εξεδήλωσαν ενδιαφέρον. Όμως, για να κατασκευάσει κανείς οτιδήποτε -αυτά τα γυαλιά - πρέπει να ξέρει πόσο θα αγοράσει την πρώτη ύλη, να βάλει τη δική του εργασία μέσα και να δει και την τιμή που θα το πουλήσει. Το φυσικό αέριο ένα χρόνο μετά δεν έχει καθοριστεί η τιμή του, η τιμή δηλαδή που ζητά η ΔΕΠΑ ως ενοίκιο για τη μεταφορά στον αγωγό μια που συμφωνία με τους Ρώσους για την παροχή φυσικού αερίου στα σύνορα είναι συγκεκριμένη, προκύπτει από μαθηματικό τύπο και είναι συνδεδεμένη η τιμή με την τιμή του αργού πετρελαίου. Αυτή, λοιπόν, την τιμή της μεταφοράς δεν την έχουν καθορίσει. Δεν έχει καθοριστεί το κόστος μεταφοράς της ηλεκτρικής ενέργειας από την παραγωγή στην κατανάλωση. Χωρίς αυτά γνωστά πως είναι δυνατόν ο επενδυτής να κάνει business plan να κάνει τη χρηματοοικονομική μελέτη, να πάει σε οποιαδήποτε τράπεζα και να πει χρηματοδοτείστε με όταν δεν μπορεί να γράψει ούτε την τιμή πώλησης ούτε την τιμή κόστους. Γι' αυτό είναι αδύνατη η απελευθέρωση της αγοράς ηλεκτρικής ενέργειας. 
Είπε ο κύριος Υπουργός, ότι η ΔΕΗ επειδή έχει σημαντική θέση στην αγορά δεν θα μπει στη δημοπρασία που θα γίνει για την εισροή ποσοτήτων ηλεκτρικής ενέργειας από τις βόρειες διασυνδέσεις. Μα δε λέει αυτό ο νόμος δεν λέει αυτό η κοινοτική οδηγία. Η κοινοτική οδηγία λέει, ότι, γίνεται δημοπρασία για να μπουν τα 600 κιλοβάτ. Οι άδειες που έχετε δώσει οι τέσσερις είναι για τα 600 κιλοβάτ, δεν είναι για τα 230. Η κοινοτική οδηγία λέει απελευθέρωση για την προμήθεια της αγοράς ηλεκτρικής ενέργειας. Δεν κάνει υποχώρηση η ΔΕΗ που δεν συμμετέχει στα 230 κιλοβάτ. Η ΔΕΗ πήρε το 70%, είναι καταστρατήγηση της κοινοτικής οδηγίας και αυτό θα το βρείτε μπροστά σας. Εμείς σας προειδοποιούμε. Μετά λέει δεν συμμετέχω στα υπόλοιπα. Μα δεν έχει δικαίωμα να πάρει το 70%. 
Θα μπορούσε κανείς να πει πολλά. Να πω κάτι. Με μας που ασχολούμαστε πολλά χρόνια με αυτήν την υπόθεση τα ενεργειακά και τον τομέα της ανάπτυξης, ενεργειακός κόμβος η Ελλάδα για να γίνει πρέπει να τρέξει. Δεν είναι υποχρεωτική η διέλευση των αγωγών από την Ελλάδα όπως είπατε. Δεν είναι νομοτελειακό φαινόμενο να μετατραπεί η Ελλάδα σε ενεργειακό κόμβο. Πρέπει να το προσπαθήσει η χώρα μας να μετατραπεί σε ενεργειακό κόμβο. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Καλογιάννης έχει το λόγο. 
ΣΤΑΥΡΟΣ ΚΑΛΟΓΙΑΝΝΗΣ: Κύριε Πρόεδρε, επειδή η ανάθεση των υδροηλεκτρικών έργων στους ιδιώτες, σύμφωνα με τη διαδικασία που ακολουθεί η Κυβέρνηση και η ΠAE η οποία παρεμβαίνει ουσιαστικά σε αυτήν την περίπτωση, είναι αυθαίρετη και χαριστική, όπως είπα στην πρωτολογία μου, προτείνουμε τα παρακάτω:
Πρώτον όσες μέχρι σήμερα συναφθείσες συμβάσεις κατασκευής και εκμετάλλευσης υδροηλεκτρικών έργων, δεν έχουν ανατεθεί με πλειοδοτικούς διαγωνισμούς, είναι αυθαίρετες, χαριστικές και παράνομες. Συνεπώς πρέπει να ακυρωθούν. 
Πρέπει εφεξής να θεσπιστούν υγιείς κανόνες για την ανάθεση των υδροηλεκτρικών έργων όπως επιβάλλει τόσο η κοινοτική οδηγία 96/92, όσο και οι διατάξεις που προβλέπονται από τους ισχύοντες νόμους περί δημοσίων συμβάσεων και ελεύθερου ανταγωνισμού. 
Δεύτερον προτείνουμε την άμεση και κατά προτεραιότητα ενεργοποίηση των επιτροπών διαχείρισης των υδάτινων πόρων του ν. 1739/87 σε μια περίοδο μάλιστα έντονης λειψυδρίας. Χωρίς την έγκριση των επιτροπών αυτών, ουδεμία κατασκευή υδροηλεκτρικών έργων θα επιτρέπεται. 
Τρίτον, τα Υπουργεία ΠΕΧΩΔΕ και Ανάπτυξης σε συνεργασία με τις επιτροπές διαχείρισης των υδάτινων πόρων πρέπει να προχωρήσουν αμέσως σε μελέτες αξιοποίησης του υδάτινου δυναμικού κάθε Περιφέρειας της χώρας. Έτσι κάθε πολίτης, κάθε φορέας θα γνωρίζει εκ των προτέρων ποιο είναι το δυναμικό κάθε ποταμού, κάθε υδατορεύματος, θα γνωρίζει τις δυνητικές θέσεις χωροθέτησης υδροηλεκτρικών έργων και στη συνέχεια θα προκηρύσσονται διαγωνισμοί όπου κάθε ενδιαφερόμενος ιδιώτης θα υποβάλλει προσφορά. 
Τέταρτον πρέπει να απαγορευθεί, κύριε Υπουργέ, η χωροθέτηση έργων ανανεώσιμων πηγών ενέργειας εντός προστατευόμενων περιοχών του ν. 1650/86 εντός των εθνικών δρυμών, των αισθητικών δασών, περιοχών ιδιαίτερου φυσικού κάλλους όπου εντελώς αναίτια ο προσφάτως ψηφισθείς ν. 2941/2001 το επιτρέπει. 
Σήμερα τα υδροηλεκτρικά έργα με ισχύ μικρότερη του ενός μεγαβάτ, κατατάσσονται στην β' κατηγορία έργων της Κοινής Υπουργικής Απόφασης 69269/90, όπου δεν απαιτείται ούτε χωροθέτηση, ενώ ως μελέτη περιβαλλοντικών επιπτώσεων υποβάλλεται επιπλέον ένα απλό ερωτηματολόγιο. Αυτό τι σημαίνει: Αφ' ενός μεν οι τοπικές κοινωνίες δεν γνωρίζουν τι έργα θα κατασκευαστούν στον τόπο τους, αφ' ετέρου δε τα έργα καταντούν να γίνονται σε περιοχές που είναι προστατευμένες από το δίκτυο NATURA 2000 και από εθνικούς δρυμούς. 
Χαρακτηριστικό παράδειγμα το υδροηλεκτρικό έργο στο Ανήλιο, το οποίο Ανήλιο, κύριε Υπουργέ, σας έχει κηρύξει επίτιμο δημότη και θα πρέπει να το προσέξετε ιδιαίτερα.
ΠΡΟΕΔΡΕΥΩΝ (Παναγιώτης Σγουρίδης): Πήγε εκεί, για να ανατείλει ο ήλιος! 
ΣΤΑΥΡΟΣ ΚΑΛΟΓΙΑΝΝΗΣ: Κύριε Υπουργέ, υπάρχουν εντονότατες διαμαρτυρίες και σας έχουν στείλει και σχετική επιστολή την οποία και θα καταθέσω στα Πρακτικά. 
Άλλο παράδειγμα είναι και η Βωβούσα η οποία βρίσκεται στον εθνικό δρυμό, στη Βάλια Κάλντα. 
Επισημαίνω ιδιαίτερα το γεγονός ότι η συγκεκριμένη πρόταση την οποία καταθέτουμε, τόσο από διαχειριστικής όσο και από περιβαλλοντικής άποψης, είναι απολύτως συμβατή με την τελευταία οδηγία 2000/60 της Ευρωπαϊκής ΄Ενωσης, η οποία καθορίζει την εφαρμοστέα πολιτική στους υδάτινους πόρους.
(Στο σημείο αυτό ο Βουλευτής κ. Σ. Καλογιάννης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Παναγιώτης Σγουρίδης): Ο κ. Κατσιγιάννης έχει το λόγο.
ΑΘΑΝΑΣΙΟΣ ΚΑΤΣΙΓΙΑΝΝΗΣ: Κύριε Πρόεδρε, ο κύριος Υπουργός ουσιαστικά επιβεβαίωσε τις ανησυχίες που είχα εκφράσει στην πρωτολογία μου. Έθεσα συγκεκριμένα ερωτήματα και προεξόφλησα ότι δεν υπάρχουν απαντήσεις σ' αυτά. Πράγματι απάντηση δεν υπήρξε στα ερωτήματα που τέθηκαν σχετικά με το λογιστικό διαγωνισμό της Δ.Ε.Η. Και συγκεκριμένα έχω ρωτήσει αν υπάρχει εισήγηση της ΡAE, αν έχουν εγκριθεί τα τιμολόγια, ποια είναι η επιβάρυνση για μεταφορά μιας κιλοβατώρας και αν έχουν εγκριθεί εσωτερικά τιμολόγια μεταξύ των καθετοποιημένων δραστηριοτήτων της Δ.Ε.Η. Απαντήσεις δεν υπήρξαν. Απλώς ο κύριος Υπουργός για ορισμένα απ' αυτά μας διαβεβαίωσε ότι είναι ζήτημα ημερών.
Πέραν αυτού ο κύριος Υπουργός μίλησε για αυξημένη συμμετοχή ιδιωτών στην αγορά ενέργειας. Πώς θα εξακολουθήσει να υπάρχει ενδιαφέρον συμμετοχής ιδιωτών στην αγορά ενέργειας, όταν οι νέοι επενδυτές διαμαρτύρονται ότι δεν μπορούν να προχωρήσουν στην υλοποίηση των επενδύσεών τους, όταν δεν γίνεται ουσιαστικά ο λογιστικός διαχωρισμός της Δ.Ε.Η. που είναι απαραίτητος, όταν δεν υπάρχουν υγιείς συνθήκες ανταγωνισμού εκ των προτέρων γνωστές στους επενδυτές, όταν δεν είναι ακόμα γνωστό το κόστος του φυσικού αερίου. Και γι' αυτό το τελευταίο ο κύριος Υπουργός μας διαβεβαίωσε ότι είναι ζήτημα ημερών. Ημερών, μηνών, ετών; Θα δούμε.
Θα ήθελα όμως να κάνω προς τον Υπουργό την εξής ερώτηση:
Τι γίνεται με τον αγωγό φυσικού αερίου από την Ιταλία; 
Εδώ και χρόνια είχε εξαγγελθεί η κατασκευή του. 'Επειτα ανακοινώθηκε ότι η κατασκευή είναι ασύμφορη και ματαιώνεται. Τον Αύγουστο ο κ. Χριστοδουλάκης είπε ότι οι τελικές αποφάσεις θα ληφθούν μετά την εκπόνηση μελέτης σκοπιμότητας. Φθάσαμε στο τέλος του έτους και από όσο γνωρίζω η μελέτη δεν έχει καθόλου προχωρήσει. Θα περίμενα μία απάντηση γι' αυτόν τον αγωγό. Και με αφορμή το γεγονός πως η πλειοψηφία των επερωτώντων (συμπτωματικά) κατάγεται από την 'Ηπειρο, θέλω να επισημάνω ότι με αυτόν τον αγωγό η 'Ηπειρος, η φτωχότερη περιφέρεια της Ευρωπαϊκής 'Ενωσης, θα μπορούσε να μετατραπεί σε ενεργειακό κόμβο της περιοχής. Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, θα μου επιτρέψετε και εμένα για ένα λεπτό; 
ΠΡΟΕΔΡΕΥΩΝ (Παναγιώτης Σγουρίδης): Θα σας δώσω ένα λεπτό, κύριε Καραμπίνα. 'Ομως, θα παρακαλέσω αυτά που έχετε να πείτε, να τα πείτε συνοπτικά μέσα σε ένα λεπτό. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, η συζήτηση που προκαλέσαμε, όπως απεδείχθη, ήταν απολύτως δικαιολογημένη και πολλαπλώς χρήσιμη, καθόσον επεσήμανε πράξεις και παραλείψεις της Κυβέρνησης που βάζουν σε κίνδυνο τη χώρα σε σχέση με τις ανάγκες της σε ηλεκτρική ενέργεια, ηλεκτρική ενέργεια τόσο απαραίτητη για την ανάπτυξή της αλλά και για την υποχρέωσή της να διεξαγάγει τους Ολυμπιακούς Αγώνες χωρίς προβλήματα. Και πριν, λοιπόν, αλέκτωρ λαλήσει, ο κύριος Υπουργός μας δικαίωσε γι' αυτές μας τις ανησυχίες αφού ομολόγησε ότι ως έχουν τα πράγματα και φυσικά αυτά διαμορφώθηκαν από την πολιτική που ακολούθησε η Κυβέρνηση όλα αυτά τα χρόνια οι ιδιώτες επενδυτές δεν πρόκειται να προχωρήσουν στην παραγωγή ηλεκτρικής ενέργειας πριν το 2005. 
Ποιος, λοιπόν, θα καλύψει τις ανάγκες της χώρας; Μόνο η ΔΕΗ. 'Ομως την ΔΕΗ κύριε Υπουργέ, όπως είναι φανερό, η Κυβέρνησή σας την αντιμετωπίζει απαξιωτικά μέχρι στιγμής.
Σας λέμε λοιπόν. Ανοίξτε τη Μεσοχώρα. Είναι ένα έργο για το οποίο έχουν δαπανηθεί 100 δισεκατομμύρια δραχμές τα οποία χρήματα είναι του ελληνικού λαού. Εδώ και τρία χρόνια το έργο αυτό έχει τελειώσει, αλλά όμως αυτή η επένδυση είναι αδρανής μέχρι σήμερα και φθείρεται, κύριε Πρόεδρε.
Να αναλάβει, λοιπόν, η ΔΕΗ με συγκεκριμένο προγραμματισμό την ίδρυση μονάδων παραγωγής για την κάλυψη των αναγκών της χώρας μέχρι και την διεξαγωγή των Ολυμπιακών Αγώνων, γεγονός που είναι υψίστης προτεραιότητος, κύριε Πρόεδρε. 
Κατά τα λοιπά, κύριε Υπουργέ, ξεκαθαρίστε το τοπίο στην αγορά ενέργειας για να μην βρεθούμε το 2004 -να είμαστε όλοι καλά μέχρι τότε- εμείς στην Κυβέρνηση και σεις στην Αντιπολίτευση και να μας ρωτάτε γιατί δεν προχώρησε η απελευθέρωση της αγοράς γιατί εσείς θα ευθύνεστε. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Ανάπτυξης κ. Τσοχατζόπουλος έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριοι συνάδελφοι, νομίζω ότι η συζήτηση πράγματι έδωσε τη δυνατότητα να προβληθούν λογικές ανησυχίες που πρέπει να υπάρχουν μέσα από την απελευθέρωση της αγοράς ενέργειας στην Ελλάδα, μια διαδικασία που ούτε εύκολη είναι -εξάλλου αν ήταν θα είχε γίνει πολύ νωρίτερα - αλλά ούτε όμως από την άλλη μεριά υπάρχουν έτοιμες συνταγές παρ' ότι υπάρχουν σαφείς ευρωπαϊκές οδηγίες στο πλαίσιο της ενιαίας ευρωπαϊκής πολιτικής για την αντιμετώπιση συγκεκριμένων προβλημάτων.
'Αρα, λοιπόν, πρέπει εδώ να είμαστε έτοιμοι να δώσουμε απαντήσεις οι οποίες θα διαμορφώσουν επαρκείς προϋποθέσεις, όχι απλά, όπως είπα προηγουμένως, να λειτουργήσει πλήρως η απελευθερωμένη αγορά ενέργειας αλλά να εξασφαλιστεί και η επάρκεια σε ανάγκες ενέργειας της χώρας για τα επόμενα χρόνια, αλλά και συγχρόνως οι ιδιωτικές εταιρείες, οι ιδιώτες παραγωγοί να μπορέσουν να βρουν τα λιγότερα δυνατά εμπόδια για να συμμετέχουν πράγματι σ' αυτήν την απελευθερωμένη αγορά ενέργειας, που τους διατίθεται έτσι και αλλιώς για τα επόμενα έξι χρόνια το 30% για αποκλειστική ουσιαστικά απασχόληση.
Όμως, κυρίες και κύριοι συνάδελφοι, θέλω να είμαι σαφής με τέσσερις - πέντε συγκεκριμένες παρατηρήσεις πάνω σε όσα είπατε. Ακούστε. Τα θέματα της ενέργειας τα χειριζόμαστε στην Ελλάδα, όπως θα ξέρετε, οι τεχνικοί εδώ και πολλά χρόνια. Θυμάμαι ένδοξες συνεδρίες του ΤΕΕ στη δεκαετία του 1970, όπου πράγματι πάρθηκαν πολύ μεγάλες αποφάσεις για τις ενεργειακές ανάγκες της χώρας μας.
Και θυμάμαι μάλιστα τη συνεδρίαση το 1978 -αν θυμάμαι καλά- του Τεχνικού Επιμελητηρίου με συμμετοχή του Βαν ντερ Στουλ τότε -κύριε Καψή, εσείς θα το θυμάστε- όπου πράγματι τέθηκε εντυπωσιακά το θέμα κάλυψης των ενεργειακών αναγκών της χώρας μας για τα επόμενα τριάντα χρόνια. Και βέβαια, όπως ξέρετε, τότε υπήρχε το μεγάλο ενδιαφέρον για έρευνες σε πετρελαϊκές δυνατότητες της χώρας και συγχρόνως πυρηνική ενέργεια. 
Και τότε υπήρξαν σημαντικότατες αποφάσεις που απέρριψαν οριστικά για την Ελλάδα τη χρήση πυρηνικής ενέργειας και αν θυμάστε όσοι ήμασταν τότε επαρκώς ηλικιακά σε θέση να συμμετέχουμε σε τέτοιες διαδικασίες υπήρξε κατεύθυνση για συνδυασμένους κύκλους παραγωγής ενέργειας, οι οποίες προέβλεπαν πετρέλαιο βεβαίως, πέραν του λιγνίτη που ήταν η βασική μας μονάδα, και φυσικό αέριο. Κι εκεί υπήρξε μια μεγάλη διαμάχη για πολλά χρόνια -θα το θυμάστε- στον τεχνικό κόσμο, ότι πολλοί δεν ήθελαν την εισαγωγή του φυσικού αερίου. Ικανοποιούντο με τις ανάγκες που κάλυπτε η ΔΕΗ με την παραδοσιακή της μορφή μέσα από το λιγνίτη και βέβαια την υπόλοιπη ποσότητα πετρελαίου και τα υδροηλεκτρικά έργα φυσικά που ήταν για μας το μεγάλο δυναμικό. Λιγνίτης και υδροηλεκτρικά ήταν ουσιαστικά η μεγάλη δύναμη για την κάλυψη της ενέργειας της Ελλάδας και νομίζω ότι αυτό είναι πάρα πολύ σημαντικό. 
Μην ξεχνάτε, κυρίες και κύριοι συνάδελφοι, ότι παρ' όλο που εμείς έχουμε ένα μεγάλο ποσοστό εισαγωγής πετρελαίου για να καλύψουμε τις ανάγκες μας, η δυνατότητα ότι έχουμε τη λιγνιτική παραγωγή και ότι έχουμε τα σημαντικότερα υδροηλεκτρικά έργα μας εξασφάλισαν όλα αυτά τα χρόνια και σήμερα ακόμη να έχουμε μια τιμή ενέργειας στην Ελλάδα, η οποία είναι από τις πλέον χαμηλές στην Ευρώπη. Και αυτό είναι ένα πλεονέκτημα για τη χώρα μας. Είναι και για την παραγωγική διαδικασία, για την οικονομία, τη βιομηχανία, αλλά είναι και για τον πολίτη. Επομένως, πρέπει να το λάβουμε και αυτό υπόψη, ότι εδώ δεν τέθηκε ως στόχος αποκλειστικά και μόνο η μεγιστοποίηση των κερδών από τις επενδύσεις για την παραγωγή ενέργειας, αλλά ότι συνδυάστηκε και με το δημόσιο κοινωνικό χαρακτήρα της ΔΕΗ που είχε μέχρι σήμερα.
Είναι σημαντικό να πούμε ότι αυτή η ευθύνη της ΔΕΗ θέλουμε να συνεχιστεί. Δημόσια επιχείρηση κοινωνικού χαρακτήρα, η οποία εισάγεται στο χρηματιστήριο. Είναι μια επιλογή που της δίνει μια νέα οντότητα και δύναμη, όπως σας είπα και προηγουμένως, διότι αποκτά πλέον η διαδικασία παραγωγής στο πλαίσιο της Δημόσιας Επιχείρησης Ηλεκτρισμού συνθήκες οικονομικού ανταγωνισμού, συνθήκες αγοράς. Άρα δηλαδή με ανταγωνιστικούς όρους πλέον υποχρεώνεται η ίδια η Δημόσια Επιχείρηση να λειτουργήσει. 
Και αυτό είναι μια μεγάλη αλλαγή είτε μας αρέσει είτε όχι. Σ' αυτήν τη βάση προβλέπεται να συνεχιστούν μέχρι το 2005 και 2006 όλα εκείνα τα προγράμματα της ΔΕΗ για τα οποία σας μίλησα προηγουμένως: Τα υδροηλεκτρικά έργα. Κι έχετε δίκιο, κύριε συνάδελφε, για όποιες παρατηρήσεις κάνατε για τον τρόπο πραγματοποίησης των υδροηλεκτρικών έργων. Όμως δεν μπορείτε να παραβλέψετε ότι είναι μια σημαντικότατη επένδυση, η οποία έχει τεράστια σημασία. Και γι' αυτό ακριβώς είπα και για την Τοπική Αυτοδιοίκηση, αυτός ο σταθερός πόρος του 2%, που όπως ξέρετε προέκυψε διότι υπήρχαν τα μεγάλα παζάρια μεταξύ Τοπικής Αυτοδιοίκησης και επενδυτών και όποιος έδινε το μεγαλύτερο ποσοστό έπαιρνε και την τοποθεσία σε επίπεδο επαρχίας ή περιφέρειας πού θα πάει το έργο. Και αυτό δεν είναι σωστό.
ΣΤΑΥΡΟΣ ΚΑΛΟΓΙΑΝΝΗΣ: Καταθέσαμε πρόταση.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Σύμφωνοι, την άκουσα την πρότασή σας, αλλά προσέξτε: Δεν πρέπει να παραβλέψουμε ότι και η ΡΑΕ στη συγκεκριμένη περίπτωση έκανε μια επιλογή προσδιορίζοντας σαφείς όρους με τους οποίους θα μπορέσει να υπάρξει η παραγωγή έστω κι αυτών των μικρών έργων. Βέβαια κάτω από μία μονάδα νομίζω ή 0,8 δεν χρειάζεται αυτή η διαδικασία έγκρισης. Αυτό πράγματι είναι μια πραγματικότητα, αλλά νομίζω ότι δεν επιβαρύνεται και τόσο πολύ ούτε περιβαλλοντικά, αφού προσδιορίζεται και από την Ευρωπαϊκή Ένωση αυτή η ελευθερία, το φυσικό περιβάλλον, έτσι ώστε να μην αισθανόμαστε ότι θα κινδυνεύσει η περαιτέρω κατασκευή των μικρών υδροηλεκτρικών έργων που είναι πάρα πολύ σημαντική.
Παράλληλα, όμως, θέλω να τονίσω ότι προβλέπεται να συνεχιστεί και να ολοκληρωθεί το έργο ζωής στα υδροηλεκτρικά έργα. Είτε η Μεσοχώρα, στην οποίαν αναφερθήκατε, κύριε συνάδελφε, με 180 μεγαβάτ είτε το φράγμα του Ιλαρίωνα στη Δυτική Μακεδονία είτε κάποια άλλα υδροηλεκτρικά έργα είναι σε εξέλιξη, θα ολοκληρωθούν και θα μπορέσουν να συμβάλουν και αυτά στην κάλυψη του ελλείμματος, το οποίο υπάρχει. 
Εδώ όμως θα ήθελα να είμαι πάρα πολύ σαφής. Να μην αφήσω καμία αμφιβολία.
Κύριοι συνάδελφοι, ένα από τα στοιχεία που διασφάλισε -βλέποντας τον κ. Πιπεργιά εδώ, ξέρω ότι είχε σημαντική συμβολή τότε στην υπόθεση- τη δυνατότητα να εξυγιανθεί όλο το σύστημα της παραγωγής ενέργειας και να προχωρήσουμε στην Α.Ε. μορφή της Δημόσιας Επιχείρησης Ηλεκτρισμού, της Δ.Ε.Η., ήταν ότι ρυθμίστηκε το ασφαλιστικό θέμα των εργαζομένων. Και αυτό ήταν πράγματι ένα θέμα το οποίο δεν μπορούσε να παραβλεφθεί. Πως μπορούσε να προχωρήσει κανείς στην απελευθέρωση της αγοράς ενέργειας, πως μπορούσε η Δ.Ε.Η. να γίνει Α.Ε. αν δεν λυνόταν το θέμα της ασφάλισης των εργαζομένων; Διότι μην ξεχνάτε ότι -εγώ το θυμάμαι- για πολλές δεκαετίες η Δ.Ε.Η. παρακρατούσε τις ασφαλιστικές κρατήσεις των εργαζομένων, τις χρησιμοποιούσε για τις ανάγκες επένδυσης σε μονάδες παραγωγής και βέβαια υπήρχε μία δέσμευση ρύθμισης του θέματος. 
Είναι πολύ σημαντικό ότι επετεύχθη αυτή η ρύθμιση έτσι ώστε και οι εργαζόμενοι στη Δ.Ε.Η., όπως και οι εργαζόμενοι σε όλο τον ευρύτερο χώρο είτε ιδιωτικό είτε δημόσιο, να μπορούν να γνωρίζουν τον ασφαλιστικό τους φορέα, τις υποχρεώσεις, τα δικαιώματά τους και να είναι εξασφαλισμένοι πράγματι μέσα από την επίτευξη οικονομικής επάρκειας...
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Δεν το γράψατε αυτό στον προϋπολογισμό.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Πώς δεν γράφτηκε; Υπάρχει ποσό στον προϋπολογισμό -δεν θυμάμαι τι ύψους είναι...
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Από πού; Από το χρηματιστήριο θα τα πάρετε για να τα δώσετε.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όχι. Καμία σχέση δεν έχει. Ο προϋπολογισμός δεν έχει καμία σχέση με το χρηματιστήριο. Με συγχωρείτε. Το χρηματιστήριο είναι...
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Πείτε μας πού είναι γραμμένα στον προϋπολογισμό.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Το 15% που θα πάρουμε θα πάει για να ευνοηθεί το επενδυτικό πρόγραμμα της Δ.Ε.Η....
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Πείτε μας πού είναι γραμμένα στον προϋπολογισμό.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Γι' αυτό το θέμα θα ρωτήσουμε τον Υπουργό Εθνικής Οικονομίας για να δούμε πως θα το διαχειριστεί. Πάντως η δική μας η απαίτηση, ως εποπτεύον Υπουργείο, είναι ότι αυτό είναι μετοχοποίηση της Δ.Ε.Η., είναι κεφάλαιο για επενδύσεις ευνοϊκό. Αυτό είναι το κρίσιμο θέμα.
Κύριοι συνάδελφοι, επιτρέψτε μου, όμως, να πω δύο λόγια -γιατί δεν θέλω να σας φάω όλο το χρόνο- για ένα κρίσιμο θέμα που θέσατε.
Κύριοι συνάδελφοι, η απελευθέρωση της αγοράς ενέργειας για το φυσικό αέριο προβλέπεται για το 2006. Σας είπα προηγουμένως ότι εμείς όλες τις προϋποθέσεις που χρειάζονται για να λειτουργήσει ανταγωνιστικότερα η παραγωγή ηλεκτρικής ενέργειας από ιδιώτες οι οποίοι θα χρησιμοποιούν φυσικό αέριο, είμαστε διατεθειμένοι να τις αναλάβουμε, να υποστηρίξουμε τις διαδικασίες. Σας είπα ότι ήδη η Ρ.Α.Ε. ετοίμασε σχετική μελέτη-πρόταση -μέχρι το τέλος του μήνα θα κατατεθεί- ώστε να υπάρξει το κοστολόγιο του φυσικού αερίου. 
Παράλληλα, πρέπει να πάρουμε πρωτοβουλίες -επελέγη σύμβουλος γι' αυτό- ώστε να υποστηριχθεί η δυνατότητα παραγωγής πλέον ηλεκτρικής ενέργειας από τους νέους ηλεκτροπαραγωγούς, τις έξι εταιρείες όπως είπατε ή τις οκτώ που ήρθαν εν συνεχεία, με αυτούς τους ανταγωνιστικούς όρους.
Εδώ πρέπει να πούμε πράγματι ότι ενώ ουδείς αμφισβητεί το βιώσιμο της ιδιωτικής παραγωγής ηλεκτρικής ενέργειας, υπάρχουν ενδοιασμοί κατά πόσο τη μεταβατική περίοδο 2003, 2004, 2005 θα μπορέσει η έναρξη λειτουργίας αυτών των μονάδων να γίνει όπως προβλέπεται.
Εδώ ούτε το κρύβω, ούτε θέλησα να το αποκρύψω. Σας είπα προηγουμένως ότι είναι μία δύσκολη μεταβατική περίοδος. Τώρα θα μου πείτε, γιατί είναι σήμερα και όχι πριν από πέντε χρόνια. Μα, γιατί τώρα στην Ελλάδα ωριμάσαμε να καταφέρουμε να προχωρήσουμε στο άνοιγμα της αγοράς ενέργειας. Το 2001 ξεκίνησε, το 2003, 2004, 2005 θα έχουμε αυτά τα προβλήματα, πως αυτές οι εταιρείες θα μπουν επαρκώς ανταγωνιστικά μέσα στο σύστημα.
Η τιμή του φυσικού αερίου ξεκαθαρίζεται και με τις προτάσεις και τις δεσμεύσεις της Ρ.Α.Ε. για την τιμή του φυσικού αερίου αυτό θα λυθεί. Το θέμα, όμως, αυτό δεν επαρκεί. Χρειάζονται και άλλου είδους προϋποθέσεις. Και σε αυτό το θέμα εμείς δηλώσαμε ότι είμαστε έτοιμοι να συζητήσουμε μαζί με τη Ρ.Α.Ε. και τη Δ.Ε.Η. προτάσεις οι οποίες θα διευκολύνουν τη δυνατότητα επενδύσεων στην παραγωγή ενέργειας από αυτές τις εταιρείες.
Συγκεκριμένα τώρα για το διάλογο και την αναζήτηση, σε συνεργασία με το σύμβουλο και τη Ρ.Α.Ε., μέτρων με τα οποία θα έχουμε αποτέλεσμα, δεν είμαι σε θέση αυτήν τη στιγμή ακόμα να σας πω. Ένα πράγμα, όμως, θέλω να τονίσω. Ότι θα στηριχθεί αυτή η δραστηριότητα ώστε να μπορέσει να έχει ουσιαστικό αποτέλεσμα. Σε τελική ανάλυση πράγματι υπάρχει μία ανάγκη. Αναφέρθηκε και από εσάς, αναφέρθηκε και από εμένα. Χρειάζεται μέχρι το 2004 να έχουμε μία επιπρόσθετη παραγωγή ενέργειας περίπου 600 MW. Το είπατε και εσείς, κύριοι συνάδελφοι. Αυτό, λοιπόν, θα εξασφαλιστεί και με την υλοποίηση των προγραμμάτων της Δ.Ε.Η. αλλά και με την ουσιαστική προώθηση των επενδυτικών προγραμμάτων των ιδιωτών παραγωγών που δεσμεύτηκαν και πήραν την άδεια και εξέφρασαν ενδιαφέρον να μπουν σε αυτήν τη διαδικασία.
Η πολιτεία στο βαθμό που πράγματι υπάρχει δέσμευση, διότι αυτοβούλως ήρθαν και διεκδίκησαν την άδεια οι επενδυτές, θα συνεργαστεί για να πετύχουμε το μέγιστο δυνατό αποτέλεσμα προς αυτήν την κατεύθυνση. 
Με βάση αυτές τις απαντήσεις, κύριοι συνάδελφοι, και με δεδομένο ότι σήμερα ήδη ένα ποσοστό περίπου 25%-30% της αγοράς ηλεκτρικής ενέργειας κυρίως σε πελάτες υψηλής και μέσης πίεσης είναι ήδη απελευθερωμένο, είμαι αισιόδοξος ότι και οι δυσκολίες που υπάρχουν -και δεν τις έκρυψα- θα μπορέσουν να αντιμετωπιστούν έτσι ώστε η ΔΕΗ να μπορέσει να γίνει η δυναμική, αποτελεσματική επιχείρηση δημόσιου χαρακτήρα αναμφισβήτητα αλλά με όλα τα πλεονεκτήματα μιας ανταγωνιστικής μεγάλης δημόσιας επιχείρησης που λειτουργεί σε ευρωπαϊκή αγορά. 
Εξάλλου τα αποτελέσματα των δημοσίων οργανισμών στη Γερμανία, στη Γαλλία και σε άλλους φορείς και οι τρόποι που παρεμβαίνουν στην αγορά νομίζω ότι είναι επαρκή, αξιόπιστα παραδείγματα για να επηρεάσουν και τις δικές μας επιλογές. Δεν νομίζω ότι εδώ πέρα θέλουμε να ανακαλύψουμε ξανά είτε την πυρίτιδα είτε τον τροχό. Είναι χρήσιμο μια και είμαστε μία κοινή αγορά να λάβουμε υπόψη μας τις άλλες εμπειρίες. Υπάρχει κατάλληλο ανθρώπινο δυναμικό, εγώ τουλάχιστον αυτό ήξερα, αυτό διαπίστωσα και τώρα ξανά που ήρθα στο Υπουργείο Ανάπτυξης και στο χώρο της ΔΕΗ, αλλά και γενικότερα στην ελληνική αγορά και αυτό είναι μια εγγύηση. 
Η αξιοποίηση αυτού του τεχνικού δυναμικού θα μπορέσει να μας βοηθήσει να δώσουμε απάντηση προγραμματισμένη σε όλα αυτά τα θέματα, έτσι ώστε εντός τακτικού χρονικού διαστήματος να μπορέσουμε να υλοποιήσουμε αυτό το μεγάλο στόχο που θα είναι σε τελική ανάλυση υπέρ των καταναλωτών. 
Θα έχουμε φτηνή ενέργεια, ενέργεια παντού, ενέργεια για όλους, αξιοποιώντας όλες τις δυνατότητες που προσφέρονται στη χώρα μας και από τα υδροηλεκτρικά έργα και από το λιγνίτη και από το φυσικό αέριο και από το πετρέλαιο, έτσι ώστε να έχουμε πραγματικά και επαρκή κατανάλωση, αλλά συγχρόνως και δυνατότητα παρέμβαση στην ευρύτερη αγορά και στη σημασία της περιοχής. Ευχαριστώ, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Και εμείς ευχαριστούμε, κύριε Υπουργέ. 
Ο κ. Σαλαγκούδης έχει το λόγο για επτά λεπτά. 
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, θα προσπαθήσω να βοηθήσω τον κύριο Υπουργό να προσγειωθεί, να καταλάβει την πραγματικότητα. 
Η απελευθέρωση δεν είναι εύκολη υπόθεση, όπως είπατε, κύριε Υπουργέ. Και βέβαια δεν είναι εύκολη υπόθεση. Γι' αυτό η Ευρωπαϊκή Ένωση, όταν εμείς ζητήσαμε μεταβατικό στάδιο, ενώ σε άλλες χώρες έδωσε δύο χρόνια, σε μας έδωσε τέσσερα χρόνια. 
Από το 1997 είχατε όλη τη δυνατότητα να ετοιμάσετε όλα αυτά που δεν είναι έτοιμα ούτε καν σήμερα. Γι' αυτό επερωτάσθε κύριε Υπουργέ. Η κυβέρνησή σας στάθηκε αδρανής και ανίκανη. 
Σας είπα και προηγουμένως ότι στο τέλος μόνο του 1999 έφερε ένα νόμο ο οποίος ήταν ατελής και χρειάστηκαν δεκαπέντε παρεμβάσεις για να διορθωθεί. Και σας λέω ότι και τώρα και σήμερα χρειάζεται πάλι να αλλάξει αυτός ο νόμος, να τροποποιηθεί για να καλύψει κενά τα οποία έχει και δεν μπορούν να βοηθήσουν την απελευθέρωση της αγοράς. Σας είπα όλα τα υπόλοιπα που πρέπει να γίνουν. 
Είπατε κάποια πράγματα για τους ιδιώτες. Βέβαια είστε αντιφατικός σήμερα σε σχέση με αυτά που δηλώνατε χθες. Γιατί χθες σ' ένα δημοσίευμα της "ΚΑΘΗΜΕΡΙΝΗΣ" ως άνθρωπος της αγοράς είπατε και τους απειλήσατε κιόλας ότι "αν δεν έρθουν θα τους πάρω πίσω τις άδειες και να ήδη η RWE έρχεται και με πλησίασε για να το κάνω". Μπορεί να σας πλησίασε, δεν ξέρω για ποιους λόγους σας πλησίασε, αλλά είναι δικό τους πρόβλημα και δικό σας. Εν πάση περιπτώσει, ούτε η RWE θα έρθει εάν δεν ρυθμιστούν προηγούμενα όλες αυτές οι προϋποθέσεις που είπα. 
Οι ιδιώτες, λοιπόν, έσπευσαν οι καημένοι. Είπαν ελληνικό κράτος, μέλος της Ευρωπαϊκής Ένωσης, ας πάρουμε την άδεια, θα κανονίσει τους κανόνες του παιχνιδιού, διότι στο κάτω-κάτω της γραφής υπάρχει η Ευρωπαϊκή Ένωση. Τώρα οι άνθρωποι διαπιστώνουν ότι για να θυμηθεί η Ελλάδα ότι είναι μέλος της Ευρωπαϊκής Ένωσης πρέπει να προσφύγουν αυτοί στο Ευρωπαϊκό Δικαστήριο, να τους δικαιώσει για να εφαρμόσει η Ελλάδα επιτέλους τους κανόνες της Ευρωπαϊκής Ένωσης. Γιατί είναι γεγονός ότι δεν μπορούν να ξεκινήσουν όπως σας περιέγραψα -και δεν θα τα επαναλάβω πάλι- καμία επένδυση. Και ο Υπουργός σήμερα λες και το ξέρει αυτό, λέει σε τρία-τέσσερα χρόνια. 
Εάν σε τρία-τέσσερα χρόνια δεν δημιουργήσουμε τις συνθήκες να γίνουν οι ιδιώτες παραγωγοί, τότε φοβάμαι ότι για να δώσουν ηλεκτρικό ρεύμα θα περάσουν έξι-επτά χρόνια. 

Εγώ, όμως, φοβάμαι ότι δεν θα γίνει αυτό. Φοβάμαι ότι η χώρα μας θα καταδικαστεί. Το Φεβρουάριο θα σας έρθει μια έκθεση από τη Κομισιόν η οποία θα λέει τις ενστάσεις της γιατί στην Ελλάδα δεν έχει γίνει η απελευθέρωση της αγοράς ηλεκτρικής ενέργειας. Λυπάμαι γιατί ίσως μετά απ' αυτό θα επακολουθήσουν αντίστοιχα πρόστιμα. Οι πληροφορίες μου από την Ευρωπαϊκή Ένωση λένε ότι στην ισπανική προεδρία θα τελειώσουν τα ψέματα, σχετικά με την απελευθέρωση της αγοράς και θα αρχίσει πλέον η επιβολή προστίμων σε όσα κράτη δεν έχουν συμμορφωθεί με την οδηγία για τη διασύνδεση με το ευρωπαϊκό δίκτυο με ενιαίους κανόνες πλέον απελευθερωμένης αγοράς. 
Θα ασχοληθώ λίγο με το ασφαλιστικό γιατί δεν πρόλαβα προηγουμένως. Με έχει απασχολήσει πολύ έντονα. Κύριε Υπουργέ, του χρόνου αν παραμείνετε ακόμη στην Kυβέρνηση στην κατάστρωση του επόμενου προϋπολογισμού θα βρείτε ακόμη μεγαλύτερες δυσκολίες αν δεν πάτε πάλι για μετοχοποίηση άλλο ένα πακέτο...
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Θα τα λύσουμε.
ΓΕΩΡΓΙΟΣ ΣΑΛΑΓΚΟΥΔΗΣ: Θα χαιρόμουν αν τα λύνατε. Απλώς εσείς όπως κάνουν οι "καλές" νοικοκυρές πετάτε τα σκουπίδια κάτω από το χαλί και δυστυχώς θα τα βρουν οι νοικοκυραίοι όταν έρθουν μετά και θα θέλουν να κάνουν πραγματική καθαριότητα.
ΔΗΜΗΤΡΙΟΣ ΠΙΠΕΡΓΙΑΣ: Τι να κάνουμε; Να διακόπτουμε...
ΓΕΩΡΓΙΟΣ ΣΑΛΑΓΚΟΥΔΗΣ: Θα σας μιλήσω γι' αυτό που θα αντιμετωπίσετε. Ο νόμος δεν είναι σωστός και λειτουργικός και δεν εξασφαλίζει ουσιαστικά τους εργαζόμενους αλλά δημιουργεί και πάρα πολλά προβλήματα για την εξυπηρέτησή του στη συνέχεια από το ελληνικό δημόσιο.
Ψηφίσατε ένα νόμο σύμφωνα με τον οποίο τα 3,2 τρισεκατομμύρια της αναλογιστικής μελέτης επικαιροποιούνται κάθε φορά και τώρα παρά το ότι θα δώσετε αυτά θα είναι περισσότερα από 3,2 και θα συνεχίζονται στην πορεία. Σας είπα προηγουμένως ότι ο υπολογισμός της ΔΕΗ για το έλλειμμα του ασφαλιστικού ταμείου τον Ιούνιο, σε απάντηση που έδωσε ο επικεφαλής της ΔΕΗ, ήταν 70 δισεκατομμύρια ενώ τώρα αυτά που αναφέρονται στο ενημερωτικό δελτίο της ΔΕΗ που μπήκε στο χρηματιστήριο σαν αναμενόμενα για τον ΟΑΠ ΔΕΗ είναι 92,878 δισεκατομμύρια. Αυτό συνεχώς ανεβαίνει και θα φτάσει σε τέσσερα ή πέντε χρόνια σε δυσθεώρητα ύψη που δεν θα μπορεί να τα αντιμετωπίσει ο προϋπολογισμός του κράτους. Τότε όμως δεν είχε ακόμη εξεταστεί η συμβατότητα αυτής της συμφωνίας με την Ευρωπαϊκή Ένωση.
Όταν μεθαύριο θα γίνει ο ιδιώτης παραγωγός και θα πει ότι ανταγωνίζεται αθέμιτα η ΔΕΗ διότι τις ασφαλιστικές της υποχρεώσεις τις πληρώνει το κράτος τότε πιθανόν ο Υπουργός Εθνικής Οικονομίας...
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν είναι έτσι.
ΓΕΩΡΓΙΟΣ ΣΑΛΑΓΚΟΥΔΗΣ: Είναι όπως σας τα λέω. Δεν πήρατε τη διαβεβαίωση της Ευρωπαϊκής Ένωσης. Το αναφέρει η ΔΕΗ και στο ενημερωτικό δελτίο. Τότε που ο Υπουργός θα θέλει να απαλλαγεί θα αφήσει μετέωρους τους εργαζόμενους, τους συνταξιούχους της ΔΕΗ. Υπάρχει αυτός ο κίνδυνος με τον τρόπο που γίνεται.
Αλλά είναι χαρακτηριστικό. Δεν δώσατε χρήματα του προϋπολογισμού. Δίνετε χρήματα από έσοδα που έχετε, από εκποίηση περιουσίας της ΔΕΗ. Έτσι αναγράφεται στη σελίδα 25 των τακτικών εσόδων του προϋπολογισμού, ΚΑΕ 2917 "Έσοδα από την παραχώρηση περιουσίας της ΔΕΗ" ν. 2773/99, ποσόν 275,862 εκατομμύρια ευρώ ή 93,5 δισεκατομμύρια δραχμές. 
Στη σελίδα 43 της εισηγητικής έκθεσης ομολογείτε ότι το εγγεγραμμένο σε ειδικό ΚΑΕ προαναφερθέν ποσό προορίζεται για την εξόφληση μέρους των υποχρεώσεων του ελληνικού δημοσίου προς τον ΟΑΠ ΔΕΗ και στη συνέχεια στο ενημερωτικό δελτίο της ΔΕΗ αναφέρετε στην κατάσταση για τα αναμενόμενα "αναμενόμενο προς τον ΟΑΠ ΔΕΗ 92,878 δισεκατομμύρια μόνο για το 2000".
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σαλαγκούδη.
ΓΕΩΡΓΙΟΣ ΣΑΛΑΓΚΟΥΔΗΣ: Το 2001 τι θα κάνουμε; Θα πουλήσουμε άλλο ένα κομμάτι της ΔΕΗ για να δώσουμε εκεί.
Είπατε προηγουμένως για επενδύσεις. Το 10% το κάνατε περισσότερο και δεν ξέρω για ποιους λόγους. 'Ισως για να δώσετε προκαταβολή για το 2001; Είναι γνωστό ότι το 5% θα πάει για το 1.800.000.000 που είναι το χρέος της ΔΕΗ, για να μειώσει το χρέος της ΔΕΗ και όχι για την ανάπτυξή της. Και αυτήν τη στιγμή χρειάζεται την ανάπτυξη μαζί με την εξυγίανση για να μπορέσει να είναι ισχυρή ώστε να ανταποκριθεί στην απελευθερωμένη αγορά ανταγωνιστικά. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για πέντε λεπτά.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, κυρίες και κύριοι συνάδελφοι, νομίζω ότι όλη αυτή η συζήτηση βοήθησε να ξεκαθαριστούν αμφισβητήσεις και αβεβαιότητες όσον αφορά την πορεία τόσο της ΔΕΗ όσο και των ιδιωτικών επενδύσεων, οι οποίες προβλέπονται να γίνουν στο χώρο της ενέργειας στη χώρα μας. 'Οσα είπα προηγουμένως για την ανάγκη συλλογικής αξιοποίησης τόσο του φυσικού αερίου όσο και του πετρελαίου καθώς και των παραδοσιακών μορφών ενέργειας που έχουμε απ' τα υδροηλεκτρικά έργα και το λιγνίτη, όλα αυτά θα διαμορφώσουν ένα μέγιστο δυνατό συνδυασμό που θα στηρίξει την παραγωγική δραστηριότητα της χώρας μας γενικότερα με τη συνέχιση εξασφάλισης φθηνού ρεύματος για όλους τους καταναλωτές, είτε είναι επιχειρήσεις είτε είναι ιδιώτες. 
Βεβαίως για τα διάφορα προβλήματα στα οποία αναφερθήκατε, υπάρχουν απαντήσεις λιγότερο ή περισσότερο ικανοποιητικές. 'Ένα πράγμα ούτε προτίθεμαι ούτε θα ήθελα ποτέ να κάνω είναι να δώσω την εντύπωση ότι δεν θα έχουμε δυσκολίες. Βεβαίως και θα υπάρχουν δυσκολίες και είναι φυσιολογικό γιατί όπως σας είπα και συμφωνήσατε και σεις, κύριε Σαλαγκούδη, το γεγονός ότι κάνουμε αυτό το μεγάλο βήμα να ενταχθούμε στη μεγάλη ελεύθερη αγορά ενέργειας που επικρατεί στον ευρωπαϊκό χώρο, επιβάλλει και μια σειρά από προσαρμογές. Αυτές τις προσαρμογές νομίζω ότι μ' έναν πολύ συστηματικό τρόπο τις υλοποιούμε. Τα όποια προβλήματα υπάρχουν στην πορεία πιστεύω ότι μ' αυτόν τον τρόπο που σας είπα θα τα αντιμετωπίσουμε. Από κει και πέρα ένα πράγμα έχει σημασία: Κινούμαστε με συνέπεια να εφαρμόσουμε μια πολιτική που θα απαντήσει σ' αυτό το στόχο. Για τα υπόλοιπα θα έχουμε τη δυνατότητα στη διάρκεια των επόμενων μηνών να διαπιστώσουμε τι εκ των δικών σας ανησυχιών θα επιβεβαιωθεί ή τι από τη δική μας σιγουριά θα υπάρξει αποτέλεσμα χειροπιαστό και μετρήσιμο. Σε τελική ανάλυση όλοι εδώ είμαστε και όλα εδώ θα τα πούμε. Ευχαριστώ, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Και εμείς ευχαριστούμε.
Κηρύσσεται περαιωμένη η συζήτηση επί της υπ' αριθμ. 12/22.10.2001 επερώτησης Βουλευτών της Νέας Δημοκρατίας προς τον Υπουργό Ανάπτυξης, σχετικά με την πολιτική της Κυβέρνησης στο τομέα της απελευθέρωσης της αγοράς Ηλεκτρικής Ενέργειας.
Κύριοι συνάδελφοι, έχουν διανεμηθεί τα Πρακτικά της Τετάρτης 21 Νοεμβρίου 2001 και παρακαλώ το Σώμα για την επικύρωσή τους.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τετάρτης 21 Νοεμβρίου επικυρώθηκαν. 
Έχω την τιμή να ανακοινώσω στο Σώμα ότι ο προϊστάμενος της Εισαγγελίας Πρωτοδικών Πειραιά διαβίβασε στον Πρόεδρο της Βουλής έγγραφο του Εισαγγελέα Πρωτοδικών Πειραιά με συνημμένη προκαταρκτική δικογραφία σύμφωνα με το ν. 2509/97.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 10.10' λύεται η συνεδρίαση για αύριο ημέρα Τρίτη 4 Δεκεμβρίου 2001 και ώρα 18.00', με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) συζήτηση επί του κατατεθέντος από τον Υπουργό Εργασίας και Κοινωνικών Ασφαλίσεων Κοινωνικού προϋπολογισμού 2001, σύμφωνα με την ειδική ημερήσια διάταξη που έχει διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ`
 
 
 
 



