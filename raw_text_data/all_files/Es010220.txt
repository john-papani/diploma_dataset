
ΣΥΝΕΔΡΙΑΣΗ 20-2-1001
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΙΘ'
Τρίτη 20 Φεβρουαρίου 2001
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές παό το 60ο
Γυμνάσιο Αθηνών και το 2ο Εσπερινό Ενιαίο Λύκειο Αθήνας, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τετάρτης 21
Φεβρουαρίου 2001, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Οικονομικών: "Ελαφρύνσεις στη φορολογία κεφαλαίου και άλλες διατάξεις", σελ.
2. Κατάθεση προτάσεων νόμου:
α) Είκοσι δύο Βουλευτές της Νέας Δημοκρατίας κατέθεσαν πρόταση νόμου: "Για την εξόφληση ληξιπρόθεσμων απαιτήσεων από οφειλές σε πιστωτικά ιδρύματα", σελ.
β) Ο Βουλευτής Στ. Μάνος κατέθεσε πρόταση νόμου: "Αλλαγή του
εκλογικού νόμου", σελ.
3. Κατάθεση σχεδίου νόμου:
Οι Υπουργοί Υγείας και Πρόνοιας, Εσωτερικών, Δημόσιας Διοίκησης και
Αποκέντρωσης, Εθνικής Οικονομίας και Οικονομικών, Ανάπτυξης, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Δικαιοσύνης, Δημόσιας Τάξης και Μεταφορών και Επικοινωνιών, κατέθεσαν σχέδιο νόμου: "Σώμα Επιθεωρητών Υπηρεσιών Υγείας και Πρόνοιας (Σ.Ε.Υ.Υ.Π.) και άλλες διατάξεις", σελ.
ΟΜΙΛΗΤΕΣ
Επί του σχεδίου νόμου του Υπουργείου Οικονομικών:
ΑΛΟΓΟΣΚΟΥΦΗΣ Γ., σελ.
ΓΕΩΡΓΑΚΟΠΟΥΛΟΣ Δ., σελ. 
ΓΚΑΤΖΗΣ Ν., σελ.
ΚΑΡΑΣΜΑΝΗΣ Γ., σελ. 
ΛΑΦΑΖΑΝΗΣ Π., σελ. 
ΜΑΓΚΡΙΩΤΗΣ Ι., σελ. 
ΜΗΤΣΟΤΑΚΗΣ Κ., σελ. 
ΜΠΕΝΤΕΝΙΩΤΗΣ Ε., σελ. 
ΡΕΓΚΟΥΖΑΣ Α., σελ. 
ΣΓΟΥΡΙΔΗΣ Π., σελ. 
ΣΚΟΥΛΑΡΙΚΗΣ Ι., σελ. 
ΣΠΥΡΙΟΥΝΗΣ Κ., σελ. 
ΦΩΤΙΑΔΗΣ Α., σελ.

ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΙΘ'
Τρίτη 20 Φεβρουαρίου 2001
-----------------------

Αθήνα, σήμερα στις 20 Φεβρουαρίου 2001, ημέρα Τρίτη και ώρα 18.22', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 19-2-2001 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΙΗ' συνεδριάσεώς του, της Δευτέρας 19 Φεβρουαρίου 2001, σε ό,τι αφορά στην ψήφιση στο σύνολο των σχεδίων νόμων: 1. "Κύρωση του Πρωτοκόλλου σχετικού με τροποποίηση της Σύμβασης Διεθνούς Πολιτικής Αεροπορίας (Μόντρεαλ
1995)".
2. "Κύρωση του Πρωτοκόλλου σχετικού με τροποποίηση της Σύμβασης
Διεθνούς Πολιτικής Αεροπορίας (Μόντρεαλ 1998)").
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Ανδρέα Λοβέρδο, Βουλευτή Β'
Αθηνών, τα ακόλουθα:
(Το κείμενο των ανακοινώσεων βρίσκεται στα Πρακτικά της Βουλής) (Στο σημείο αυτό την Προεδρική 'Εδρα καταλαμβάνει ο Πρόεδρος της
Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω
την τιμή να ανακοινώσω στο Σώμα το δελτίο επικαίρων ερωτήσεων της Τετάρτης 21 Φεβρουαρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.2 & 3 Καν.Βουλής)
1. Η με αριθμό 627/19.2.2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Λεωνίδα Γρηγοράκου προς τους Υπουργούς Γεωργίας, Εργασίας και Κοινωνικών Ασφαλίσεων, σχετικώς με την καταβολή σύνταξης από τον Οργανισμό Γεωργικών Ασφαλίσεων (ΟΓΑ) σε γυναίκες αγρότισσες, οι σύζυγοι των οποίων εργάστηκαν και συνταξιοδοτήθηκαν στην Αμερική.
2. Η με αριθμό 640/19.2.2001 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Εργασίας και Κοινωνικών Ασφαλίσεων, σχετικώς με τον καθορισμό κατώτατης σύνταξης κλπ. 
3. Η με αριθμό 641/19.2.2001 επίκαιρη ερώτηση του Βουλευτή του
Κομμουνιστικού Κόμματος Ελλάδος κ. Νικολάου Γκατζή προς τον Υπουργό 
Ανάπτυξης, σχετικώς με τις απεργιακές κινητοποιήσεις των εργαζομένων στον Ελληνικό Οργανισμό Τουρισμού (ΕΟΤ), την επίλυση των αιτημάτων τους κλπ. 
4. Η με αριθμό 638/19.2.2001 επίκαιρη ερώτηση της Βουλευτού του
Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τον Υπουργό Ανάπτυξης, σχετικώς με την αποδυνάμωση του Ελληνικού Οργανισμού Τουρισμού (ΕΟΤ) λόγω του νέου οργανικού σχήματος των υπηρεσιών τουρισμού.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη των
ΑΝΑΦΟΡΩΝ ΚΑΙ ΕΡΩΤΗΣΕΩΝ
Αναφορές και ερωτήσεις πρώτου κύκλου:
Η με αριθμό 1256/11.7.2000 ερώτηση του Βουλευτή του Πανελλήνιου
Σοσιαλιστικού Κινήματος κ. Μιχαήλ Καρχιμάκη προς τον Υπουργό Υγείας και Πρόνοιας, σχετικώς με την έγκριση της θέσης του Επιμελητού Β' για τη Μονάδα Εντατικής Θεραπείας του Νοσοκομείου Αγίου Νικολάου Κρήτης διαγράφεται λόγω απουσίας της αρμοδίας Υπουργού στο Εξωτερικό.
Η με αριθμό 4173/23.11.2000 ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Δικαιοσύνης, σχετικώς με τις προθέσεις της Κυβέρνησης για την ίδρυση νέου Εφετείου στον άξονα Θεσσαλονίκης-Θράκης διαγράφεται λόγω απουσίας του κυρίου Υπουργού εκτός Αθηνών.
Η με αριθμό 4611/13.12.2000 ερώτηση του Βουλευτή του Κομμουνιστικού Κόμματος Ελλάδος κ. Παναγιώτη Κοσιώνη προς τον Υπουργό Υγείας και Πρόνοιας, σχετικώς με την κάλυψη των κενών θέσεων ιατρικού και νοσηλευτικού προσωπικού για να αναπτυχθούν και να λειτουργήσουν κανονικά τα δύο Κέντρα Υγείας της περιοχής Ελευσίνας και Μεγάρων διαγράφεται λόγω απουσίας της αρμοδίας Υφυπουργού στο Εξωτερικό.
Η με αριθμό 4280/28.11.2000 ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τον Υπουργό Υγείας και Πρόνοιας, σχετικώς με τη λήψη μέτρων για την επίλυση των προβλημάτων από τη λειτουργία του κέντρου μεθαδόνης στην περιοχή Σταυρούπολης Θεσσαλονίκης διαγράφεται επίσης λόγω απουσίας της αρμοδίας Υφυπουργού στο Εξωτερικό.
Αναφορές και ερωτήσεις δεύτερου κύκλου:
Η με αριθμό 4483/537/7-12-2000 ερώτηση και αίτηση Κατάθεσης Εγγράφων του Βουλευτή της Νέας Δημοκρατίας κ. Ηλία Καλλιώρα, προς τον Υπουργό Εθνικής Οικονομίας σχετικώς με τις παραλείψεις του Χρηματιστηρίου Αξιών Αθηνών κατά τη διαδικασία συγχώνευσης της MAKΛΩ-STABILTON διαγράφεται λόγω απουσίας αμφοτέρων.
Ολοκληρώθηκε η συζήτηση των αναφορών και ερωτήσεων.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην

ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομικών: "Ελαφρύνσεις στη φορολογία κεφαλαίου και άλλες διατάξεις".
Το νομοσχέδιο αυτό, κύριοι συνάδελφοι, έχει δεκαπέντε άρθρα και υπάρχουν δύο τροπολογίες του Υπουργού και μία εμπρόθεσμη τροπολογία Βουλευτού. Τα άρθρα είναι δύο κεφάλαια. Το πρώτο αφορά τη φορολογία κεφαλαίου και το δεύτερο αφορά τελωνειακές και άλλες διατάξεις.

Ποια είναι η γνώμη σας; Ορίστε, κύριε Ρεγκούζα. 
ΑΔΑΜ ΡΕΓΚΟΥΖΑΣ: Κύριε Πρόεδρε, νομίζω ότι τα βασικά άρθρα που έχουν
φορολογικό περιεχόμενο είναι τα πέντε πρώτα άρθρα ανεξάρτητα εάν πηγαίνουμε από το άλφα στο βήτα κεφάλαιο. Επειδή ακριβώς τα υπόλοιπα άρθρα αφορούν ρυθμίσεις που δεν είναι φορολογικές θα έλεγα, για να διευκολύνουμε τη συζήτηση, να συζητήσουμε τα πέντε πρώτα άρθρα σήμερα, για να μειώσουμε όμως το φόρτο της εργασίας για την επομένη, να πάρουμε το 8, το 9 και το 10 αφήνοντας απέξω το 6, το 7, το 11 και το 14 για τα οποία σας ενημερώνω ότι ενδεχομένως να ζητήσουμε και ονομαστική ψηφοφορία γι'αυτά τα άρθρα.
Προτείνουμε, λοιπόν, να συζητήσουμε τα πέντε πρώτα άρθρα το 8, το 9
και το 10 μία ενότητα και τα υπόλοιπα στη συνέχεια.

ΠΡΟΕΔΡΟΣ (Απόστολος Κακλαμάνης): Συμφωνείτε; ΝΙΚΟΛΑΟΣ ΓΚΑΤΖΗΣ: Είναι πολλά, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Τα πέντε πρώτα άρθρα είναι μία
ενότητα ουσιαστικά.
ΑΔΑΜ ΡΕΓΚΟΥΖΑΣ: Φορολογικά τελωνειακά.
ΠΡΟΕΔΡΟΣ (Απόστολος Κακλαμάνης): Ορίστε, κύριε Μπεντενιώτη.
ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, να συζητήσουμε απόψε τα άρθρα 1 έως 5 σε μία ενότητα και τα υπόλοιπα σε μία δεύτερη ενότητα. Προλαβαίνουμε στην αποψινή συνεδρίαση να τα συζητήσουμε ολόκληρο το νομοσχέδιο σε δύο ενότητες.
ΠΡΟΕΔΡΟΣ (Απόστολος Κακλαμάνης): Καλώς.
ΝΙΚΟΛΑΟΣ ΓΚΑΤΖΗΣ: Και τις δύο ενότητες απόψε;
ΠΡΟΕΔΡΟΣ (Απόστολος Κακλαμάνης): Κύριε Γκατζή, αφού είναι μία ενότητα ουσιαστικά από το άρθρο 1 μέχρι το 5 μπορούμε να τη συζητήσουμε και εν συνεχεία τη δεύτερη ενότητα. Τα άλλα μένουν για την Πέμπτη.
ΑΔΑΜ ΡΕΓΚΟΥΖΑΣ: Κύριε Πρόεδρε, βγάζω έξω το 6 γιατί μπορεί να
ζητήσουμε ονομαστική ψηφοφορία.
ΠΡΟΕΔΡΟΣ (Απόστολος Κακλαμάνης): Προφανώς είναι κάποιο άρθρο που
ενδιαφέρει ιδιαίτερα.
ΑΔΑΜ ΡΕΓΚΟΥΖΑΣ: Επειδή όμως ενδέχεται να ζητήσουμε για το 11 και το
14 γι'αυτό αφήνω απομονωμένο και αυτό για να μην έχουμε δύο φορές ονομαστική ψηφοφορία.
ΠΡΟΕΔΡΟΣ (Απόστολος Κακλαμάνης): Το κατάλαβα.
Προχωρούμε στην πρώτη ενότητα 1 έως 5. Δεύτερη ενότητα εν συνεχεία
8, 9 και 10. Τα υπόλοιπα θα μείνουν για την Πέμπτη.
Οι εισηγητές να έχουν το χρόνο των δέκα ή και δεκαπέντε λεπτών εάν χρειαστούν.
ΜΑΝΩΛΗΣ ΜΠΕΝΤΕΝΙΩΤΗΣ: Μαζί με τις τροπολογίες την Πέμπτη.
ΠΡΟΕΔΡΟΣ (Απόστολος Κακλαμάνης): Ο κ. Μπεντενιώτης έχει το λόγο. ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, το άρθρο 1 αφορά τη φορολογία
κληρονομιών, δωρεών και γονικών παροχών. Η παράγραφος 1 προβλέπει την αύξηση του εμβαδού της οικίας ή του διαμερίσματος για την κάλυψη των στεγαστικών αναγκών της οικογένειας που έχει περισσότερα από δύο προστατευόμενα παιδιά καθώς και το αφορολόγητο ποσό που παρέχεται στην περίπτωση της απαλλαγής από το φόρο κληρονομιών για την αιτία θανάτου ως προς την κτήση της πρώτης κατοικίας.
Με την παράγραφο 2 διευκρινίζεται ότι για την παρεχόμενη απαλλαγή πρώτης κατοικίας θα πρέπει ο δικαιούχος να μην έχει τύχει απαλλαγής για απόκτηση άλλης πρώτης κατοικίας, όχι μόνο από το φόρο μεταβίβασης, αλλά και από το φόρο γονικής παροχής.
Με την παράγραφο 3 ορίζεται ότι στην περίπτωση που ο κληρονόμος
μεταβιβάσει με αντάλλαγμα το κληρονομιαίο ακίνητο μέσα στην πενταετία και δηλώσει τίμημα μεγαλύτερο της αξίας του ακινήτου, επί του οποίου θα επιβληθεί ο φόρος μεταβίβασης, ο συμπληρωματικός φόρος κληρονομιάς θα
επιβληθεί επί της αξίας, επί της οποίας θα υπολογιστεί ο φόρος μεταβίβασης, δηλαδή επί του δηλωμένου τιμήματος.
Με την παράγραφο 4 αυξάνεται το αφορολόγητο ποσό, που παρέχεται στην περίπτωση της απαλλαγής από το φόρο γονικής παροχής για την απόκτηση πρώτης κατοικίας και ιδιαίτερα σε οικογένειες, που έχουν περισσότερα από δύο προστατευόμενα τέκνα.
Με την παράγραφο 5 αναπροσαρμόζονται τα αφορολόγητα όρια και τα φορολογικά κλιμάκια των κλιμάκων φορολογίας, κληρονομιών, δωρεών και γονικών παροχών.
Με την παράγραφο 6 αναπροσαρμόζονται τα όρια μέχρι των οποίων οι παροχές των γονέων προς τα τέκνα τους υπόκεινται στο μισό του φόρου δωρεών και διευκρινίζεται ότι, για τον υπολογισμό του ορίου αυτού, συνυπολογίζονται οι προγενέστερες παροχές του ίδιου γονέα προς το ίδιο τέκνο, οι οποίες είχαν υπαχθεί σε φόρο και όχι τα τυχόν απαλλασσόμενα ποσά.
Με την παράγραφο 7 ορίζεται ότι στην αιτία θανάτου κτήση συνυπολογίζονται, εκτός από τις δωρεές εν ζωή και οι δωρεές, αιτία θανάτου, γονικές παροχές και προίκες του κληρονομουμένου προς τον κληρονόμο.
Με την παράγραφο 8 ορίζεται ότι σε περίπτωση υποβολής δήλωσης φόρου
κληρονομιάς ή έκδοσης πράξης επιβολής φόρου κληρονομιάς από τον προϊστάμενο της ΔΟΥ, εφόσον δεν υποβλήθηκε δήλωση από τον υπόχρεο σε φόρο μετά την πάροδο τριετίας από το χρόνο γέννησης της φορολογικής υποχρέωσης για την υποβολή του οικείου φόρου, θα λαμβάνονται υπόψη -και αυτό πρέπει να το υπογραμμίσουμε- τόσο η αξία όσο και οι φορολογικοί συντελεστές του χρόνου υποβολής της οικείας δήλωσης.
Με την παράγραφο 9 ορίζεται ότι στην κτήση αιτία δωρεάς συνυπολογίζονται, εκτός από τις δωρεές εν ζωή, και οι δωρεές αιτία θανάτου, γονικές παροχές και προίκες του δωρητή προς το δωρεοδόχο.
Με την παράγραφο 10 ορίζεται ότι στην κτήση αιτία προίκας συνυπολογίζονται, εκτός από τις δωρεές εν ζωή και οι δωρεές αιτία θανάτου, γονικές παροχές και προίκες του κληρονομουμένου προς τον κληρονόμο.
Με την παράγραφο 11 ορίζεται ότι για τις υποθέσεις φορολογίας
κληρονομιών, δωρεών και γονικών παροχών, εφόσον ο υπόχρεος σε φόρο είναι κάτοικος του εξωτερικού, ο οικείος φόρος βεβαιώνεται στη ΔΟΥ Κατοίκων Εξωτερικού.
Με την παράγραφο 12 διευκρινίζεται το θέμα της μεταβολής του φόρου κληρονομιών, δωρεών και γονικών παροχών στην περίπτωση του δικαστικού συμβιβασμού.
Με την παράγραφο 13 μειώνεται από 10% σε 5% το ποσό της παρεχόμενης
έκπτωσης σε περίπτωση εφάπαξ εξόφλησης του οφειλόμενου φόρου κληρονομιών, δωρεών ή γονικών παροχών.
Με την παράγραφο 14 παρατείνεται μέχρι 31.12.1984 ο χρόνος παραγραφής του δικαιώματος του δημοσίου για επιβολή φόρου κληρονομιών, δωρεών και γονικών παροχών, τόσο για τη διευκόλυνση των φορολογουμένων όσο και για την εξυπηρέτηση των ΔΟΥ, ενόψει της μηχανογράφησης του τμήματος των ΔΟΥ. 
Με τις παραγράφους 15 και 16 ορίζεται ότι στην περίπτωση που η αξία
των γεωργοκτηνοτροφικών εκτάσεων, για τις οποίες αίρεται λόγω της μεταβίβασης η χορηγηθείσα απαλλαγή, κατά το χρόνο άρσης της απαλλαγής, είναι μικρότερη εκείνης του χρόνου χορήγησης της απαλλαγής, ο συμπληρωματικός φόρος κληρονομιάς σε κάθε περίπτωση θα επιβληθεί επί της μεγαλύτερης αξίας.
Με την παράγραφο 17 παρατείνεται η προθεσμία περαίωσης εκκρεμών υποθέσεων φορολογίας κεφαλαίου που προβλέπουν οι περιπτώσεις Α' και Β' του άρθρου 14 του ν. 2753/99, καθώς και η προθεσμία υποβολής δηλώσεων χωρίς την επιβολή πρόσθετων φόρων που προβλέπει η περίπτωση Γ' από τη λήξη τους μέχρι και 31 Οκτωβρίου 2001.
Το άρθρο 2 προβλέπει τη φορολογία μεταβίβασης ακινήτων.
Με την παράγραφο 1 επιβάλλεται φόρος, όχι μόνο όταν μεταγράφεται
δικαστική απόφαση με την οποία αναγνωρίζεται κάποιος κύριος ακινήτου λόγω τακτικής ή έκτακτης χρησικτησίας, αλλά και όταν αναγνωρίζεται κύριος ακινήτου από οποιαδήποτε άλλη αιτία σε αντίθεση με τα μέχρι τώρα ισχύοντα που επιβάλλεται φόρος μεταβίβασης μόνο με τη μεταγραφή δικαστικής απόφασης με την οποία αναγνωρίζεται κάποιος κύριος ακινήτου λόγω τακτικής ή έκτακτης χρησικτησίας.
Με την παράγραφο 2 καταργείται η μη επιβολή φόρου μόνο όταν τα ακίνητα που περιέρχονται στον υπόχρεο με επικαλούμενη χρησικτησία βρίσκονται σε περιοχές δήμων και κοινοτήτων μέχρι δύο χιλιάδες κατοίκους. 
Με την παράγραφο 3, για την απόκτηση πρώτης κατοικίας προς
προστατευόμενα μέλη θεωρούνται μόνο τα ανήλικα τέκνα και ακόμη καταργείται ο όρος "τουριστικές περιοχές", με αποτέλεσμα να χορηγείται απαλλαγή, ανεξάρτητα αν ο αγοραστής έχει ακίνητο ή εμπράγματο δικαίωμα κατά τα ανωτέρω σε τουριστική περιοχή.
Η παράγραφος 4 αφορά νομοτεχνική προσαρμογή και με την παράγραφο 5
ρυθμίζεται το διαδικαστικό περιεχόμενο και απαλείφεται η φράση "σπουδάζοντα μέχρι το εικοστό πέμπτο έτος της ηλικίας του", διότι με την προτεινομένη ρύθμιση της παραγράφου 16 δεν θεωρούνται προστατευόμενα πλέον τέκνα εκείνα στα οποία επεκτείνεται η απαλλαγή και στον επιζώντα σύζυγο.
Με την παράγραφο 6 ο αγοραστής που έχει μεταβιβάσει την επικαρπία του ακινήτου, που πληρούσε τις στεγαστικές του ανάγκες δεν μπορεί να τύχει της απαλλαγής της πρώτης κατοικίας πριν την παρέλευση πενταετίας από τη μεταβίβαση επικαρπίας.
Με την παράγραφο 7 παρέχεται απαλλαγή για δεύτερη φορά και κατά την αγορά οικοπέδου, ενώ παράλληλα ορίζεται το ακίνητο και πρέπει να είναι μεγαλύτερο του πρώτου.
Με την παράγραφο 8 ορίζεται ότι σε περίπτωση άρσης της απαλλαγής ο φόρος μεταβίβασης θα καταβληθεί στην αξία του ακινήτου κατά το χρόνο αυτό, εκτός εάν η αξία αυτή είναι μικρότερη εκείνης του χρόνου χορήγησης της απαλλαγής.
Με την παράγραφο 9 απαλλάσσονται πλέον του φόρου μεταβίβασης κατά την αγορά πρώτης κατοικίας, που θα πραγματοποιούν και οι φοιτητές ως ενήλικοι άγαμοι, δεδομένου ότι μετά την προτεινομένη διάταξη της παραγράφου 14 δεν θεωρούνται πλέον προστατευόμενα τέκνα.
Η παράγραφος 10 είναι διαδικαστικού περιεχομένου, ενώ με την
παράγραφο 12 μειώνονται οι ισχύοντες συντελεστές του φόρου μεταβίβασης ακινήτων κατά δύο μονάδες και αυξάνεται το αρχικό ποσό του πρώτου συντελεστή στο ποσό των πέντε εκατομμυρίων (5.000.000), από τέσσερα εκατομμύρια (4.000.000) που ισχύει σήμερα.
Με την παράγραφο 12 επίσης, μειώνονται οι ισχύοντες συντελεστές του
φόρου μεταβίβασης ακινήτων κατά δύο μονάδες, όπου ισχύουν για τις περιοχές που έχει συσταθεί Πυροσβεστική Υπηρεσία.
Με την παράγραφο 13 αυξάνονται τα αφορολόγητα ποσά που ισχύουν λόγω αγοράς πρώτης κατοικίας κατά ποσοστό 20% περίπου, ενώ με την παράγραφο 14 ρυθμίζεται πλέον και νομοθετικά το ζήτημα της χορήγησης απαλλαγής πρώτης κατοικίας για όσους κατοικούν μόνιμα στην Ελλάδα, ενώ παράλληλα και κατ'εξαίρεση δεν απαιτείται η μόνιμη διαμονή στην Ελλάδα για τους 'Ελληνες ή τους ομογενείς που εργάσθηκαν στο εξωτερικό για έξι τουλάχιστον χρόνια, αλλά είναι -και εδώ πρέπει να το υπογραμμίσουμε και με έμφαση- εγγεγραμμένοι στα ελληνικά δημοτολόγια.
Το άρθρο 3 αφορά τη φορολογία μεγάλης ακίνητης περιουσίας και με την παράγραφο 1 αναπροσαρμόζονται τα αφορολόγητα ποσά υπολογισμού του φόρου μεγάλης ακίνητης περιουσίας από 1ης Ιανουαρίου του 2002.
Με την παράγραφο 2 αναπροσαρμόζεται από την 1η Ιανουαρίου του 2002 το όριο της αξίας της ακίνητης περιουσίας, πέραν του οποίου υποχρεούνται σε υποβολή δήλωσης φόρου μεγάλης ακίνητης περιουσίας τα φυσικά πρόσωπα.
Το κεφάλαιο Β' εμπεριέχει τις τελωνιακές και άλλες διατάξεις και το
άρθρο 4 αναφέρεται στις τροποποιήσεις και συμπληρώσεις των ν.2127/1993 και 2682/1999.
'Ετσι με την παράγραφο 1 καθορίζεται σε εκατόν δέκα τέσσερις χιλιάδες πεντακόσιες (114.500) δραχμές ανά χιλιόλιτρο ο συντελεστής του ειδικού φόρου κατανάλωσης και καταργούνται οι διατάξεις του άρθρου 45 του
ν. 2127/1993, που παρείχαν τη δυνατότητα στον Υπουργό Οικονομικών να καθορίζει τις κατώτατες τιμές λιανικής πώλησης των βιομηχανοποιημένων καπνών.
Με την παράγραφο 2 έχουμε μείωση της κλίμακας της αξίας των επιβατικών αυτοκινήτων.
Με την παράγραφο 3 λαμβάνεται πρόνοια, ώστε τα αυτοκίνητα που έχουν
κομισθεί στη χώρα μέχρι 31.12.2000 και για τα οποία έχουν κατατεθεί στις τελωνιακές αρχές δηλωτικά εισαγωγής, να εκτελωνισθούν.
Με την παράγραφο 5 παρατείνεται μέχρι 31.12.2003 η διάρκεια παραμονής
στο καθεστώς της προσωρινής εισαγωγής της ιδιωτικής χρήσεως επιβατικών αυτοκινήτων, που είχαν παραλάβει οι Κύπριοι πρόσφυγες όταν ήρθαν στην Ελλάδα.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Το άρθρο 5 με τις άλλες διατάξεις, με την παράγραφο 1 παρατείνει για δύο έτη τις προθεσμίες παραγραφής του δικαιώματος του δημοσίου για την κοινοποίηση φύλλων ελέγχου επιβολής φόρων, τελών και εισφορών, δεδομένου ότι λήγουν στις 31.12.2001, εκτός από τις υποθέσεις φορολογίας κεφαλαίου. 
Η παράγραφος 2 ρυθμίζει την παρακράτηση του φόρου εισοδήματος από τις
αμοιβές των ωρομισθίων καθηγητών, οι οποίοι συνήθως απασχολούνται σε περισσότερους του ενός εργοδότες.
Η παράγραφος 3 εγκρίνει τις μικροδαπάνες, που πραγματοποιήθηκαν από
το 1991 και μετά από την Υπηρεσία Εκτύπωσης Εντύπων και Αξιών του Δημοσίου και με την παράγραφο 4 καθίστανται σαφέστερες οι διατάξεις, που αφορούν τον κλάδο υπαλλήλων από τον οποίο προέρχονται οι προϊστάμενοι των τμημάτων της κεντρικής υπηρεσίας του ΣΔΟΕ και οι οποίοι μπορούν να μετακινούνται ή να μετατεθούν σε θέσεις προϊσταμένων εποπτών ελέγχου, έτσι ώστε να λειτουργούν σε ελεγκτικές υπηρεσίες στο δικό τους κλάδο. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι το Κομμουνιστικό Κόμμα Ελλάδας ορίζει ως Κοινοβουλευτικό Εκπρόσωπο για τη σημερινή συζήτηση του σχεδίου νόμου 
"Ελαφρύνσεις στη φορολογία κεφαλαίου και άλλες διατάξεις" το Βουλευτή κ. Νικόλαο Γκατζή.
Επίσης έχω την τιμή να ανακοινώσω στο Σώμα ότι είκοσι δύο Βουλευτές
της Νέας Δημοκρατίας κατέθεσαν πρόταση νόμου για την "Εξόφληση ληξιπροθέσμων απαιτήσεων από οφειλές σε πιστωτικά ιδρύματα".

Επίσης ο Βουλευτής κ. Στέφανος Μάνος κατέθεσε πρόταση νόμου "Αλλαγή
του εκλογικού νόμου".
Παραπέμπονται στις αρμόδιες Διαρκείς Επιτροπές.
Το λόγο έχει ο εισηγητής της Νέας Δημοκρατίας, κ. Ρεγκούζας.
ΑΔΑΜ ΡΕΓΚΟΥΖΑΣ: Κύριε Πρόεδρε, κύριοι συνάδελφοι, όπως έχουμε τονίσει και στη συζήτηση κατ' αρχήν ο τίτλος του νομοσχεδίου δεν ανταποκρίνεται στο περιεχόμενο του νομοσχεδίου. Εννοώ βέβαια τις μειώσεις, τις ελαφρύνσεις, όπως λέγονται, στη φορολογία κεφαλαίου.
Το περιεχόμενο των τριών πρώτων άρθρων αναφέρεται βεβαίως σε κάποια αύξηση των αφορολογήτων ορίων, που ισχύουν σε αυτές τις φορολογίες ή και στη μείωση του συντελεστή στην περίπτωση των μεταβιβάσεων ακινήτων, αλλά όμως δεν πρόκειται να εφαρμοστούν από τα πράγματα. Μέχρι να ολοκληρωθεί η ψήφιση, αλλά και η δημοσίευση και να τεθεί σε ισχύ αυτός ο νόμος δεν πρόκειται να εφαρμοστούν αυτές οι νέες αυξήσεις των αφορολογήτων, επομένως το σύστημα δεν μπορεί να προδιαγράψει ελαφρύνσεις παρά μόνο μειώσεις των επιβαρύνσεων, που θα προκύψουν με τις νέες αντικειμενικές αξίες.
Και επειδή αυτές οι αντικειμενικές αξίες το τονίζουμε, αλλά ο παριστάμενος κύριος Υφυπουργός δεν διευκρινίζει τις προθέσεις της Κυβέρνησης ποιες θα είναι αυτές οι αυξήσεις και το γεγονός ότι έχουμε περίπου ένα μήνα μέχρι την 1η Μαρτίου -πράγμα αδύνατο, βέβαια, να εφαρμοστεί από 1η Μαρτίου, φαντάζομαι ότι θα εφαρμοστεί ταυτόχρονα με την ισχύ του νομοσχεδίου, όταν καταστεί νόμος του κράτους θα έχουμε ταυτόχρονα και την αύξηση των αντικειμενικών αξιών- καταπίπτει ο τίτλος και το επιχείρημα από την πλευρά της Κυβέρνησης ότι το νομοσχέδιο φέρνει ελαφρύνσεις και όχι επιβαρύνσεις. Η πραγματικότητα, επαναλαμβάνω, είναι η μείωση των επιβαρύνσεων. Δηλαδή αν δεν κάναμε και αυτές τις αυξήσεις των αφορολογήτων, ασφαλώς η επιβάρυνση με την αύξηση των αντικειμενικών αξιών θα ήταν πολύ μεγαλύτερη.
'Αρα, λοιπόν, θεωρώ ότι η Κυβέρνηση πολιτικά είναι έκθετη απέναντι στον ελληνικό λαό, γιατί γίνεται μια προσπάθεια, θα έλεγα, παραπλάνησης του ελληνικού λαού, με τον επιεικέστερο χαρακτηρισμό. Και η παραπλάνηση αυτή βασίζεται σε ένα δεδομένο: 'Οτι ο 'Ελληνας πολίτης με τη φορολογία κεφαλαίου, γενικότερα, δεν έρχεται καθημερινά και εναλλασσόμενα αντιμέτωπος με το κράτος, για να μπορεί να κάνει και συγκρίσεις τι ισχύει σήμερα, τι ισχύει αύριο. Αυτό, λοιπόν, το δεδομένο προσπαθεί η Κυβέρνηση να το εκμεταλλευτεί προβάλλοντας τον έωλο ισχυρισμό περί μειώσεων, ακυρώνοντας όμως στην πραγματικότητα την ουσία και το περιεχόμενο αυτής
της έννοιας της λέξης, όπως λέγεται, "ελαφρύνσεις".
Με το νομοσχέδιο και ειδικότερα με το άρθρο 1 οι κάποιες αυξήσεις των αφορολογήτων με τις ισχύουσες τιμές θα μπορούσαν να δημιουργήσουν μια μείωση των φόρων, αλλά δεν πρόκειται να γίνει αυτό, όπως σας είπα, γιατί ειδικότερα στη φορολογία κεφαλαίου οι αυξήσεις της τάξης του 20% των αφορολογήτων γίνονται από την κάτω μεριά της κλίμακας. Δηλαδή, στα εισοδήματα που υπάγονται σε φόρο από 0 έως 5. Οι αντικειμενικές αξίες, όμως, που θα δημιουργήσουν τις αυξήσεις των νέων αντικειμενικών αξιών θα λειτουργήσουν στην οροφή της φορολογικής κλίμακας που έχει προοδευτικότητα, δηλαδή στο 25%. Η Kυβέρνηση αν ήθελε πράγματι να κάνει ελαφρύνσεις στη φορολογία κεφαλαίου, πέραν των αυξήσεων στα αφορολόγητα και στη μία περίπτωση και στην άλλη -και των γονικών παροχών δηλαδή και των κληρονομιών- θα έπρεπε να αμβλύνει και τα διαστήματα φορολογίας της φορολογικής κλίμακας. Κάτι τέτοιο δεν γίνεται και επομένως δεν πρόκειται, όπως σας είπα, για ελαφρύνσεις. Το ίδιο πράγμα γίνεται και με τις δωρεές. Δεν χρειάζεται να πούμε περισσότερα.
Εκείνο που ήθελα να τονίσω εγώ είναι ότι με την παράγραφο 13 του
άρθρου 1 το 10% που ίσχυε για προεξοφλήσεις φορολογικών υποχρεώσεων αυτής της κατηγορίας, μειώνεται στο 5% και είναι πραγματικά μία αρνητική εξέλιξη.
Επίσης, στην παράγραφο 14 παρατείνεται ο χρόνος άφεσης φορολογικών αμαρτιών, θα έλεγα, για εκείνους που ατύπως μεν έχουν αποκτήσει δικαίωμα λόγω κληρονομιάς ή γονικής παροχής πριν από το 1994, ενώ μέχρι σήμερα είχαμε μέχρι το 1979. Αυτό γίνεται όχι σαν μείωση μια ένδειξη κοινωνικής ευαισθησίας της Κυβέρνησης προς τους πολίτες αυτής της κατηγορίας, αλλά είναι μια επιβεβαίωση της αδυναμίας του φορολογικού συστήματος να ανταποκριθεί στις σύγχρονες ανάγκες με τα έμψυχα και άψυχα μέσα που χρησιμοποιεί σήμερα.
'Εχουμε επίσης παράταση της προθεσμίας για την περαίωση αυτών των
φορολογικών υποθέσεων με τη ρύθμιση, που έχει κάνει το Υπουργείο Οικονομικών σε προηγούμενο νομοσχέδιο και ειδικότερα με το νόμο 2789/2000. Δηλαδή, παρατείνει για τον εαυτό του το κράτος το δικαίωμά του να διεκδικήσει φόρους από πολίτες που, αν δεν το είχε κάνει, θα είχαν παραγραφεί. Είναι, επίσης, μια ένδειξη της αδυναμίας του κράτους να λειτουργήσει και προς την κατεύθυνση αυτή.
Το ίδιο ακριβώς γίνεται, κύριοι συνάδελφοι, και στο άρθρο 2. Η μείωση κατά δύο μονάδες του συντελεστή εξανεμίζεται πολλαπλασίως από την αύξηση των αντικειμενικών αξιών. Εδώ θα ήθελα να πω -το άκουσα και κατά τη χθεσινή συζήτηση- ότι αυτές οι μειώσεις των συντελεστών πράγματι έχουν να γίνουν πολλά χρόνια, αλλά δεν θα πρέπει να επαίρεται η Κυβέρνηση γι' αυτή τη μείωση του συντελεστή, γιατί από 1-1-2000 με την εφαρμογή του φόρου προστιθέμενης αξίας αυτή η φορολογία, σύμφωνα και με τα ισχύοντα στην Ευρωπαϊκή 'Ενωση, σε πολλές περιπτώσεις δεν θα πρέπει καν να υπάρχει. Επομένως η μείωση θα πρέπει να οδηγηθεί στο οριακό σημείο μηδέν ύστερα από την εφαρμογή του φόρου προστιθέμενης αξίας.
Εδώ θα ήθελα να επισημάνω και να ρωτήσω τη Κυβέρνηση εάν πράγματι
αυτή η φορολογία του φόρου προστιθέμενης αξίας για τα ακίνητα θα ισχύσει από 1-1-2000. Εμείς θεωρούμε ότι και η αύξηση των αντικειμενικών αξιών θα έπρεπε να αρχίσει να ισχύει από το 2002 και ταυτόχρονα θα έπρεπε να έχει και άμβλυνση των φορολογικών κλιμακίων.
Υπάρχει όμως, ένα ζήτημα στην παράγραφο 1 του άρθρου 2, που αφορά τη χρησικτησία. Η Κυβέρνηση δείχνει πραγματικά μια αδυναμία και στην περίπτωση της χρησικτησίας, γιατί και εδώ παρατηρούνται ορισμένα φαινόμενα καταστρατήγησης από διάφορους πολίτες, ωστόσο όμως δεν αποτελεί γενικό κανόνα για όλους τους πολίτες. Και εδώ η Κυβέρνηση δείχνει τις φορολογικές της προθέσεις, τις φορομπηχτικές της -θα έλεγα- προθέσεις, που το μειωμένο συντελεστή, που ίσχυε μέχρι σήμερα για τη διαδικασία απόκτησης περιουσιακών στοιχείων μέσω της χρησικτησίας από 0,25% που ήταν τον πηγαίνει στο 100% των φορολογικών συντελεστών, που ισχύουν για τις μεταβιβάσεις. Αυτό είναι άδικο, αλλά ταυτόχρονα είναι και μία αδυναμία, όπως σας είπα, της Κυβέρνησης να εντοπίσει που ακριβώς καταστρατηγείται ο νόμος και να επιβάλει ρυθμίσεις τέτοιες που να δημιουργούν προϋποθέσεις κοινωνικής δικαιοσύνης.
Στην παράγραφο 10 για τον υπολογισμό του φόρου, το άνοιγμα που γίνεται από τα τέσσερα εκατομμύρια (4.000.000) που ίσχυε μέχρι τώρα, στα
πέντε εκατομμύρια (5.000.000) -δηλαδή του μειωμένου συντελεστή- είναι αστείο, κύριε Υφυπουργέ. Σας είχα πει και στην επιτροπή ότι τουλάχιστον δέκα εκατομμύρια (10.000.000) έπρεπε να γίνει η εφαρμογή του μειωμένου συντελεστή μέχρι τα δέκα εκατομμύρια (10.000.000), γιατί τα πέντε εκατομμύρια (5.000.000) πράγματι είναι ξεπερασμένα ούτως ή άλλως από το χρόνο.
Οι δε επιβαρύνσεις που προέρχονται από τις μεταβιβάσεις -θα σας δώσω ένα παράδειγμα- δεν είναι μόνο από τους φόρους και από τη διαφορά των αντικειμενικών αξιών, είναι και από τα πρόσθετα έξοδα...
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Κύριε Πρόεδρε, την ανοχή σας παρακαλώ.
ΠΡΟΕΔΡΕΥΩΝ (Κωνσταντίνος Γείτονας): Θα έχετε άνεση χρόνου.
ΑΔΑΜ ΡΕΓΚΟΥΖΑΣ: Προέρχοναι όχι μόνο από τις προσθήκες, από τις επιβαρύνσεις τις φορολογικές, αλλά και από τα έξοδα που υπάρχουν ούτως ή άλλως στη διεκπεραίωση αυτών των μεταβιβάσεων από συμβολαιογραφικά δικαιώματα, από παραστάσεις δικηγόρων, από τέλη μεταγραφής και πολλές φορές και από μεσιτικά.
Για να δείτε την επιβάρυνση που θα υποστεί ο 'Ελληνας πολίτης μόνο από αυτά τα πρόσθετα έξοδα και όχι από τη φορολογία, γιατί η φορολογία είναι δεδομένη, σε ένα ακίνητο αξίας τριάντα πέντε εκατομμυρίων (35.000.000) δραχμών που είναι ένα φτωχικό σπίτι, θα έλεγα, όχι ένα πολυτελές σπίτι, αλλά ένα μεσαίο σπίτι για να το πω καλύτερα, με την αύξηση του 20% των αντικειμενικών αξιών, σύμφωνα με τις πληροφορίες μας και τις εν διευκρινίσει προθέσεις σας, θα είναι πάνω από 40% κατά μέσον όρο σε όλη την Ελλάδα, αλλά εγώ παραμένω στο 20%. Εκεί προκύπτει μια διαφορά μόνο των εξόδων. Για το ακίνητο των τριάντα πέντε εκατομμυρίων (35.000.000) συνολικά έξοδα ένα εκατομμύριο οκτακόσιες τριάντα επτά χιλιάδες πεντακόσιες (1.837.500) ενώ με την αύξηση του 20% τα έξοδα αυτά αγγίζουν τα δύο εκατομμύρια διακόσια πέντε (2.205.000), δηλαδή μια επιβάρυνση τριακόσιες εξήντα επτά χιλιάδες πεντακόσιες (367.500) δραχμές, μόνο από τα πρόσθετα έξοδα και όχι από την προσθήκη της φορολογίας που ούτως ή άλλως θα είναι και εκείνη περισσότερο επώδυνη. 
Επειδή αναφέρεται εδώ στην περίπτωση της παραγράφου 12 ότι όπου δεν
υπάρχει Πυροσβεστική Υπηρεσία ο συντελεστής είναι μειωμένος κατά δύο μονάδες, να σημειώσουμε ότι με τη μεταβολή που επήλθε στην Πυροσβεστική Υπηρεσία και την ενσωμάτωσή της με τη Δασική Υπηρεσία στην περίπτωση υποτιθέμενου καλύτερου συντονισμού πυρόσβεσης, υπάρχουν παραρτήματα πλέον στα περισσότερα μέρη της Ελλάδος και επομένως η αναφορά στο μειωμένο συντελεστή δεν έχει ιδιαίτερη αξία.
Να πάμε στο άρθρο 3 στη φορολογία της υποτιθέμενης μεγάλης ακίνητης
περιουσίας:
Κύριοι συνάδελφοι, εδώ πραγματικά γίνεται μια δογματική ιδεοληψία, όπως καταγράφεται, τουλάχιστον από την πλευρά της Κυβέρνησης, όσον αφορά το γεγονός ότι δήθεν είμαστε κατά της φορολογίας της μεγάλης ακίνητης περιουσίας. Εμείς είπαμε το αντίθετο πράγμα. Είπαμε ότι αυτή η φορολογία από τα πράγματα και από τις αποδόσεις, που έχει καταγράψει μέχρι τώρα 
είναι μια φορολογία, που δεν ωφελεί δημοσιονομικά ιδιαίτερα το κράτος. Ταυτόχρονα όμως θα έλεγα ότι ο φόρος μεγάλης ακίνητης περιουσίας, όπως λειτουργεί σήμερα και με την αύξηση κατά 20% των αφορολογήτων στις

μειώσεις μετατρέπεται σε ένα είδος λαϊκού φόρου γιατί περίπου το 60% με 65% των εσόδων από τη φορολογία αυτή προέρχεται κυρίως από μικρές περιουσίες, ενώ η μεγάλη περιουσία βεβαίως συμβάλλει με 20% περίπου, αν θυμάμαι καλά. Θα μπορούσε όμως να βρεθεί ένας ιδιαίτερος τρόπος να φορολογείται η μεγάλη ακίνητη περιουσία -αλλά μόνο η μεγάλη ακίνητη περιουσία- και να μην παίρνει τη μορφή ενός λαϊκού φόρου, ενός μέτρου δηλαδή που ουσιαστικά χρησιμοποιεί η Κυβέρνηση για να εισπράξει και μόνο χωρίς να υπολογίζει και χωρίς να λαμβάνει υπόψη της το κοινωνικό κόστος, που δημιουργείται στους μικροϊδιοκτήτες, που δεν είναι ασφαλώς οι έχοντες και κατέχοντες, σύμφωνα με την προσφιλή ονοματολογία από την πλευρά της Κυβέρνησης.
Και στη μεγάλη ακίνητη περιουσία ασφαλώς περιλαμβάνονται με μια απλοχεριά, θα έλεγε κανείς, στην αύξηση των αφορολογήτων με 20%, πάλι τα νομικά πρόσωπα που έχουν κοινωφελή, θρησκευτικό και φιλανθρωπικό σκοπό. Ωστόσο εμείς παραμένουμε και ζητάμε από την Κυβέρνηση, έστω και την ύστατη στιγμή, να εξαιρέσει τα κοινωφελή ιδρύματα, γιατί τα κοινωφελή
ιδρύματα δεν εισπράττουν από τις υπεραξίες των ακινήτων, που κατέχουν, οι οποίες περιουσίες προέρχονται κυρίως από κληροδοτήματα. Δεν μπορούν να αξιοποιηθούν κατά το δοκούν από τους διαχειριστές των κληροδοτημάτων. Θα πρέπει να απαλλάξει αυτά τα ιδρύματα, διότι τους δημιουργεί προβλήματα επιβίωσης, αλλά και δυνατότητα μειωμένης ποιότητας στις παρεχόμενες υπηρεσίες, που προσφέρουν αυτά τα ιδρύματα προς τους αναξιοπαθούντες. 
'Ολα, λοιπόν, αυτά τα οποία ειπώθηκαν για τα τρία πρώτα άρθρα, τα
περί ελαφρύνσεων, αντιλαμβάνεσθε, κύριοι συνάδελφοι, ότι δεν έχουν καμιά σχέση με την πραγματικότητα. Απλούστατα χρησιμοποιούνται ως προμετωπίδα, για να περάσουν και κάποια άρθρα, που θα συζητήσουμε στη συνέχεια. 
'Ερχομαι τώρα στο άρθρο 4. Ασφαλώς η αύξηση της τιμής ανά χιλιόλιτρο
της βενζίνης με μόλυβδο και χωρίς μόλυβδο δεν προέρχεται από μία υποχρεωτική ντιρεκτίβα της Ευρωπαϊκής 'Ενωσης, γιατί τα περιθώρια ακόμη και για μειώσεις σ' αυτήν την κατηγορία υπάρχουν. Απλά γίνεται μια προσπάθεια να ισοβαθμίσουν οι τιμές των δύο ειδών καυσίμων, για να αποφευχθεί η λαθρεμπορία. Αυτό όμως δείχνει και πάλι την αδυναμία του κράτους να μπορέσει με τους μηχανισμούς πρόληψης ή και καταστολής να καταπολεμήσει το φαινόμενο της λαθρεμπορίας, που ούτως ή άλλως γίνεται στα καύσιμα και το οποίο δεν είναι ακριβώς σε αυτό το σημείο. Το λαθρεμπόριο των καυσίμων αλλού υπάρχει και η Κυβέρνηση πρέπει να καταβάλει ιδιαίτερες προσπάθειες να μειώσει τα διαφυγόντα κέρδη της από τους κερδοσκόπους, τους λαθρέμπορους και όχι από τους απλούς πολίτες, που είναι τα μόνιμα υποζύγια φορολογικών υποχρεώσεων.
Επίσης, η ρύθμιση που γίνεται για τα αυτοκίνητα, είναι μία υποχρέωση σε ευρωπαϊκή οδηγία. Εμείς δεν έχουμε να πούμε τίποτε άλλο. Η Κυβέρνηση δεν μας άκουσε όταν συζητούσαμε το συγκεκριμένο νομοσχέδιο, που είχαμε ζητήσει να υπάρξει πρόβλεψη και για κάτω του ενός έτους αυτοκίνητα ή και για πάνω από δεκατέσσερα-δεκαπέντε ετών αυτοκίνητα στον υπολογισμό της τιμής, με βάση τα ισχύοντα στην ευρωπαϊκή αγορά και τις μειώσεις παλαιότητας.
Οι ρυθμίσεις που γίνονται με μια παράταση μέχρι τις 31.5.2001 για αυτοκίνητα, τα οποία έχουν εισαχθεί στα τελωνεία μέχρι 31.12.2000, δεν είναι τελείως ξεκάθαρες, διότι οι πληροφορίες λένε ότι κάποιοι με βάση αυτήν την παράταση κερδοσκοπούν σε βάρος των υπολοίπων πολιτών. Ο κύριος Υπουργός αν έχει πληροφορίες, θα πρέπει να μας πει αναλυτικότερα πώς έχει το πράγμα.
'Αρθρο 5. Εδώ ακριβώς είναι η παράταση της παραγραφής για την
κοινοποίηση των φύλλων ελέγχου, δηλαδή για τις ελεγκτικές διαδικασίες από πλευράς του κράτους, οι οποίες επιβεβαιώνουν για μια ακόμη φορά εδώ την αδυναμία του φορολογικού συστήματος να ανταποκριθεί στα σημερινά δεδομένα. Οι όποιες μειώσεις στην παρακράτηση του φόρου για τους ωρομίσθιους καθηγητές, δεν ικανοποιούν το συνολικό αίτημα για όλους τους εργαζόμενους. Θα πρέπει να επεκταθεί και σε άλλους εργαζόμενους, που εργάζονται ευκαιριακά σε πολλές δουλειές, για να υπάρχει και μια ισότητα απέναντι στην αντιμετώπιση των πολιτών από το κράτος με βάση τους νόμους που ισχύουν.
'Ερχομαι τώρα στην παράγραφο 4 του άρθρου 5. Είχα τονίσει, κύριε Υπουργέ και στην επιτροπή ότι -αναφορικά με το ν.2873/2000 και στην ανάγκη τροποποίησής του- όλα αυτά γίνονται για να τακτοποιηθούν κάποιοι υμέτεροι προϊστάμενοι, που γνωρίζουμε πώς γίνονται αυτές οι τοποθετήσεις, στην Υπηρεσία Δίωξης Οικονομικού Εγκλήματος ή στις κεντρικές διευθύνσεις του Υπουργείου Οικονομικών και που έχουν βέβαια το στοιχείο της ατομικής εξυπηρέτησης γι' αυτούς τους ανθρώπους, με βάση και τις επικείμενες επιλογές προϊσταμένων για τα Τοπικά Ελεγκτικά Κέντρα (ΤΕΚ), τα οποία έχετε δημιουργήσει και τα οποία τοπικά κέντρα, μαζί με τις επιλογές των υπαλλήλων αυτών, έχουν δημιουργήσει θύελλες.
Εύχομαι πραγματικά -και το λέω με ειλικρίνεια- να μην εισπράξετε αυτές τις θύελλες απ'αυτούς τους υπαλλήλους, τους οποίους ουσιαστικά έχετε θέσει στο περιθώριο καταγράφοντας για μια ακόμη φορά την αναξιοκρατία που λειτουργεί στην προώθηση, αλλά και στη λειτουργία των υπηρεσιών του κράτους με βάση τα πολιτικά αζιμούθια των υπαλλήλων και όχι τα πραγματικά στοιχεία αξιοκρατίας και προσφοράς τους προς το κράτος.
ΠΡΟΕΔΡΕΥΩΝ (Κωνσταντίνος Γείτονας): Κύριοι συναδέλφοι, ο κύριος Υπουργός έχει διανείμει νομοτεχνικές διορθώσεις στο σχέδιο νόμου
"Ελαφρύνσεις στη φορολογία κεφαλαίου και άλλες διατάξεις" που αφορούν στα άρθρα 1 εως 14. Τις έχετε λάβει πιστεύω όλοι, έχουν ήδη διανεμηθεί. 
Παρακαλώ να καταχωρισθούν στα Πρακτικά.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι νομοτεχνικής
μορφής, κύριε Πρόεδρε.
ΑΔΑΜ ΡΕΓΚΟΥΖΑΣ: Πιστεύω ότι δεν αλλοιώνουν το περιεχόμενο, γιατί
εμείς μιλήσαμε.
ΠΡΟΕΔΡΕΥΩΝ (Κωνσταντίνος Γείτονας): Μίλησα για νομοτεχνικές διορθώσεις. Αν προκύπτει κάτι, επί της ουσίας κύριε Ρεγκούζα, μπορείτε στο ενδιάμεσο, αλλά σίγουρα στη δευτερολογία σας ν' αναφερθείτε πάνω σ' αυτό το ζήτημα.
Βλέπω δεν έχετε λάβει όλοι τις διορθώσεις, κύριοι συνάδελφοι. Να φροντίσει αμέσως η υπηρεσία να σας δοθούν. Παρακαλώ να καταχωρισθούν στα Πρακτικά.
(Στο σημείο αυτό ο Υφυπουργός Οικονομικών κ. Απόστολος Φωτιάδης
καταθέτει για τα Πρακτικά τις προαναφερθείσες νομοτεχνικές διορθώσεις, οι οποίες έχουν ως εξής:
"ΝΟΜΟΤΕΧΝΙΚΕΣ ΔΙΟΡΘΩΣΕΙΣ ΣΤΟ ΣΧΕΔΙΟ ΝΟΜΟΥ ΤΟΥ ΥΠΟΥΡΓΕΙΟΥ ΟΙΚΟΝΟΜΙΚΩΝ "Ελαφρύνσεις στη φορολογία κεφαλαίου και άλλες διατάξεις"
ΑΡΘΡΟ 1
- Στον δέκατο τρίτο στίχο της παραγράφου 4 του άρθρου αυτού, μετά τις λέξεις "τέκνα του", τίθεται τελεία (.). (σελ. 7 νομοσχεδίου).
- Στον δέκατο τρίτο και δέκατο τέταρτο στίχο της παραγράφου 4 του άρθρου αυτού, οι λέξεις "όπως αυτά ορίζονται στην παράγραφο 1 του άρθρου 17 του ν. 1591/1986" διαγράφονται. (σελ. 7 νομοσχεδίου).
- Το τελευταίο εδάφιο της παραγράφου 5 του άρθρου αυτού "'Οταν ο κληρονόμος ... μειώνεται κατά 60%", τίθεται εντός εισαγωγικών. (σελ. 8 νομοσχεδίου).
ΑΡΘΡΟ 2
Το όγδοο εδάφιο της παραγράφου 1 του άρθρου 1 του ν. 1078/1980, όπως αυτό τίθεται με την παράγραφο 5 του άρθρου αυτού, αντικαθίσταται ως ακολούθως:
"Η απαλλαγή παρέχεται με τις ίδιες προϋποθέσεις στον επιζώντα σύζυγο και τα ανήλικα τέκνα του αποβιώσαντος στο όνομα του οποίου είχε εγκριθεί δάνειο από τον Οργανισμό Εργατικής Κατοικίας (ΟΕΚ), για αγορά οικίας ή διαμερίσματος, που χορηγείται στους ως άνω κληρονόμους.". (σελ. 10 νομοσχεδίου).
- Στον ένατο και δέκατο στίχο της παραγράφου 14 του άρθρου αυτού, η
λέξη "δημοτολόγια" αντικαθίσταται με τη λέξη "δημοτολόγιο". (σελ. 11 νομοσχεδίου).
ΑΡΘΡΟ 4
- Η περίπτωση δ) της παραγράφου 1 του άρθρου 20 του ν. 2127/1993,
όπως τίθεται με την περίπτωση α) της παραγράφου 1 του άρθρου αυτού, αντικαθίσταται ως εξής:
"δ) Βενζίνη χωρίς μόλυβδο με την προσθήκη ειδικών προσθέτων, που
προορίζεται να χρησιμοποιηθεί, προσφέρεται προς πώληση ή και χρησιμοποιείται ως ισοδύναμο καύσιμο αντί της μολυβδούχου βενζίνης των κωδικών της Σ.Ο 27.10.00.34 και 27.10.00.36
27.10.00.27
27.10.00.29
και 27.10.00.32 114.500 χιλιόλιτρο".
(σελ. 11 νομοσχεδίου).
- Στον δεύτερο στίχο της παραγράφου 1 του άρθρου 45 του ν. 2127/1993, όπως το άρθρο αυτό τίθεται με την περίπτωση β) της παραγράφου 1 του άρθρου αυτού, η λέξη "καταναλώνεται" αντικαθίσταται με τη λέξη 
"καταναλώνονται" και στον τρίτο, μετά τη λέξη "χώρας", τίθεται κόμμα (,). (σελ. 11 νομοσχεδίου).
- Στον έβδομο στίχο της παραγράφου 3 του άρθρου αυτού, μετά τη λέξη
"ρύπων" προστίθεται η λέξη "τις". (σελ. 12 νομοσχεδίου).
- Στον δεύτερο και τρίτο στίχο της περίπτωσης β) της παραγράφου 4 του
άρθρου αυτού, οι λέξεις "οι δικαστικοί υπάλληλοι, οι αξιωματικοί, οι υπαξιωματικοί και οπλίτες", αντικαθίστανται με τις λέξεις "των δικαστικών υπαλλήλων, των αξιωματικών, υπαξιωματικών και οπλιτών". (σελ. 12 νομοσχεδίου).
- Στον τέταρτο στίχο της περίπτωσης α) της παραγράφου 4 του άρθρου αυτού, οι λέξεις "στα κεφάλαια Β", αντικαθίστανται από τις λέξεις " στο
κεφάλαιο Β"' (σελ. 12 του νομοσχεδίου).
ΑΡΘΡΟ 5
- Στον δέκατο στίχο της παραγράφου 2 του άρθρου αυτού, οι λέξεις "οι
εργοδότες" αντικαθίστανται με τις λέξεις "από τους εργοδότες". (σελ. 12 νομοσχεδίου).
- Στον δεύτερο στίχο της παραγράφου 3 του άρθρου αυτού, η χρονική
ένδειξη "1991" αντικαθίσταται με την χρονική ένδειξη "1981". (σελ. 12 νομοσχεδίου).
- Στον δέκατο τέταρτο στίχο και μέχρι το δέκατο όγδοο στίχο της
παραγράφου 4 του άρθρου αυτού, οι λέξεις "και των Τμημάτων Επιχειρησιακών Σχεδίων, Ελέγχου και Δίωξης Φοροδιαφυγής της Δ/νσης Σχεδιασμού και Συντονισμού Ελέγχων και Δίωξης, Ελέγχου Προμηθειών Χρηματοδοτήσεων και Δανείων, Ειδικών Οικονομικών", αντικαθίστανται με τις λέξεις "του
τμήματος Επιχειρησιακών Σχεδίων, Ελέγχου και Δίωξης Φοροδιαφυγής της Διεύθυνσης Σχεδιασμού και Συντονισμού Ελέγχων και Δίωξης και των τμημάτων Ελέγχου Προμηθειών, Χρηματοδοτήσεων και Δανείων και Ειδικών". (σελ. 13 νομοσχεδίου).
- Στον δεύτερο στίχο της παραγράφου 5 του άρθρου αυτού, μετά τις λέξεις "της παραγράφου", η ένδειξη "ΙΙ", αντικαθίσταται με τον αριθμό "11". (σελ. 13 νομοσχεδίου).
- Στον τρίτο στίχο της παραγράφου 5 του άρθρου αυτού, μετά το έτος
"2000", προστίθεται η ένδειξη "(ΦΕΚ 21 Α')". (σελ. 13 νομοσχεδίου).
- Στον πέμπτο στίχο της παραγράφου 5 του άρθρου αυτού, μετά την λέξη
"όριο", προστίθεται η λέξη " ίσες". (σελ. 13 νομοσχεδίου).
- Στον δέκατο πέμπτο στίχο της παραγράφου 5 του άρθρου αυτού, μετά
την λέξη "δημοσίευση", προστίθενται οι λέξεις "του παρόντος νόμου". (σελ. 13 νομοσχεδίου).
- Στον τριακοστό δεύτερο στίχο της παραγράφου 5 του άρθρου αυτού,
μετά την χρονική ένδειξη "δέκα (10)", προστίθεται η λέξη "μηνών" (σελ. 13 νομοσχεδίου).
- Στον ένατο στίχο της παραγράφου 6 του άρθρου αυτού, μετά τις λέξεις
"ή άλλων κινδύνων", τίθεται κόμμα (,) (σελ. 13 του νομοσχεδίου).
- Στον δεύτερο στίχο του τέταρτου εδαφίου της παραγράφου 6 αυτού,
τονίζεται η περίπτωση (θ') (σελ. 13 του νομοσχεδίου).
- Στον τρίτο στίχο της παραγράφου 8 του άρθρου αυτού, οι λέξεις " παραγράφων 4 και 5" αντικαθίστανται με τις λέξεις "της παραγράφου 4". (σελ. 13 νομοσχεδίου).
- Στον έκτο στίχο της παραγράφου 12 του άρθρο αυτού, η λέξη "υποβάλει", αντικαθίσταται με τη λέξη "υποβάλλει". (σελ. 14 νομοσχεδίου). 
- Στον δέκατο στίχο της παραγράφου 14 του άρθρου αυτού, η λέξη
"ιδρύματος" αντικαθίσταται με τη λέξη "Ιδρύματος". (σελ. 14 νομοσχεδίου). - Στον ενδέκατο στίχο της παραγράφου 15 του άρθρου αυτού, μετά τις
λέξεις "του άρθρου 59" προστίθεται η ένδειξη "του ν. 2238/1994" (σελ. 14 νομοσχεδίου)
- Στον δεύτερο στίχο της παραγράφου 18 του άρθρου αυτού, η ένδειξη "
(ΦΕΚ 295 Α')", διαγράφεται (σελ. 14 νομοσχεδίου).

ΑΡΘΡΟ 6
- Στον δεύτερο στίχο της παραγράφου 1 του άρθρου αυτού, η λέξη
"τέθηκε", αντικαθίσταται με τη λέξη "αντικαταστάθηκε". (σελ. 14 νομοσχεδίου).
- Στον πέμπτο στίχο της παραγράφου 2 του άρθρου αυτού, η λέξη "για"
διαγράφεται. (σελ. 14 νομοσχεδίου).
- Στον πέμπτο στίχο της παραγράφου 10 του άρθρου 16 του ν. 2190/1920, όπως η παράγραφος αυτή τίθεται με τις διατάξεις της παραγράφου 3 του άρθρου αυτού, η λέξη "παρ.", αντικαθίσταται με τη λέξη "παράγραφος " (σελ. 15 νομοσχεδίου).
- Στον δέκατο έβδομο στίχο της παραγράφου 10 του άρθρου 16 του ν. 2190/1920, όπως η παράγραφος αυτή τίθεται με τις διατάξεις της παραγράφου 3 του άρθρου αυτού, μετά τις λέξεις "έναρξη του", προστίθεται η λέξη "επιμέρους". (σελ. 15 νομοσχεδίου).
- Στον εικοστό έκτο στίχο της παραγράφου 10 του άρθρου 16 του ν. 2190/1920, όπως η παράγραφος αυτή τίθεται με τις διατάξεις της παραγράφου 3 του άρθρου αυτού, μετά την λέξη "Επίσης", τίθεται κόμμα (,). (σελ. 15 νομοσχεδίου).
- Στον τριακοστό πρώτο στίχο της παραγράφου 10 του άρθρου 16 του ν. 2190/1920, όπως η παράγραφος αυτή τίθεται με τις διατάξεις της παραγράφου
3 του άρθρου αυτού, οι λέξεις "παρ. 2 (α) και β)" αντικαθίστανται με τις λέξεις "παράγραφο 2 (α) και (β)" (σελ. 15 νομοσχεδίου).
ΑΡΘΡΟ 13
- Προστίθεται ο τίτλος του άρθρου αυτού που έχει ως εξής: "Μίσθωση
ακινήτων για στέγαση δημοσίων υπηρεσιών". (σελ. 23 νομοσχεδίου).
- Στον όγδοο στίχο της παραγράφου 1 του άρθρου αυτού, μετά το έτος
"1932", προστίθεται η ένδειξη "(ΦΕΚ 409 Α')" (σελ. 23 νομοσχεδίου).
- Στον ένατο στίχο της παραγράφου 1 του άρθρου αυτού, οι λέξεις "περί στεγάσεως δημοσίων υπηρεσιών", διαγράφονται (σελ. 23 νομοσχεδίου).

- Στον τέταρτο στίχο της παραγράφου 5 του άρθρου αυτού, η λέξη
"αυτήν", αντικαθίσταται με τη λέξη "αυτή" (σελ. 23 νομοσχεδίου).
ΑΡΘΡΟ 14
- Προστίθεται ο τίτλος του άρθρου αυτού που έχει ως εξής: "Επιστροφή δημοσίων εσόδων που έχουν εισπραχθεί αχρεώστητα". (σελ. 23 νομοσχεδίου). 
- Στον τέταρτο στίχο της παραγράφου 1 του άρθρου αυτού, μετά το έτος
"1995", τίθεται η ένδειξη "(ΦΕΚ 247 Α')" (σελ. 23 νομοσχεδίου).
- Στον έκτο στίχο της παραγράφου 4 του άρθρου αυτού, οι λέξεις "των
παρ." αντικαθίστανται με τις λέξεις "των παραγράφων" (σελ. 23 νομοσχεδίου).
- Στον πρώτο στίχο της παραγράφου 5 του άρθρου αυτού, η λέξη "παρ.", αντικαθίσταται με τη λέξη "παράγραφος" (σελ. 23 νομοσχεδίου).
- Στον πρώτο και δεύτερο στίχο της παραγράφου 5 του άρθρου αυτού, η
ένδειξη "(ΦΕΚ 247 Α')", διαγράφεται (σελ. 23 νομοσχεδίου).
- Στον δεύτερο στίχο της παραγράφου 5 του άρθρου αυτού, μετά τη λέξη "περίπτωση", προστίθεται η ένδειξη "ζ", (σελ. 23 νομοσχεδίου).
- Στον πρώτο στίχο της παραγράφου 6 του άρθρου αυτού, η λέξη "παρ.", αντικαθίσταται με τη λέξη "παράγραφος" (σελ. 23 νομοσχεδίου).") 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Γκατζής,
Κοινοβουλευτικός Εκπρόσωπος του Κομμουνιστικού Κόμματος Ελλάδας. ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Κύριε Πρόεδρε, όπως τονίσαμε και επί της αρχής ιδιαίτερα τα πρώτα τρία άρθρα, που αναφέρονται στη φορολογία κεφαλαίου δεν έχουν καμία απολύτως διαφοροποίηση από τη μέχρι τώρα φορολογική πολιτική, που 
ακολουθεί η Κυβέρνηση. Βρίσκονται στον ίδιο ακριβώς αντιλαϊκό χαρακτήρα. Είναι φοροεισπρακτικά, είναι αντιλαϊκά, είναι αντιαναπτυξιακά ακόμη,
αν θέλετε, από το γεγονός ότι ναι μεν διαβάζοντας βλέπουμε ότι υπάρχουν κάποιες ελαφρύνσεις, στις ίδιες όμως παραγράφους βρίσκουμε και συγκεκριμένες φοροεισπρακτικές διατάξεις, όπως θ' αναφέρουμε παρακάτω. Και τελικά δεν μπορούμε να συνυπολογίσουμε τι ελαφρύνσεις θα μπορεί να έχει σήμερα ο 'Ελληνας πολίτης και ιδιαίτερα τα μικρομεσαία και φτωχά λαϊκά στρώματα από το γεγονός ότι δεν έχουν καθοριστεί, πού επίκειται και πού έπρεπε να γίνουν για να συζητάμε σήμερα επί πραγματικών διαστάσεων αυξήσεων των αντικειμενικών αξιών και όχι να κάνουμε υποθέσεις. 'Ετσι, λοιπόν, θα πρέπει να δούμε τι είναι ελάφρυνση και τι όχι.
Εμείς γνωρίζουμε τη μέχρι τώρα πολιτική της Κυβέρνησης, η οποία
ενισχύει -και θα δείτε τι γίνεται με το φόρο μεγάλης ακίνητης περιουσίαςμέχρι τώρα και θεσμοθετεί όλες τις Οδηγίες που έρχονται από την Ευρωπαϊκή 'Ενωση που τείνουν να ξεζουμίσουν ακόμη περισσότερο τα μεσαία και φτωχά λαϊκά στρώματα. Και αυτό το νομοσχέδιο βρίσκεται στην ίδια ακριβώς αντιλαϊκή πολιτική και έχει τα ίδια ακριβώς χαρακτηριστικά.
Συγκεκριμένα για το άρθρο 1: Εκεί θα δούμε ότι έχει ορισμένες καθαρά διατάξεις, οι οποίες επιβαρύνουν τη φορολογία. Για παράδειγμα το 10%, που πήγαινε κάποιος να το πληρώσει, γίνεται 5%.
Να πούμε ότι για τους μετανάστες αναφέρει μόνο αυτούς, οι οποίοι
είναι εγγεγραμμένοι στα ελληνικά δημοτολόγια και έχουν κάνει έξι χρόνια στο εξωτερικό και γύρισαν. Τι γίνεται με τα παιδιά αυτών, η δεύτερη, η τρίτη γενιά, τα οποία δεν είναι εγγεγραμμένα και που θέλουμε να γυρίσουν στην πατρίδα;
Μετά υπάρχει το εξής γεγονός: Στην αρχή αναφέρονταν ιδιοκτήτες, οι οποίοι έχουν ένα μικρό οικόπεδο και που θα μπορούσαν σ' αυτό να κτίσουν. Βλέπουν όμως ότι δεν μπορούν να κτίσουν και αγοράζουν ένα έτοιμο διαμέρισμα γιατί τους έρχεται φθηνότερα. Αυτοί δεν έχουν το δικαίωμα της φοροαπαλλαγής. Γιατί; Επειδή έτυχε να έχουν ένα οικόπεδο είτε από κληρονομιά είτε γιατί είχαν αγοράσει κάτι, αλλά καταλαβαίνουν ότι η μονοκατοικία σήμερα στοιχίζει πολλαπλάσια του διαμερίσματος; Αυτός, λοιπόν, δεν έχει το δικαίωμα της φοροαπαλλαγής.

Να μιλήσουμε ακόμα για το τρίτο παιδί, για το πώς ουσιαστικά δεν αυξάνεται το ποσό στην αγορά της κατοικίας και μένει σχεδόν στάσιμο; Και μιλάμε τελικά για το αν ένας αγρότης αφήσει για δύο χρόνια ακαλλιέργητα τα κτήματά του. Και εδώ υπάρχει, κύριε Υπουργέ, η λεγόμενη 
αγρανάπαυση, στην οποία ο γεωργός μπορεί να έχει εσοδεία την πρώτη χρονιά και τη δεύτερη να του τύχει κάτι και να μη σπείρει. Τι γίνεται; Θα χάσει αυτό το δικαίωμα, που είχε από το νόμο και επειδή θα μείνουν δύο χρόνια θα υπολογιστούν ξανά με τις νέες αξίες, με τις νέες τιμές κλπ.;
Είναι, λοιπόν, διατάξεις οι οποίες επιβαρύνουν.
Πέρα όμως απ' αυτό θα ήθελα να έρθω σε αυτό που λέγεται λαϊκή
κατοικία. Η εισήγηση αναφέρει ότι είναι είδος πρώτης ανάγκης. Ξέρουμε όμως ότι για τα ήδη πρώτης ανάγκης η Κυβέρνηση δεν δίνει δεκάρα. Γιατί άραγε δεν έχει αφαιρέσει από το γάλα, που είναι πρώτη ανάγκη για την οικογένεια το Φ.Π.Α.;
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν μπορεί. Το λέει η κοινοτική οδηγία. ΝΙΚΟΛΑΟΣ ΓΚΑΤΖΗΣ: Πώς δεν μπορεί! Μπορεί και καλομπορεί. Το θέμα δεν
είναι τι λέει η κοινοτική οδηγία, αλλά τι λένε οι κοινωνικές ανάγκες. Το θέμα είναι τι λέει η πραγματικότητα, το θέμα είναι τι λέει η ζωή, το θέμα ότι μία λαϊκή οικογένεια φορολογείται για να αναθρέψει και το παιδί της ακόμη. Και επειδή θεωρούμε ότι ακολουθεί αυτήν την πολιτική στα είδη πρώτης ανάγκης ...
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μην επιρρίπτετε ευθύνες στην Κυβέρνηση... ΝΙΚΟΛΑΟΣ ΓΚΑΤΖΗΣ: Αφήστε με σας παρακαλώ να μιλήσω. Ξέρετε ότι δεν
συμφωνούμε. Ανήκετε σε ένα κόμμα το οποίο σήμερα ζηλεύει η Νέα Δημοκρατία γιατί εφαρμόζετε την πολιτική της και δεν είναι εκείνη σε θέση να την εφαρμόσει, μία νεοφιλελεύθερη πολιτική στην οποία ουσιαστικά δεν είμαστε μόνο εμείς αντίθετοι, αλλά και τα στελέχη τα δικά σας. Και εσείς αν κουβεντιάσουμε κατ' ιδίαν και οποιοσδήποτε άλλος συνάδελφος, επισημαίνετε γεγονότα, πράξεις, αποφάσεις νόμων, που είναι αντιλαϊκότατοι και όμως εδώ μέσα συμφωνείτε.
Ανεξάρτητα όμως απ' αυτό εμείς πιστεύουμε ότι η λαϊκή κατοικία είναι πραγματικό ένα κοινωνικό αγαθό, μέσα σε ένα άλλο σύστημα, μέσα σε μία άλλη πολιτική και γι' αυτό παλεύουμε. 'Ομως δεν σημαίνει ότι θα περιμένουμε στο απώτερο μέλλον ή όποτε γίνει αυτή η κατάκτηση του λαϊκού κινήματος. Και σήμερα μπορεί η κατοικία να γίνει κοινωνικό αγαθό, να μπει μέσα στις προτεραιότητες τις κοινωνικές φροντίδες της Κυβέρνησης για να δώσει έτσι πραγματικά λαϊκή κατοικία. Αλλά πώς θα τη δώσει, όταν η αστική γη έχει φτάσει στο κατακόρυφο της εκμετάλλευσης, όταν ο καθένας προσμένει στην εκμετάλλευση, στη μεταπώληση, στη μεταπράτηση, στην ανοικοδόμησή της και ο εργαζόμενος, σαν όνειρο πια για την απόκτηση κατοικίας, δεσμεύεται σε τράπεζες για μια ολόκληρη ζωή;
Δεν είναι πια κοινωνικό αγαθό ο δρόμος που ακολουθεί αυτή η Κυβέρνηση και όλες οι προηγούμενες.
Εδώ, κύριε Πρόεδρε, αν δεν γίνει πραγματικός έλεγχος στα προϊόντα κατασκευής της οικοδομής, έλεγχος στην πηγή, αν δεν μπει φραγμός στις αυξήσεις δεν μπορεί να γίνει τίποτε. Και ξέρετε ότι αυτό το 18% που φαντάζομαι ότι θα μπει στο Φ.Π.Α. της κατοικίας -και αυτή είναι η τάση της Κυβέρνησης να το φτάσει στις πραγματικές τιμές- θα είναι καπέλο που θα βάλουν οι εργολάβοι πάνω στην τιμή κόστους. Και αυτοί που θα το πληρώσουν θα είναι πάλι οι εργαζόμενοι.

Επίσης, πέρα απ' αυτό θα ήθελα να πω για τη μεγάλη ακίνητη περιουσία. Η Νέα Δημοκρατία, διά του κ. Μητσοτάκη χθες, αλλά και σήμερα διά του κ. Ρεγκούζα, είναι υπέρ της πλήρους κατάργησης του φόρου της μεγάλης
ακίνητης περιουσίας. Ποιοι όμως έχουν το φόρο της μεγάλης ακίνητης περιουσίας;
Γιατί η Κυβέρνηση τον έχει καταργήσει και εισπράττει μόνο είκοσι τέσσερα δισεκατομμύρια (24.000.000.000) από το φόρο μεγάλης ακίνητης περιουσίας; Γιατί τελικά συμμορφώθηκε και χθες ζητούσε ο κ. Μητσοτάκης να καταργηθεί και αυτό το ελάχιστο ποσοστό, που εισπράττεται από το φόρο μεγάλης ακίνητης περιουσίας και να προστεθεί στο τέλος ακίνητης περιουσίας; Δηλαδή, κύριοι συνάδελφοι, κεφαλικό φόρο. 'Οσο θα πληρώνει ένας ο οποίος έχει μία μικρή κατοικία των πενήντα, των εξήντα, των εβδομήντα τετραγωνικών ή ένα οικόπεδο, το οποίο δεν είχε τη δυνατότητα να οικοδομήσει, θα πληρώνει κύριοι Βουλευτές, και αυτός που έχει τη βίλα. Επί τετραγωνικού θα πάει. Είναι δηλαδή καθαρά κεφαλικός φόρος. 
Επιτέλους, κύριε Υπουργέ, αυτά τα μεγάλα συγκροτήματα ακίνητης

περιουσίας, που έχουν οι εταιρείες off shore, τα οποία συνυπολογίζονται σαν τα μόνα περιουσιακά στοιχεία της εταιρείας, χωρίς ρευστό καθόλου, ιδιαίτερα οι ξένες εταιρείες, γιατί δεν φορολογούνται; Γιατί δεν φορολογούνται τα ακίνητα των μεγάλων περιουσιών, που τα περνάνε μέσα στην εταιρεία σαν περιουσιακό στοιχείο κλπ.; Μήπως δεν είναι περιουσιακό στοιχείο και του φτωχού ιδιώτη; Και τους απαλλάσσουμε;
Να σας πω ένα παράδειγμα, κύριοι Βουλευτές; 'Οταν συνεζητείτο αυτός ο νόμος είχαμε κάνει μία έρευνα. Τι έβγαινε; Για μία μεγάλη ακίνητη περιουσία που έχουν οι εταιρείες αυτές και που φτάνει πάνω από πεντακόσια εκατομμύρια, θα πλήρωναν Φόρο Ακίνητης Περιουσίας 17,5 εκατομμύρια ετησίως. Και με το τέλος ακίνητης περιουσίας, κύριε Πρόεδρε, πληρώνουν μόνο 7.500 δραχμές.
Αυτή είναι η κυβερνητική πολιτική. Γι' αυτό λέμε ότι είναι ταξική, αντιλαϊκή αυτή η πολιτική που ακολουθείται. Δεν μπορεί να τα φορτώνουμε όλα στα μικρομεσαία, στα φτωχά λαϊκά στρώματα και να απαλλάσσουμε τους καρχαρίες, αυτούς οι οποίοι απομυζούν καθημερινά τον ελληνικό λαό και τις πλουτοπαραγωγικές πηγές της χώρας.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Γι' αυτό θεωρούμε ότι αυτό που γίνεται σήμερα με το φόρο της μεγάλης ακίνητης περιουσίας δεν θα πρέπει να ισχύει. Θα πρέπει επιτέλους να σταματήσει και να πληρώνουν αυτοί οι οποίοι έχουν, εφαρμόζοντας στο κάτω κάτω και το Σύνταγμα, που λέει ότι καθένας θα πληρώνει με βάση τη φοροδοτική του ικανότητα.
Γι' αυτά τα άρθρα, κύριε Πρόεδρε, πολλά θα μπορούσε να πει κανείς, ιδιαίτερα για το Φόρο Ακίνητης Περιουσίας και γι'αυτό που αφορά τη λαϊκή κατοικία. Ο χρόνος μας, όμως, είναι περιορισμένος.
Στο άρθρο 4 μιλάμε για τα πετρέλαια, τη βενζίνη κλπ. Μας είπε χθες ο κύριος Υπουργός ότι είναι οι φθηνότερες τιμές στα καύσιμα. 'Εχω υπόψη μου τι γίνεται με το μαζούτ. Στο μαζούτ είμαστε εκατό φορές πάνω από τις τιμές που ισχύουν στις χώρες της Ευρωπαϊκής 'Ενωσης. Εκατό φορές πάνω. Και το μαζούτ χρησιμοποιείται στις βιομηχανίες σαν είδος ενέργειας, για καύση. Και ανεβάζει το κόστος.
Πέρα, όμως, από αυτό και εδώ γίνεται μία αύξηση στα καύσιμα. Από 111.000 πηγαίνει στις 114.000. Εμείς δεν συμφωνούμε. Κι έχει περιθώρια η Κυβέρνηση.
Να σας πω κάτι, κύριε Υπουργέ; 'Οταν θέλατε να κατεβάσετε τον
πληθωρισμό, κατεβάσατε το Φ.Π.Α. στην ενέργεια. Γιατί δεν μπορεί να γίνει κι εδώ;
Είναι θέμα πολιτικής βούλησης, αν θέλουμε να κατεβάσουμε αυτό το φόρο ή όχι.
Πέρα από αυτό, εδώ μέσα περνάει και για τους καπνοπαραγωγούς. 'Εχουμε την εντύπωση ότι η κατάργηση ουσιαστικά της παρέμβασης... 
ΠΑΝΑΓΙΩΤΗΣ ΛΑΦΑΖΑΝΗΣ: Μείωση του Φ.Π.Α.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν μπορεί να γίνει.
ΝΙΚΟΛΑΟΣ ΓΚΑΤΖΗΣ: Να σας πω κάτι, κύριε συνάδελφε; Η κατάργηση του Φ.Π.Α. μπορεί να γίνει. Θα μας πάνε στα δικαστήρια της Ευρώπης; Να μας πάνε χίλιες φορές. Θα ακολουθήσουμε, όμως, φιλολαϊκή πολιτική ή θα υπηρετούμε τα μεγάλα συμφέροντα; Είναι θέμα επιλογής.
ΠΡΟΕΔΡΕΥΩΝ (Κωνσταντίνος Γείτονας): Κύριε Γκατζή, παρασύρεσθε από τους συναδέλφους και αρχίζετε διάλογο. Σύμφωνα με τον Κανονισμό και για την ομαλότητα της συζήτησης επιβάλλεται να επευθύνεσθε στο Προεδρείο. Χάνετε άλλωστε έτσι χρόνο για την ανάπτυξη των επιχειρημάτων σας. 
ΝΙΚΟΛΑΟΣ ΓΚΑΤΖΗΣ: 'Εχετε δίκιο, κύριε Πρόεδρε. Είναι, όμως, τόσο
πρόκληση αυτά που λέει ο κύριος συνάδελφος, που δεν μπορώ να μην απαντήσω. Με συγχωρείτε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα πληρώσουν πρόστιμα.
ΠΡΟΕΔΡΕΥΩΝ (Κωνσταντίνος Γείτονας): Κύριε Γεωργακόπουλε, εγκαινιάζετε μια τακτική διακοπών, που όταν στη συνέχεια θα ομιλήσετε δεν ξέρω αν θα τη θέλετε από τους συναδέλφους σας.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, εμείς επιμένουμε ότι είναι θέμα πολιτικής επιλογής. 'Η θα είσαι με την πλουτοκρατία ή θα είσαι με τα φτωχά και μεσαία λαϊκά στρώματα. Εκεί θα δώσει ο καθένας τη μάχη του. Το Κ.Κ.Ε. έχει ταχθεί. Η Κυβέρνηση, η Νέα Δημοκρατία επίσης έχουν ταχθεί. Επομένως δεν είναι θέμα εάν γίνεται ή δεν γίνεται. Είναι θέμα πολιτικής επιλογής, είναι θέμα κατεύθυνσης, είναι θέμα στόχου, είναι θέμα πάλης και
ρήξης με αυτούς οι οποίοι καταδυναστεύουν σήμερα όχι μόνον τον ελληνικό λαό, αλλά όλους τους λαούς.
Επανέρχομαι στο άρθρο 4. Κύριε Πρόεδρε, αυτές οι τροποποιήσεις που γίνονται από τη μια ανεβάζουν την τιμή των καυσίμων και από την άλλη παραδίδουν ουσιαστικά την παραγωγή των καπνοπαραγωγών στα χέρια των καπνοβιομηχάνων.
'Οσον αφορά το άρθρο 5, έχουμε ορισμένες επιφυλάξεις σ'αυτό που
γίνεται με τον αυτοτελή φόρο των επιδομάτων κλπ.
Επιτέλους κύριε Υπουργέ, γιατί δεν ενσωματώνετε τα επιδόματα μέσα στο μισθό των εργαζομένων; Πρέπει να ξέρουν οι άνθρωποι τι παίρνουν, να συνυπολογίζονται στη σύνταξη και να μην έχουν προβλήματα κάθε φορά περί της αυτοτελούς ή όχι φορολογίας και πόσο είναι και πόσο δεν είναι. Πρέπει να ξέρουν τι παίρνουν και τι σύνταξη θα πάρουν.
Φυσικά για τις συντάξεις υπάρχει άλλη διάταξη. Είναι αλλουνού παπά ευαγγέλλιο. 'Ομως όλα απεικονίζουν την κυβερνητική πολιτική. 'Ολα τείνουν στο να περιορίσουν ουσιαστικά και το εισόδημα και την κοινωνική παροχή και την κατοικία του εργαζόμενου.
Γι'αυτούς τους λόγους, κύριε Πρόεδρε, και για άλλους πολλούς που
μπορεί να επικαλεσθεί κανένας, θα καταψηφίσουμε τα άρθρα αυτά.
ΠΡΟΕΔΡΕΥΩΝ (Κωνσταντίνος Γείτονας): 'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Θράκη 2000: 80 χρόνια από την ενσωμάτωσή της στην Ελλάδα", εξήντα ένα μαθητές και μαθήτριες και δύο συνοδοί-καθηγητές από το 60ο Γυμνάσιο Αθηνών. Η Βουλή τους καλωσορίζει.
(Χειροκροτήματα από όλες τις πτέρυγες)
Το λόγο έχει ο Κοινοβουλευτικός Εκπρόσωπος του Συνασπισμού της
Αριστεράς και της Προόδου κ. Λαφαζάνης.
ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε.
Κύριε Υπουργέ, θα ήθελα για μια ακόμη φορά να επαναλάβω αυτά που και στη συζήτηση στην επιτροπή, αλλά και στη συζήτηση επί της αρχής του σχεδίου νόμου έχουμε τονίσει σχετικά με τις διατάξεις του νομοσχεδίου που μας φέρατε υπό τον ψευδεπίγραφο τίτλο "φορολογικές ελαφρύνσεις κεφαλαίου".
Συζητάμε τα κατ'εξοχήν άρθρα που αναφέρονται σ'αυτές τις περίφημες
κατ'όνομα και κατά τίτλο φορολογικές ελαφρύνσεις κεφαλαίου. Είμαι υποχρεωμένος να επαναλάβω έναν προβληματισμό τον οποίο εκθέσαμε και τις προηγούμενες φορές. Να υπογραμμίσω ξανά ότι και με το άρθρο 1 και με το άρθρο 2 δεν έχουμε φορολογικές ελαφρύνσεις ούτε στις κληρονομιές ούτε στις μεταβιβάσεις. 'Εχουμε φορολογικές επιβαρύνσεις διότι οι φορολογικές ελαφρύνσεις δεν εξαρτώνται από το τι γράφουν τα νομοσχέδια, ούτε από το τι γράφουν τα χαρτιά.
Φορολογική ελάφρυνση σημαίνει τι θα πληρώσει από την τσέπη του και
πόσο θα πληρώσει ο απλός φορολογούμενος, ο οποίος θα δεχθεί μια κληρονομιά ή θα αγοράσει ένα σπίτι ή ένα ακίνητο. Και αυτό που μετράει 
είναι για το ίδιο σπίτι πόσο θα πλήρωνε χθές και πόσο θα πληρώσει αύριο. Εδώ είναι αναμφισβήτητο ότι επιβαρύνετε επαχθώς όλους αυτούς που είτε θα κληρονομήσουν ακίνητα είτε θα μεταβιβάσουν ακίνητα.
Κάνετε μια προσπάθεια με το άρθρο 1 όσον αφορά τις κληρονομιές, να αυξήσετε τους φορολογικούς συντελεστές αφήνοντας όμως ανέπαφες τις φορολογικές κλίμακες.
Οι αυξήσεις που κάνετε είναι περίπου κατά 20%.
Κύριε Υπουργέ, αυτές οι αυξήσεις του 20% που κάνετε, είναι δώρον
άδωρον όταν οι νέες αντικειμενικές αξίες που θα παρουσιάσετε θα είναι αυξημένες από 20%, 30% και πάνω και θα αγγίζουν το 70% και σε ορισμένες εξαιρετικές περιπτώσεις και το 80%. Αυτή είναι η οδυνηρή πραγματικότητα. 
Σας έφερα ένα παράδειγμα και θα το επαναλάβω για την περίπτωση της
κληρονομιάς. Ποιες θα είναι οι επιπτώσεις για ένα ακίνητο αξίας τριάντα εκατομμυρίων (30.000.000) όταν το κληρονομεί κάποιος, ο οποίος έχει πρώτη κατοικία; Αν η αντικειμενική αξία του αυξηθεί κατά 10%, ο φόρος θα είναι επιπρόσθετα 3,1% κατά 20%, 30%, 35% κ.ο.κ. Eάν μία οικογένεια δηλαδή έχει πρώτη κατοικία και πάρει από κληρονομιά ένα οικόπεδο του οποίου η αντικειμενική αξία αυξηθεί, είτε κατά 10% είτε κατά 20% είτε κατά 30%, αυξηθεί πάντως κατά τις νέες αντικειμενικές αξίες που θα φέρετε, τότε θα επιβαρυνθεί πάρα πολύ με το φόρο κληρονομιάς. Θα επιβαρυνθεί από 3% μέχρι 50%. Αυτή είναι η οδυνηρή πραγματικότητα. Εάν εσείς αυτό το λέτε

φορολογική ελάφρυνση, λυπάμαι πάρα πολύ, αλλά σας διαψεύδουν οι αριθμοί. Ακόμα και για την πρώτη κατοικία οι ρυθμίσεις τις οποίες κάνετε θα
είναι προβληματικές εάν θα καλύπτονται από φορολογική απαλλαγή. Αυτό το λέω διότι η πολιτική σας, όπως γράφετε στην εισηγητική έκθεση, είναι να συγκλίνουν οι νέες αντικειμενικές αξίες με τις πραγματικές αγοραίες αξίες. Εάν αυτή είναι η πολιτική σας, τότε πραγματικά οι νέες αντικειμενικές αξίες θα κινούνται σε τέτοια ύψη, όπως αυτά που σας ανέφερα προηγουμένως.
Αυτό τι σημαίνει; Σημαίνει ότι θα αρχίζει πλέον να πληρώνει κανείς και για την κληρονομιά πρώτης κατοικίας υψηλό φόρο, διότι τότε ακίνητα τριάντα εκατομμυρίων (30.000.000) και σαράντα εκατομμυρίων (40.000.000) θα είναι της ρουτίνας με τις νέες αντικειμενικές αξίες που θα φέρετε, οπότε βάζετε σε δοκιμασία και τη δυνατότητα να πάρει κανείς πρώτη κατοικία βλέποντας από τη μία πλευρά τι θα πληρώσει για να την αγοράσει και τι θα πληρώσει ως φόρο από την άλλη πλευρά. Αυτές είναι οι σκληρές πραγματικότητες οι οποίες νομίζω ότι είναι αναντίρρητες.
Θα ήθελα να υπογραμμίσω επίσης ότι στην παράγραφο 15 του άρθρου 1,
-δεν είναι εδώ ο κύριος Υπουργός ...
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός είναι εδώ, στο Προεδρείο. Πρέπει να γίνονται και κάποιες συνεννοήσεις, με βάση αιτήματός σας.
Κύριε Λαφαζάνη, μη δημιουργείτε θέμα.
ΠΑΝΑΓΙΩΤΗΣ ΛΑΦΑΖΑΝΗΣ: Δεν είδα την κίνηση.
ΠΡΟΕΔΡΕΥΩΝ (Κωνσταντίνος Γείτονας): Δικά σας αιτήματα προς το
προεδρείο είναι. Πρέπει να γίνουν κάποιες συνεννοήσεις για τη διευκόλυνση της συζήτησης.
ΠΑΝΑΓΙΩΤΗΣ ΛΑΦΑΖΑΝΗΣ: Εντάξει. Απλώς έχασα την κίνηση.
Αφήνω, λοιπόν, αυτήν την παρατήρηση για αργότερα για να την ακούσει, διότι είναι μία παρατήρηση την οποία θα μπορούσε να την κάνει δεκτή άμεσα.
Στο άρθρο 1 παράγραφος 15 -το τόνισε και ο προηγούμενος συνάδελφοςεπιχειρείτε να απαλλάξετε τον αγρότη από τα οποιαδήποτε φορολογικά
προνόμια τα οποία του δίδετε εάν δεν καλλιεργήσει το χωράφι του για δύο συναπτά έτη.

Κύριε Υπουργέ, νομίζω ότι είναι πάρα πολύ μικρό το χρονικό διάστημα. Εάν δεν θέλουμε να ζημιώσουμε τον αγρότη, πρέπει να το αυξήσετε και να το κάνετε τουλάχιστον τρία χρόνια και όχι δύο. Αν δεν είναι σύνηθες, πάντως συμβαίνει στους αγρότες να μην καλλιεργούν για δύο χρόνια τα χωράφια
τους, χωρίς αυτό να σημαίνει ότι τα έχουν εγκαταλείψει ή ότι δεν θα τα καλλιεργήσουν τον τρίτο χρόνο ή ότι εν πάση περιπτώσει γίνεται κάτι διά της πλαγίας οδού.
Πρέπει λοιπόν τα δύο χρόνια να τα κανετε τουλάχιστον τρία, να μην πω 
τέσσερα. 'Αλλο η εκμίσθωση και άλλο η αλλαγή χρήσης του αγροκτήματος. Εδώ πράγματι υπάρχει πρόβλημα και σωστά το θέτετε. Αλλά όχι για δύο

συναπτά χρόνια να τον βάζετε να πληρώσει του κόσμου τα λεφτά αν δεν το καλλιεργήσει. 'Ετσι γίνεται και αντικίνητρο για την αγρανάπαυση αυτό το μέτρο που φέρνετε.
'Οσον αφορά το άρθρο 3 που αναφέρεται στο φόρο μεγάλης ακίνητης

περιουσίας, εδώ, κύριε Υπουργέ, κάνετε κάτι παράδοξο ως πρακτική. Βελτιώνετε κάπως τους συντελεστές, αλλά εξαιρείται από την εφαρμογή το
2001. Γιατί το κάνετε αυτό; Γιατί αυτοί οι αυξημένοι συντελεστές να μην ισχύσουν και το 2001 και βάζετε να ισχύσουν από 1/1/2002; Θέλετε η τσιμπίδα σας να πιάσει περισσότερους; 'Ολο σχεδόν το νομοσχέδιό σας είναι δομημένο σ'αυτήν τη λογική. Γιατί εδώ κάνετε αυτήν την εξαίρεση;
Θα ήθελα να υπογραμμίσω ότι πρέπει να ξαναδείτε σε βάθος το θέμα του φόρου μεγάλης ακίνητης περιουσίας. Δεν είναι δυνατόν αυτός ο φόρος να αποδίδει μόνο στα εικοσιπέντε δισεκατομμύρια. Είναι απαράδεκτο αυτό να αποδίδονται τόσα λίγα χρήματα. Και εδώ πρέπει να κινηθείτε σε πολλές κατευθύνσεις, προκειμένου να πληρώνουν όσοι έχουν μεγάλη ακίνητη περιουσία. Να ελέγξετε τις ανώνυμες εταιρείες που κατά κύριο λόγο τα πάγιά τους τα συνιστούν ακίνητα και μόνο ακίνητα. Να ελέγξετε κατά πόσο δεν είναι πραγματικά ανώνυμες και παίζουν ένα άλλο ρόλο ή έχουν μια άλλη λειτουργία, αλλά στην ουσία αποτελούν υποκατάστατο για να κρύβεται μεγάλη ακίνητη περιουσία.
Δεύτερον, να αρχίσετε έναν έλεγχο συστηματικό για τις ανώνυμες εταιρείες για τις off shore όπου μεταβιβάζουν ακίνητα. Πάει ο άλλος και
φτιάχνει μια off shore εταιρεία στην Κύπρο, βάζει τα ακίνητά του και κλέβει το δημόσιο πολλαπλώς. 'Οχι μόνο με το φόρο μεγάλης ακίνητης περιουσίας, αλλά μεταβιβάζει τα ακίνητα, χωρίς να πληρώνει φόρους, οπουδήποτε, ακόμα και για τον κληρονόμο του.
Αυτά πρέπει και μπορείτε να τα ελέγξετε. Μη σηκώνετε τα χέρια και λέτε, αγορά είναι, έτσι λειτουργεί. Δεν μπορούμε να παρέμβουμε στην παγκοσμιοποίηση, αλλά μπορούν να ελεγχθούν κάποια πράγματα. Αν κάνετε έναν τέτοιο έλεγχο, νομίζω πως θα δώσετε άλλη πνοή σ'αυτό που λέτε Φόρο Ακίνητης Περιουσίας και θα έχετε ένα έσοδο το οποίο θα είναι σημαντικότατο και που πραγματικά θα σας βοηθήσει να κάνετε μειώσεις σε πιο ευπαθείς κοινωνικά κατηγορίες. Δεν ξερω κατά πόσον υπάρχει βούληση προς αυτήν την κατεύθυνση. Και αντί να κάνετε αυτά τα παιχνίδια εδώ με το άρθρο 3 και να λέτε ότι τους υψηλότερους συντελεστές δεν τους εφαρμόζουμε για το 2001 προκειμένου να τσιμπήσετε και οικογένειες που δεν εμπίπτουν στη μεγάλη ακίνητη περιουσία, να κινηθείτε πολιτικά σ'αυτές τις κατευθύνσεις, ώστε αυτοί που έχουν μεγάλη ακίνητη περιουσία, να πληρώσουν και αυτοί στα έσοδα του δημοσίου.
Με το άρθρο 4, λέτε ότι δεν βάζουμε φόρους, αυτή είναι η πολιτική
σας. Δεν βάλαμε πέρσι φόρους ούτε και φέτος, αλλά όπου βρείτε την ευκαιρία, κάνετε μια αρπαχτή με μια νέα φορολογία. Αυτό κάνετε εδώ με την αύξηση του φόρου ειδικής κατανάλωσης, για τη βενζίνη με μόλυβδο. Γιατί πάτε να εξομοιώσετε προς τα πάνω και δεν κάνετε την εξομοίωση προς τα κάτω; Απλό πράγμα. Είναι λίγος ο ειδικός φόρος κατανάλωσης που πληρώνουμε για τη βενζίνη; Πρέπει να αυξηθεί παραπάνω;
Επίσης για τα τσιγάρα, νομίζω ότι η απελευθέρωση θα λειτουργήσει σε όφελος των μεγάλων εταιρειών καπνού. Αυτή η απελευθέρωση -εδώ είμαστε θα το δούμε σε σύντομο χρονικό διάστημα- θα οδηγήσει σε περαιτέρω αύξηση της τιμής των τσιγάρων, θα πάμε σε ανεξέλεγκτες αυξήσεις, ειδικά τώρα που βλέπουμε και στην καπνοβιομηχανία να γίνεται συγχώνευση και λίγες εταιρείες να ελέγχουν την αγορά.
Η λογική των απελευθερώσεων που έχετε ως πολιτική και υποτίθεται αυτές οι απελευθερώσεις θα μειώσουν τις τιμές, δεν έχει επιβεβαιωθεί πουθενά. Συνεχώς λένε οι φιλελεύθερης αντίληψης πολιτικοί ότι μετά τις απελευθερώσεις θα ακολουθήσουν μειώσεις των τιμών και σε όλες τις αγορές σ' όλον τον κόσμο όπου γίνονται απελευθερώσεις, αυτό μπορεί να συμβαίνει εντελώς προσωρινά, αλλά αν μεσοπρόθεσμα δει κανείς την κατάσταση, οι τιμές σταθερά αυξάνουν. Αυτό θα γίνει και με τα τσιγάρα.
'Οσον αφορά τα αυτοκίνητα, πιστεύουμε πως είναι πολύ μεγάλοι οι συντελεστές παλαιότητας που έχετε. Σήμερα, ένα αυτοκίνητο τριών χρόνων για παράδειγμα, δεν είναι το ίδιο με ένα άλλο μεταχειρισμένο τριών χρόνων που ήταν πριν από λίγα χρόνια. Πρέπει να μειώσετε τους συντελεστές, αν θέλετε να βοηθήσετε την αγορά των μεταχειρισμένων, να μπορούν να αγοραστούν.
Στο άρθρο 5, θα ήθελα να κάνω μια παρατήρηση, όσον αφορά την
παράγραφο 4. Εδώ ορίζετε τους προϊσταμένους στα τοπικά ελεγκτικά κέντρα, στα περιφερειακά αλλά και στο εθνικό ελεγκτικό κέντρο. Κακώς. Δεν είναι δυνατόν να ορίζονται οι προϊστάμενοι εκεί χωρίς αντιπροσωπευτικές διαδικασίες και μάλιστα μ' αυτήν τη διάταξη να φέρνετε και άλλους οι οποίοι θα δύνανται αύριο να γίνονται προϊστάμενοι. Επίσης, είναι σωστό ότι η επιλογή που έχει γίνει για τους ελεγκτές στα κέντρα αυτά, γίνεται με κριτήρια καθόλου αξιοκρατικά και θα έλεγα πολλές φορές πελατειακά και ρουσφετολογικά, πράγμα που έχει φέρει αναστάτωση στους εφοριακούς. Είμαστε δέκτες αυτής της αναστάτωσης. Ορίζονται κομματικά οι ημέτεροι, φίλοι, προσκείμενοι, φίλοι των φίλων κ.ο.κ. Γίνονται εξυπηρετήσεις και με αυτά τα κέντρα, πάτε να ελέγξετε την αγορά; Δεν είστε δέκτης αυτών των παραπόνων; Προφανώς είσαστε. Αυτά τα κέντρα, πρέπει να είναι στελεχωμένα αξιοκρατικά και με αδιάβλητο και αξιόπιστο τρόπο, ώστε να μπορούν να επιτελέσουν το ρόλο τους. Με τον τρόπο όμως που στελεχώνονται και που διορίζονται οι προϊστάμενοί τους, δυστυχώς δίνουν την εντύπωση ότι είναι υποχείρια είτε του κόμματος είτε φίλων του κόμματος είτε κάποιων ημετέρων που θέλουν κατ' αυτόν τον τρόπο, με τον έλεγχο αυτών των κέντρων, να 
ελέγχουν επιχειρήσεις και πολίτες, να εκβιάζουν, να συναλλάσσονται κ.ο.κ. Δηλαδή να γίνονται όλες αυτές οι διεργασίες που δεν καθιστούν αξιόπιστο

τον έλεγχο. Πρέπει να δείξετε ιδιαίτερη ευαισθησία στην στελέχωση όλων αυτών των κέντρων και ευαισθησία, γιατί δεν θα μπορέσουν να παίξουν το ρόλο τους, διότι όλοι θα στρέφονται εναντίον τους.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, πρώτον θέλω να υπενθυμίσω ότι διενεμήθηκαν για να καταχωρισθούν στα Πρακτικά οι νομοτεχνικές διαδικασίες όχι μόνο για τα άρθρα 1 έως 5 που συζητούμε τώρα αλλά για όλα τα άρθρα, όπως τις συμπλήρωσε στη συνέχεια ο κύριος Υπουργός.
Δεύτερον, ύστερα από συνεννοήσεις των κομμάτων και με τον κύριο
Υπουργό και με το Προεδρείο για τη διευκόλυνση της συζήτησης, προτείνεται στη δεύτερη ενότητα που θα συζητήσουμε σήμερα με βάση την αρχική απόφασή μας, να μη συζητηθεί το άρθρο 8. Να συζητηθούν, όπως είχαμε πει, τα άρθρα 9 και 10 και το άρθρο 8 να συζητηθεί στην επόμενη συνεδρίασή μας. Να συζητηθούν επί πλέον στη σημερινή ενότητα δεύτερη μαζί με τα άρθρα 9 και 10 το άρθρο 12 και το 13.
Συμφωνεί το Σώμα;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Το Σώμα συμφώνησε.
Επομένως, σήμερα στη δεύτερη ενότητα -μετά την πρώτη ενότητα που περιλαμβάνει τα άρθρα 1 έως 5- θα συζητήσουμε τα άρθρα 9, 10, 12 και 13. 
Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, είναι γενικά διαπιστωμένο στην πατρίδα μας ότι το αυτοκίνητο, πρώτης ανάγκης αγαθό κι όχι πολυτελείας, το σπίτι, ένα οικοπεδάκι, βάλονται και είναι πηγές εύκολης φορολογίας, μη δυνάμενες να αποκρυβούν. Αυτό είναι μια πραγματικότητα.
'Ενα δεύτερο σημείο που θέλω να πω είναι ότι, καθώς εξελίσσεται η κοινωνική ζωή, βελτιώνονται οι όροι της προόδου της πατρίδας μας. Οι έννοιες έχουν τη δυναμική τους και δεν είναι στατικές.
'Ενα σπίτι χθες εξυπηρετούσε μια οικογένεια τεσσάρων ατόμων, αλλά την ίδια οικογένεια σήμερα δεν την εξυπηρετεί, γιατί έχουν βελτιωθεί αντιστοίχως και οι απαιτήσεις της οικογένειας για την οικία. Και το αυτοκίνητο και το σπίτι δεν προστατεύονται, όπως θα έπρεπε να προστατευθούν με μια άλλη αντίληψη απ' όλες τις κυβερνήσεις. Δεν είναι τωρινό το φαινόμενο.
Στο συγκεκριμένο θέμα, στα άρθρα 1 έως 5. Η όψη του δημογραφικού προβλήματος είναι εκρηκτική στην πατρίδα μας. Σε λίγο καιρό, σε διάστημα μιας γενιάς δηλαδή, αν δεν ληφθούν μέτρα για την οικογένεια, το δημογραφικό πρόβλημα θα είναι το πιο επικίνδυνο εθνικό πρόβλημα της πατρίδας μας.
Τι κάνουμε, λοιπόν, για την αντιμετώπιση, για τον προγραμματισμό, τη σχεδίαση της λύσεως και αντιμετώπισης αυτού του με επικίνδυνα αρνητικούς ρυθμούς μεταβαλλόμενου προβλήματος;
Θα αναφερθώ στο άρθρο 1, στην παράγραφο 1, κύριε Υπουργέ, όσον αφορά την απαλλαγή από το φόρο κληρονομιάς. Το πρώτο παιδί αυξάνει το όριο κατά επτά εκατομμύρια, το δεύτερο παιδί αυξάνει το όριο του αφορολόγητου κατά επτά εκατομμύρια και από το τρίτο παιδί και πάνω κατά οκτώ εκατομμύρια. 
Κύριε Υπουργέ, επιτρέψτε μου -που είστε και από τον 'Εβρο- δεν είναι
αυτό έκφραση ευαισθησίας προς το μέγα δημογραφικό πρόβλημα της πατρίδας μας.
Προτείνω, λοιπόν, το πρώτο παιδί να μείνει στα επτά εκατομμύρια, το δεύτερο να πάει στα δέκα εκατομμύρια και το τρίτο παιδί να πάει στα δεκαπέντε εκατομμύρια. 'Η τουλάχιστον, κύριε Υπουργέ, ας γίνει μια διαφοροποίηση. Ας επιδειχθεί ένα πνεύμα, ότι κατανοείται στο βάθος η όψη του δημογραφικού προβλήματος.
Στο άρθρο 2, παράγραφος 12 και 13, πώς θα βοηθήσουμε τα νέα ζευγάρια; Οι νέοι έχουν δεσμούς για τρία, πέντε, οκτώ χρόνια. 'Εχουμε την ανεργία από τη μια μεριά και από την άλλη έχουμε τις ελλείψεις σε σπίτια σε αυτοκίνητα κλπ. Ο άγαμος απαλλάσσεται κατά είκοσι ένα εκατομμύρια (21.000.000) δραχμές απόκτησης πρώτης κατοικίας. Σωστό είναι αυτό, άγαμος είναι.
Πως θα κάνουμε ένα βήμα. Να βοηθήσει η πολιτεία το δεσμό ώστε να
γίνονται γάμοι. Εμμέσως ή αμέσως, άμα θέλετε, να βελτιώσουμε το δημογραφικό πρόβλημα; Να βάλετε σαράντα εκατομμύρια για τον έγγαμο. Μιλώ για το άρθρο 2 παράγραφοι 12 και 13 που έχουν συνάφεια.
'Οσον αφορά στο αφορολόγητο των εκατόν εξήντα έξι εκατομμυρίων για το
ζευγάρι, της μεγάλης ακίνητης περιουσίας. Κύριε Υπουργέ, δεν είναι μεγάλη ακίνητη περιουσία. Δύο διαμερισματάκια. Δύο διαμερισματάκια σε μια περιοχή της Αθήνας είναι εκατόν πενήντα εκατομμύρια δραχμές. Δεν είναι, δηλαδή, απαλλαγή από μια ουσιαστικά μεγάλη ακίνητη περιουσία. 'Εστω, λοιπόν, ας είναι εκατόν εξήντα έξι εκατομμύρια.
'Ερχομαι τώρα στα ανήλικα παιδιά. Αυξάνετε το αφορολόγητο όριο αναλόγως και καλώς το αυξάνετε. Είναι είκοσι ένα για το πρώτο και πάει στο είκοσι πέντε για τρία ή τέσσερα παιδιά κλπ. Εάν είναι ενήλικα παιδιά με την έννοια του δέκατου όγδοου έτους που αρχίζει η μεγάλη πίεση των οικογενειακών εξόδων, τότε υπάρχει το πρόβλημα. Να βελτιώσουμε, λοιπόν, τη ζωή της οικογένειας. Να μην είναι ενήλικο το παιδί στα δεκαοχτώ για τη συγκεκριμένη περίπτωση. Να πάει στα είκοσι πέντε. Εντάξει, προνοείτε μέχρι τα είκοσι τέσσερα, εάν είναι φοιτητής. Θα πρέπει όμως να βρεθεί ένας άλλος τρόπος βελτίωσης για την οικογένεια και να πάμε να εισπράξουμε το φόρο της διαφεύγουσας μεγάλης ακίνητης περιουσίας με όλα αυτά τα τερτίπια που επινοούνται από τους επιτήδειους.
'Ερχομαι τώρα στο άρθρο 4 παράγραφος 2 που αφορά τα μεταχειρισμένα αυτοκίνητα, κύριε Υπουργέ. Κάνετε λογική, καλή ρύθμιση. Εάν θέλετε να διευκολύνετε να δώσετε λαϊκό τόνο στο μέτρο και να αντικρύσουμε μέσα στο πλαίσιο της πραγματικότητας την απομείωση της τιμής που επισυμβαίνει με τα χρόνια και τη χρήση του αυτοκινήτου, νομίζω ότι οι συντελεστές μειώσεως είναι μικροί. Εάν θέλουμε, λοιπόν, να διευκολύνουμε εκείνους που δεν μπορούν να πάρουν καινούριο αυτοκίνητο, να πάρουν ένα μεταχειρισμένο αυτοκίνητο σε καλή κατάσταση, νομίζω ότι πρέπει οι συντελεστές μειώσεως να αυξηθούν.
Εγώ θα συμφωνήσω με το θέμα που τέθηκε απο το ΚΚΕ για τα παιδιά των μεταναστών με τα δημοτολόγια κλπ. Ρίξτε μια ματιά σε αυτό, κύριε Υπουργέ, εάν νομίζετε ότι χρήζει βελτιώσεως.
'Οσον αφορά τους αγρότες, νομίζω ότι θα πρέπει να διευκολυνθούν, όταν είναι για παράδειγμα ένα ζευγάρι που έχει τύχει των απαλλαγών και πάει να αποκτήσει μια ειδικότητα να σπουδάσει ένα-δύο χρόνια. Νομίζω ότι αυτή η αγρανάπαυση που έρχεται σαν δαμόκλειος σπάθη να χτυπήσει τη φορολογία τους, νομίζω ότι μπορεί να γίνει τέσσερα-πέντε χρόνια. Σήμερα η ζωή κινείται με τέτοιους ρυθμούς και οι ανάγκες είναι τόσο πιεστικές, που κάποιος μπορεί να σπουδάζει για δέκα, για δεκαπέντε, για είκοσι χρόνια, δια βίου εκπαίδευση λέμε στον άνθρωπο. Ας κοιτάξουμε, λοιπόν, να κινήσουμε και το συνολικό σύστημα με αυτήν τη δυναμική των πραγμάτων.
Θα ήθελα, λοιπόν, να παρακαλέσω, κύριε Υπουργέ, και για το θέμα των
αγροτών μας -οι περισσότεροι από τους οποίους βάλλονται από τα πιεστικά προβλήματα που αντιμετωπίζουν- οι οποίοι αποτελούν και τη σπονδυλική στήλη του κράτους με την έννοια της ακριτικής ζωής. Να διευκολυνθούν όσο μπορούν, ώστε να συνδυάσουν τις δυνατότητές τους με τις ευκαιρίες, για μια καλύτερη ζωή. Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γεωργακόπουλος έχει το λόγο. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, συνήθως απορεί το Προεδρείο
γιατί δεν συμμετέχουν οι Βουλευτές στις διαδικασίες. Σήμερα εδώ έχουμε να σχολιάσουμε σε ένα νομοσχέδιο, που, όπως βλέπετε, δεν προκαλεί το ιδιαίτερο ενδιαφέρον για να συμμετέχουν πολλοί Βουλευτές, έξι σελίδες πυκνογραμμένες εντός πέντε λεπτών. Να πούμε τι; Ούτε να σχολιάσουμε μπορούμε ούτε να κριτικάρουμε μπορούμε ούτε να επιχειρηματολογήσουμε ούτε να προτείνουμε. Αλλά αυτή η φάμπρικα της καθ' ομάδα συζήτησης έχει υποβιβάσει και έχει εξαφανίσει από την καθημερινή διαδικασία της Βουλής την κατ' άρθρον συζήτηση. Ουσιαστικά κατ' άρθρον συζήτηση δεν γίνεται. Μέσα λοιπόν σ' αυτά τα πλαίσια των πέντε λεπτών που μου δίνει ο Κανονισμός, θα επιχειρήσω να πω κάποιες σκέψεις από το άρθρο 1 έως 5 που συζητούμε αυτήν τη στιγμή.
Οι φοροαπαλλαγές -κύριε Υπουργέ, το είχα πει και άλλη φορά, θα το πω άλλη μια φορά- είναι μίζερες. Δεν μπορείτε να λέτε στον άγαμο, είκοσι ένα εκατομμύρια. Τι θα αγοράσει ο άγαμος με είκοσι ένα εκατομμύρια; Κοτέτσι; Πρέπει να έχει ευπρεπή διαβίωση, έστω και αν είναι άγαμος. Το επέλεξε κάποιος να είναι άγαμος ή άγαμη. Με είκοσι ένα εκατομμύρια μπορεί να αγοράσει σήμερα έστω και διαμέρισμα μισού δωματίου; Ποιος μπορεί να το αγοράσει αυτό το πράγμα; Ξέρετε κανένα να πουλιέται πουθενά; Πουθενά στην

Ελλάδα δεν υπάρχει διαμέρισμα με είκοσι ένα εκατομμύρια ούτε ενός δωματίου. Και λέει, το ανεβάζω από τα δεκατέσσερα στα είκοσι ένα. Χαράς το πράγμα! Αφού ούτε με τα δεκατέσσερα μπορούσε να αγοράσει, ούτε με τα είκοσι ένα μπορεί. Βάλτε μια ευπρεπή κατοικία, πείτε εξήντα τετραγωνικά, να μπορεί να ζήσει ένας άνθρωπος, να έχει ένα χώρο να κάθεται και ένα χώρο να κοιμάται. Τόσο πολύ δηλαδή νομίζετε ότι θα πέσει έξω ο προϋπολογισμός μ' αυτές τις διαδικασίες; Δεν νομίζω. Είναι άδικο για την κοινωνία όμως αυτό το πράγμα το οποίο γίνεται. Επίσης και για τους έγγαμους και για το ένα και για τα δύο και για τρία παιδιά είναι μικρές οι φοροαπαλλαγές που κάνουμε σε σημείο που πραγματικά να δίνουμε μια μιζέρια στην ελληνική κοινωνία, ενώ η ελληνική κοινωνία δεν θέλει να ζει με μιζέρια.
Μεγάλη ακίνητη περιουσία: Οι αυξήσεις των απαλλαγών θα πρέπει να
ακολουθούν σε ευθεία γραμμή, αναλογικά δηλαδή τις αυξήσεις των αντικειμενικών αξιών. Δεν μπορεί να αυξάνουμε τις αντικειμενικές αξίες 20%, 30% ή 40% και την αύξηση του απαλλασσόμενου από την ακίνητη περιουσία να του αυξάνουμε 10% ή 20%. Θα πρέπει να είναι σε ευθεία αναλογία, αν θέλουμε να κρατήσουμε το σύστημα δίκαιο. Γιατί, όταν το '96 επεβλήθη ο φόρος μεγάλης ακίνητης περιουσίας και είπαμε τότε εξήντα εκατομμύρια για το ένα άτομο και αν είναι ζεύγος τότε εκατόν είκοσι εκατομμύρια και το έχουμε πάει, νομίζω, στα εκατόν πενήντα, πρέπει να τηρηθεί αυτή η αναλογία. Διαφορετικά παραβιάζεται και σιγά σιγά έρχεται από κάτω και τρώει συνέχεια ένα κομμάτι, με αποτέλεσμα σε κάποια στιγμή να θεωρείται ότι έχει μεγάλη ακίνητη περιουσία ένας που έχει δύο διαμερίσματα. 'Ενας που έχει δύο διαμερίσματα, ένα στο χωριό του και ένα στην πόλη έχει μεγάλη ακίνητη περιουσία. Αυτό δεν νομίζω ότι ήταν η αρχική σκέψη. Η μεγάλη ακίνητη περιουσία σας φοροδιαφεύγει με τις οφσόρ εταιρείες. Μπορείτε να ελέγξετε εκεί τι γίνεται; Εδώ, κάποιος ο οποίος 
θέλει να αγοράσει μια έπαυλη στην Εκάλη, δεν την αγοράζει στο όνομά του. Με δύο χιλιάδες δολάρια δημιουργεί μια οφσόρ εταιρεία, τη βάζει στην

οφσόρ εταιρεία και είναι ωραίος και καλός και τελείωσε η ιστορία. Και πιάνουμε κάποιον ο οποίος, σας είπα, έχει ένα σπίτι στο χωριό του και ένα διαμέρισμα στην Αθήνα και του λέμε έχεις μεγάλη ακίνητη περιουσία, θα πληρώσεις. Αν θέλουμε πραγματικά να προχωρήσουμε και να πιάσουμε τη μεγάλη ακίνητη περιουσία, θα πρέπει να ελέγξουμε και αυτές τις περιπτώσεις.
Αμόλυβδη βενζίνη: Η μείωση του φόρου στην αμόλυβδη βενζίνη είχε επιβληθεί το '86 αν θυμάμαι καλά για να αποτελεί κίνητρο για να αγοράζουν οι πολίτες αυτοκίνητα μη ρυπογόνα, έτσι ώστε να απορρυπάνουμε την Αθήνα. Τώρα που γενικεύτηκε το μέτρο, έρχεται η πολιτεία και λέει, τώρα εντάξει σας έβαλα μέσα, άρα αυξάνω το φόρο στην αμόλυβδη βενζίνη και μειώνω το φόρο εκεί που μειώθηκε η κατανάλωση. Δεν είναι δίκαιο αυτό να γίνεται. Θα πρέπει να συνεχιστεί, γιατί έχουμε το 50% του στόλου των αυτοκινήτων στην Ελλάδα που ακόμη είναι αυτοκίνητα που καίνε σούπερ βενζίνη. Μην το κάνετε αυτό. Δεν κερδίζει τίποτα η πολιτεία. Απλώς δείχνει για άλλη μία φορά μία αναξιοπιστία.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Αν θέλετε να τελειώσω, τελειώνω εδώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Δεν είπα να τελειώσετε. Είπαμε ότι θα υπάρχει μία ανοχή. Το κουδούνι, όπως ξέρετε, χτυπάει αυτόματα, κύριε Γεωργακόπουλε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Σε ό,τι αφορά το θέμα με τα μεταχειρισμένα αυτοκίνητα, γνωρίζω ότι υπάρχει κοινοτική οδηγία, μας έχουν πάει στο δικαστήριο της Ευρωπαϊκής 'Ενωσης και έχουμε καταδικαστεί. Βεβαίως εκεί θα πρέπει οι αναλογίες να είναι προσιτές, έτσι ώστε αυτοκίνητα με καταλύτη πλέον -όχι τα μη καταλυτικά- να μπορούν να πωλούνται στην Ελλάδα φθηνότερα για να γίνει πιο γρήγορα η απορρύπανση των πόλεων. Γιατί κάποιος που κρατάει το ρυπογόνο αυτοκίνητο είναι γιατί δεν μπορεί να αγοράσει καινούριο. Ας αγοράσουν, λοιπόν, ένα μεταχειρισμένο, εφόσον έχουμε τη δυνατότητα της μείωσης του ειδικού φόρου κατανάλωσης στα αυτοκίνητα...
ΒΑΣΙΛΗΣ ΚΕΔΙΚΟΓΛΟΥ: Με τα χρόνια το πάνε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ναι, με τα χρόνια το πάνε.
Τώρα θα πω δυο λόγια γι' αυτά που είπε το ΚΚΕ, για τη μείωση του ΦΠΑ στο γάλα και άλλα τέτοια. Η λογική του ΚΚΕ είναι, έξω από την ΕΟΚ. 'Αρα,
ό,τι λέει η ΕΟΚ, είναι καταδικαστέο, δεν μας ενδιαφέρει. 'Οταν όμως πρόκειται να εισπράξουν οι αγρότες τις επιδοτήσεις πρώτο έρχεται το ΚΚΕ εδώ και βάζει το θέμα των επιδοτήσεων που δεν εισέπραξαν, που δεν έκαναν, που δεν έφτιαξαν. Μα, δεν γίνεται να έχουμε και το λύκο χορτάτο και το αρνί ζωντανό. 'Η θα δεχθούμε τη λογική, ότι είμαστε στην Ευρωπαϊκή 'Ενωση και θα πρέπει να εφαρμόζουμε όλες τις διατάξεις, τις αποφάσεις και τους κανονισμούς της Ευρωπαϊκής 'Ενωσης ή δεν δεχόμαστε τίποτε και τα απορρίπτουμε και λέμε "ελληνικές τιμές στα προϊόντα χωρίς καμία επιδότηση". Τότε να δω αν το ΚΚΕ έχει αυτήν την άποψη.
Πρέπει να γνωρίζει το ΚΚΕ ότι η 6η Κοινοτική Οδηγία έχει καθορίσει με σαφήνεια ποια προϊόντα πηγαίνουν στο 18%, ποια στο 12% και ποια προϊόντα έχουν ειδικό συντελεστή στο 8% και ποια προϊόντα έχουν ειδικό συντελεστή, όπως είναι οι εφημερίδες και κάτι άλλα, γιατί διαφορετικά δεν θα μπορέσουμε να συνεννοηθούμε ποτέ.
Θα νομίζουμε ότι μπορούμε να μειώσουμε τον ειδικό φόρο κατανάλωσης στα καύσιμα. Ο ειδικός φόρος κατανάλωσης στα καύσιμα έχει μία ζώνη μέσα στην οποία κινείται. Λέει από 5 μέχρι 10. Μπορείς εκεί μέσα να βάλεις το 6, το 7, το 8, το 9, το 10. Δεν μπορείς να πας παραπάνω από το 10, όπως δεν μπορείς να πας κάτω από το 5.
Αυτό δεν γίνεται κατανοητό ούτε από το ΚΚΕ, ούτε από το Συνασπισμό
και μιλούν συνεχώς περί μειώσεως και ήθελα να ξέρω τι σημαίνει λαϊκισμός, για να δούμε ποιοι λαϊκίζουν εδώ και ποιοι ενδιαφέρονται για τα λαϊκά συμφέροντα κ.ο.κ.
ΒΑΣΙΛΗΣ ΚΕΔΙΚΟΓΛΟΥ: Η οδηγία καθορίζει...
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Η οδηγία καθορίζει ποια προϊόντα είναι μέσα σε ποια ζώνη...
ΒΑΣΙΛΗΣ ΚΕΔΙΚΟΓΛΟΥ: Εξηγήστε το.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το έχουμε εξηγήσει εκατό χιλιάδες φορές,
αλλά δεν εννοούν και δεν θέλουν να το καταλάβουν.
(Στο σημείο αυτό κτυπάει ξανά το κουδούνι λήξεως του χρόνου ομιλίας
του κυρίου Βουλευτή)
Κύριε Πρόεδρε, αν μου δώσετε ένα λεπτό, τελειώνω.
ΠΡΟΕΔΡΕΥΩΝ (Κωνσταντίνος Γείτονας): Τελειώστε, κύριε Γεωργακόπουλε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τελειώνω, κύριε Πρόεδρε.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, αυτό να εξηγηθεί.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Κεδίκογλου...
Πολλά χρειάζεται να εξηγηθούν.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υπουργέ, υπάρχουν κάποιες εταιρείες οι οποίες κόβουν τα αποκόμματα των εφημερίδων και τα στέλνουν σε κάποιους οι οποίοι θέλουν να έχουν μία ειδική ενημέρωση. Αυτές τις εταιρείες -ενώ τις εφημερίδες και όλο τον άλλον τον Τύπο τον έχουμε με 4% ειδικό καθεστώς ΦΠΑ- που χρησιμοποιούν την πνευματική εργασία και τη μεταπουλούν, τις έχουμε στο 18%.
Θα πρέπει να το δείτε αυτό, γιατί, όπως οι εφημερίδες παίρνουν από τα πρακτορεία ειδήσεων τις ειδήσεις και τις μεταπωλούν, το ίδιο κάνουν και αυτοί. Παίρνουν τις ειδήσεις από τις εφημερίδες και τις μεταπωλούν. Δεν μπορεί να έχουμε δύο μέτρα και δύο σταθμά. Εδώ θα πρέπει ουσιαστικά να είναι το ίδιο ΦΠΑ 4%. Είναι σαν να λέμε ότι η γούνα έχει 4% ΦΠΑ και τα αποκόμματα της γούνας 18%. Θα πρέπει να δούμε αν η κατηγορία αυτή υπάγεται στο ΦΠΑ που μπορεί να μειωθεί.
Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Αξιοποιήσατε, κύριε συνάδελφε, όπως είδατε, χρόνο εννιάμισι λεπτών. Το λέω αυτό ως απάντηση στην αρχική σας παρατήρηση. Γιατί ήταν γνωστό και σε σας ότι στις ενότητες των άρθρων, ξεκινάμε πάντα με τα λεπτά που ορίζει ο Κανονισμός, αλλά υπάρχει πάντα μία ανοχή, έτσι ώστε να εκφράζονται οι κύριοι συνάδελφοι ελευθέρως και με πληρότητα.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, με συγχωρείτε, δεν μου
κάνατε χάρη, γιατί στα πέντε άρθρα είχα χρόνο είκοσι λεπτά. Είχα τέσσερα λεπτά επί πέντε άρθρα.
ΠΡΟΕΔΡΕΥΩΝ (Κωνσταντίνος Γείτονας): Το Προεδρείο δεν έχει κανένα προνόμιο να κάνει χάρες. Το Προεδρείο έχει μόνο ένα ρόλο και σκοπό: Είναι εντεταλμένο από εσάς, να διεκπεραιώνει ομαλά τη συζήτηση και να διευκολύνει την ελεύθερη έκφρασή σας. Και αυτό έκανε και στην προκειμένη περίπτωση.
Ο κ. Καρασμάνης έχει το λόγο.
ΓΕΩΡΓΙΟΣ ΚΑΡΑΣΜΑΝΗΣ: Με αφορμή τα άρθρα που συζητάμε και από την επεξεργασία που έκανα στο νομοσχέδιο που συζητάμε, συμπεραίνω ότι οι κατ'επίφαση ελαφρύνσεις θα ήταν ουσιαστικές μόνο εάν ίσχυαν στις σημερινές αντικειμενικές αξίες, και αυτό γιατί αυτές κυριολεκτικά εξανεμίζονται με τις νέες τιμές που πρόκειται να εξαγγείλετε από την 1η Μαρτίου 2001 και ταυτόχρονα αφορούν και ωφελούν ελάχιστο ποσοστό στο σύνολο των φορολογουμένων.
Παράλληλα, αυτοί οι οποίοι θα υποστούν πραγματικά τις οδυνηρές συνέπειες από τις επερχόμενες αυξήσεις δεν είναι παρά, στη μεγάλη τους πλειοψηφία, αυτοαπασχολούμενοι συνταξιούχοι αγρότες που με διάφορες αιτίες, όπως γονική παροχή, κληρονομιές κλπ., έχουν γίνει κάτοχοι ακινήτων, των οποίων όμως δεν έχουν τακτοποιήσει τις φορολογικές εκκρεμότητες.
'Ετσι, λοιπόν, πρόσφατα οι κατά τόπους ΔΟΥ άρχισαν να ανασύρουν από
τα χρονοντούλαπα εκκρεμείς φορολογικές υποθέσεις κληρονομιών, καλώντας τους υπόχρεους να προβούν σε διακανονισμό, εξαπολύοντας έτσι ένα φοροεισπρακτικό σαφάρι.
Παράδειγμα, κύριε Υπουργέ: Υπάρχουν αυτήν τη στιγμή συνταξιούχοι αγρότες οι οποίοι κληρονόμησαν κάποιο οικόπεδο με ένα παλιόσπιτο μέσα, δεν προχώρησαν στη φορολογική τακτοποίηση την εποχή που το κληρονόμησαν και σήμερα η εφορία τους καλεί και τους ζητάει να πληρώσουν υπέρογκους φόρους, δύο και τριών εκατομμυρίων, αυτήν την εποχή. Αντιλαμβάνεσθε τι φόρο θα πληρώσουν με τις νέες φορολογικές αντικειμενικές αξίες. Πώς θα μπορέσει ένας συνταξιούχος του ΟΓΑ, με την πενιχρή σύνταξη, να τακτοποιήσει μία φορολογική εκκρεμότητα των τριάντα ή σαράντα ετών; Νομίζω ότι αυτό το πράγμα πρέπει να το δείτε.
Από εκεί και πέρα έρχομαι με αφορμή τη βενζίνη να πω για το πετρέλαιο των αγροτών. Θα πρέπει να έχει φθάσει στα αυτιά σας, λόγω του γεγονότος ότι η Ευρωπαϊκή 'Ενωση απαγορεύει ρητά και κατηγορηματικά να παρακρατούνται οι επιδοτήσεις. 'Αλλωστε αυτό ήταν πολύ παλιά απόφαση. Δυστυχώς όμως, το κράτος και ειδικότερα η Αγροτική Τράπεζα παρανομούσε και πρόσφατα μάλιστα αποφασίσατε πλέον ο ΕΛΓΑ να μην κρατάει το 3% στις επιδοτήσεις.
Τώρα, πέρα από το γεγονός ότι βουλιάζει το ταμείο αυτό και πέρα από
το γεγονός ότι στις φωνές που κατά καιρούς ακούγονταν από την πλευρά των αγροτών αλλά και ημών, ότι θα πρέπει το ταμείο αυτό να ενισχυθεί από τον κρατικό προϋπολογισμό -εσείς λέγατε ότι το ενισχύατε- πρόσφατα ομολογήσατε ότι ουδέποτε ο κρατικός προϋπολογισμός έχει ενισχύσει το ταμείο και ζητάτε την έγκριση από την ευρωπαϊκή κοινότητα. Αυτό όμως -γι'αυτό το αναφέρω- έχει παρενέργειες στην επιστροφή του ΦΠΑ και του ειδικού φόρου κατανάλωσης στις επιδοτήσεις. Αυτό κυκλοφορεί έξω.

Ξέρετε πάρα πολύ καλά, ότι η κοινοτική επιδότηση είναι ενίσχυση στην εμπορική αξία του αγροτικού προϊόντος. Δίνεται για να μπορέσει να ανταγωνισθεί το αγροτικό προϊόν τα άλλα προϊόντα στη διεθνή αγορά.
'Ετσι λοιπόν, με αυτό το σκεπτικό θα πρέπει να συνεχισθεί η απόδοση
του ειδικού καθεστώτος στους αγρότες, για επιστροφή του ΦΠΑ και του ειδικού φόρου κατανάλωσης, που αναφέρεται στο ύψος της κοινοτικής επιδότησης και να αποφευχθεί οποιαδήποτε περαιτέρω μείωση του εισοδήματος των παραγωγών, οι οποίοι έχουν περιέλθει την τελευταία περίοδο σε δεινή οικονομική θέση.
Εάν αυτό αντίκειται και δεν μπορείτε να το ξεπεράσετε λόγω των
κοινοτικών δεσμεύσεων, τουλάχιστον θα πρέπει να αυξήσετε τους κατ'αποκοπήν συντελεστές επιστροφής του ΦΠΑ και του ειδικού φόρου κατανάλωσης πετρελαίου.
(Στο σημείο αυτό την Προεδρική 'Εδρα καταλαμβάνει ο Ε'Αντιπρόεδρος
της Βουλής κ. ΠΑΝΑΓΙΩΤΗΣ ΚΟΣΙΩΝΗΣ)
Και έρχομαι σε ένα τρίτο θέμα που αναφέρεσθε, τις απαλλαγές, τις φορολογικές ελαφρύνσεις στην πολύτεκνη οικογένεια. Ξέρετε πάρα πολύ καλά ότι το πρώτο εθνικό θέμα, άσχετα αν η Πολιτεία δεν το αναγνωρίζει, είναι το δημογραφικό. Οδεύουμε, μπήκαμε στο δρόμο του εθνικού αφανισμού και μαρασμού. Γινόμαστε χώρα γερόντων. Αφανιζόμαστε σαν έθνος. Αρκεί να σας πω ότι έχουμε το χαμηλότερο συντελεστή γονιμότητας. 'Εχουμε 0,9 κάτω από το 1%, όταν άλλες χώρες, όπως η Αλβανία, η Τουρκία, πλησιάζουν στο 4%. Αρκεί να σας πω ότι το 2010 χρειαζόμαστε εκατόν είκοσι χιλιάδες στρατιώτες και θα μπορούμε να δίνουμε μόνο σαράντα χιλιάδες. Αντιλαμβάνεσθε τι σημασία θα έχει αυτό για την άμυνά μας.
Από την άλλη πλευρά, θα πρέπει να σταματήσει αυτή η εισαγωγή των
δήθεν ομογενών, γιατί αυτό μελλοντικά θα το πληρώσουμε. Θα πληρώσουμε το μειονοτικό πρόβλημα που θα δημιουργηθεί, με τεράστιες συνέπειες για την πατρίδα μας. 'Αρα, πρέπει να παρθούν γενναίες αποφάσεις, κύριε Υπουργέ. Εγώ θεωρώ τραγωδία και ντροπή για ένα σύγχρονο κοινωνικό κράτος τα όσα βιώνουν σήμερα οι πολύτεκνες οικογένειες. Την ώρα δηλαδή που κατασπαταλώνται τρισεκατομμύρια από το μόχθο των φορολογουμένων να χρηματοδοτούνται "αμαρτωλοί" κρατικοδίαιτοι οργανισμοί. Θεωρώ παράλογο να περικόπτονται βοηθήματα από τις πολύτεκνες οικογένειες, όπως είναι παράλογο να δημιουργεί αντικίνητρα στα νέα ζευγάρια, που θέλουν να δημιουργήσουν τις δικές τους οικογένειες. Δεν θέλω να επεκταθώ, το έχουν αναφέρει οι συνάδελφοι, ο στρατηγός ο κ. Σπυριούνης, ο κ. Γεωργακόπουλος, να μην επαναλαμβάνω αυτά τα πράγματα.
Για μένα το αίτημα είναι ένα: Αποφάσεις και μάλιστα αποφάσεις
γενναίες για την αντιμετώπιση του δημογραφικού προβλήματος της χώρας, που, όπως είπα, είναι για μένα το πρώτο εθνικό θέμα και έτσι πρέπει να το αντιμετωπίσουμε. Ευχαριστώ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Κοσιώνης): Ο Υφυπουργός Οικονομικών κ.
Φωτιάδης έχει το λόγο.
Πόσο χρόνο θέλετε, κύριε Υφυπουργέ; Δέκα λεπτά, καλά είναι;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Λίγο παραπάνω, είκοσι
λεπτά, κύριε Πρόεδρε. Αν ολοκληρώσω, θα τελειώσω νωρίτερα.
Κύριε Πρόεδρε, αγαπητοί συνάδελφοι, το παρόν νομοσχέδιο δεν είναι μόνο κατ'όνομα και κατά τίτλο, αλλά είναι και κατ'ουσίαν ένα νομοσχέδιο το οποίο εισάγει φοροελαφρύνσεις. Παρά τη φιλότιμη, αλλά απέλπιδα προσπάθεια των κυρίων συναδέλφων, πιστεύω ότι μέχρι σήμερα δεν ακούσαμε τίποτα απολύτως που να αναιρεί αυτόν τον ισχυρισμό και αυτήν την πραγματικότητα. Η αναφορά σε μελλοντικές ενέργειες, όπως η αναπροσαρμογή των αντικειμενικών αξιών, προσπαθεί μεν να υποβαθμίσει τη μεγάλη σημασία του φορολογικού νομοσχεδίου, όμως δεν αναιρεί την ουσία του.
Γιατί πρέπει να ξεκαθαρίσουμε για μια ακόμη φορά ότι η αναπροσαρμογή των αντικειμενικών αξιών αποτελεί νομική υποχρέωση της Κυβέρνησης, ενώ η σταδιακή μείωση των φόρων και τελών στα ακίνητα αποτελούσε προεκλογική, αλλά και προγραμματική μας δέσμευση. 'Ετσι, λοιπόν, σήμερα ερχόμαστε να υλοποιήσουμε και την τελευταία αυτή δέσμευσή μας, αφού όλες τις προηγούμενες δεσμεύσεις τις είχαμε υλοποιήσει με το προηγούμενο φορολογικό νομοσχέδιο.
Για πρώτη φορά μετά από πενήντα χρόνια μειώνεται ο συντελεστής φορολογίας μεταβίβασης ακινήτων. Για πρώτη φορά! 'Εγιναν αναπροσαρμογές των αντικειμενικών αξιών από το 1985 μέχρι σήμερα πάρα πολλές, με όλες τις κυβερνήσεις, αλλά μείωση φορολογίας μεταβίβασης ακινήτων δεν είχαμε. Και πρέπει να τονίσουμε ότι η φορολόγηση των ακινήτων στη μεταβίβασή τους είναι ποσοστιαία και επομένως, η αύξηση της πραγματικής, της αγοραίας αξίας, συνεπάγεται και αύξηση της φορολογίας. Για πρώτη φορά -το ξανατονίζω-, τώρα, εισάγεται φορολογικό νομοσχέδιο, το οποίο περιέχει μειώσεις στη φορολογία μεταβίβασης.
Ειδικότερα θα ήθελα να μνημονεύσω για τις φορολογικές κλίμακες της φορολογίας κληρονομιών, δωρεών, γονικών παροχών ότι το πρώτο κλιμάκιο αυξάνεται από τα πέντε εκατομμύρια εκατόν εβδομήντα πέντε χιλιάδες στα 6,5 εκατομμύρια, μία αύξηση λίγο κάτω από το 30% και όλα τα υπόλοιπα κλιμάκια αναπροσαρμόζονται κατά 20%. Δεν είναι αληθές αυτό το οποίο ακούστηκε ότι δεν υπάρχει αναπροσαρμογή των υπολοίπων κλιμακίων, αλλά απλά και μόνο του πρώτου κλιμακίου, του εισαγωγικού κλιμακίου. Υπάρχει αναπροσαρμογή όλων ανεξαίρετα των κλιμακίων σε όλες τις περιπτώσεις και σε όλες τις κατηγορίες των φορολογικών κλιμακίων της φορολογίας κληρονομιών, δωρεών, γονικών παροχών και υπολοίπων περιπτώσεων. Για τις κληρονομιές για ύψος μέχρι εβδομήντα δύο εκατομμύρια δραχμές ο συντελεστής είναι 15% και ο ανώτατος συντελεστής 25% είναι για το υπερβάλλον των εβδομήντα δύο εκατομμυρίων δραχμών.
'Οσον αφορά τη μεταβίβαση των ακινήτων και τη φορολογία τους, θα ήθελα να πω ότι το ισχύον σύστημα μέχρι σήμερα αφορούσε αξία τεσσάρων εκατομμυρίων (4.000.000) δραχμών με φορολόγηση 9% και πλέον των τεσσάρων εκατομμυρίων με φορολόγηση 11%. 'Ηδη αυξάνεται κατά 25%, από τα τέσσερα
εκατομμύρια στα πέντε εκατομμύρια και ταυτόχρονα μειώνεται το ποσοστό φόρου κατά 22%, δηλαδή το 9% γίνεται 7% και αντίστοιχα το 11% γίνεται 9%. 
Επίσης θα ήθελα να πω ότι η απαλλαγή για την αγορά πρώτης κατοικίας
για έναν άγαμο από τα δεκαεπτά εκατομμύρια δραχμές (17.000.000) αυξάνεται στα είκοσι ένα εκατομμύρια δραχμές και για έναν έγγαμο από τα είκοσι επτά εκατομμύρια αυξάνεται στα τριάντα τρία εκατομμύρια. Η απαλλαγή που δικαιούται ο έγγαμος από τα πέντε εκατομμύρια εφτακόσιες χιλιάδες δραχμές για καθένα από τα δύο πρώτα παιδιά αυξάνεται κατά επτά εκατομμύρια (7.000.000) δραχμές και για το τρίτο παιδί κατά δέκα εκατομμύρια (10.000.000) δραχμές.
Είναι αναληθές αυτό το οποίο ακούστηκε ότι για το τρίτο παιδί δεν
αυξήσαμε το αφορολόγητο. Το αφορολόγητο μέχρι 31.12.2000 ήταν πέντε εκατομμύρια εφτακόσιες πενήντα χιλιάδες και γίνεται από την 1η Ιανουαρίου δέκα εκατομμύρια. Απλά και μόνο δεν γίνεται με τον παρόντα νόμο, αλλά
η αύξηση έγινε με τον προηγούμενο νόμο, του Δεκεμβρίου του 2000 με τον οποίο είχαμε πάρει μέτρα για τις πολύτεκνες οικογένειες και σε αυτές εντάξαμε τις οιωνεί πολύτεκνες με το τρίτο παιδί. Πήραμε, λοιπόν, μια σειρά από μέτρα μέσα στα οποία ήταν και ο διπλασιασμός του αφορολογήτου για το τρίτο παιδί.
Θα πρέπει επίσης να τονίσω και να επαναλάβω ότι κανένας απολύτως εργαζόμενος μισθωτός, κανένας 'Ελληνας για την αγορά πρώτης κατοικίας δεν πληρώνει ούτε μια δραχμή φορολογία, αν βέβαια αγοράσει ακίνητο σε κάποια συνοικία η οποία δεν είναι στο 5% των εξαιρέσεων της ελληνικής επικράτειας.
Θα ήθελα να πω -επειδή έχει γίνει παρεξήγηση και μάλιστα από συνάδελφο που δεν περίμενα να έχει παρεξηγήσει τη συγκεκριμένη
διάταξη- ότι η φορολογία επιβάλλεται επί της αντικειμενικής αξίας και όχι επί της αγοραίας αξίας. Επομένως, είναι γνωστό ότι οι αγοραίες αξίες των διαμερισμάτων είναι πολύ μεγαλύτερες από τις αντικειμενικές. Πρέπει να τονίσω ότι πλέον του 50% της ελληνικής επικράτειας σε πόλεις η αντικειμενική αξία ανά τετραγωνικό μέτρο δεν υπερβαίνει τις διακόσιες χιλιάδες δραχμές το τετραγωνικό. Περίπου στο 70% είναι διακόσιες πενήντα χιλιάδες και πάνω απο τριακόσιες χιλιάδες είναι το 10%. Δηλαδή η αντικειμενική αξία του 90% των διαμερισμάτων είναι κάτω από τριακόσιες χιλιάδες δραχμές.
'Ετσι, λοιπόν, θα αναφέρω μερικά παραδείγματα προς άρση κάθε παρεξήγησης. 'Ενας άγαμος δικαιούται απαλλαγής πλήρους φορολογίας μεταβίβασης ακινήτων για εκατόν πέντε τετραγωνικά μέτρα στο 50% των περιοχών της Ελλάδος, ένας έγγαμος για εκατόν εξήντα πέντε τετραγωνικά μέτρα, ένας έγγαμος με ένα παιδί απαλλαγή για διακόσια τετραγωνικά μέτρα με δύο παιδιά διακόσια τριάντα πέντε τετραγωνικά μέτρα, με τρία παιδιά διακόσια ογδόντα πέντε τετραγωνικά μέτρα και με τέσσερα παιδιά τριακόσια τριάντα πέντε τετραγωνικά μέτρα διαμερίσματος σε οποιαδήποτε περιοχή από τη μισή Ελλάδα. Αντίστοιχα παραδείγματα έχουμε αυξάνοντας την αντικειμενική αξία του ακινήτου κατά τετραγωνικό μέτρο.
Επομένως και από ιδία αντίληψη όλων σας πιστεύω, αλλά και εμού του ιδίου, δεν νομίζω ότι υπάρχει θέμα προστασίας της πρώτης κατοικίας, ως κοινωνικού αγαθού, κάτι το οποίο το αναγνωρίζουμε ήδη και πράξαμε όπως είπα και χθες το παν, προκειμένου να καταξιώσουμε την πρώτη κατοικία σαν κοινωνικό αγαθό. Στηρίξαμε τελικά και τη λαϊκή στέγη, γιατί εκτός από τις ελαφρύνσεις, τις απαλλαγές της φορολογίας, εμείς ήμασταν αυτοί οι οποίοι με την αποτελεσματική οικονομική μας πολιτική καταφέραμε να μειώσουμε τα επιτόκια για τους εργαζόμενους στο 4,75%, ένα ποσοστό πρωτόγνωρο. Εγώ τουλάχιστον στην ηλικία των σαράντα οκτώ χρόνων, δεν ενθυμούμαι να είχαμε μικρότερο ποσοστό επιτοκίου για τα στεγαστικά δάνεια. Πιστεύω, λοιπόν, ότι είναι ιδιαίτερα χρήσιμες αυτές οι επισημάνσεις.
'Οσον αφορά το θέμα των αφορολογήτων για το φόρο μεγάλης ακίνητης
περιουσίας, πιστεύω ότι είναι ένας φόρος ιδιαίτερα σημαντικός και κοινωνικά επιβεβλημένος. Ο ορισμός της μεγάλης ακίνητης περιουσίας μπορεί πραγματικά να διαφέρει ανάλογα με τις εκτιμήσεις του καθενός, ανάλογα με τις παραστάσεις του, ανάλογα με το κοινωνικό ή το οικονομικό περιβάλλον στο οποίο ο καθένας κινείται. Εάν για παράδειγμα στην επαρχία τη δική μου μιλούμε για τα εκατόν εξήντα εκατομμύρια δραχμές, θα μειδιούν, γιατί είναι μια τεράστια περιουσία, που ελάχιστοι, μετρημένοι στα δάκτυλα των
δύο χεριών θα μπορούσε να πει κανείς ότι έχουν. Αν μιλάμε για την Αθήνα και τα βόρεια προάστια, πιθανότατα να είναι ελάχιστοι αυτοί οι οποίοι έχουν περιουσία λιγότερη από τα εκατόν πενήντα εκατομμύρια δραχμές. Και δεν είναι τυχαίο, ότι σύμφωνα με τα στοιχεία τα οποία διαθέτουμε οι δέκα ΔΟΥ, με το μεγαλύτερο αριθμό υποβαλλομένων δηλώσεων φόρου μεγάλης ακίνητης περιουσίας είναι οι ΔΟΥ κυρίως των βορείων προαστίων, του Κολωνακίου, οι ΔΟΥ των ανωνύμων εταιρειών Πειραιά, Αθήνας και Θεσσαλονίκης, είναι δηλαδή οι ΔΟΥ όπου τα εισοδήματα κατά τεκμήριο και κατά κοινή λογική είναι ιδιαίτερα αυξημένα. Το να πληρώσει κάποιος ελάχιστο φόρο, όπως είναι ο ελάχιστος αυτός φόρος της μεγάλης ακίνητης περιουσίας σαν μια συνδρομή, θα έλεγα, στην προσπάθεια της χώρας μας, πράγματι δεν πρέπει όχι μόνο να επικρίνεται, αλλά εγώ θα περίμενα να υπάρξει αίτημα για μεγαλύτερη φορολόγηση της μεγάλης ακίνητης περιουσίας. 
'Ετσι, λοιπόν, αυξάνονται τα αφορολόγητα για τον άγαμο από τα εξήντα
εννέα εκατομμύρια στα ογδόντα τρία, για τον έγγαμο από τα εκατόν τριάντα οκτώ στα εκατόν εξήντα έξι εκατομμύρια δραχμές, για το καθένα από τα παιδιά από τα δεκαεπτά στα είκοσι ένα εκατομμύρια και από το τρίτο και τα μετέπειτα παιδιά στα είκοσι πέντε εκατομμύρια δραχμές. Είναι ελάχιστοι αυτοί οι οποίοι πληρώνουν σήμερα φόρο μεγάλης ακίνητης περιουσίας.
Το ύψος των εσόδων, των τριάντα τεσσάρων δισεκατομμυρίων όντως είναι μικρό, αν αναλογιστεί κάποιος την τεράστια ακίνητη περιουσία που διαθέτουν ορισμένες χιλιάδες 'Ελληνες "προνομιούχοι". Φαντάζει πολύ μικρό. Και θα δεχόμουνα την κριτική από την αριστερά -γιατί έγινε τέτοια κριτική- εάν ταυτόχρονα δεν υπερασπιζόταν τη μη αύξηση των αντικειμενικών αξιών. Γιατί δεν μπορούμε να μιλάμε για αύξηση των εσόδων από το φόρο μεγάλης ακίνητης περιουσίας και ταυτόχρονα να μιλούμε για σταθεροποίηση των αντικειμενικών αξιών σε επίπεδα προφανώς κατώτερα των αγοραίων αξιών. 
Επίσης, θα ήθελα να πω ότι για τα νομικά πρόσωπα κερδοκοπικού
χαρακτήρα η απαλλαγή είναι ογδόντα τρία εκατομμύρια δραχμές, ενώ για τα κοινωφελή νομικά πρόσωπα το ποσό των ογδόντα τριών εκατομμυρίων αυξάνεται σε διακόσια επτά εκατομμύρια δραχμές και ταυτόχρονα από τη φορολόγηση εξαιρούνται όλοι οι χώροι, που χρησιμοποιούνται δι' ιδίαν χρήσιν, δηλαδή για το σκοπό του ιδρύματος και για το ποσό πάνω από τα διακόσια επτά εκατομμύρια δραχμές, η φορολόγηση μειώνεται κατά 50%. Κατανοεί κανένας ότι υπάρχει μια ευνοϊκή μεταχείριση των κοινωφελών ιδρυμάτων.
Υπάρχει επίσης μία σειρά διατάξεων, που εισάγονται με τα πρώτα πέντε άρθρα, όπως ο διπλασιασμός για πρώτη φορά των ποσών που δικαιούται κάποιος, που έχει ένα διατηρητέο κτίσμα να εκπέσει από το εισόδημά του για δαπάνες συντήρησης. 'Ηταν αποδοχή ενός αιτήματος δικαίου, γιατί από τη μια πλευρά η πολιτεία δεσμεύει με πράξη της το συγκεκριμένο ακίνητο, το οποίο όμως ως εκ της φύσης του, ως διατηρητέου κτίσματος, απαιτεί μεγαλύτερες δαπάνες συντήρησης.
Ταυτόχρονα για πρώτη φορά καθιερώνουμε την απαλλαγή από το φόρο πρώτης κατοικίας των εργαζομένων στο εξωτερικό. Μέχρι σήμερα ίσχυε η απαλλαγή του 50% της φορολογίας, εφόσον ο ομογενής εισήγαγε συνάλλαγμα. Επειδή όμως το συνάλλαγμα στις χώρες της Ευρωπαϊκής 'Ενωσης ήδη έχει καταργηθεί από τη μια πλευρά και από την άλλη επειδή οδηγηθήκαμε στο Ευρωπαϊκό Δικαστήριο ως παραβάτες οδηγιών της Ευρωπαϊκής 'Ενωσης, καταργείται αυτή η απαλλαγή λόγω συναλλάγματος και στην πράξη, αλλά και υποχρεωτικά. Εισάγουμε όμως μια ευνοϊκότερη διάταξη για τους εργαζόμενους. Αντί της απαλλαγής κατά 50%, καθιερώνουμε την πλήρη απαλλαγή από φορολογία μεταβίβασης ακινήτων, εφόσον είναι πρώτη κατοικία στην Ελλάδα και εφόσον είναι εγγεγραμμένοι στα δημοτολόγια.
Είπαν ορισμένοι συνάδελφοι γιατί δεν το κάνουμε και για τους 'Ελληνες μετανάστες της δεύτερης ή τρίτης γενιάς. Και για τη δεύτερη και την τρίτη και για τη δέκατη τρίτη γενιά ισχύει αυτό, αλλά με μια προϋπόθεση, ότι θα έρθει και θα εγγραφεί στα δημοτολόγια του τόπου καταγωγής του πατέρα του, του παππού του, του προπάππου του. Δεν ζητάμε δηλαδή τίποτα σημαντικό. Εφόσον θέλει κάποιος μετανάστης δεύτερης ή τρίτης γενιάς να έχει την απαλλαγή, απλούστατα θα εγγραφεί ενδεικτικά στο δημοτολόγιο και θα έχει την απαλλαγή της πρώτης κατοικίας.

Ρυθμίσεις όπως η μείωση της παρακράτησης κατά 50% του φόρου για τους
ωρομίσθιους καθηγητές, δίνουν λύσεις σε ένα μακροχρόνιο πρόβλημα εργαζομένων, οι οποίοι περνούν μία μεταβατική περίοδο της ζωής τους και ήταν άδικο να γίνεται παρακράτηση φόρου, που κατά πάσα πιθανότητα έως βεβαιότητα πολλές φορές επιστρεφόταν κατά την εκκαθάριση της φορολογικής δήλωσης.
Ταυτόχρονα ρυθμίσαμε μία αδικία, η οποία υπήρχε όσον αφορά τη φορολογία των κληρονομιών. Αν δεν υποβαλόταν δήλωση εντός τριετίας, η μεν αξία της φορολογητέας ύλης καθοριζόταν κατά το χρόνο υποβολής της δήλωσης και εκτίμησης της αξίας, οι δε εκπτώσεις γίνονταν με τα κλιμάκια του χρόνου θανάτου του κληρονομημένου. Δηλαδή τιμωρούνταν διπλά ο "ασυνεπής". Σήμερα λέμε ότι λαμβάνεται υπόψη η αξία του χρόνου της δήλωσης, αλλά και τα κλιμάκια είναι του χρόνου υποβολής της δήλωσης. Βέβαια σε αυτά προστίθενται τα πρόστιμα της ασυνέπειας, που προβλέπονται από το Φορολογικό Κώδικα.
Πρέπει να πω ακόμα ότι δεν υπάρχει φορολογική εκκρεμότητα τριάντα ή σαράντα ετών. Δεν υπάρχει, διότι απλούστατα υπάρχουν παραγραφές. Αλλά

πέρα από τις παραγραφές, με αυτό το φορολογικό νομοσχέδιο ερχόμαστε και λέμε, ότι από το 1984 και πριν θεσμοθετούμε την παραγραφή όλων των υποχρεώσεων προς το δημόσιο, ώστε να υπάρχει ένα ξεκαθάρισμα του τοπίου. 
Και δεύτερον, επειδή το 1984 είναι σημαδιακός χρόνος, με την έννοια
ότι υπήρξε η ψήφιση του φορολογικού νομοσχεδίου αλλά και η κατάργηση της προίκας καθώς και μια σειρά από άλλα ιδιαίτερα σημαντικά νομοθετήματα και μάλιστα μεταβατικής περιόδου, το έτος αυτό καθιερώνεται σαν χρόνος που πριν απ' αυτόν παραγράφονται όλες οι υποχρεώσεις του ελληνικού δημοσίου. 
'Ενας άλλος λόγος ήταν ότι, επειδή θέλουμε να εφαρμόσουμε το ΤΑΧΙS
και να ολοκληρωθεί η διαδικασία του, αναζητήσαμε κάποιο χρονικό σημείο το οποίο και καθορίσαμε, ώστε να μπορούμε να ελέγχουμε όλες τις κληρονομίες, δωρεές, όλη την ακίνητη περιουσία μέσα από τη διαδικασία του ΤΑXIS. 
Μπορεί σήμερα ο έφορος και σε ελάχιστους μήνες ο κάθε
συμβολαιογράφος, μέσα από το κομπιούτερ του και με τη χρήση του TAXIS NET, τη χρήση δηλαδή της σύγχρονης τεχνολογίας, να έχει μπροστά του το διαμέρισμα του καθενός από μας και ταυτόχρονα να υπολογίζει με το πάτημα κάποιων πλήκτρων την αντικειμενική αξία του συγκεκριμένου ακινήτου.
'Ηδη με το παρόν φορολογικό νομοσχέδιο, σε επόμενη διάταξή του
θεσμοθετούμε τη δυνατότητα ηλεκτρονικής υποβολής των δηλώσεων φορολογίας εισοδήματος. Για πρώτη φορά ο 'Ελληνας φορολογούμενος μπορεί να υποβάλει τη φορολογική του δήλωση από το σπίτι του χωρίς την αναγκαία φυσική του προσέλευση στην ΔΟΥ. Και ταυτόχρονα καθιερώνουμε ένα οικονομικό κίνητρο, ώστε να ενισχυθεί αυτή η προσπάθεια, έκπτωσης 2,5% γι' αυτόν ο οποίος θα κάνει τη χρήση της σύγχρονης τεχνολογίας.
Πρέπει να πω ότι τα μηνύματα και η ανταπόκριση των Ελλήνων φορολογουμένων ήταν ιδιαίτερα ενθαρρυντική τους πρώτους μήνες εφαρμογής των σύγχρονων μορφών εξυπηρέτησης των Ελλήνων πολιτών. Πρέπει να πω ότι εξήντα χιλιάδες επιχειρήσεις ήδη συνεργάζονται με το TAXIS NET για την υποβολή του Φόρου Προστιθέμενης Αξίας και από σήμερα -πράγματι είναι σημαδιακή η μέρα- μπορούν να πληρώνουν μέσα από τη διαδικασία του INTERNET BANKING και τους φόρους τους. Η Εθνική Τράπεζα είναι η πρώτη τράπεζα η οποία ανακοίνωσε την εφαρμογή του συστήματος από σήμερα σε εκτέλεση συμφωνίας που υπογράψαμε πριν από λίγες μέρες με την 'Ενωση των Ελληνικών Τραπεζών.
Υπάρχει η δυνατότητα πληρωμής των φόρων με πιστωτικές και χρεωστικές κάρτες, με τη χρήση των PΟS ή ακόμα και η δυνατότητα πληρωμής των φόρων μέσω των αυτόματων μηχανών λήψης χρημάτων. Και δεν εννοώ την ανάληψη χρημάτων, αλλά τη δυνατότητα να γίνεται μεταφορά των ποσών από τον δικό μας λογαριασμό στο λογαριασμό του δημοσίου και ταυτόχρονα να χορηγείται απόδειξη από το αυτόματο μηχάνημα, όπως αυτό που έχουμε εδώ στη Βουλή. 
Τελειώνοντας θα ήθελα να πω ότι τα συγκεκριμένα άρθρα είναι ιδιαίτερα
σημαντικά. 'Οσον αφορά το άρθρο που αναφέρεται στις τελωνειακές περιπτώσεις, πρέπει να πω, ότι οι περισσότερες είναι καθυστερημένη προσαρμογή μας σε οδηγίες της Ευρωπαϊκής 'Ενωσης. Ακόμα και ο φόρος των πετρελαιοειδών για τη χώρα μας είναι ο κατώτερος επιτρεπόμενος φόρος για την Ευρώπη. Για τις περισσότερες των περιπτώσεων αγγίξαμε το συγκεκριμένο
κατώφλι.
Αναφορικά με τα αυτοκίνητα υπάρχει μια μικρή αλλαγή. Είχαμε προσαρμόσει τις τιμές με βάση την παλαιότητα από ένα χρονο και μετά. 'Ομως, η Ευρωπαϊκή 'Ενωση απαιτούσε -και ορθώς- ότι δεν μπορεί να θεωρούνται καινουργή αυτοκίνητα από έξι μήνες έως ένα έτος. 'Ετσι λοιπόν καθιερώσαμε έκπτωση και γι' αυτό το χρονικό διάστημα των έξι μηνών μέχρι ενός έτους.
Συνάδελφε, κύριε Ρεγκούζα, δεν υπάρχει καμιά πονηριά για τη διάταξη
του άρθρου 2, όσον αφορά τη μεταβατική διάταξη.
Και τούτο γιατί από το 1996 αυτή η Βουλή ψήφισε σε εκτέλεση πάλι
Οδηγίας της Ευρωπαϊκής 'Ενωσης μια πολύ απλή διάταξη που έλεγε, ότι κάθε φορά που εγκρίνεται από την Ευρωπαϊκή 'Ενωση ένας νέος τύπος αντιρρυπαντικής τεχνολογίας, αυτός καταλαμβάνει την πρώτη βαθμίδα της φορολόγησης σε όλα τα κράτη-μέλη, με αποτέλεσμα όλοι οι άλλοι τύποι να υποχωρούν στην αμέσως επόμενη βαθμίδα, δηλαδή να αυξάνεται η φορολογία τους. Απλά και μόνο θα έλεγα ότι είναι ένας eco tax εννοώ οικολογικός φόρος με την έννοια του να ενθαρρύνονται οι πολίτες να αγοράζουν πάντοτε καινούρια αυτοκίνητα.
ΑΔΑΜ ΡΕΓΚΟΥΖΑΣ: Πόσοι είναι;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ο νόμος ίσχυε από το 1999. 'Αγνοια νόμου μεν δεν δικαιολογείται, τουλάχιστον για μας τους νομικούς, όμως υπήρξαν εκκρεμείς περιπτώσεις όπου είχαν εισαχθεί τα προηγούμενα αυτοκίνητα. Κι αυτά αφορούσαν σε μερικές χιλιάδες, πρέπει να είναι κοντά στις δέκα χιλιάδες σύμφωνα με τις εκτιμήσεις ...
ΠΡΟΕΔΡΕΥΩΝ (Παναγιώτης Κοσιώνης): Κύριε Υφυπουργέ, σας έχω δώσει πολύ περισσότερο χρόνο απ' ό,τι έπρεπε. Από τα δεκαπέντε λεπτά πήγατε στα είκοσι και τώρα τα ξεπεράσατε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δέκα δευτερόλεπτα χρειάζομαι για να μην αφήσω κάποια απορία στο συνάδελφο γιατί ήταν καλόπιστη πιστεύω η κριτική του.
Μάλιστα αυτήν τη διάταξη την καταθέσαμε μετά την 1η Ιανουαρίου απ' ό,τι είδατε με αναδρομική ισχύ, ώστε να μην δώσουμε σε πονηρά πιθανόν σκεπτόμενους τη δυνατότητα να εισάγουν μέχρι την τελευταία στιγμή αυτοκίνητα παλιάς τεχνολογίας. Δίνουμε τη δυνατότητα και στους εργαζόμενους, εκπαιδευτικούς κυρίως, αλλά και σε εργαζόμενους στο εξωτερικό εφόσον μέχρι 31.12.2000 νομίμως κατείχαν αυτά τα αυτοκίνητα σε οποιαδήποτε χώρα και αν εργάζονταν να μπορέσουν μέχρι 31 Αυγούστου να φέρουν τ' αυτοκίνητά τους. Οι υπόλοιποι δε που είναι στην Ελλάδα μέχρι 31 Μαίου θα πρέπει να έχουν προβεί σε εκτελωνισμό των αυτοκινήτων τους για να ισχύσει απόλυτα η νέα Οδηγία.
ΠΡΟΕΔΡΕΥΩΝ (Παναγιώτης Κοσιώνης): Κύριοι συνάδελφοι, έχω την τιμή ν' ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" Θράκη 2000: 80 χρόνια από την ενσωμάτωση στην Ελλάδα", εβδομήντα μαθητές και τρεις συνοδοί-καθηγητές από το 2ο Εσπερινό Ενιαίο Λύκειο Αθήνας.
Η Βουλή τους καλωσορίζει.
(Χειροκροτήματα απ' όλες τις πτέρυγες της Βουλής)
Το λόγο έχει ο επίτιμος Πρόεδρος της Νέας Δημοκρατίας κ. Μητσοτάκης. ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μιλώντας χθες επί της αρχής
είχα την ευκαιρία να επισημάνω ότι το νομοσχέδιο αυτό στερείται νέας, θαρραλέας πολιτικής γραμμής, στερείται έμπνευσης και προοπτικής, στερείται οράματος.
Νομίζω ότι σήμερα που ασχολούμεθα με μία περιπτωσιολογία -σε πολλές περιπτώσεις όχι πολύ σημαντικής, μάλλον ανούσιας- και συζητούμε μπροστά σε άδεια Βουλή, διότι δεν προκαλεί το ενδιαφέρον, επιβεβαιώνεται η παρατήρησή μου. Θα προσπαθήσω να επανέλθω σ' ένα θέμα, για το οποίο δεν πήρα απάντηση.
Συζητούμε για το φόρο μεγάλης ακίνητης περιουσίας. Κύριε Πρόεδρε. Είχα την ευκαιρία να τονίσω -και δεν μπορεί κανείς να με διαψεύσει, αγαπητοί συνάδελφοι- ότι αυτόν το φόρο τον πληρώνουν εθελοντικά οι 'Ελληνες που θέλουν να τον πληρώσουν. Και γεγονός είναι ότι εισπράττουμε μόνο είκοσι τέσσερα δισεκατομμύρια (24.000.000.000) δραχμές και αυτά καλύπτουν ολόκληρο τον ελληνικό χώρο, και αν κάνατε το κόπο, κύριε Υπουργέ, να δείτε τι έπρεπε να εισπράττουμε -βάλτε κάποια ομάδα εργασίας να δει- θα έπρεπε να εισπράττουμε τουλάχιστον τριάντα φορές παραπάνω.
Και θα σας πω και κάτι άλλο: Πείτε μου μια περίπτωση, κύριε Υπουργέ, όπου η εφορία, όποια εφορία της Ελλάδας, συνέλαβε κάποιον που δεν είχε κάνει δήλωση φόρου ακίνητης περιουσίας. Εγώ δεν ξέρω κανέναν, κύριοι συνάδελφοι. 'Οποιος δήλωσε -το είπα και χθες- έχει πρόβλημα διότι η εφορία θα του βάλει παραπάνω απ' αυτά που δήλωσε. 'Οποιος δεν εδήλωσε, καλώς δεν εδήλωσε.
Και είναι βέβαιον, κύριε Πρόεδρε, ότι όσο προχωρούμε προς την παγκοσμιοποίηση, στην ενιαία ευρωπαϊκή αγορά, στην Ενωμένη Ευρώπη θα έχουμε προβλήματα ανάλογα μ' αυτά των οff shored εταιρειών, οι οποίες ορθώς εμνημονεύθησαν και τις οποίες δεν μπορούμε να συλλάβουμε. 'Ετσι υπάρχει μια κραυγαλέα ανισότητα, μια αδικία, κύριε Πρόεδρε, την οποίαν εγώ δεν μπορώ να δεχθώ.
Το ΠΑ.ΣΟ.Κ. θυμήθηκε το Φόρο Μεγάλης Ακίνητης Περιουσίας όταν το 1996 το εκσυγχρονιστικό ΠΑ.ΣΟ.Κ. αναζητούσε αγωνιωδώς κοινωνικό πρόσωπο και βρήκε, λέει, να μας αποδείξει ότι έτσι πλήττει τους έχοντες.
Δεν πλήττει τους έχοντες, κύριε Υπουργέ. Πλήττει τους τίμιους φορολογούμενους οι οποίοι εννοούν να πληρώνουν τους φόρους που το κράτος επιβάλλει. Δεν πλήττει τους έξυπνους έχοντες. Γιατί δεν επιβάλλετε το φόρο υπεραξίας; 'Ηθελα να ακούσω επιτέλους μία απάντηση πάνω σε αυτό. 
Σήμερα οι συνθήκες για το φόρο υπεραξίας είναι ιδανικές, διότι έχουμε
πρώτον τις αντικειμενικές αξίες που αποτελούν πρόοδο. Δεν έχουμε συζήτηση πάνω στο θέμα της τιμής, διότι μπήκαμε επιτέλους σε μία περίοδο σταθερότητας. 'Εχουμε σταθερό νόμισμα. 'Οσο καιρό δεν υπήρχαν οι αντικειμενικές αξίες, το γεγονός ότι ο έφορος συχνά αυθαίρετα καθόριζε την τιμή, από τη μια μεριά συντηρούσε τη διαφθορά στις υπηρεσίες τις αρμόδιες και από την άλλη μεριά έσπρωχνε πολύ συχνά προς τα πάνω κατά τρόπο παράλογο τις τιμές.
Η αντικειμενική αξία όταν ορίζεται σε περιοδικά τακτά διαστήματα και όταν είναι ένα λογικό ποσοστό, 20% με 30% κατώτερη της πραγματικής, είναι μία σημαντική πρόοδος. Σας διευκολύνει δε απόλυτα στο να επιβάλετε το φόρο υπεραξίας.
Εγώ δεν καταλαβαίνω γιατί δεν τον επιβάλλετε, γιατί κρατάτε τον απαράδεκτα υψηλό φόρο μεταβίβασης. Το ότι το 11 το κάνετε 9 δεν αλλάζει κατά βάση, το πρόβλημα, κύριε Υπουργέ. Η Ελλάς είναι η μόνη υποανάπτυκτη χώρα της Ευρώπης, η οποία ακολουθεί αυτό το σύστημα και δεν επιβάλλει το φόρο εκεί όπου πρέπει να επιβληθεί. Διότι επιτέλους, η κοινωνική εργασία, το σύνολο, ανεβάζει την αξία της ακίνητης περιουσίας. 'Οποιος έχει ακίνητη περιουσία κερδίζει αυτόματα δεν ανεβαίνει με τη δική του την προσπάθεια, δεν αποκτά εισόδημα κατά οιονδήποτε τρόπο με τη δική του προσπάθεια. Δεν είναι εισόδημα εργασίας. Είναι εισόδημα που του το χαρίζει το σύνολο, η όλη διαρρύθμιση των οικονομικών μας πραγμάτων. Και όταν πουλάει επιτέλους, είναι δίκαιο ένα λογικό ποσοστό 20% να πληρώνεται ως φόρος ο οποίος θα σας αποδώσει πολλαπλάσια από αυτό το οποίο σήμερα παίρνετε.
Και δεν μπορώ επίσης να καταλάβω, κύριε Πρόεδρε, γιατί η Κυβέρνηση
δεν απαντά καν στο επίμονο αίτημα, που δεν είναι μόνο δικό μου, κύριε Υπουργέ, είναι της παράταξής μας, της Νέας Δημοκρατίας που είναι επιτέλους Αξιωματική Αντιπολίτευση, είναι και πολλών Βουλευτών δικών σας, του ΠΑ.ΣΟ.Κ.: Γιατί δεν επιβάλλετε φόρο επί της υπεραξίας στις χρηματιστηριακές πράξεις; Γιατί εκωφεύσατε όλο αυτό το διάστημα που εμείς ζητούσαμε να επιβληθεί αυτός ο φόρος; Εάν πράγματι θέλετε να κάνετε μία μεταρρύθμιση φορολογική η οποία να έχει ουσία και διάρκεια, κάντε αυτήν τη μεταρρύθμιση. Επιβάλλετε το φόρο της υπεραξίας και στα ακίνητα και στις χρηματιστηριακές πράξεις.
Και σας ερώτησα και κάτι άλλο και δεν πήρα απάντηση: Τα κέρδη τα
οποία πραγματοποιήθησαν κατά το γνωστό τρόπο -απασχολείται ακόμη και η Ποινική Δικαιοσύνη και έχει δημιουργηθεί τεράστιο πρόβλημα στην ελληνική κοινωνία- αυτά τα κέρδη όταν απεκομίσθησαν από ιδιώτες, από φυσικά πρόσωπα και όχι νομικά πρόσωπα, φορολογούνται; Και αν δεν φορολογούνται, βάσει ποίου νόμου δεν φορολογούνται;
Κύριοι συνάδελφοι του ΠΑ.ΣΟ.Κ., εάν πράγματι το κόμμα σας θέλει να δείξει κοινωνικό πρόσωπο έχει πεδίον δόξης λαμπρό. 'Εχετε αυτήν την ώρα δύο καυτά θέματα. Το Χρηματιστήριο, τα κέρδη τα οποία εξακολουθούν να πραγματοποιούνται με συναλλαγές που γίνονται μέσα στην ίδια μέρα ή σε λίγες μέρες ή σε διάστημα μικρότερο του έτους και έχετε και τα πανωτόκια.

Πληροφορούμαι, κύριε Πρόεδρε, ότι μπροστά στην αντίδραση του κ. Καρατζά, του Διοικητού της Εθνικής Τραπέζης, ο Υπουργός Εθνικής 
Οικονομίας ζήτησε την παρέμβαση του Πρωθυπουργού ο οποίος, λέει, πηγαίνει προς μεσαία λύση.
Οι άτυχοι πελάτες των τραπεζών που εληστεύθησαν από το τραπεζικό
σύστημα, γνωρίζουν, κύριε Πρόεδρε, πολύ καλά τι θα πει μεσαία λύση. Μεσαία λύση θα πει και πάλι να βρούμε κάτι το οποίο θα καλύψει τα πράγματα και θα παραμείνουν εκεί που είναι. Εάν πράγματι θέλετε να δείξετε κοινωνική ευαισθησία, έχετε δύο καυτά θέματα μπροστά σας.
Το περίεργο όμως, κύριε Πρόεδρε, είναι ότι ενώ σε αυτά τα θέματα, τα οποία όντως είναι μεγάλα κοινωνικά προβλήματα που απασχολούν εκατοντάδες χιλιάδες ανθρώπων, η Αντιπολίτευση πιέζει την Κυβέρνηση να προχωρήσει, η Κυβέρνηση του ΠΑ.ΣΟ.Κ. δεν προχωρεί.
Είναι ένα θέμα το οποίο θα ήθελα επ' ευκαιρία να το τονίσω και είναι, κύριε Πρόεδρε, και επίκαιρο θέμα. Διότι αντί να κουβεντιάζουμε την τελευταία λεπτομέρεια -εγώ μιλάω για γενικές γραμμές- προτρέπω την Κυβέρνηση να προχωρήσει αποφασιστικά.
Επειδή, κύριοι συνάδελφοι, μίλησα πρωτύτερα για πολιτική η οποία πρέπει να έχει καθαρότητα και γενναιότητα, θα πω και κάτι άλλο, κύριε Υπουργέ, και εκεί σταματώ γιατί σε περιπτωσιολογία δεν θέλω να μπω. Πράγματι πολλοί συνάδελφοι και απόψε τόνισαν την ανάγκη να δούμε τι μπορούμε να κάνουμε με το μεγάλο εθνικό θέμα που είναι η ελάττωση του πληθυσμού, το δημογραφικό μας πρόβλημα.
Εάν θέλουμε, κύριοι συνάδελφοι, να βοηθήσουμε πράγματι εις το να αντιμετωπιστεί το πρόβλημα, δεν θα πάμε σε μίζερες λύσεις, να κάνουμε τα πέντε εκατομμύρια της απαλλαγής, επτά εκατομμύρια. Θα πρέπει να είναι πολύ γενναία η ρύθμιση. Θα πρέπει να πείτε ότι ο πολύτεκνος ο οποίος έχει τόσα παιδιά -και θα αποφασίσουμε ποια είναι η έννοια του πολυτέκνου- θα έχει αυτήν την απαλλαγή. Παλαιότερα λέγαμε τα τέσσερα παιδιά και σήμερα λέμε τα τρία παιδιά.
Ε, λοιπόν, για τα τρία παιδιά, κύριε Υπουργέ, θα μπορούσατε να προχωρήσετε σχεδόν σε πλήρες αφορολόγητο σε περίπτωση κληρονομικής διαδοχής. Εγώ σας ερωτώ, τι θα χάσει το δημόσιο; Και είναι σημασίας, όχι μόνο οικονομικής, κύριε Πρόεδρε, αλλά έχει πολύ περισσότερη ηθική σημασία να αισθανθεί ο πολύτεκνος, να αισθανθεί η πολύτεκνη οικογένεια ότι πράγματι το κράτος μεριμνά και φροντίζει γι'αυτήν.
Ακόμα υπάρχουν και περιπτώσεις πολύ περισσότερο ακραίες. Ελάχιστοι 'Ελληνες συμβαίνει να έχουν από πέντε, έξι και παραπάνω παιδιά. Σε αυτές τις οικογένειες, δηλαδή, δεν θα έπρεπε να υπάρξει πλήρης απαλλαγή; Δεν είναι και πλούσιες οι οικογένειες αυτές, όπως καταλαβαίνετε. Είναι οικογένειες μεσαίες ή κάτω του μεσαίου. Τι θα έβλαπτε το ελληνικό δημόσιο εάν έκανε πλήρη απαλλαγή;
Κύριε Υπουργέ, επειδή πέρασα από τη θέση αυτή που κάθεστε επί πολλά
χρόνια, θα ήθελα να σας πω ότι οι Υπουργοί των Οικονομικών συνήθως παρασύρονται από τις λεπτομέρειες και κατατρίβονται σε αυτές και δεν βλέπουν το δάσος, γιατί βλέπουν το δένδρο.
Εγώ πιστεύω ότι είναι η ώρα, εάν πράγματι θέλετε να κάνετε κάτι το
σημαντικό, κάτι που θα μείνει, κάτι που θα βοηθήσει την ελληνική κοινωνία, να κάνετε τομές και με αυτήν την έννοια ομίλησα. Λυπούμαι διότι φοβούμαι, ότι η φωνή μου, η φωνή της Αντιπολίτευσης είναι φωνή βοώντος εν τη ερήμω.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Κοσιώνης): Ο Κοινοβουλευτικός Εκπρόσωπος της
Νέας Δημοκρατίας κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, τα άρθρα που συζητούμε, ιδίως
τα άρθρα από το 1 έως 3, νομίζω ότι καταδεικνύουν σε όλη τη μεγαλοπρέπεια, τον παραλογισμό του φορολογικού μας συστήματος.

Είπαμε και στη συζήτηση επί της αρχής ότι για τη φορολογία κεφαλαίου με την οποία ασχολείται το νομοσχέδιο αυτό και βεβαίως αυτά τα τρία άρθρα, ο νομοθέτης στην Ελλάδα εννοεί απλώς τη φορολογία της ακίνητης περιουσίας.
'Οταν λέμε κεφάλαια στην Ελλάδα, εννοούμε την ακίνητη περιουσία, διότι όλες οι άλλες μορφές κεφαλαίου στην ουσία δεν φορολογούνται. Δεν φορολογούνται οι μετοχές, δε φορολογούνται παρά ελάχιστα οι καταθέσεις ή άλλες ρευστές μορφές τοποθετήσεων. Μιλάμε για κεφάλαια και το μόνο που φορολογούμε είναι την ακίνητη περιουσία.

Αυτό ήθελα να το επισημάνω ξανά διότι αυτός είναι ένας μεγάλος παραλογισμός. Με το να φορολογούμε μόνο μία μορφή ακίνητης περιουσίας παραβιάζουμε και την αρχή της ισότητας και την αρχή της απλότητας και την αρχή της αποτελεσματικότητας που πρέπει να χαρακτηρίζει ένα φορολογικό σύστημα. Αυτό είναι κάτι που πρέπει να αντιμετωπιστεί.
Είπε και στη χθεσινή του ομιλία ο κ. Μητσοτάκης ότι εάν θέλουμε να βάλουμε έναν ενιαίο φόρο πάνω στην περιουσία, πρέπει να βάλουμε φόρους πάνω στις υπεραξίες που δημιουργούνται από διάφορα περιουσιακά στοιχεία, είτε αυτά είναι μετοχές είτε αυτά είναι ακίνητη περιουσία. Αυτό έχει μία λογική. Είναι μία ενιαία αντιμετώπιση ενός ζητήματος που αφορά το πώς αποκτάς εισοδήματα ή κέρδη από την ύπαρξη της περιουσίας.
Εμείς τουλάχιστον τα τρία πρώτα άρθρα θα τα ψηφίσουμε, γιατί είναι
πραγματικά ελαφρύνσεις, παρ' ότι δεν αλλάζει...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αν δεν το ψηφίζαμε, θα ήταν χειρότερο.
ΓΕΩΡΓΙΟΣ ΑΛΟΓΟΣΚΟΥΦΗΣ: Ναι.
Πρέπει να επισημάνουμε και πάλι ότι αυτό το νομοσχέδιο είναι αποκριάτικο. Το νομοσχέδιο αυτό είναι η μάσκα που τείνει να καλύψει την κυβερνητική προσπάθεια για αύξηση των αντικειμενικών αξιών και μέσω αυτών να έχουμε έμμεση αύξηση των φορολογικών εσόδων για το κράτος που έχουν γραφτεί και στον προϋπολογισμό. Φέρνετε αυτό το νομοσχέδιο, το οποίο ψευδεπίγραφα τιτλοφορείται "ελαφρύνσεις στη φορολογία κεφαλαίου και άλλες διατάξεις" και "πριν αλέκτωρ λαλήσει τρις" θα έρθετε και θα αυξήσετε τις αντικειμενικές αξίες. Σας προκάλεσα χθες και θέλω να σας προκαλέσω ξανά και σήμερα να δεσμευθείτε ότι τουλάχιστον για το 2001 δεν θα αυξηθούν οι αντικειμενικές αξίες.
Δεν μπορώ να καταλάβω, κύριε Υφυπουργέ, γιατί πέρσι που είχαμε
εκλογές η Κυβέρνηση δεν αύξησε τις αντικειμενικές αξίες. Δεν ήταν ότι δεν αυξήθηκαν οι αγοραίες αξίες. Η αύξηση που είχαμε πέρσι στις αγοραίες αξίες ήταν πολύ μεγαλύτερη από την αύξηση που έχουμε φέτος. Παρ' όλα αυτά για λόγους προεκλογικούς, μικροκομματικού υπολογισμού, η Κυβέρνηση δεν προχώρησε σε αύξηση των αντικειμενικών αξιών. Φέτος υπάρχει μία γενικότερη κρίση στην οικονομία, μία κρίση που έχει να κάνει και με την πολιτική σας απέναντι στο Χρηματιστήριο. Η πολιτική σας οδήγησε το Χρηματιστήριο σε κρίση. Να μην έχετε αμφιβολία ότι και αυτή η κρίση δεν αποκλείεται να μετακυλιστεί και στην αγορά των ακινήτων, να δούμε δηλαδή τις αυξήσεις που υπήρξαν πρόσφατα, να ανατρέπονται στην αγορά των ακινήτων. Θα έρθετε όμως και θα αυξήσετε για λόγους εισπρακτικούς τις αντικειμενικές αξίες.
Εγώ σας λέω, περιμένετε ψύχραιμα μέχρι το τέλος του χρόνου. Εφόσον
θέλετε να κάνετε ελαφρύνσεις και μιλάτε εδώ υπέρ των ελαφρύνσεων, δεσμευθείτε αυτήν τη στιγμή, ότι δεν θα υπάρξουν αυξήσεις στις αντικειμενικές αξίες. Τότε θα σας χειροκροτήσουμε και θα ψηφίσουμε με όλη μας την καρδιά αυτά τα τρία άρθρα. Θα τα ψηφίσουμε έτσι κι αλλιώς, αλλά με την επιφύλαξη ότι στην ουσία έρχεσθε εδώ και προσπαθείτε να μας εξαπατήσετε.
Θα ήθελα να θίξω άλλα δύο θέματα. Το ένα είναι το θέμα του φόρου της λεγόμενης μεγάλης ακίνητης περιουσίας. Νομίζω, ότι είναι φενάκη και κανέναν δεν εξαπατάτε, θεωρώντας ότι φορολογείται στην Ελλάδα η μεγάλη ακίνητη περιουσία. Δεν φορολογείται. Φορολογούνται μόνο αυτοί οι οποίοι δεν έχουν την προνοητικότητα ή τη γνώση να χρησιμοποιούν τις μεθόδους που είναι στη διάθεση, δυστυχώς, μόνο οποιουδήποτε γράφει τα διάφορα ακίνητα σε υπεράκτιες εταιρείες και αποφεύγει κάθε φορολογία.
Εάν δεν γίνει μία ουσιαστική προσπάθεια αντιμετώπισης αυτού του προβλήματος, κοροϊδεύουμε τους εαυτούς μας, εάν θεωρούμε ότι φορολογούμε τη μεγάλη ακίνητη περιουσία. Καταργείστε τον αυτόν τον φόρο. Δεν εξυπηρετεί σε τίποτα. Επίσης, δεν εξυπηρετούν σε μεγάλο βαθμό και οι διάφοροι φόροι μεταβίβασης, κληρονομιών, γονικών παροχών κλπ. που βάζουμε, όταν υπάρχει "παράθυρο" για τους πολύ πλούσιους, αλλά και για τους μετρίως πλούσιους, να βάζουν την περιουσία τους σε υπεράκτιες εταιρείες και να αλλάζουν χέρι με χέρι κάποια βιβλία, κάποιες μετοχές -διότι περί αυτού πρόκειται- και να μην πληρώνουν φόρους. Τελικά, καταλήγουμε να φορολογούμε τη μεσαία τάξη -γιατί περί αυτού πρόκειταικαι να μη φορολογούμε αυτούς οι οποίοι έχουν τις μυθώδεις ακίνητες περουσίες.
Αντιμετωπίστε το πρόβλημα στην ολότητά του. Μην έρχεσθε εδώ να μας
λέτε ότι αυτό που κάνετε είναι κοινωνική πολιτική. Δεν είναι κοινωνική πολιτική. Ουσιαστικά φορολογείτε τη μεσαία τάξη. Και η μεσαία τάξη είναι η ραχοκοκκαλιά της κοινωνίας μας, της οικονομίας μας. Την έχετε καταστρέψει οικονομικά με την πολιτική σας στο Χρηματιστήριο. Διότι η μεσαία τάξη πλήρωσε αυτήν τη μεγάλη καταστροφή που έγινε στο Χρηματιστήριο. Αυτή είναι που παρασύρθηκε, αυτή είναι που έχασε ένα μεγάλο μέρος της περιουσίας της. Μη συνεχίζετε αυτήν την πολιτική. 
Επαναλαμβάνω ότι θα υπερψηφίσουμε αυτά τα τρία άρθρα, γιατί το να
κάνουμε αλλιώς θα ήταν αντιφατικό. Θεωρούμε όμως ότι η πολιτική σας είναι η ίδια αντιφατική και δυστυχώς ανερμάτιστη.
ΠΡΟΕΔΡΕΥΩΝ (Παναγιώτης Κοσιώνης): Ο Κοινοβουλευτικός Εκπρόσωπος του
Πανελληνίου Σοσιαλιστικού Κινήματος, κ. Μαγκριώτης, έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Σκέτο ΠΑ.ΣΟ.Κ. είναι πιο εύκολο, κύριε Πρόεδρε. Είναι πολύ σημαντικό, έστω και μετά από τόσες ημέρες συζητήσεων και
στη Διαρκή Επιτροπή, αλλά και στην Ολομέλεια ότι ο Κοινοβουλευτικός Εκπρόσωπος της Νέας Δημοκρατίας αποδέχτηκε ότι τα τρία πρώτα άρθρα περιέχουν φοροελαφρύνσεις. Αποδέχτηκε, δηλαδή, το αυτονόητο και ορθότατα βεβαίως είπε: "Θα ήταν παράλογο να μην τα υπερψηφίσουμε. Τα υπερψηφίζουμε, όμως, με μισή καρδιά γιατί δεν πάνε σε βάθος".
Θα μπορούσα να δεχθώ την επιφύλαξή του, δηλαδή, ότι δεν πάνε σε
βάθος, όπως και το χαρακτηρισμό ότι είναι παράλογο όταν μιλάμε για τη φορολογία κεφαλαίου να μιλάμε για τη φορολογία της ακίνητης μόνο περιουσίας. Αυτό γίνεται γιατί η φιλοσοφία και η ορολογία κατ' επέκταση που "κουβαλάει" το φορολογικό αυτό νομοσχέδιο είναι η αρχική της, η ιδρυτική της, θα έλεγα, του 1955. Τότε δεν υπήρχαν άλλα προϊόντα. Υπήρχε μόνο η ακίνητη περιουσία και σε αυτήν αναφέρεται. Υπήρχαν τα εισοδήματα, υπήρχε ο Φόρος Κύκλου Εργασιών, ο Φ.Π.Α. μετέπειτα και γι' αυτό έχουμε μείνει εκεί. Συμφωνώ, όπως είπα και χθες, ότι πρέπει να πάμε στη φορολόγηση και των άλλων υπεραξιών που παράγονται από τις άλλες οικονομικές δραστηριότητες.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα το κάνει η επόμενη κυβέρνηση της Νέας
Δημοκρατίας.
ΙΩΑΝΝΗΣ ΜΑΓΚΡΙΩΤΗΣ: Εάν δεν το προλάβουμε, αγαπητέ κύριε Πρόεδρε, σε αυτήν την τετραετία να είστε βέβαιος ότι θα το κάνουμε στην επόμενη τετραετία.
Πρώτα-πρώτα για τη φορολόγηση της παραγόμενης υπεραξίας από τις χρηματιστηριακές πράξεις θα ήθελα να θυμίσω στους αγαπητούς συναδέλφους της Νέας Δημοκρατίας ότι όταν επιβάλαμε τη φορολόγηση με το 0,03% και μετά με το 0,006 τοις χιλίοις για τις πράξεις στο Χρηματιστήριο και
-και γενικότερα για όλες τις αγοραπωλησίες- μας είχαν επικρίνει ότι με τη φορολογία αυτή που επιβάλουμε θα μειώσουμε τη χρηματιστηριακή δραστηριότητα. Αυτός ήταν ο λόγος που τότε με τόσο μεγάλη προσοχή και μετά με ενθουσιαμό διπλασιάσαμε το συντελεστή αυτό για να τον μειώσουμε και πάλι όταν είδαμε την πορεία των επόμενων χρόνων των χρηματιστηριακών πράξεων και του τζίρου του Χρηματιστηρίου.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Λαμπρά.
ΓΕΩΡΓΙΟΣ ΑΛΟΓΟΣΚΟΥΦΗΣ: Τα είπατε όλα.
ΙΩΑΝΝΗΣ ΜΑΓΚΡΙΩΤΗΣ: Εμείς είμαστε ειλικρινείς, κύριε Αλογοσκούφη. Δεν κρύβουμε την αλήθεια.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και να μην τα είχατε πει δεν τα ξεχνάμε. ΙΩΑΝΝΗΣ ΜΑΓΚΡΙΩΤΗΣ: Δεν κρύβουμε την αλήθεια εμείς, εσείς κρύβεσθε
πίσω απο το δάχτυλό σας.
Εσείς, λοιπόν, είχατε πει ότι αυτόν το φόρο δεν πρέπει να τον επιβάλουμε, γιατί επιβαρύνει τις χρηματιστηριακές πράξεις και την ανάπτυξη του Χρηματιστηρίου. Τώρα έρχεσθε να μας επικρίνετε γιατί δεν επιβάλουμε φόρο στις παραγόμενες υπεραξίες. Μα τώρα τον ανακαλύψατε αυτόν το φόρο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ποιος το λέει αυτό;
ΙΩΑΝΝΗΣ ΜΑΓΚΡΙΩΤΗΣ: Δεν τον διατυπώσατε, ούτε τον παρουσιάσατε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μα τι λέτε τώρα;
ΙΩΑΝΝΗΣ ΜΑΓΚΡΙΩΤΗΣ: Κύριε Μητσοτάκη, είναι άλλο οι δικές σας απόψεις. 'Αλλωστε η ηγεσία σας έχει πει ότι εσείς έχετε τη δυνατότητα να διατυπώνετε τις δικές σας απόψεις.
ΑΔΑΜ ΡΕΓΚΟΥΖΑΣ: 'Ημουν εισηγητής του νομοσχεδίου.
ΙΩΑΝΝΗΣ ΜΑΓΚΡΙΩΤΗΣ: Σας παρακαλώ, κύριε Ρεγκούζα. Δεν σας διέκοψα. Συμφωνούμε στη φιλοσοφία και στην αρχή να επιβληθεί ο φόρος στην
παραγόμενη υπεραξία. Χρειάζεται, όμως, από τη μία μεριά η δυνατότητα του Χρηματιστηρίου να ελέγχει αυτές τις παραγόμενες υπεραξίες. Γνωρίζετε ότι δεν είναι τόσο απλό και εύκολο.
Από την άλλη μεριά το Χρηματιστήριο αυτήν τη στιγμή, τουλάχιστον για το 2001, περνάει μια δύσκολη περίοδο. Φαίνεται πως μπαίνει σε μια μεσοπρόθεσμη σταθεροποίηση. Αυτό δείχνει η πορεία των τελευταίων ημερών. Φαίνεται πως η πορεία από εδώ και πέρα θα είναι κλιμακωτά καλή. Δεν μπορούμε, λοιπόν, αυτήν τη στιγμή να πάμε σε αυτήν τη σωστή πρόταση. Είμαι βέβαιος, όμως, ότι στα επόμενα χρόνια και μέσα από την ευρύτερη φορολογική μεταρρύθμιση που ετοιμάζουμε θα πάμε στην υιοθέτηση αυτής της πρότασης που είναι πάρα πολύ σωστή.
Θα ήθελα ακόμη να πω ότι η Νέα Δημοκρατία και πάλι θέτει ένα

ψευτοδίλημμα. Ψηφίζουμε τα άρθρα αυτά, γιατί περιέχουν φοροελαφρύνσεις. Αφού μειώνουν συντελεστές, αυξάνουν τα αφορολόγητα τι άλλο μπορεί να
είναι μια ρύθμιση η οποία μειώνει συντελεστές φορολόγησης και αυξάνει τα

αφορολόγητα στα ποσά που φορολογούνται, παρά φοροελαφρύνσεις ή μείωση της επιβάρυνσης; Διαλέξτε όποιον όρο θέλετε και πάρτε, αγαπητοί συνάδελφοι της Νέας Δημοκρατίας.
ΑΔΑΜ ΡΕΓΚΟΥΖΑΣ: Δεν είναι το ίδιο πράγμα.
ΙΩΑΝΝΗΣ ΜΑΓΚΡΙΩΤΗΣ: Κάθε φόρος είναι επιβάρυνση. Κάθε μείωση της φορολογίας είναι μείωση της επιβάρυνσης. Διαλέξτε όποια συλλογιστική θέλετε, όποια σύνταξη θέλετε και θα φτάσετε στο ίδιο αποτέλεσμα στο τέλος, δηλαδή, ότι είναι φοροελαφρύνσεις και κερδισμένα βγαίνουν τα λαϊκά εισοδήματα.
Λέτε ότι θα ψηφίσετε με μεγάλη χαρά τα άρθρα αυτά εάν δεχθούμε να μην κάνουμε καμία αύξηση στις αντικειμενικές αξίες μέσα στο 2001. Εγώ ερωτώ: Γιατί μέσα στο 2001; Γιατί δεν μας λέτε για μια πενταετία με το ίδιο σκεπτικό που μας λέτε για το 2001; Εγώ σας λέω: Γιατί να μην υπάρχει για μια πενταετία; Θα είστε πιο φιλολαϊκοί τότε. Πόσο πρέπει να αυξηθεί ο συντελεστής μέσα στο 2002; Μήπως αναδρομικά να έχει μέσα του και την αύξηση που δεν έγινε μέσα στο 2001;
Μην παριστάνετε τους φιλολαϊκούς. 'Αλλωστε δεν είμαστε και κοντά στις εκλογές. Αργούν για να παρουσιάσετε ένα φιλολαϊκό πρόσωπο.
Ο κ. Μητσοτάκης χθες είπε ότι ήταν ορθή η ρύθμιση που έκαναν οι κυβερνήσεις του ΠΑ.ΣΟ.Κ. να επιβάλουν τις αντικειμενικές αξίες γιατί πρώτα-πρώτα σταμάτησε η συναλλαγή μεταξύ των εφοριακών και των συναλλασσομένων, των πολιτών και από την άλλη φέρνει επιτέλους σταθερά και υγιή έσοδα στον κρατικό προϋπολογισμό, στα κρατικά ταμεία.
Πάντως αυτή η φιλοσοφία του νόμου μας φέρνει κοντά στη σύγκλιση, με
την απόκλιση που βεβαίως δεχόμαστε ενός 10%, 20%, ή 30%, ανάλογα τις περιοχές γιατί εμείς με την επιβάρυνση αυτή ασκούμε κοινωνική πολιτική, γιατί δεν θέλουμε να είναι ίδια η αύξηση στα βόρεια προάστεια και ίδια η αύξηση στις λαϊκές γειτονιές. 'Ετσι πρέπει να απαντήσετε εσείς στο ερώτημα, δεν θέλετε τη σταδιακή σύγκλιση των αντικειμενικών αξιών με τις πραγματικές; Δεν θέλετε να βελτιωθούν τα έσοδα μέσα από πραγματικές πράξεις και δραστηριότητες του δημοσίου; Δεν θέλετε να ελέγξουμε ένα τμήμα της φοροδιαφυγής και της φοροκλοπής της παραοικονομίας; Στην πράξη αυτό κάνουμε. 'Οταν ένα ακίνητο κάνει εκατό εκατομμύρια και η αντικειμενική του αξία είναι πενήντα εκατομμύρια, τα άλλα πενήντα εκατομμύρια είναι εισόδημα που έχει παραχθεί κατά κάποιον τρόπο ημιπαράνομο ή ημιπαράτυπο. Είναι ένας δεύτερος γύρος, λοιπόν, μέσα από τον οποίο έρχεται το κράτος να φορολογήσει αυτά τα εισοδήματα. Επικρίνετε αυτήν την προσπάθεια σύγκλισης των πραγματικών αξιών με τις πραγματικές; Θα ήθελα να το δείτε και όχι να θέτετε ερωτήματα ανακόλουθα και αντικειμενικά.

Επίσης είναι σωστό αυτό που μπαίνει για τις υπεράκτιες εταιρείες. Ξέρουμε ότι τα κίνητρα είναι για την ανάπτυξη των εταιρειών και της επιχειρηματικότητας καθώς και για την προσέλκυση του ξένου κεφαλαίου και
των επενδύσεων στην Ελλάδα. 'Ομως μέσα από αυτήν τη διαδικασία ορισμένοι και ξεπλένουν χρήμα μαύρο, αλλά και από την άλλη εκμεταλλεύονται και δηλώνουν ότι πρόκειται για την επιχειρηματική τους δραστηριότητα. Δεν είναι όμως έτσι, αγοράζουν ακίνητα που αργότερα τα χρησιμοποιούν ή τα αξιοποιούν όπως αυτοί θέλουν. Ακόμα αγοράζουν πολυτελείς κατοικίες. 'Ομως καμία πολυτελής κατοικία όταν είναι σε off-shore εταιρεία δεν βοηθάει στην επιχειρηματική δραστηριότητα της επιχείρησης. 'Ομως η Κυβέρνηση
πρέπει να δει τη μερική φορολόγηση των επενδύσεων για την αγορά ακινήτων με κριτήριο αν το ακίνητο βοηθάει στην ανάπτυξη της επενδυτικής δραστηριότητας ή είναι ένας δρόμος για να ξεπλένεται μαύρο χρήμα ή ακόμα είναι ένας τρόπος για να αποκτούν πολυτελείς κατοικίες.
Τελειώνοντας θέλω να πω στον κ. Μητσοτάκη ότι η Βουλή είναι άδεια και αυτό αντανακλά την έλλειψη σπουδαιότητας του νομοσχεδίου. Βέβαια δεν είναι τόσο άδεια. Θα σας έλεγα με τη μικρή πείρα που έχω από τη λειτουργία του Κοινοβουλίου, ότι συνήθως η Βουλή γεμίζει όταν συζητάμε κάποιο νομοσχέδιο που φέρει επιβαρύνσεις φορολογικές. Τότε οι Βουλευτές σαν εκπρόσωποι του λαϊκού αισθήματος έρχονται στη Βουλή για να αντισταθούν στην όποια φορομπηχτική προσπάθεια της Κυβέρνησης. Τώρα όμως που το νομοσχέδιο είναι φοροελαφρυντικό δεν έχουν λόγο να έρθουν, αφού αυτό που θέλει ο λαός ούτως ή άλλως το κάνει η Κυβέρνηση. 'Ετσι και εσείς δεν έχετε λόγο να υψώσετε τόνους αντιπολιτευτικούς αφού κατανοείτε το αυτονόητο και εκτός αυτού έχετε και τις προτάσεις που πολλές από αυτές είναι θετικές και κάποτε πρέπει να τις υιοθετήσουμε.
Πάντως εμείς την πολυτεκνική οικογένεια και τη σεβόμαστε και τη
στηρίζουμε στη χρονική φάση της δημιουργίας της. Αυτό είναι πολύ σημαντικό. Βέβαια δεν τη στηρίζουμε στο βαθμό που θα έπρεπε γιατί τα δημοσιονομικά ιδιαίτερα το 1997 που ήταν μια δύσκολη χρονιά ήταν πολύ περιορισμένα και γι' αυτό ήμασταν λίγο οριακοί. Σήμερα κάνουμε βελτιώσεις. Κάναμε και χθες όμως πρέπει να προχωρήσουμε και σε άλλες. Γιατί πρέπει να βοηθήσουμε και την εργαζόμενη μητέρα, που έχει ένα και δύο παιδιά για να αποκτήσει και τρίτο. Γιατί λίγο την ενδιαφέρει αν θα πάρει δέκα ή είκοσι χιλιάδες το μήνα παραπάνω, την ενδιαφέρει περισσότερο να έχει το περιθώριο να αφήσει το παιδί της για να μπορέσει απρόσκοπτα να εργαστεί.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Γι'αυτό θα πρέπει να επιμείνουμε στις οριζόντιες κοινωνικές υποδομές για τη στήριξη της οικογένειας, είτε έχει ένα είτε δύο είτε για περισσότερα παιδιά.
Τέλος, θα ήθελα να πω ότι δεν νομίζω να σκέπτεται κάποια οικογένεια να κάνει τρίτο παιδί επειδή μετά από τριάντα χρόνια, όταν θα προχωρήσει στη γονική παροχή, θα έχει αφορολόγητο αυτής της οικονομικής πράξης. Αν σκέφτεται έτσι ο καθένας όταν πάει να κάνει ένα παιδί, ότι μετά από τριάντα χρόνια θα έχει μία απόλυτη -θα έλεγα- φοροαπαλλαγή, νομίζω ότι δεν θα βρει χρόνο να κάνει το παιδί!
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Λαφαζάνης έχει το λόγο για πέντε λεπτά για να δευτερολογήσει.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, αν πήρα το λόγο, το έκανα διότι κατάπληκτος άκουσα τον κ. Αλογοσκούφη να λέει ότι θα ψηφίσουν ως Νέα Δημοκρατία τα τρία πρώτα άρθρα του νομοσχεδίου.
Μα, κύριοι της Νέας Δημοκρατίας, τότε γιατί καταψηφίζετε το νομοσχέδιο; Αυτή είναι η καρδιά του νομοσχεδίου.
Να σας πω και κάτι; Διαβάστε τις αγορεύσεις σας. Χρειαζόταν να φθάσουμε στη Βουλή να συζητάμε περίπου μετά την επιτροπή και μετά τη συζήτηση επί της αρχής και να είμαστε στην τρίτη ημέρα συζήτησης του νομοσχεδίου, για να ανακαλύψετε αυτό που δεν υπάρχει στο νομοσχέδιο, ότι υπάρχουν, όπως είπε ο κ. Αλογοσκούφης, φορολογικές ελαφρύνσεις;
'Εχετε δίκιο, κύριε Μαγκριώτη, να είστε περιχαρής με αυτήν την
εξέλιξη. Για άλλη μια φορά, όμως, αποδεικνύεται -και πρέπει να το παραδεχθείτε- ότι σε αυτήν την Αίθουσα υπάρχει μία άτυπη, πολλές φορές όμως "ξεφωνημένη" -αν μου επιτρέπετε την έκφραση- συναίνεση. Υπάρχει ανταγωνισμός για την εξουσία, αλλά συναίνεση στις βασικές πολιτικές. Και το λέω αυτό, διότι εδώ δεν έχουμε νομοσχέδιο φορολογικών ελαφρύνσεων, αλλά νομοσχέδιο επαχθέστατων φορολογικών επιβαρύνσεων. Και δεν είναι δυνατόν να λέτε ότι αν δεν κάνατε αυτά τα μέτρα, τα πράγματα θα ήταν χειρότερα. Μα, είναι επιχειρηματολογία αυτή; Εγώ τη λογική του μη χείρον βέλτιστον δεν την αποδέχομαι!
Αλλά να αποδεχθώ και τη δική σας λογική του μη χείρον βέλτιστον. Και το λέω και στις δύο παρατάξεις. Πείτε ότι δεν έφερνε αυτές τις προσαρμογές η Κυβέρνηση. Ξέρετε πού θα πήγαιναν οι φορολογίες αυτές; Στο 150%, στο 200%, πράγμα που σημαίνει ότι κάποιος που θα αγόραζε ένα ακίνητο, θα το πλήρωνε δύο φορές.
Εξ ανάγκης έρχεται και κάνει αυτές τις προσαρμογές η Κυβέρνηση. Υποχρεωτικά τις κάνει, διότι θα ξεσηκώνονταν και οι πέτρες. Αλλά τις κάνει όχι για να μειώσει τη φορολογία, κάθε άλλο, αλλά για να μειώσει την επιβάρυνση, η οποία θα ήταν απεριόριστη, η οποία παραμένει να είναι όπως είπα επαχθής και επαχθέστατη. Και τα παραδείγματα που ανέφερα με τα νούμερα νομίζω ότι είναι συντριπτικά, δεν επιδέχονται αριθμητικών αλχημειών.
Θα ήθελα να προσθέσω κάτι για το Φόρο Μεγάλης Ακίνητης περιουσίας: Την πολιτική της Κυβέρνησης την καταννοώ ότι είναι μία πολιτική η οποία θέλει να εκμηδενίσει σιγά-σιγά αυτόν το φόρο και να τον αχρηστεύσει. Τον θεωρεί ένα περιττό δυσβάσταχτο βάρος. Φαίνεται και από τον τρόπο που επιχειρηματολογείτε γι' αυτόν το φόρο. Σας είναι λες και τον έχετε φορτωθεί και θέλετε να τον ξεφορτωθείτε. Και θα το κάνετε αυτό στο επόμενο διάστημα, απ' ό,τι φαίνεται. 'Ηδη έχουμε φθάσει στο σημείο από αυτόν το φόρο να εισπράττει το δημόσιο είκοσι τέσσερα δισεκατομμύρια, αν δεν κάνω λάθος, το χρόνο. Ασήμαντο ποσό.
Είπα στην ομιλία που έκανα χθες ότι δεν έχω καταλάβει τη θέση της Νέας Δημοκρατίας. Προφανώς απ' ό,τι αντιλαμβάνομαι, τώρα η θέση της Νέας Δημοκρατίας είναι να καταργηθεί πλέον και αυτός ο φόρος. Και σας πιέζει. Κάντε το πιο γρήγορα.
Και αυτό με το αιτιολογικό -άκουσον, άκουσον- ότι υπάρχουν υπεράκτιες εταιρείες of Shored εταιρείες πράγμα που νομίζω πρώτος το ανεκίνησα στην συζήτηση για τα ακίνητα σε αυτήν την Αίθουσα. Υπάρχουν υπεράκτιες εταιρείες οι οποίες έχουν στην ιδιοκτησία τους μεγάλης, αμύθητης, αξίας ακίνητα στην Ελλάδα και καλύπτονται έτσι όχι μόνο από το φόρο μεγάλης ακίνητης περιοουσίας αλλά από το φόρο μεταβιβάσεων από το φόρο κληρονομιάς κ.ο.κ.
Το θέμα, αγαπητοί μου συνάδελφοι, δεν είναι όμως αν υπάρχει αυτό το πρόβλημα να καταργήσουμε εντελώς το φόρο μεγάλης ακίνητης περιουσίας, αλλά να δούμε πώς θα αντιμετωπίσουμε και αυτό το πρόβλημα. Το πρόβλημα αντιμετωπίζεται όπως σας είπα και αντιμετωπίζεται με άλλες ισχυρές διατάξεις οι οποίες θα ελέγξουν όλες τις εταιρείες, είτε ανώνυμες είναι εδώ στην Ελλάδα είτε είναι υπεράκτιες εταιρείες είτε είναι εταιρείες Λουξεμβούργου είτε Κύπρου, οι οποίες στην πλειοψηφία του μετοχικού τους κεφαλαίου έχουν ακίνητα. Και αυτές να υποχρεωθούν να κάνουν ονομαστικές τις μετοχές τους έτσι ώστε να φανεί ποιοι διά της πλαγίας οδού προσπαθούν να παρακάμψουν αυτό το μέτρο και να μην έχουν την περιουσία τους στο φως ώστε να μπορούν να φορολογηθούν γι' αυτήν και όχι μόνο από το φόρο μεγάλης ακίνητης περιουσίας. Αντί να πράξετε, λοιπόν, αυτό τι πάτε να κάνετε; Πάτε να καταργήσετε εντελώς το φόρο μεγάλης ακίνητης περιουσίας. 
Ξέρετε ότι αυτή η συναίνεση πάει πολύ μακρυά ανάμεσα στις δύο μεγάλες
παρατάξεις στα δύο μεγάλα κόμματα. Φαίνεται ότι έχει μεγάλο μέλλον
ακόμη. Και το μέλλον αυτό που προετοιμάζει δυστυχώς για τη χώρα μας είναι μια κοινωνία με πελώριες ανισότητες, κοινωνία ανεργίας, κοινωνία φτώχειας και σε τελευταία ανάλυση κοινωνία βαρβαρότητας.
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Γκατζής έχει το λόγο για πέντε λεπτά. 
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Κατ' αρχήν θα ήθελα να πω, κύριε Υπουργέ, για τους μετανάστες για τη δεύτερη γενιά. Δεν είναι δυνατόν ένας στα πενήντα του, στα εξήντα του, στα σαράντα του να έρθει και να εγγραφεί στην οικογενειακή μερίδα του πατέρα του όταν έχει δική του οικογένεια. Καταλαβαίνετε, λοιπόν, ότι αυτό χρειάζεται μια ειδικότερη ρύθμιση. Τουλάχιστον πρακτικά έτσι το βλέπω. 
Δεύτερον, για το φόρο μεγάλης ακίνητης περιουσίας ειπώθηκαν εδώ πάρα
πολλά. Πίνακες σε ποσοστά, πώς μπορεί να διαμορφωθεί φόρος ή μη φόρος κλπ. Εκείνο που έχει κυριαρχήσει τελικά είναι ότι αν πράγματι οι ανατιμήσεις θα είναι σύμφωνα με αυτές που είδαν το φως της δημοσιότητας, θα έχουμε μια πολύ μεγάλη φορολόγηση σε αυτές όλες τις περιπτώσεις που συζητάμε.
Επίσης για το άρθρο 4 που κουβεντιάζουμε για τον ειδικό φόρο καυσίμων είπατε, κύριε Υπουργέ, ότι βρίσκεται σχεδόν στο χαμηλότερο όριο. Εμείς δεν συμφωνούμε γιατί σχετικά με τα στοιχεία που μας έδωσε ο κ. Παπαντωνίου στο προηγούμενο νομοσχέδιο αναφέρθηκε ότι αλλού είναι κάτω, αλλού είναι πάνω κλπ. Χαμηλότερα όμως, γενικότερα όχι.
Πέρα από εκεί, υπάρχουν και ορισμένες αντιρρήσεις που έχουμε σε σχέση
με αυτά τα οποία παρουσιάστηκαν. Παραδείγματος χάρη τι γίνεται με το μαζούτ. Ενώ δεν υπάρχει καθόλου ειδικός φόρος στις περισσότερες ευρωπαϊκές χώρες, εμείς έχουμε υπεραυξημένο φόρο. Αλλά γιατί κάνετε αυτήν την κρίση και δεν κάνετε ένα συσχετισμό και με το τι μεροκάματο παίρνουν οι Ευρωπαίοι σε σχέση με το ελληνικό; Και αφού λέτε ότι είμαστε στο 67%, γιατί και αυτός ο φόρος δεν βρίσκεται στο 67% των χωρών της Ευρωπαϊκής 'Ενωσης, αν θέλουμε να πούμε ότι ισότιμα τουλάχιστον αντιμετωπίζονται οι 'Ελληνες πολίτες σε αυτό το μεγάλο και δυσβάσταχτο φόρο.
Θα καταναλώσω το χρόνο, κύριε Πρόεδρε, γιατί αξίζει τον κόπο να απαντήσω στον κ. Γεωργακόπουλο σε ορισμένα σημεία που είπε ότι το ΚΚΕ, όταν πρόκειται να εισπράξουμε αποζημιώσεις των αγροτών αγωνίζεται φωνάζει κλπ. αλλά δεν συμφωνεί με όλα τα μέτρα τα οποία επιβάλει η Ευρωπαϊκή 'Ενωση. Θα ήθελα, λοιπόν, να πω, κύριε Πρόεδρε, ότι στο στάρι για παράδειγμα οι εμπορικές τιμές που σκόπιμα κρατάει η Ευρωπαϊκή 'Ενωση και η Κυβέρνηση για δεκαετίες ολόκληρες στις σαράντα δραχμές και από πέρυσι πήγε στις τριάντα οκτώ, η εμπορική τιμή, δίνονται αυτές οι επιδοτήσεις για να παίρνουν οι έμποροι, οι μεγαλοεπιχειρηματίες, οι αλευρόμυλοι το στάρι με τριάντα οκτώ δραχμές, να τρώμε το ψωμί πεντακόσιες το κιλό και να παίρνει την αποζημίωση ο αγρότης.
Είναι μία αποζημίωση η οποία ούτε αντιστοιχεί σήμερα στο κόστος
παραγωγής και ουσιαστικά ούτε αφήνει κανένα περιθώριο κέρδους.
Θέλετε να πούμε και ορισμένα άλλα παραδείγματα για το γιατί δίνονται αυτές οι επιδοτήσεις; Δεν είναι μόνο στο στάρι, είναι σε όλα τα προϊόντα, κύριε Πρόεδρε. Να δούμε τι γίνεται με το βαμβάκι, που η τιμή του είναι η ίδια που ήταν πριν από είκοσι χρόνια, πριν ακόμη και από την ΕΟΚ; Να δούμε τι γίνεται με τα άλλα αγροτικά προϊόντα, τα οποία με τις ποσοστώσεις είναι κάτω από τις πραγματικές ανάγκες κατανάλωσης της χώρας; Να πούμε για τη ζάχαρη, που μας αφήνουν μόνο το 50% των αναγκών μας να παράγουμε; Να πούμε για το γάλα;
Και όλα αυτά έρχονται τώρα και μειώνονται, κύριοι Βουλευτές. Μειώνεται και η παραγωγή βαμβακιού και η παραγωγή των τεύτλων και η παραγωγή του λαδιού. Καταργήθηκαν και καταργούνται συστηματικά όλες οι επιδοτήσεις. Με τους κανονισμούς σταμάτησαν οι τιμές παρέμβασης. Πείτε μου τι γίνεται με το λάδι. Πεντακόσιες και εξακόσιες δραχμές το παίρνουν οι έμποροι. Πόσο το πουλάνε, πόσο το αγοράζει ο εργάτης στις πόλεις;
Αυτά είναι μέτρα και τρόποι για να κερδίσουν και πάλι οι μεγάλοι,
αυτούς που εκφράζουν η Κυβέρνηση, η Νέα Δημοκρατία και φυσικά η Ευρωπαϊκή 'Ενωση.
Το ίδιο εξάλλου συμβαίνει και με τα καπνά, που συζητάμε σήμερα. Καταργείται η τιμή παρέμβασης και εδώ. Σε κάθε προϊόν καταργείται και μέχρι το 2006 είναι διαπιστωμένο και αποφασισμένο από την Ευρωπαϊκή 'Ενωση να καταργηθούν όλες οι επιδοτήσεις. Επομένως, να μη μιλάμε για τέτοια μέσα εδώ στη Βουλή.
Το ΚΚΕ φυσικά όχι απλώς διαμαρτύρεται, αλλά και θα συνεχίσει να
φωνάζει να αυξηθούν οι ποσοστώσεις με βάση τις ανάγκες παραγωγής και τη δυνατότητα παραγωγής που έχει η χώρα μας. Θα διαμαρτυρόμαστε όταν στο βαμβάκι για παράδειγμα το 15% μόνο το παίρνει η Ευρωπαϊκή 'Ενωση, όταν παίρνουμε εδώ εισαγωγές κρέατος και μας επιτρέπουν να παράγουμε -επιδοτούμενα βέβαια- μόνο το 30% στα βοοειδή, όταν το χοιρινό έρχεται και "εξολοθρεύει" τις δικές μας επιχειρήσεις και είναι αυτά τα επικίνδυνα κρέατα, τα μολυσμένα, όταν τελικά και με τις χωματερές που επιδοτούνταν σκοπός ήταν να θάψουν τα χωράφια οι αγρότες. Γιατί με το να θάβουν την παραγωγή τους, έκλεισαν όλες οι αγορές και σήμερα οι αγρότες δεν είναι σε θέση να διαθέσουν τα αγροτικά τους προϊόντα.
Μη μας λέτε, λοιπόν, ότι είναι ευεργέτημα για τους αγρότες. Είναι ένα μέτρο για να ξεκληρίσετε ακόμη περισσότερο τους αγρότες, είναι ένα μέτρο για να οδηγηθούν οι αγρότες στα αστικά κέντρα και να προστεθούν στις ουρές των ανέργων.
Πέρα από αυτά, κύριε Πρόεδρε, θα ήθελα ακόμη μισό λεπτό για την
οδηγία που επικαλέστηκε ο κ. Γεωργακόπουλος. Το τι θα συμφωνήσει και το τι δεν θα συμφωνήσει η Κυβέρνηση είναι πια θέμα του τι πολιτικές επιλογές κάνει. Θα σας πω ένα παράδειγμα: Γιατί δεν επέμενε η Κυβέρνηση να είναι μεγάλα τα ποσά της ποσόστωσης παραγωγής των αγροτικών προϊόντων;
Το ξέρουμε όλοι, κύριοι Βουλευτές. Δεν λέμε όμως ότι έκανε πέρα τα αγροτικά προϊόντα και εκείνο που συμφώνησε ήταν να λιμενίζονται δωρεάν

όλα τα εμπορικά και επιβατικά του ελληνικού εφοπλιστικού στόλου. Αυτή ήταν η προβολή που έκανε η Κυβέρνηση. Για τους εφοπλιστές πάλεψε και όχι για το λαό.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Γκατζή.
Το λόγο έχει ο κ. Σκουλαρίκης με προτασσόμενη δευτερολογία.

ΝΙΚΟΛΑΟΣ ΓΚΑΤΖΗΣ: Για το δημογραφικό, κύριε Πρόεδρε, θα μου επιτρέψετε να πω δυο λόγια;
ΠΡΟΕΔΡΕΥΩΝ (Παναγιώτης Σγουρίδης): Εάν θέλετε, κύριε συνάδελφε, θα
τριτολογήσετε μετά.
Ορίστε, κύριε Σκουλαρίκη.
ΙΩΑΝΝΗΣ ΣΚΟΥΛΑΡΙΚΗΣ: Κύριε Πρόεδρε, θα περιοριστώ σε πάρα πολύ ολίγα, σε κάποιες επισημάνσεις που θέλω να κάνω στο νομοσχέδιο. Κατ' αρχήν το νομοσχέδιο έγινε θετικό. Και ως θετικό έπρεπε να το αντιμετωπίσουμε όλοι, ανεξάρτητα από το αν θα το θέλαμε πιο γενναίο.
Εκείνο που μας δίδεται η ευκαιρία να κάνουμε μέσα από το νομοσχέδιο είναι να επισημάνουμε και κάποιες άλλες περιπτώσεις τις οποίες πρέπει να επεξεργαστεί η Κυβέρνηση, ώστε να φέρει ακόμα καλύτερα αποτελέσματα. Και ποια είναι αυτά;
Πρώτα-πρώτα η ακίνητος περιουσία υπερφορολογείται, κύριε Υπουργέ, σε βαθμό τέτοιο που δεν μπορεί να αποτελεί οικονομική δραστηριότητα των πολιτών. Εισόδημα από τα ενοίκια δεν υπάρχει, υπερφορολογείτε στη μεταβίβαση των ακινήτων και συνεπώς μηδενίζεται κάθε προσπάθεια προς αυτήν την κατεύθυνση. Πάνω σ' αυτό το θέμα υπάρχουν πολλές περιπτώσεις, οι οποίες πρέπει να ρυθμιστούν.
'Εχουμε το φόρο κληρονομιάς, ο οποίος, όπως επισημάνθηκε πολύ σωστά, πρέπει να καταργηθεί, να τροποποιηθεί ή να καλύπτεται αυτή η περίπτωση με έναν άλλο νόμο.
Υπάρχουν περιπτώσεις, παραδείγματος χάρη, που έχω υπόψη μου, που μέσα σε δύο, τρία χρόνια φορολογήθηκαν πολλαπλώς γιατί συνέβη αυτοί που κληρονόμησαν να αποθάνουν, με συνέπεια να γίνει περαιτέρω μεταβίβαση και να εκμηδενιστεί μία τέτοια περιουσία. Αυτό το θέμα θα πρέπει να λυθεί. 
'Ενα άλλο θέμα είναι το θέμα με διαφόρους φόρους επί των μισθωμάτων. 
Χθες με απασχόλησε κάποιος για το εξής περιστατικό. Είχε μία διαφορά από
μισθώματα και πήγε να την ασκήσει. Του λέει ο έφορος ότι "πρέπει να

κάνεις πρόσθετη δήλωση". Ξέρετε πόσο ήταν ο φόρος που έπρεπε να καταβάλει; 'Ηταν 81% του αξιωμένου μισθώματος, με συνέπεια να το εγκαταλείψει. Και μου λέει: "Είναι δυνατόν να μου παίρνει 81%;" 
Ο φόρος που επιβάλλεται στο Χρηματιστήριο, κύριε Υπουργέ, είναι
καθαρά εισπρακτικός -και πολύ ευλόγως- για να καλύψει αυτές τις συναλλαγές που γίνονται. Θα μπορούσε να ήταν και άσκηση μιας οικονομικής πολιτικής, αν ο φόρος αυτός ήταν αναλογικός σε σχέση με το χρόνο που γίνονται οι χρηματιστηριακές πράξεις, όπως γίνεται στο εξωτερικό. Δηλαδή, άλλη φορολόγηση έπρεπε να ήταν αυτού που τζογάρει καθημερινά και άλλη εκείνου ο οποίος επενδύει και αναμένει σε ένα μεγάλο χρονικό διάστημα. 'Ετσι, και το Χρηματιστήριο θα πήγαινε καλά και δικαιότερο θα ήταν το σύστημα. Αυτό, παρά το γεγονός ότι τονίστηκε, δεν το καλύπτετε. Θα πρέπει αυτά να τα σημειώσετε, ώστε να έλθουν σε ένα άλλο νομοσχέδιο. Μία πολιτική επιτυγχάνει, όταν είναι γενναία και ριζοσπαστική. Το να λέμε ότι σε δέκα (10), πέντε (5), δύο (2), τρία (3) χρόνια θα βελτιώσουμε κάπως τα πράγματα, δεν νομίζω ότι δημιουργεί την εντύπωση που θέλει ο λαός από ένα νομοσχέδιο.
Ειδικότερα θα πρέπει να τονίσω ότι η γενική εντύπωση που υπάρχει στην κοινή γνώμη είναι ότι το φορολογικό μας σύστημα είναι άδικο και, όπως τονίστηκε, πιάνει τους μικρομεσαίους και δεν πιάνει κανέναν από το μεγάλο κεφάλαιο, το οποίο έχει χιλιάδες τρόπους να μπορεί να υπεκφεύγει τις οποιεσδήποτε φορολογίες.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο να
δυετερολογήσει για πέντε λεπτά.
ΑΔΑΜ ΡΕΓΚΟΥΖΑΣ: Κύριε Πρόεδρε, από τις πρωτολογίες αποδείχθηκε και
απόψε ότι κάποιοι, παρ' ότι μιλάμε ελληνικά, προσπαθούν, επειδή έχουν ζαλίσει τον ελληνικό λαό, να τρελάνουν και εμάς. Ε, λοιπόν δεν θα τρελαθούμε.
Θα πω για μία ακόμη φορά στην Κυβέρνηση, αλλά και στον κ. Λαφαζάνη

που έκανε την κριτική στη Νέα Δημοκρατία, τα εξής πολύ απλά πράγματα. Απόψε έχουμε μπροστά μας ένα νομοσχέδιο που μας δίνει κάποιες ελαφρύνσεις από τη μία μεριά και από την άλλη με υπουργική απόφαση, βάσει
προηγούμενου νόμου, που εξουσιοδοτείται ο Υπουργός Οικονομικών να κάνει αυξήσεις στις αντικειμενικές αξίες, είναι μία διαφορετική πράξη.
Η κριτική που γίνεται στην Κυβέρνηση, γίνεται γιατί έχει ανακοινώσει ανεπισήμως ότι αυξάνονται οι αντικειμενικές αξίες, κάτι που έπρεπε να το είχε κάνει από καιρό, σύμφωνα με τη νομική επιταγή. Μην επικαλείσθε ότι πρέπει να το κάνετε ντε και καλά, αφού δεν το έχετε κάνει τόσο καιρό.
Το δεύτερο. Το νόμο που υπάρχει και ισχύει για τις αντικειμενικές αξίες μπορείτε να τον αλλάξετε ανά πάσα στιγμή. Τι τον επικαλείσθε; Τι τυπολατρεία είναι αυτή που επικαλείστε για να δικαιολογήσετε τα αδικαιολόγητα!
Αν οι αντικειμενικές αξίες δεν εφαρμοζόντουσαν σε ένα μήνα από σήμερα, τότε πράγματι αυτό το νομοσχέδιο θα έδινε κάποιες ελαφρύνσεις στους πολίτες, στη φορολογία κεφαλαίου. 'Ομως, μέχρι να ψηφίσουμε το νομοσχέδιο, να δημοσιευτεί, να τεθεί σε εφαρμογή, δεσμευτείτε ότι δεν θα έχουν γίνει και οι αυξήσεις στις αντικειμενικές αξίες.
Γι' αυτό λέμε εμείς ότι εμπαίζετε τον ελληνικό λαό λέγοντάς του "ελαφρύνσεις" ενώ ουσιαστικά δεν είναι ελαφρύνσεις, αφού σε λίγο θα έχουν αυξηθεί οι αντικειμενικές αξίες και απλά αυτές οι ελαφρύνσεις, όπως τις λέτε σήμερα εσείς, θα είναι μειώσεις των επιβαρύνσεων. "Μειώσεις επιβάρυνσης" με "ελάφρυνση" είναι ελληνικές λέξεις που έχουν διαφορετικό νόημα. Να συνεννοηθούμε, κύριε Μαγκριώτη, και να μη λέμε ότι με το νομοσχέδιο αυτό έχουμε ελαφρύνσεις. Θα είχαμε ελαφρύνσεις με την προϋπόθεση ότι οι σημερινές τιμές στα ακίνητα θα ισχύσουν και μετά από δύο μήνες για να εφαρμοσθεί αυτός ο νόμος. Δεν θα εφαρμοσθεί όμως και αν δεν είναι έτσι διαψεύστέ με.
'Ερχομαι στις παρατηρήσεις του κ. Λαφαζάνη τώρα. Εμείς όταν έχουμε ένα νομοσχέδιο -γιατί δεν γνωρίζουμε τις προθέσεις της Κυβέρνησης, πληροφορίες έχουμε- και φέρνει κάποιες ελαφρύνσεις στο σύστημα, δεν μπορούμε να πούμε όχι. Μπορεί να μην είναι ικανοποιητικές και γι'αυτό κάνουμε και εμείς την κριτική μας. Δεν ικανοποιούν παραδείγματος χάριν την ενίσχυση και τα κίνητρα για την πολύτεκνη οικογένεια. Δημιουργούν στρεβλώσεις στην αγορά των ακινήτων και αυτό είναι παραδεκτό. Δεν μπορούμε, όμως, να είμαστε αρνητικοί επειδή πρέπει αντιπολιτευτικά να πούμε ότι δεν τα ψηφίζουμε.
Να σας εξηγήσω, γιατί καταψηφίζουμε το νομοσχέδιο επί της αρχής. Γιατί οι ρυθμίσεις που υπάρχουν μέσα στην τροποποίηση του εμπορικού νόμου, στις χρηματιστηριακές συναλλαγές, στο άρθρο 14 που μιλάμε για τη διαγραφή του ελλείμματος, που προσπαθεί η Κυβέρνηση να συγκαλύψει τα ελλείμματα για να τα παρουσιάσει ως πλεονάσματα, σε αυτά τα σημεία διαφωνούμε πλήρως. Διαφωνούμε επίσης και με την επικύρωση της συμφωνίας αυτής της αμαρτωλής ΔΕΚΑ με την Εθνική Τράπεζα της Ελλάδος.
Αυτά, λοιπόν, δεν είναι κυρίαρχα σημεία για να τοποθετηθεί αρνητικά η Νέα Δημοκρατία επί της αρχής του νομοσχεδίου; Πρέπει, δηλαδή, ντε και καλά και στις επί μέρους διατάξεις, ακόμη και στις θετικές περιπτώσεις, να πούμε όχι;
Εμείς κατηγορούμε και καταγγέλλουμε την Κυβέρνηση για τον εμπαιγμό που επιχειρεί να πράξει προς τον ελληνικό λαό. Γιατί αν οι μειώσεις αυτές είχαν σχέση με τη φορολογία εισοδήματος, που την ζει κάθε φορά ο φορολογούμενος και μπορεί να κάνει τις συγκρίσεις πότε υπάρχει μείωση ή αύξηση των φόρων, τότε θα είχε και εικόνα. Μα, στις μεταβιβάσεις της ακίνητης περιουσίας δεν γίνεται κάθε φορά και διαδοχικά για να μπορεί να κάνει συγκρίσεις. Και γι'αυτό ακριβώς κατηγορούμε την Κυβέρνηση ότι βασιζόμενη και εκμεταλλευόμενη την άγνοια του ελληνικού λαού προσπαθεί να τον αποπροσανατολίσει και να του μιλήσει για ελαφρύνσεις, παρουσιάζοντας δήθεν ένα κοινωνικό πρόσωπο. Δεν είναι, όμως, έτσι τα πράγματα.
Σ' αυτό το σημείο, κύριε Υπουργέ, οφείλετε να απαντήσετε. Το απαιτεί η διαδικασία του δημοκρατικού διαλόγου μέσα σε αυτήν την Αίθουσα. Πείτε μας από πότε τελικά θα κάνετε αυτές τις αυξήσεις στις αντικειμενικές αξίες.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Από 1η Απριλίου. Είναι ομολογημένο.
ΑΔΑΜ ΡΕΓΚΟΥΖΑΣ: Δεν το έχει πει επίσημα, κύριε Πρόεδρε, η Κυβέρνηση. ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Από 1η Απριλίου θα τεθούν σε ισχύ και τα
δύο.
ΑΔΑΜ ΡΕΓΚΟΥΖΑΣ: Και πόσο κατά μέσο όρο θα είναι αυτές οι αυξήσεις; Μη μας λέτε τις ακρότητες, όπως παραδείγματος χάρη ότι στις σεισμόπληκτες περιοχές δεν θα κάνετε αυξήσεις ή ότι στις βόρειες περιοχές της Αθήνας θα
κάνετε μεγάλες αυξήσεις. Δώστε μας ένα μήνυμα για να δούμε. Μπορεί να έχετε δίκιο, αν είναι ελαφρύνσεις.
Εμείς, όμως, σας λέμε ότι η αύξηση κατά 20% των ελαφρύνσεων λειτουργεί στο σύστημα από το κάτω μέρος της κλίμακας, που είναι μικρά τα κλιμάκια. Οι αυξήσεις των αντικειμενικών τιμών δημιουργούν πρόσθετες επιβαρύνσεις από το πάνω μέρος της κλίμακας. Βεβαίως χρειάζεται κανείς εξειδικευμένες γνώσεις για να το καταλάβει, αλλά είναι πολύ απλό για να το καταλάβετε και εσείς.
Είπατε ότι τα τέσσερα εκατομμύρια τα κάνετε πέντε, στις μεταβιβάσεις του μικρού συντελεστή. Υπάρχει πάνω από δέκα χρόνια αυτή η αναπροσαρμογή. Κοροϊδεύετε τον ελληνικό λαό με το να λέτε ότι αυξάνεται κατά 25%. Μα, τα ποσοστά δεν έχουν αξία μπροστά στη νομισματική εμφάνιση των μεγεθών. Δεν μπορεί να λέτε τέτοια πράγματα, ούτε μπορεί να εμφανίζεσθε ως κοινωνικά ευαίσθητοι στους πολύτεκνους ή στους έχοντες τρία παιδιά, όταν έχετε καθηλωμένους τους απαράδεκτους εκείνους περιορισμούς που βάλατε για τη σύνταξη της πολύτεκνης μητέρας, που η κυβέρνηση της Νέας Δημοκρατίας του 1990-1993 είχε δώσει για τους πολύτεκνους. Και εσείς ενώ κάνατε τις αναπροσαρμογές σε όλα τα άλλα, αντικειμενικές αξίες, ακόμη και στα αφορολόγητα -αυτές τις μίζερες αυξήσεις που κάνατε- δεν ανοίγετε τα όρια για τη σύνταξη της πολύτεκνης μητέρας.
'Ερχομαι τώρα και σε κάτι άλλο, στο φόρο μεταβίβασης μεγάλης ακίνητης περιουσίας. Αντί να ερευνήσετε και να ανησυχήσετε για το τι γίνεται με τις υπεράκτιες εταιρείες, να βρείτε ποιοι κρύβονται πίσω από εκεί, τα διαφυγόντα κέρδη των φόρων, να βρείτε την ποινική ευθύνη αυτών που απέκτησαν αυτά τα εισοδήματα, να ελέγξετε το πόθεν έσχες Ελλήνων πολιτών που μέσα απ'αυτές τις εταιρείες διαφεύγουν και που στο μέλλον θα είναι ακόμα εντονότερα αυτά τα φαινόμενα, έρχεσθε και μας λέτε ότι βάζετε φόρο μεγάλης ακίνητης περιουσίας, από μία δογματική ιδεοληψία στην κυριολεξία -τουλάχιστον, αυτοί που την επικαλούνται- και τίποτα περισσότερο.
Και δεν απαλλάσσετε τα φιλανθρωπικά ιδρύματα ή τα κοινωφελή ιδρύματα που έχουν φιλανθρωπικό σκοπό, για να μπορέσουν να επιβιώσουν και να συμπληρώσουν αυτό που δεν μπορεί να κάνει η Κυβέρνηση, δηλαδή, να ασκηθεί κοινωνική πολιτική προς τα άτομα με προβλήματα.
Κλείνω, κύριε Πρόεδρε, με τις χρηματιστηριακές συναλλαγές. Κύριε Μαγκριώτη, εμείς δεν τοποθετηθήκαμε ποτέ κατά της φορολογίας της υπεραξίας είτε προέρχεται από τις μετοχές είτε, όπως είπε και ο επίτιμος Πρόεδρος της Νέας Δημοκρατίας, ο κ. Μητσοτάκης, από τις υπεραξίες στα ακίνητα. Είπαμε ότι σας κατηγορήσαμε τότε, όταν αυξάνατε το ποσοστό σε 0,006 των χρηματιστηριακών συναλλαγών, ότι δημιουργείτε προβλήματα στην κεφαλαιαγορά. Δεν φορολογούσατε υπεραξίες, φορολογούσατε συναλλαγές. Και φορολογείτε ακόμη και σήμερα συναλλαγές, ακόμη και αν είναι πτωτικές οι τάσεις στο Χρηματιστήριο. Σας είπαμε, λοιπόν, ότι εμείς διαφωνούμε. Και για του λόγου το αληθές, αναγκαστήκατε από τα πράγματα να μειώσετε ξανά αυτόν το συντελεστή μετά από τρεις-τέσσερις μήνες εφαρμογής του.
'Αρα, λοιπόν, μην προσπαθείτε να παραποιήσετε αυτά που λέμε και μην προσπαθείτε κυρίως να συμψηφίσετε δικές σας πολιτικές ευθύνες, που δεν μπορεί να σας τις συγχωρήσει ο ελληνικός λαός, γιατί ο ελληνικός λαός αντιμετωπίζει προβλήματα. Δώστε λύσεις, λοιπόν, θεσμικής ενίσχυσης του Χρηματιστηρίου, δώστε λύσεις στα πανωτόκια, για να μπορέσει να αναπνεύσει ο εμπορικός κόσμος, η πορεία της οικονομίας να μπει σε σωστό δρόμο και να υπάρξει τουλάχιστον μια ελαχίστη ισορροπία.
ΠΡΟΕΔΡΕΥΩΝ (Παναγιώτης Σγουρίδης): Ζήτησε το λόγο ο κ. Σπυριούνης για να δευτερολογήσει.
Ορίστε, κύριε Σπυριούνη, έχετε δύο λεπτά να δευτερολογήσετε.

ΚΥΡΙΑΚΟΣ ΣΠΥΡΙΟΥΝΗΣ: Κύριε Υπουργέ, κύριε Πρόεδρε, για να μην
παραβιάζεται εδώ μέσα η αρχή της λογικής, επειδή ήρτηται η συνολική αξιολόγηση του νομοσχεδίου από την εξέλιξη των αντικειμενικών τιμών πρέπει να κάνουμε αυτήν την εξάρτηση στη λογική αποτίμηση του νομοσχεδίου.
Πρώτον, σαφώς περιέχει φορολογικές ελαφρύνσεις. Κύριε Υπουργέ, αυτό
δεν μπορεί να το αμφισβητήσει ουδείς.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μην το λέτε αυτό, το
αμφισβητούν.
ΚΥΡΙΑΚΟΣ ΣΠΥΡΙΟΥΝΗΣ: Δεύτερο σημείο: Το μέγεθός τους, το μέτρο τους, θα εξαρτηθεί ευθέως και αμέσως από τις επικείμενες αυξήσεις των αντικειμενικών αξιών των ακινήτων.

Και θα πω κάτι: Ξέρετε τη βαθιά εκτίμηση που έχω στο πρόσωπό σας. Τον γνωρίζω από δεκαπενταετίας, συνεργασθήκαμε όταν ήμουν διοικητής της 12ης μεραρχίας και ήταν πρόεδρος του δημοτικού συμβουλίου. Η βοήθεια του δήμου προς τις 'Ενοπλες Δυνάμεις της περιοχής, κύριε Πρόεδρε, ήταν σημαντική με τη δραστική παρέμβαση του κυρίου Υφυπουργού. 'Ομως, κύριε Υφυπουργέ, μία απάντηση ευθεία, δημοκρατική και ειλικρινή οφείλετε και στο Κοινοβούλιο και στον ελληνικό λαό. Επιτέλους, πότε οι κυβερνήσεις και πότε ο πολιτικός κόσμος θα αρχίσει να μιλά τη γλώσσα της αλήθειας με τόλμη, με ειλικρίνεια, με παρρησία; Είναι δημοκρατικό το καθήκον. Και είμαι σίγουρος ότι δεν έχετε ακόμη συγκροτήσει άποψη για τις αντικειμενικές αξίες. Γιατί αλλιώς, κύριοι συνάδελφοι των αριστερών κομμάτων και της Νέας Δημοκρατίας, θα θεωρούσα απαράδεκτη τη σιωπή της Κυβέρνησης πάνω στο θέμα των επικειμένων αυξήσεων ή μη των αντικειμενικών αξιών.
Θεωρώ ότι είναι ύψιστο δημοκρατικό καθήκον η ομολογία της αλήθειας χωρίς διαπραγμάτευση, χωρίς συναλλαγή, χωρίς κομματική σκοπιμότητα. Είναι και απαίτηση του ελληνικού λαού. Ο ελληνικός λαός, κύριοι συνάδελφοι, έχει εισπράξει αρκετά ψέματα από όλες τις πλευρές. Κάποτε αυτά τα ψέματα πρέπει να σταματήσουν.
Δεν αναφέρομαι στο νομοσχέδιο, δεν αναφέρομαι στην Κυβέρνηση, δεν αναφέρομαι στο συγκεκριμένο παρόντα Υπουργό. Ομιλώ περί πολιτικής. Πότε στην πατρίδα μας η πολιτική θα απαγκιστρωθεί από τις σκοπιμότητες και θα γίνει ευθέως δημοκρατική, που σημαίνει προπαντός ειλικρινής και τίμια; 
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Κύριε Σπυριούνη, σας παρακαλώ
τελειώνετε.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, είμαστε λίγοι...
ΠΡΟΕΔΡΕΥΩΝ (Παναγιώτης Σγουρίδης): 'Οχι, δεν είμαστε λίγοι. Πρέπει να τηρούμε και τον Κανονισμό. Σας παρακαλώ, τελειώνετε.

ΚΥΡΙΑΚΟΣ ΣΠΥΡΙΟΥΝΗΣ: Τελειώνω, κύριε Πρόεδρε.
Δεύτερον, το δημογραφικό πρόβλημα το ξέρετε καλύτερα από μένα είναι έντονο. Πρέπει να ληφθούν τολμηρές, επαναστατικές αποφάσεις.

Τρίτον, υπάρχουν προβλήματα στην κοινωνία, πολλά. Είναι δυσαρεστημένος ο κόσμος. Το ξέρετε εσείς καλύτερα από εμένα. Πηγαίνετε σε μια περιοχή που καθημερινά βάλλετε πιεστικά από προβλήματα. Υπάρχει στην κοινωνία μια δυσανασχέτηση χωρίς προηγούμενο. Προβλήματα αυτονόητα, δυνατά μέσα στο πλαίσιο των δυνατοτήτων πρέπει να χρήζουν ιδιαίτερης μέριμνας και ιδιαίτερης ευαισθησίας. Και η ιδεολογία "σοσιαλισμός" είναι καιρός να γίνει και συγκεκριμένη πράξη.
Υπάρχουν προβλήματα. Αν συνδυαστούν, κύριοι συνάδελφοι, με την εξογκωμένη ανεργία, τότε τα πράγματα δεν είναι καθόλου ευχάριστα και πρέπει να το ομολογήσουμε. Ψηφίζω και τα πέντε άρθρα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Πρόεδρε, έχετε το
λόγο για πέντε λεπτά, να δευτερολογήσετε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, δεν θα τα χρειαστώ. Θα
αναφερθώ επιγραμματικά.
Πρώτον, θα αναφερθώ στους συναδέλφους του ΠΑΣΟΚ, οι οποίοι κάνουν κριτική στη Νέα Δημοκρατία για τη στάση που παίρνει στην ψήφιση ή μη ψήφιση της αρχής. Θα πρέπει, κύριοι συνάδελφοι, να λάβετε υπόψη σας ότι νομοσχέδιο σαν και αυτό δεν έχει αρχή. Ποια είναι η αρχή του; Είναι ένα νομοσχέδιο που είναι ερριμένα ατάκτως πολλά θέματα. 'Εχει βέβαια και ορισμένα άρθρα, τα τρία πρώτα για την ακίνητη περιουσία και για το φόρο κεφαλαίου, αλλά τα υπόλοιπα είναι παντελώς άσχετα. 'Ετσι η Νέα Δημοκρατία ποια αρχή να ψηφίσει, που δεν υπάρχει; Κατά συνέπεια, ξεχάστε το αυτό. Αν υπήρχε κάτι το συγκεκριμένο ή στα συγκεκριμένα άρθρα που έχουν περιεχόμενο τελείως ξεκάθαρο, η Νέα Δημοκρατία παίρνει θέση. Λέει ναι τα ψηφίζει ή δεν τα ψηφίζει. Επί της αρχής είναι αδύνατο να πάρει θέση. 
Πέραν αυτού, θα ήθελα να κάνω δύο παρατηρήσεις, κύριε Πρόεδρε. Το
θέμα της επιβολής του φόρου υπεραξίας στις χρηματιστηριακές πράξεις δεν μπορεί να περιμένει. Η Κυβέρνηση του ΠΑΣΟΚ δεν μπορεί να είναι υπερήφανη για την πολιτική που έκανε, για τον απλούστατο λόγο γιατί η ίδια αναίρεσε εαυτήν δύο φορές. Είχε επιβάλει ένα φόρο επί των συναλλαγών και όχι επί του κέρδους μικρό, πάρα πολύ μικρό αρχικώς, το τρία τοις χιλίοις. Το διπλασίασε, το έκαμε έξι τοις χιλίοις και εμείς δεν είπαμε όχι. Μετά το
εμείωσε πάλι στο τρία τοις χιλίοις και αναγγέλλει κατάργηση πλήρη. Αυτά είναι καμώματα μιας κυβέρνησης που δεν ξέρει τη δουλειά της, η οποία λέει και ξελέει. Ομολογεί η ίδια ότι δεν είναι σε θέση να χειριστεί το θέμα. Και εμείς της απαντούμε και της λέμε, αντί να φέρνετε και να παίρνετε πίσω τέτοιες φορολογίες που είναι εξ ορισμού άδικες, διότι είναι φορολογία των συναλλαγών -δεν είναι φορολογία του κέρδους και επιβάλλεται και όταν το Χρηματιστήριο γκρεμίζεται και ο άλλος καταστρέφεται και η περιουσία του από δέκα γίνεται ένα και πληρώνει και φόρο από πάνω- γιατί δεν επιβάλλεται, αφού τεχνικά είναι εφικτός ο φόρος; Γιατί περιμένει η Κυβέρνηση του ΠΑΣΟΚ;
Αυτό είναι το θέμα, κύριε Πρόεδρε, και αυτό λέει η Νέα Δημοκρατία και η Αντιπολίτευση, αλλά και η Συμπολίτευση. Και στο τέλος-τέλος, κύριοι συνάδελφοι του ΠΑΣΟΚ, το πρόβλημα δεν είναι τι λένε τα οργανωμένα κόμματα, αλλά τι λέμε και εμείς οι Βουλευτές.
Εγώ άκουσα τον κ. Ακριβάκη να υποστηρίζει με περισσότερη θέρμη και από μένα το ίδιο θέμα και άλλοι συνάδελφοι του ΠΑΣΟΚ το δέχονται. Γιατί η σοσιαλιστική Κυβέρνηση του κ. Σημίτη και ο κ. Γιάννος Παπαντωνίου δεν το κάνει; Ας μου δώσει μια εξήγηση. Επιτέλους, διάλογο κάνουμε εδώ μέσα. 
Τέλος, κύριε Πρόεδρε, για το μεγάλο θέμα των αντικειμενικών αξιών θα
ήθελα να πω ότι έχει δίκιο ο στρατηγός Σπυριούνης, ο οποίος κατηγορεί την Κυβέρνηση για έλλειψη ειλικρίνειας. Είναι βέβαιο, κύριοι συνάδελφοι, ότι τα δύο θα τεθούν ταυτόχρονα σε λειτουργία. Δηλαδή η μείωση του φόρου και οι νέοι συντελεστές νομίζω ότι θα τεθούν και τα δύο σε ισχύ την 1η Απριλίου. Γιατί δεν το λέει η Κυβέρνηση, δεν το ξέρω. Εγώ προσωπικά αν ήμουνα, θα το είχα πει εκατό φορές.
Αλλά επωφελούμαι να κάνω μια πρόταση, κύριε Πρόεδρε, η οποία νομίζω
ότι είναι εποικοδομητική.
'Ολοι μας δεχόμαστε ότι η θεσμική αυτή αλλαγή των αντικειμενικών
αξιών ήταν χρήσιμη. Αποτελεί μια κατάκτηση του φορολογικού μας συστήματος. Είναι, όμως, κατάχρηση το να μπορεί η Κυβέρνηση, οψέποτε θέλει, να αναπροσαρμόζει τους συντελεστές. Θα ήταν λογικό να προσδιορίσει ο νόμος ότι μία φορά κάθε δυο χρόνια, την 1η Ιανουαρίου κάθε δύο χρόνια γίνεται αναπροσαρμογή, ώστε και η αγορά να είναι προετοιμασμένη και να μην μπορεί η Κυβέρνηση, ανάλογα με τη σκοπιμότητα την πολιτική και την κομματική που υπάρχει εκάστοτε, να κάνει ή να μην κάνει αναπροσαρμογή της τιμής. Διότι ορθώς εσημειώθη -νομίζω από συνάδελφο του ΠΑΣΟΚ ή δεν ξέρω από συνάδελφο της Νέας Δημοκρατίας- ότι πέρσι, την ώρα που είχαμε εκλογές, δεν θα έκανε αναπροσαρμογή. Την επομένη των εκλογών κάνει αναπροσαρμογή. Εγώ καταλαβαίνω τις κομματικές σκοπιμότητες. Κανείς εδώ μέσα δεν είναι ιεραπόστολος, όλοι πολιτευόμαστε και θέλουμε να πάρουμε ψήφους, αλλά καλόν είναι να φροντίζουμε κάποτε να δίνουμε και θεσμικές λύσεις.
Γι' αυτό θα επρότεινα στον κύριο Υπουργό αυτήν τη λύση, οι αναπροσαρμογές να γίνονται την ημερομηνία που θα ορίσει ο νόμος. Να κρίνει η Κυβέρνηση ότι δεν χρειάζεται αναπροσαρμογή. Αλλά δεν θα μπορεί να κάνει σε άλλο χρόνο αναπροσαρμογή και όταν θα έρχεται η προθεσμία των δύο ετών -δεν θέλω ενός έτους, γιατί αν βάλετε ένα έτος, είναι σαν να ωθείτε προς αυξήσεις τις τιμές των ακινήτων, κάτι για το οποίο πρέπει να είμαστε προσεκτικοί- κάθε δύο χρόνια 1η Ιανουαρίου θα μπορούσε θαυμάσια να γίνεται.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο,
για να δευτερολογήσει.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριοι συνάδελφοι, το
Υπουργείο Οικονομικών δεν απέκρυψε την πρόθεσή του να προβεί σε αναπροσαρμογή των αντικειμενικών αξιών φέτος. Εξάλλου ο Υπουργός Εθνικής Οικονομίας και Οικονομικών, κύριε επίτιμε Πρόεδρε, σε συνέντευξη Τύπου δήλωσε ότι θα είναι χρονιά κατά την οποία θα γίνει η αναπροσαρμογή των αντικειμενικών αξιών κατά τον πλέον σαφή και πανηγυρικό τρόπο.
'Ομως, επειδή είσθε πολύ έμπειρος -ο εμπειρότατος όλων μας- ξέρετε
ότι κανένα φορολογικό μέτρο δεν προαναγγέλλεται στο Υπουργείο Οικονομικών. Ούτε εσείς το προαναγγείλατε, όταν θελήσατε να επιβάλετε κάποιο φορολογικό μέτρο. Εμείς λέμε κάθε δύο χρόνια πρέπει να γίνεται η αναπροσαρμογή των αντικειμενικών αξιών. Αναπροσαρμογή δεν σημαίνει σώνει και καλά αύξηση. Σημαίνει και αύξηση και μείωση και σταθερότητα των τιμών ανάλογα με τη διαμόρφωση αυτών στην αγορά.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Βάλτε το στο νόμο. Κάντε μια διάταξη στο
νόμο, κάθε δύο χρόνια 1η Ιανουαρίου.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Συμφωνώ μαζί σας στο εξής: 'Οτι είναι σημαντικό θεσμικό μέτρο αυτό που η Κυβέρνηση του ΠΑΣΟΚ θέσπισε, το αντικειμενικό σύστημα των αξιών των ακινήτων. Ταυτόχρονα θα συμφωνήσω επίσης μαζί σας στο ότι λογικές θα ήταν οι τιμές, αν ήταν οι αγοραίες μείον 20% ή 30% και οποιαδήποτε αναπροσαρμογή γίνει, θα κινείται σε αυτό το πνεύμα. Σας διαβεβαιώ, θα είναι κατώτερες των πραγματικών αγοραίων τιμών, όταν η αναπροσαρμογή θα γίνει. 'Ομως, σε καμιά απολύτως περίπτωση για μας δεν ταυτίζεται το θέμα της αναπροσαρμογής των αντικειμενικών αξιών με το θέμα της μείωσης της φορολογίας, για την οποία σήμερα συζητούμε. Και δεν ταυτίζεται, για τον απλούστατο λόγο: 'Εχουν γίνει δεκαπέντε αναπροσαρμογές αντικειμενικών αξιών και ποτέ δεν ήρθε ένα φορολογικό νομοσχέδιο, ούτε με κυβέρνηση δική σας ούτε με δική μας κυβέρνηση, το οποίο να ισοφαρίζει ή να προσπαθεί να ισοφαρίσει την οποιαδήποτε αύξηση των αντικειμενικών αξιών.
Είπατε προχθές ότι είχαμε αυξήσεις -και όντως έτσι είναι- εκατό, διακόσιες, πεντακόσιες φορές της αξίας ορισμένων ακινήτων και όμως όλα αυτά τα πενήντα χρόνια δεν είχαμε ποτέ μα ποτέ μείωση, έστω και 1% των συντελεστών μεταβίβασης της φορολογίας ακινήτων. Επομένως η προσπάθεια σας να συμψηφίσετε τις φορολογικές μειώσεις με μια υποχρέωσή μας, της αναπροσαρμογής δηλαδή των τιμών των αντικειμενικών αξιών, πιστεύω ότι δεν είναι ορθή.
Μας είπατε γιατί δεν απαντήσαμε σ'όλα τα ερωτήματα που τέθηκαν και
που ήταν ιδιαίτερα σημαντικά. Εμείς οι δικηγόροι ότι ορισμένα απορρίπτονται σιγή, ότι δηλαδή, αν δεν απαντά η Κυβέρνηση, σημαίνει ότι δεν τα αποδέχεται γι'αυτό και δεν τα σχολιάζει.
Διατυπώσατε κάποιες προτάσεις οι οποίες πιθανότατα να ήταν ιδιαίτερα δελεαστικές, αλλά όμως την Κυβέρνηση δεν την απασχολούν, όπως είναι το θέμα της φορολόγησης της υπεραξίας των ακινήτων ή των μετοχών. Είναι κάτι το οποίο πολύ ορθά συζητιέται εδώ, όμως ξανατονίζω ότι την Κυβέρνηση δεν την απασχολεί.
Επειδή γίνεται προσπάθεια καπήλευσης ορισμένων πραγμάτων, για τα φιλανθρωπικά ιδρύματα, που τόσο μεγάλο ζήλο επιδεικνύετε αυτές τις τελευταίες μέρες, θα ήθελα να πω ότι εμείς ήμασταν αυτοί που πριν από λίγο καιρό καταργήσαμε τη φορολογία του 20% για τις δωρεές και χορηγίες προς την Εκκλησία, τους ιερούς ναούς και τα νομικά πρόσωπα δημοσίου δικαίου. Για την πρωτοβουλία μας δε αυτή τύχαμε εγγράφων θερμών ευχαριστιών της Ιεράς Συνόδου...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Διορθώσατε εν μέρει ένα λάθος...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Ηταν μια πράξη που ήταν ιδιαίτερα θετική, όπως ιδιαίτερα θετική είναι και η αύξηση του αφορολογήτου για όλα τα νομικά πρόσωπα, δηλαδή 1.000.000 δραχμές από τις 200.000, κάτι που ελαφρύνει όλα τα Σωματεία, αθλητικά, πολιτιστικά κλπ. 
Πιστεύω ότι το κεφάλαιο αυτό που συζητήσαμε αποτελεί μια θετική
προσφορά και χαίρομαι πραγματικά, γιατί μετά από συζητήσεις πολλών ημερών λανθάνουσα γλώσσα είπε την αλήθεια διά στόματος του Κοινοβουλευτικού Εκπροσώπου της Νέας Δημοκρατίας, ότι δηλαδή περιέχει φορολογικές ελαφρύνσεις. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο. ΓΕΩΡΓΙΟΣ ΑΛΟΓΟΣΚΟΥΦΗΣ: Δεν καταλαβαίνω σε ποια λανθάνουσα γλώσσα
αναφέρεται ο κύριος Υπουργός.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εγώ χαίρομαι να μην
είναι λανθάνουσα, αλλά πραγματική η γλώσσα.
ΓΕΩΡΓΙΟΣ ΑΛΟΓΟΣΚΟΥΦΗΣ: Ξέρετε πολύ καλά ότι είναι πάντα πραγματική. Η ουσία όμως του ζητήματος είναι ότι προσπαθείτε μέσω αυτού του νομοσχεδίου, και της αυξήσεως των αντικειμενικών αξιών που έχετε προετοιμάσει, να αυξήσετε τη φορολογική επιβάρυνση και όχι να τη μειώσετε. Και αυτή είναι η πραγματικότητα. Μπορεί τα συγκεκριμένα άρθρα να περιέχουν ελαφρύνσεις, το σύνολο όμως της πολιτικής σας, της αντιφατικής αυτής πολιτικής, οδηγεί σε αύξηση της φορολογικής επιβάρυνσης στα ακίνητα. Αυτή είναι η πραγματικότητα και απ'αυτήν την πραγματικότητα δυστυχώς δεν μπορείτε να αποδράσετε.
Προηγουμένως αναφερθήκατε και στα φιλανθρωπικά ιδρύματα. 'Οπως και σε άλλες περιπτώσεις, η πολιτική σας χαρακτηρίζεται από το μετέωρο βήμα του 
πελαργού. Και πελαργός μπορεί να μην είστε, αλλά μετέωρα βήματα κάνετε. 

Κάνετε μια κίνηση και μετά την παίρνετε πίσω. Το κάνατε με τη φορολογία στις συναλλαγές του χρηματιστηρίου. 'Οταν αυξήσατε το φόρο συναλλαγών από το 0,3% στο 0,6% ο φιλικός σας Τύπος και πολλά στελέχη σας μιλούσαν για τη μεγάλη αναδιανομή του εισοδήματος που θα γινόταν με αυτήν τη φορολογία που θα παίρνατε τα υπερκέρδη -και δεν φορολογούσατε τα κέρδη, συναλλαγές φορολογούσατε- του χρηματιστηρίου, 600 δισεκατομμύρια, απ'όλους αυτούς τους κερδοσκόπους και θα τα δίνατε στους απλούς 'Ελληνες πολίτες.
Τελικά ποια ήταν η πολιτική σας; Ποιο ήταν το αποτέλεσμα του συνόλου της πολιτικής σας; Καταστρέψατε τους 'Ελληνες πολίτες όλους μαζί.
Επειδή πολλές φορές ο κ. Μαγκριώτης αμφισβήτησε τα νούμερα, θα ήθελα να πω ότι το σύνολο της κεφαλαιοποίησης του χρηματιστηρίου μειώθηκε κατά 35 τρισεκατομμύρια. Το πόσα απ'αυτά έχασαν οι πολλοί είναι κάτι που δεν μπορούμε να το εκτιμήσουμε εύκολα, γιατί δεν υπάρχουν τα στοιχεία, δηλαδή εμείς τα έχουμε ζητήσει αλλά δεν μας τα δίνετε, αλλά οι εκτιμήσεις που μπορούμε να κάνουμε είναι επίσης επισφαλείς και κυμαίνονται από 15 έως 25 τρισεκατομμύρια. Και 15 τρισεκατομμύρια να είναι αυτά που έχασαν οι πολλοί, χρειάζεστε επί δέκα χρόνια να κάνετε φορολογικές ελαφρύνσεις για να εξαλείψουν τελικά το σύνολο της φορολογικής επιβάρυνσης, για να μπορέσετε να αποζημιώσετε αυτούς που καταστρέψατε με την πολιτική σας στο χρηματιστήριο.
Γι' αυτό μιλάμε για μετέωρα βήματα. Το ίδιο γίνεται και με τη
φορολογία των φιλανθρωπικών ιδρυμάτων. Αναφερθήκατε στα καλά λόγια που σας είπε ο Μακαριότατος Αρχιεπίσκοπος για το ότι εξαιρέσατε από τη φορολογία αυτή τους ιερούς ναούς και ορισμένα εκκλησιαστικά ιδρύματα. Τα υπόλοιπα ιδρύματα; Αυτά δεν επιτελούν φιλανθρωπικό έργο; Δεν είναι θεάρεστο το έργο τους, έστω και αν δεν είναι εκκλησιαστικά ιδρύματα; Διορθώσατε ένα λάθος εν μέρει. Γι' αυτό μιλάμε για μετέωρα βήματα. 
'Ερχεσθε τώρα στη φορολογία κεφαλαίου και κάνετε πάλι και εκεί
μετέωρα βήματα. Μερικώς και αποσπασματικώς αντιμετωπίζετε τα προβλήματα κύριε Υπουργέ. Γι' αυτό η πολιτική σας δεν έχει αρχή, μέση και τέλος. Γι' αυτό και δεν μπορούμε να ψηφίσουμε επί της αρχής το νομοσχέδιο.
Θα παρακαλέσω τον κ. Λαφαζάνη να είναι πιο προσεκτικός όταν μιλάει για τις δικές μας επιλογές, διότι, αν δεν τις αντιλαμβάνεται, είναι δικό του το πρόβλημα. Εμείς, είμαστε ξεκάθαροι γιατί το καταψηφίσαμε επί της αρχής, όπως είμαστε ξεκάθαροι, και γιατί ψηφίζουμε ορισμένες, έστω και 
αποσπασματικές διατάξεις που θεωρούμε ότι είναι προς τη σωστή κατεύθυνση. Ασφαλώς θα είναι καλύτερο να ψηφιστούν αυτές οι τρεις διατάξεις, έστω και αν αυξηθούν οι αντικειμενικές αξίες. Τι να κάνουμε; Αυτή είναι η πραγματικότητα, αυτή είναι η πολιτική της Κυβέρνησης, αυτή την

ανερμάτιστη πολιτική πρέπει να αντιμετωπίσουμε και εμείς. Μέσα σ' αυτόν τον κυκεώνα θα πρέπει να πάρουμε και εμείς τις αποφάσεις μας με υπευθυνότητα. Πάντοτε υπεύθυνα τοποθετούμαστε. Δεν μασάμε τα λόγια μας. 'Οπου υπάρχει ελάφρυνση, τη λέμε ελάφρυνση. Και όπου υπάρχει επιβάρυνση, τη λέμε επιβάρυνση. Η Κυβέρνηση είναι που βαφτίζει το ψάρι κρέας και λέει τις επιβαρύνσεις ελαφρύνσεις.
Επαναλαμβάνω ότι θα ψηφίσουμε τα τρία πρώτα άρθρα για λόγους που είναι προφανείς. Για τα υπόλοιπα άρθρα έχουμε εκφράσει την άποψή μας. 
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του
ΠΑΣΟΚ κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Θα ήθελα να πω πως είναι λάθος, επειδή δεν
μπορούμε να εντοπίσουμε ακόμη όλη τη μεγάλη ακίνητη περιουσία, γιατί δεν υπάρχει και το εθνικό κτηματολόγιο και οι άλλοι μηχανισμοί, να καταργήσουμε και αυτή που μέχρι τώρα έχουμε εντοπίσει και φορολογούμε. Θα έλεγα ότι πρέπει να λειτουργήσουμε αντίστροφα, να προσπαθήσουμε να φορολογήσουμε το σύνολο της μεγάλης ακίνητης περιουσίας. Θα δεχόμουνα την αρχή της φορολόγησης της υπεραξίας στη μεγάλη ακίνητη περιουσία, εάν υπήρχε η δυνατότητα του αντικειμενικού προσδιορισμού, γιατί αλλιώς θα πάμε στο παλιό καθεστώς, πριν δηλαδή υιοθετηθεί η αντικειμενική αξία των ακινήτων, όπου η υπεραξία ήταν διαπραγματεύσιμο στοιχείο, μέγεθος μεταξύ των εφοριακών υπαλλήλων και των κατόχων των ακινήτων. Είναι πράγματι ορθή αυτή η αρχή, αλλά είναι πάρα πολύ δύσκολη η υλοποίησή της. Και τονίζω ότι είναι πιθανό να πάμε και πάλι στο καθεστώς της αδιαφάνειας του
παρελθόντος.
Το δεύτερο που θα ήθελα να πω είναι ότι εγώ εκλαμβάνω ολίγον ως μια προσπάθεια εξισορρόπησης της κριτικής που άσκησε προς το ΠΑΣΟΚ ο αγαπητός συνάδελφος κ. Λαφαζάνης χθες, στη φορολογική πολιτική του ΠΑΣΟΚ, την οποία χαρακτήρισε επιδρομική, ενώ τη φορολογική πολιτική της Νέας Δημοκρατίας τη χαρακτήρισε επιβαρυντική. Σήμερα λοιπόν έπρεπε να εξισορροπήσει τις εντυπώσεις, να μας φέρει στο ίδιο επίπεδο και έτσι
τους κατήγγειλε ότι βλέπουν φοροαπαλλαγές στα τρία πρώτα άρθρα του νομοσχεδιου. Και στις δύο περιπτώσεις κάνει λάθος, γιατί η φορολογική πολιτική του ΠΑΣΟΚ δεν ήταν επιδρομική και φορομπηκτική. Ιδιαίτερα τα τελευταία χρόνια, πέρσι και φέτος, έχει φοροελαφρύνσεις, έχει δικαιότερη κατανομή των φορολογικών βαρών στο σύνολο των πολιτών. Και δεύτερον, παραμένει φορομπηχτική η φορολογική πολιτική της Νέας Δημοκρατίας όσα χρόνια και αν περάσουν. Το γνώρισαν πολύ καλύτερα οι φορολογούμενοι πολίτες εκείνα τα χρόνια.
Θα ήθελα να πω στους συναδέλφους κ. Ρεγκούζα και κ. Αλογοσκούφη πως ο νόμος λέει ότι στα όρια της διετίας υπάρχει επαναπροσδιορισμός των τιμών των ακινήτων, των αντικειμενικων δηλαδή αξιών ...
ΑΔΑΜ ΡΕΓΚΟΥΖΑΣ: Κάθε δύο χρόνια.
ΙΩΑΝΝΗΣ ΜΑΓΚΡΙΩΤΗΣ: Στα όρια. Μέσα στα δύο χρόνια δηλαδή, όποτε θέλει ο Υπουργός Οικονομικών προχωρεί σ' αυτήν την αλλαγή των αντικειμενικών αξιών. Υπάρχει δηλαδή αυτό που ζητά σήμερα η Νέα Δημοκρατία στο νόμο. 'Ισως θα μπορούσε να μπει "μετά την παρέλευση δύο ετών" και όχι στο όριο της διετίας ή μεταξύ πρώτου και δεύτερου χρόνου. Αυτό είναι κάτι άλλο. Το όριο πάντως υπάρχει.
Θα ήθελα να πω εδώ ότι πέρσι -όλοι το αναγνωρίζουν- υπήρχε μια μεγάλη αύξηση των πραγματικών αξιών στα ακίνητα σ' όλην την Ελλάδα και ιδιαίτερα σε ορισμένες περιοχές. 'Ετσι λοιπόν σε μια χρονιά, στην οποία υπάρχει αύξηση και όταν αυτή είναι η δεύτερη χρονιά, κατά την οποία δεν έχει πραγματοποιηθεί η αναπροσαρμογή των αντικειμενικών αξιών, λογικό είναι και με βάση τις επιταγές του νόμου, αλλά και με βάση την πραγματικότητα της αγοράς να έρθει μια αναπροσαρμογή των αντικειμενικών αξιών στα όρια της διετίας. Πού είναι το λάθος, πού είναι ο ψόγος; Εγώ δεν μπορώ να το καταλάβω καθόλου αυτό.
Για το επιχείρημα τώρα ότι πέρσι ήταν προεκλογική χρονιά: Οι εκλογές έγιναν 9 Απριλίου. Τώρα έχουμε πολλούς μήνες μετά τον Απρίλιο. Ψηφίσαμε φορολογικά νομοσχέδια και θα μπορούσαμε εκεί να είχαμε υιοθετήσει τις διατάξεις αυτές και να είχαμε προχωρήσει χωρίς βέβαια νόμο στην αναπροσαρμογή των αντικειμενικών αξιών. Την κάνουμε φέτος, γιατί ακριβώς έχουμε μια οργανωμένη και σχεδιασμένη στο χρόνο πολιτική γύρω από τα φορολογικά έσοδα.
Θέλω να πω και να τονίσω και πάλι: Τελευταία μιλάτε για την φορολόγηση της παραγόμενης υπεραξίας στο χρηματιστήριο. Δεν είχατε μιλήσει, μας είχατε κατακρίνει και για το τρεις τοις χιλίοις και για το έξι τοις χιλίοις, γιατί αυτό θα επιβαρύνει τις χρηματιστηριακές πράξεις και δεν θα επιτρέψει την ανάπτυξη του χρηματιστηρίου.
ΑΔΑΜ ΡΕΓΚΟΥΖΑΣ: Υπάρχουν τα Πρακτικά.
ΙΩΑΝΝΗΣ ΜΑΓΚΡΙΩΤΗΣ: Σας ερωτώ όμως, κύριε Ρεγκούζα, επί της ουσίας
του θέματος: Εσείς που ζητάτε να μειωθούν όλοι οι συντελεστές στη φορολόγηση του κεφαλαίου στις εισηγμένες και μη ανώνυμες εταιρείες, πώς σήμερα, σε μια δύσκολη στιγμή για το χρηματιστήριο, έρχεστε και ζητάτε να επιβληθεί φορολογία στην υπεραξία που παράγει το χρηματιστήριο; Τι προσπαθείτε σήμερα να...
ΑΔΑΜ ΡΕΓΚΟΥΖΑΣ: Μα δεν παράγονται υπεραξίες. Κερδοσκόποι μόνο. ΙΩΑΝΝΗΣ ΜΑΓΚΡΙΩΤΗΣ: Σας παρακαλώ. Αυτή είναι η αντιληψή σας για το
χρηματιστήριο. Να πείτε διά του μικροφώνου και δημοσίως αν σήμερα στο χρηματιστήριο υπάρχουν μόνο κερδοσκόποι. Να μην τη λέτε καθήμενος. Να πείτε δημοσίως ότι μόνο κερδοσκόποι επενδύουν στο χρηματιστήριο.

ΑΔΑΜ ΡΕΓΚΟΥΖΑΣ: Δεν είπαμε τέτοιο πράγμα.
ΙΩΑΝΝΗΣ ΜΑΓΚΡΙΩΤΗΣ: Το λέτε όμως ανεπισήμως. 
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Μισό λεπτό, κύριε Πρόεδρε.
Θέλω λοιπόν να πω ότι όσο σωστή και αν είναι η πρότασή σας, εγώ
πιστεύω ότι η Κυβέρνηση την επόμενη διετία, όταν το χρηματιστήριο θα έχει ανακάμψει, θα έχει βρει τη σταθερή πορεία του, θα έχει περάσει στις
ώριμες αγορές, πρέπει να εναρμονιστεί με τις πρακτικές της Ευρωπαϊκής 'Ενωσης, γιατί ζούμε μέσα στην Ευρώπη. Το χρηματιστήριό μας διασυνδέεται πλέον με τα ευρωπαϊκά χρηματιστήρια.
ΑΔΑΜ ΡΕΓΚΟΥΖΑΣ: ...
ΙΩΑΝΝΗΣ ΜΑΓΚΡΙΩΤΗΣ: Μεγάλες φιλοδοξίες έχετε, κύριε Ρεγκούζα, εκτός
κι αν προβλέπετε πολιτικές ανωμαλίες.
Επίσης, θα πρέπει και η φορολόγηση της παραγόμενης υπεραξίας να εναρμονιστεί με τα αντίστοιχα που συμβαίνουν στην Ευρωπαϊκή Ενωση. 
Ορθότατα σήμερα ο Υπουργός λέει ότι δεν συζητούμε κάτι τέτοιο, γιατί
ξέρετε ότι, αν το πει σήμερα ο Υπουργός, αύριο τι αντίκτυπο θα έχει στο χρηματιστήριο. Εγώ όμως τονίζω ότι πρέπει στα όρια της διετίας να εναρμονιστούμε με την ευρωπαϊκή πραγματικότητα.
Και μια ακόμη ερώτηση θα ήθελα να κάνω σε σας, κύριε Ρεγκούζα: Με
ποιο συντελεστή πρέπει να φορολογούνται -αφού είστε τόσο έτοιμοι για όλες τις φορολογικές πολιτικές και έτοιμοι να κυβερνήσετε- οι παραγόμενες υπεραξίες στο χρηματιστήριο; Σας καλώ λοιπόν να μας πείτε ποια είναι η πρότασή σας για το ποιος πρέπει να είναι ο συντελεστής της φορολόγησης. 
ΑΔΑΜ ΡΕΓΚΟΥΖΑΣ: Τη νομοθετική πρωτοβουλία την έχει η Κυβέρνηση. ΙΩΑΝΝΗΣ ΜΑΓΚΡΙΩΤΗΣ: Την έχει και η Αντιπολίτευση. Κάθε τελευταία
Πέμπτη του μήνα μας φέρνετε προτάσεις νόμου. Να λοιπόν η ευκαιρία να αποδείξετε εδώ και την οραματικότητά σας και την προνοητικότητά σας και την οργάνωση που έχετε και να τεκμηριώσετε του λόγου το αληθές αυτών που είπατε. Τον άλλο μήνα λοιπόν να συζητήσουμε τη πρότασή σας για τη φορολόγηση της υπεραξίας που παράγεται στο χρηματιστήριο. Περιμένουμε την πρόταση νόμου από σας.
ΑΔΑΜ ΡΕΓΚΟΥΖΑΣ: Και τις απορρίπτετε.
ΙΩΑΝΝΗΣ ΜΑΓΚΡΙΩΤΗΣ: Τελειώνω λέγοντας πάνω σ' αυτό που είπε πάλι ο κ. Αλογοσκούφης. Εν πάση περιπτώσει, μας χάρισε μερικά τρισεκατομμύρια απόψε από τη χασούρα του χρηματιστηρίου. Θέλω να του πω για τα δεκαπέντε που γράψανε στη μομφή. Εγώ θα επιμένω σ' αυτό για ποιον λόγο: 'Οχι γιατί δεν έχουν χαθεί λεφτά στο χρηματιστήριο, όχι γιατί δεν υπάρχουν εγκλωβισμένοι. Υπάρχουν. Και λάθη έγιναν και το τονίζω αυτό. 'Ομως τρομοκρατούμε τους επενδυτές, όταν λέμε ότι έχουν χαθεί δεκαπέντε (15.000.000.000.000) ή τριάντα (30.000.000.000.000) ή σαράντα τρισεκατομμύρια (40.000.000.000.000). Κανένας επενδυτής δεν θα πλησιάσει την ελληνική χρηματαγορά, όταν ξέρει ότι έχει μαύρη τρύπα τριάντα τρισεκατομμυρίων (30.000.000.000.000) δραχμών. Γι' αυτό σας κατακρίνουμε και σας λέμε ότι είστε αλχημιστές στο πεδίο αυτό.
ΑΔΑΜ ΡΕΓΚΟΥΖΑΣ: Δώστε τα στοιχεία. Τα έχετε. Γιατί δεν τα δίνετε;
ΠΡΟΕΔΡΕΥΩΝ (Παναγιώτης Σγουρίδης): Καλώς.
Ορίστε, κύριε Γκατζή, έχετε το λόγο για δύο λεπτά και ο κ. Λαφαζάνης επίσης για δύο λεπτά να τριτολογήσετε, για να τελειώσουμε την ενότητα και να μπούμε στην άλλη.
ΝΙΚΟΛΑΟΣ ΓΚΑΤΖΗΣ: Στους άλλους δώσατε από πέντε λεπτά, κύριε Πρόεδρε. Δεν πειράζει. Θα προσπαθήσω να ολοκληρώσω σε δύο λεπτά.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης δευτερολόγησε.
Εσείς τριτολογείτε.
ΝΙΚΟΛΑΟΣ ΓΚΑΤΖΗΣ: Εντάξει. Τριτολόγησε ο κ. Μαγκριώτης, αλλά δεν
πειράζει.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης δεν τριτολόγησε.
ΝΙΚΟΛΑΟΣ ΓΚΑΤΖΗΣ: 'Οπως και ο κ. Ρεγκούζας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας; Μα, είναι δυνατόν τώρα;
ΝΙΚΟΛΑΟΣ ΓΚΑΤΖΗΣ: Τέλος πάντων.
Τι θέλουμε να πούμε για το Χρηματιστήριο; Το έχουμε ξαναπεί. Μέτρα γιατρειάς δεν υπάρχουν μέσα στον αγώνα που κάνει το μεγάλο ψάρι και τρώει το μικρό. 'Ο,τι μέτρα και να πάρετε, το μέτρο θα είναι μέτρο συσσώρευσης κεφαλαίων και μάλιστα βεβιασμένη μέθοδος συσσώρευσης κεφαλαίου και αφαίρεσης από τους μικροεπενδυτές. Να τα αφήσω, όμως. Τα έχουμε πει χιλιάδες φορές.
Για τη μεγάλη ακίνητη περιουσία θα ήθελα να πω, κύριε Πρόεδρε. Γιατί τελικά είναι μόνο είκοσι τέσσερα δισεκατομμύρια; 'Οταν είχε πρωτοθεσπισθεί, προβλέπονταν εκατοντάδες δισεκατομμύρια και μάλιστα σε μία εποχή πριν από δεκαπέντε χρόνια.
Επίσης, κύριε Πρόεδρε -και δεν έχει ξεκαθαρίσει ακόμη, δεν ξέρω αν έχει παραδοθεί- το Ε9 δεν το ελέγχει η υπηρεσία των Δ.Ο.Υ., αλλά η INTRA-
SOFT. Τι έγινε τελικά; Μήπως και εκεί βρίσκεται ένας τρόπος που δεν παρουσιάζονται τα πραγματικά στοιχεία; Και επιπλέον, αυτοί που δεν τα δηλώνουν, που είπε ο κ. Μητσοτάκης, δεν έχουν δικαίωμα ούτε μεταγραφής ούτε πώλησης ούτε τίποτε. Θα πληρώσουν και πρόστιμα. Επομένως είναι υποχρεωμένοι να τα δηλώνουν, με βάση το νόμο τουλάχιστον και όσοι θέλουν να τα μεταβιβάσουν. Το θέμα είναι ότι δεν φορολογούνται, κύριε Πρόεδρε. Το θέμα είναι ότι διευκολύνονται.
'Οσον αφορά την Εκκλησία, κύριε Υπουργέ, θα ήθελα να πω τα εξής: Δώσατε στην Εκκλησία αυτήν την απαλλαγή, όταν έγραψε εδώ αθηναϊκή εφημερίδα, προσκείμενη στην Κυβέρνηση, πόσα δισεκατομμύρια εισπράττουν ετησίως από την ακίνητη περιουσία. Τον κλήρο τον πληρώνει το κράτος. Οι εκκλησίες κτίζονται με έρανο. Τα λεφτά αυτά πού πηγαίνουν; Γιατί, λοιπόν, υπάρχει αυτή η αντιμετώπιση και δεν υπάρχει η ίδια αντιμετώπιση ιδιαίτερα σε περιπτώσεις που πρέπει να επιβληθούν;
Τέλος, κύριε Πρόεδρε, και η Νέα Δημοκρατία και το ΠΑ.ΣΟ.Κ. δεν
μπορούν να βρούν τα όρια της διαφοράς. Γι' αυτό συμφωνούν σε αυτές τις επιλογές, γι' αυτό συμφωνούν στις όλες πολιτικές. Η όποια άρνηση εκφράζεται ορισμένες φορές από τη Νέα Δημοκρατία, γίνεται καθαρά για δημαγωγικούς λόγους και γιατί έχουν χάσει το έδαφος μέσα στο οποίο κινούνταν όλα αυτά τα χρόνια. Το έδαφος της νεοφιλελεύθερης πολιτικής η οποία εκφράζεται και εφαρμόζεται ακριβώς σήμερα από την Κυβέρνηση του ΠΑ.ΣΟ.Κ.
Εμείς θέλουμε να πούμε στον ελληνικό λαό ότι και τα δύο κόμματα,
όποια εναλλαγή και αν γίνεται, δεν ξεφεύγουν από τα καθορισμένα πλαίσια της πολιτικής που έχει χαράξει η Ευρωπαϊκή 'Ενωση και με υπαλληλική σχέση εξυπηρετούν τα συμφέροντα του κεφαλαίου και της πλουτοκρατίας.
Πρέπει να ληφθούν αυτά υπόψη. Μόνο με αγώνες μπορούν να ανατρέψουν αυτήν την πολιτική, όπως και όλα τα αντιλαϊκά νομοσχέδια που εισάγονται και ψηφίζονται.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο για
δύο λεπτά.
ΠΑΝΑΓΙΩΤΗΣ ΛΑΦΑΖΑΝΗΣ: Ο κ. Αλογοσκούφης μου συνέστησε να είμαι προσεκτικός. Και επειδή όλοι όσοι παρακολουθήσαμε από την αρχή το νομοσχέδιο, από την επιτροπή, νομίζω ότι είμαστε αρκετά προσεκτικοί, εγώ έχω σημειώσει ορισμένες εκφράσεις με τις οποίες χαρακτηρίζατε και εσείς και ο κ. Ρεγκούζας το νομοσχέδιο: "Ψευδεπίγραφο" ...
ΑΔΑΜ ΡΕΓΚΟΥΖΑΣ: 'Ετσι είναι.
ΠΑΝΑΓΙΩΤΗΣ ΛΑΦΑΖΑΝΗΣ:... "πλασματικό", "ταχυδακτυλουργικό" και ότι θα επιβαρύνει τη φορολογία.
Εάν ισχύουν όλα αυτά, πρέπει κάποτε να το εξηγήσετε αυτό.
ΑΔΑΜ ΡΕΓΚΟΥΖΑΣ: Ισχύουν οι χαρακτηρισμοί αυτοί.
ΠΑΝΑΓΙΩΤΗΣ ΛΑΦΑΖΑΝΗΣ: 'Εφόσον λέτε ότι ισχύουν όλα αυτά, γιατί
ψηφίζετε τα τρία άρθρα του;
ΓΕΩΡΓΙΟΣ ΑΛΟΓΟΣΚΟΥΦΗΣ: Θα σας το εξηγήσουμε αργότερα.
ΠΑΝΑΓΙΩΤΗΣ ΛΑΦΑΖΑΝΗΣ: Δεν θέλω να μου το εξηγήσετε προσωπικά.
Οφείλετε μία εξήγηση γιατί εδώ, σε αυτήν την Αίθουσα, νομίζω ότι παίζεται ένα θέατρο του παραλόγου.
ΑΔΑΜ ΡΕΓΚΟΥΖΑΣ: Εγώ σας εξήγησα γιατί.
ΠΑΝΑΓΙΩΤΗΣ ΛΑΦΑΖΑΝΗΣ: Δεν με αφορά. 'Εχετε το δικαίωμα να πράξετε αυτό που νομίζετε και να χαράξετε την πολιτική σας. Είναι δικαίωμά σας, όπως δικαίωμά μου είναι να κάνω ορισμένες κριτικές επισημάνεις.
Εγώ παραξενεύτηκα, όταν μπήκαμε στην επιτροπή, για τη θέση σας επί της αρχής του νομοσχεδίου. Θεωρούσα εκ προοιμίου ότι θα ψηφίζατε τις λεγόμενες φορολογικές ελαφρύνσεις. Είδα ότι διαφοροποιηθήκατε. Τώρα επανήλθατε. Εμένα δεν μου προξενεί καμία εντύπωση.
Αυτό όμως, το οποίο είναι σαφές, είναι ότι σε αυτήν την Αίθουσα
έχουμε δύο κόμματα στη συσκευασία του ενός.
ΑΔΑΜ ΡΕΓΚΟΥΖΑΣ: Κάνετε μεγάλο λάθος.
ΠΑΝΑΓΙΩΤΗΣ ΛΑΦΑΖΑΝΗΣ: 'Εχουμε δύο κόμματα, στη συσκευασία μιας πολιτικής. Μιας πολιτικής που εναποθέτει πλέον τα πάντα στις αγορές, στους μεγάλους οικονομικούς ομίλους, στις κεφαλαιαγορές και στηρίζεται... 
ΜΑΝΩΛΗΣ ΜΠΕΝΤΕΝΙΩΤΗΣ: Ο λαός μας ψήφισε...
ΠΑΝΑΓΙΩΤΗΣ ΛΑΦΑΖΑΝΗΣ: Κοιτάξτε, είναι εύκολο να λέτε πάντοτε όταν επικαλείσθε τις εκλογές ότι σας ψήφισε το 87% του ελληνικού λαού. Ασφαλώς, σας ψήφισε το 87% του ελληνικού λαού. Αυτό τι σημαίνει; 'Οτι το υπόλοιπο 13% που δεν σας ψήφισε δεν δικαιούται να έχει γνώμη για την

άσκηση της πολιτικής σας;
ΜΑΝΩΛΗΣ ΜΠΕΝΤΕΝΙΩΤΗΣ: Εγώ δεν είπα αυτό.
ΠΑΝΑΓΙΩΤΗΣ ΛΑΦΑΖΑΝΗΣ: Κατάλαβα τι είπατε, αλλά έχω δύο λεπτά και μου "τρώτε" το χρόνο.
Αυτή είναι η ουσία της συναίνεσης, η οποία υπάρχει σήμερα. Και η συναίνεση αυτή έχει ένα μόνο κοινό παρανομαστή. Πώς θα επιβαρύνουμε όλο και περισσότερο τα πλατιά λαϊκά στρώματα και πώς θα διευκολύνουμε τη συσσώρευση του πλούτου, τη συσσώρευση κερδών, στο όνομα ότι έτσι θα έχουμε ανάπτυξη κ.ο.κ.
Βλέπουμε τι έχουμε γύρω μας, τι κοινωνίες πλέον διαμορφώνουμε, πού οδηγούμε τα πράγματα, τι κοινωνικές ανισότητες υπάρχουν γύρω μας. Και είμαστε ακόμη στην αρχή, κύριοι συνάδελφοι της Νέας Δημοκρατίας, και του ΠΑ.ΣΟ.Κ. Είμαστε ακόμα στην αρχή με τις πολιτικές που εφαρμόζονται. Αυτό που θα επακολουθήσει θα είναι ακόμη τραγικότερο για την Ελλάδα, για τον ελληνικό λαό και ιδιαίτερα για τις ευπαθείς κοινωνικές τάξεις. Δεν υπάρχει δυνατότητα...
ΠΡΟΕΔΡΕΥΩΝ (Παναγιώτης Σγουρίδης): Κύριε Λαφαζάνη, σας παρακαλώ,
τελειώνετε.
ΠΑΝΑΓΙΩΤΗΣ ΛΑΦΑΖΑΝΗΣ: Μισό δευτερόλεπτο, κύριε Πρόεδρε.
Στο προηγούμενο νομοσχέδιο που συζητήσαμε για την επένδυση της GAVERNER, σας ένωσε η πολυεθνική αυτή εταιρεία και οι επενδύσεις της με χαριστικές παροχές. Εδώ σας ενώνει η φοροεισπρακτική λογική απέναντι στα πλατιά λαϊκά στρώματα και έρχεσθε από πάνω και λέτε, να πάρουμε πίσω το φόρο της μεγάλης ακίνητης περιουσίας.
Λυπάμαι πάρα πολύ. Αυτές δεν είναι πολιτικές που μπορούν να εξασφαλίσουν για τη χώρα μας ένα καλύτερο μέλλον.
ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος εγγεγραμμένος
ομιλητής.
Κηρύσσεται περαιωμένη η συζήτηση επί της ενότητος των άρθρων 1 έως
και 5 και εισερχόμαστε στην ψήφισή τους κεχωρισμένως.
Ερωτάται το Σώμα: Γίνεται δεκτό το άρθρο 1, όπως τροποποιήθηκε από
τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό,
όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό,
όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 3;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό,
κατά πλειοψηφία.
Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειψηφία. ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό,
όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό,
όπως τροποποιήθηκε από τον κύριο Υπουργό, κατά πλειοψηφία.

Εισερχόμαστε στη συζήτηση της ενότητας των άρθρων 9, 10, 12 και 13.
Ο κ. Μπεντενιώτης έχει το λόγο.
ΜΑΝΩΛΗΣ ΜΠΕΝΤΕΝΙΩΤΗΣ: Το άρθρο 9, κύριε Πρόεδρε, αναφέρεται στην Κύρωση της Σύμβασης μεταξύ του Ελληνικού Δημοσίου και της Τράπεζας της Ελλάδος. Πρόκειται για τη σύμβαση που αρχίζει από την 1η Ιανουαρίου του 2001 και λήγει μετά δεκαετία, την 31η Δεκεμβρίου του 2010 μεταξύ του Ελληνικού Δημοσίου και της Τράπεζας της Ελλάδος και αφορά την εκτύπωση των κρατικών λαχείων.
Η νέα σύμβαση -από το περιεχόμενο αυτής σύμβασης προκύπτει- εγγυάται την ασφαλή και αδιάβλητη εκτύπωση των λαχείων με την κάλυψη των εν γένει εξόδων εκτύπωσης από το ελληνικό δημόσιο, όπως αυτά προσδιορίζονται στις λεπτομέρειες του κειμένου.
Είναι μία τυπική σύμβαση και εισηγούμεθα την ομόφωνη ψήφισή της.
Το άρθρο 10 αναφέρεται στην Κύρωση της Σύμβασης μεταξύ του Ελληνικού Δημοσίου και του Εθνικού Καποδιστριακού Πανεπιστημίου Αθηνών. Εδώ κυρώνεται με νόμο η από 15 Δεκεμβρίου του 2000 Σύμβαση μεταξύ του Ελληνικού Δημοσίου και του Εθνικού Καποδιστριακού Πανεπιστημίου Αθηνών, με την οποία ρυθμίζονται θέματα επιστροφής, παραχώρησης και μεταβίβασης ακινήτων μεταξύ των συμβαλλομένων.
Κι εδώ έχουμε μία τυπική σύμβαση που κυρώνεται, πιστεύω, απ' όλους
μας ομόφωνα.
Το άρθρο 12 αφορά την προμήθεια επαγγελματικού περιοδικού και με τη
διάταξή του επεκτείνει την καταβολή της συνδρομής του επιστημονικού περιοδικού "Φοροτεχνική και Θρακική Προσέγγιση" από το δημόσιο στο σύλλογο εργαζομένων στις Δημόσιες Οικονομικές Υπηρεσίες του Νομού Ξάνθης και για τις συνδρομές των εργαζομένων στις φορολογικές αρχές των Ιονίων Νήσων, της Κρήτης, των Κυκλάδων και του Αιγαίου.
Με το άρθρο 13 προβλέπεται η δυνατότητα μίσθωσης από το ελληνικό δημόσιο χωρίς διαγωνισμό, κατά παρέκκλιση δηλαδή των διατάξεων του

π.δ. 09/1932 "περί στεγάσεως δημοσίων υπηρεσιών", των κτιρίων ή των άλλων εγκαταστάσεων που βρίσκονται εντός της ζώνης κατασκευής και λειτουργίας συγχρηματοδοτούμενων δημόσιων έργων.
Με τις παραγράφους 2, 3, 4 και 5 του άρθρου 13 ρυθμίζονται τα
ζητήματα της διάρκειας της μίσθωσης, το ύψος του μισθώματος και ο τρόπος και προσδιορισμός αυτού του μισθώματος από επιτροπή που συγκροτείται. Είναι μια τυπική σύμβαση, θα λέγαμε, γι' αυτό που εισηγούμαστε να ψηφιστεί ομόφωνα.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, δεν έχουμε να κάνουμε ιδιαίτερα
σοβαρές παρατηρήσεις σε αυτήν την ενότητα των άρθρων.
Με το άρθρο 9 συμφωνούμε. Δεν έχουμε στοιχεία να κάνουμε οποιαδήποτε κριτική, γιατί είναι μια τυπική σύμβαση μεταξύ των Κρατικών Λαχείων και της Τράπεζας της Ελλάδος.
Θα συμφωνήσουμε και με το άρθρο 10. 'Εχω όμως μια απορία. Στην αρχική σύμβαση που είχε υπογράψει το ελληνικό δημόσιο με το Πανεπιστήμιο Αθηνών υπήρχε η διαλυτική αίρεση που δεν ικανοποιήθηκε και έληξε το 1989. Γιατί τόση καθυστέρηση για να αποκαταστήσουμε τα πράγματα και να επιστραφούν τα περιουσιακά στοιχεία στις δύο πλευρές; Εν τω μεταξύ κατά τη διάρκεια αυτής της προθεσμίας, τα υπερκείμενα ανήκουν της υποκειμένης. 'Εγιναν κάποια έξοδα από την πλευρά του ελληνικού δημοσίου σε αυτές τις ιδιοκτησίες. Βέβαια αφορά το Πανεπιστήμιο Αθηνών και δεν είναι ιδιαίτερης σημασίας το ζήτημα. Αν δεν ήταν το Πανεπιστήμιο Αθηνών, θα υπήρχε πρόβλημα.
Επίσης όσον αφορά το Πανεπιστήμιο Αθηνών, υπάρχουν φορολογικές επιβαρύνσεις για την ανταλλαγή αυτών των περιουσιών στη μεταβίβαση ή έχουμε απαλλαγές; Γιατί ανταλλάσσονται περιουσίες.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Οχι, έχουμε απαλλαγές. ΑΔΑΜ ΡΕΓΚΟΥΖΑΣ: Γίνονται κάποιες ανταλλαγές. Συμβολαιογραφικά έξοδα
υπάρχουν; Και πόσα είναι αυτά τα συμβολαιογραφικά έξοδα; Γιατί δεν βλέπω να κάνετε ειδική πρόβλεψη εδώ για μείωση, για ειδική τιμή και αυτό γιατί πρόκειται για μεγάλες αξίες. Αν υποτεθεί ότι η είσπαρξη αυτών των αμοιβών από τους συμβολαιογράφους και τους δικηγόρους είναι στο ολόκληρο, θα είναι τεράστια τα ποσά. Πρέπει να μας δώσετε μια απάντηση σε αυτό. Η πείρα μου λέει ότι κάνουμε ειδική πρόβλεψη για τέτοιες περιπτώσεις, για να μην εισπράτουν χρήματα οι όποιοι δικηγόροι και οι όποιοι
συμβολαιογράφοι για κάτι που δεν έχει ιδιαίτερη σημασία.
'Οσον αφορά το άρθρο 12, μην ακούτε αυτά που λέγονται. Εκεί είναι το μίζερο, και αν θέλετε, και η έλλειψη κατανόησης για τη σκοπιμότητα αυτής της λειτουργίας, αυτού του περιοδικού που εκδίδεται στην ακριτική Θράκη και ζητείται η επέκτασή του στην ακριτική χώρα, όπως είναι οι Κυκλάδες κλπ.
Εμείς συμφωνούμε και υπερθεματίζουμε μάλιστα γι' αυτό το άρθρο. Δεν
το κάνουμε από συντεχνιακή αντίληψη, όπως μας έχει κατηγορήσει ο κ. Γεωργακόπουλος.
Στο άρθρο 13 υπάρχει μια αντίφαση και θέλουμε μια εξήγηση. Συμφωνούμε κατ' αρχήν με το άρθρο, αλλά υπάρχει μια αντίφαση. Εδώ μιλάμε για μίσθωση χωρίς διαγωνισμό -βέβαια ορίζεται μια επιτροπή της Κτηματικής Υπηρεσίας κλπ.- αλλά υπάρχει μια αντίφαση στην παράγραφο 5, που λέει ότι ο εκμισθωτής δικαιούται, υπογράφοντας τη σύμβαση μίσθωσης, να διατυπώσει επιφύλαξη ως προς το ύψος του μισθώματος και να μην αποδεχθεί αυτό. Παρακάτω λέει: "Η αίτηση ασκείται μέσα σε αποκλειστική προθεσμία τριών μηνών από την υπογραφή της σύμβασης". Μπορεί, δηλαδή, να προσφύγει για μια σύμβαση που δεν την αποδέχτηκε. Πώς την υπέγραψε, αφού δεν την αποδέχτηκε; Δεν το καταλαβαίνω.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Κατ'αρχήν για το άρθρο 9, κύριε Υπουργέ, όπως και στη συζήτηση επί της αρχής τονίσαμε, εμείς λέμε ότι δεν θα πρέπει σε περίπτωση που η Τράπεζα της Ελλάδας δεν μπορεί να εκδώσει αυτά τα λαχεία να ανατίθεται σε ιδιώτη. Εξάλλου το Υπουργείο Οικονομικών έχει ένα μηχανισμό που τον έχει αδρανοποιήσει. Και μέσω αυτής της υπηρεσίας μπορεί να γίνει αυτό, αλλά τουλάχιστον μπορεί να πάει σε έναν άλλο δημόσιο φορέα, που θα μπορεί να το εκτελέσει. Φυσικά εμείς είμαστε αντίθετοι με όλη αυτήν τη διαδικασία του τζόγου αλλά, εν πάση περιπτώσει, ό,τι μπορούμε να διαφυλάξουμε να το διαφυλάξουμε και να μην περνάνε όλα αυτά στους ιδιώτες.
Για το άρθρο 10 έχουμε ορισμένες επιφυλάξεις. Εκφράστηκαν ορισμένα ερωτήματα από τον προηγούμενο συνάδελφο. Εμείς έχουμε τα εξής ερωτήματα: Γιατί δεν υλοποιήθηκε αυτή η σύμβαση μεταξύ του δημοσίου και του πανεπιστημίου; Γιατί πέρασαν όλα αυτά τα χρόνια χωρίς ποτέ να γίνει και χωρίς ποτέ να δοθούν εξηγήσεις; Επένδυση δεν έχει προχωρήσει.
Κύριοι Βουλευτές, εμείς το καταλαβαίνουμε. Γίνεται στη βάση της
προώθησης της παράδοσης της υγείας στους ιδιώτες, της εμπορευματοποίησης καθαρά της υγείας. Γι'αυτό περικόπτονται αυτές οι κοινωνικές δαπάνες και ποτέ δεν δίνονται, γι'αυτό υπάρχει τώρα αυτό το αλισβερίσι.
Πού θα οδηγήσει όμως αυτή η κατάσταση; 'Οταν έχουμε περικοπές των κοινωνικών δαπανών, όταν έχουμε μεταφορά όλων των δαπανών υγείας στα ασφαλιστικά ταμεία, τα οποία σήμερα ξέρουμε πού ακριβώς βρίσκονται με το μεγάλο πρόβλημα της ανεργίας και της συρρίκνωσης κάθε ασφαλιστικού φορέα από τα μέλη του, όταν τελικά οι υπηρεσίες υγείας έχουν ακριβύνει, όταν τα μικρά νοσοκομεία το ένα μετά το άλλο ή συγχωνεύονται ή καταργούνται, όπως προβλέπει ο νόμος, ή μεταφέρονται αλλού, όταν έχουν τόσες χιλιάδες προσωπικό έλλειμμα, πώς είναι δυνατόν να μην υπάρχουν και τέτοια μέτρα όπως αυτό; Eίναι φυσικά μέσα στην πολιτική της Κυβέρνησης που λέει ότι στηρίζει τις κοινωνικές παροχές και την υγεία.
Με το δάνειο τι έγινε; Ποιος το πήρε αυτό το δάνειο, κύριε Υπουργέ; Δεν έχει αποσαφηνιστεί. Ποιος το χρεώθηκε; Ποιος θα εξοφλήσει αυτό το δάνειο που πάρθηκε από την Εθνική Κτηματική Τράπεζα;
Επίσης, από αυτήν τη δοσοληψία φαίνεται καθαρά ότι έχει ωφεληθεί το δημόσιο πέραν όλων των άλλων και με έκταση πενήντα στρεμμάτων που είχε το πανεπιστήμιο.
Το άρθρο 12 για το περιοδικό είπε ο κ. Ρεγκούζας ότι το ψηφίζει. Πιστεύω ότι θα το ψηφίσουν, όπως συνήθως γίνεται, και οι Βουλευτές του ΠΑ.ΣΟ.Κ. 'Ομως, μπαίνει ένα ερώτημα: Τι γίνεται με τους άλλους κλάδους, όπως για παράδειγμα με τους τεχνικούς που δουλεύουν στις δημόσιες υπηρεσίες; Κάθε τόσο εκδίδονται οι νέοι νόμοι και είναι υποχρεωμένοι να πληρώνουν από την τσέπη τους οι δημόσιοι υπάλληλοι, για να ενημερώνονται και να το εντάσσουν μέσα στο φάκελο της ενημέρωσης τον οποίον κρατούν. Τι γίνεται με τα άλλα επαγγέλματα; Τι γίνεται με τους γιατρούς, με τα επιστημονικά που βγαίνουν; Τι γίνεται με μια σειρά άλλους κλάδους; Γιατί εδώ αυτή η εξαίρεση;
Μήπως αυτό είναι ένα εργαλείο που θα φέρει περισσότερα οφέλη στην
Κυβέρνηση από τη φορολογία; Η Κυβέρνηση είναι υποχρεωμένη να δίνει αυτά τα στοιχεία των νέων νόμων και τις επεξηγήσεις κλπ. Είμαστε αντίθετοι, διότι γίνεται μια ειδική μεταχείριση, μια άνιση μεταχείριση μεταξύ όλων των άλλων.
Για το άρθρο 13. Εδώ χρειάζεται μία επιτροπή που να γνωμοδοτεί πόσο
θα είναι το μίσθωμα, αν θα γίνεται προσαρμογή κλπ. Γιατί εδώ δεν εφαρμόζετε το νόμο που εσείς έχετε θεσπίσει, ότι τελικά τα μισθώματα θα πρέπει να είναι στο 6% της αξίας του ακινήτου. Δεν θυμάμαι αν έχουμε ψηφίσει νόμο πάνω σε αυτό, αλλά έτσι υπολογίζονται τα μισθώματα και καμία ΔΟΥ δεν δέχεται λιγότερο να υπολογιστεί. Αν είναι λιγότερο, θα το πάει στο 6%.
Δεν έχουμε αντίρρηση το δημόσιο για τις ανάγκες του να παίρνει αυτά τα κτίρια, όμως, θα πρέπει οι τιμές να έχουν κάποια φερεγγυότητα, σχετικά με τα ενοίκια. 'Ομως, κύριε Υπουργέ, προηγούμενως μιλάγαμε για την υπεραξία. Την εφαρμόζετε και μάλιστα μονομερώς. Πρέπει να σας πω ότι εκεί που περνάει ο εθνική οδός στη Θεσσαλία και συγκεκριμένα στη Μαγνησία και έχουν απαλλοτριωθεί εκτάσεις δεν τους καταβάλλεται η τιμή που έχει συμφωνηθεί και αυτό γιατί λέγεται ότι χρωστάνε στο δημόσιο λόγω υπεραξίας που πήραν τα κτήματα, αφού η εθνική οδός μέσα από αυτά. Είναι φραγμένος ο δρόμος, κύριε Πρόεδρε, και δεν μπορούν να βγουν οι άνθρωποι.
ΠΡΟΕΔΡΕΥΩΝ (Παναγιώτης Σγουρίδης): Αυτά τα έχουμε συζητήσει σε άλλο νομοσχέδιο, τα έχει αποδεχθεί η Κυβέρνηση με τροπολογία επ'αυτού. Πρέπει να ενημερώνεστε. 'Εχει ψηφιστεί στη Βουλή συγκεκριμένη διάταξη γι'αυτό το θέμα.
ΝΙΚΟΛΑΟΣ ΓΚΑΤΖΗΣ: Πάντως πρέπει να δούμε, πώς θα διασφαλίζεται καλύτερα η τιμή του μισθώματος για να έχουμε περισσότερα εχέγγυα. 
ΠΡΟΕΔΡΕΥΩΝ (Παναγιώτης Σγουρίδης): Κύριοι Βουλευτές, έχω την τιμή να
ανακοινώσω στο Σώμα ότι οι Υπουργοί Υγείας και Πρόνοιας, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Ανάπτυξης, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Δικαιοσύνης, Δημόσιας Τάξης και Μεταφορών και Επικοινωνιών, κατέθεσαν σχέδιο νόμου: "Σώμα Επιθεωρητών Υπηρεσιών Υγείας και Πρόνοιας (Σ.Ε.Υ.Υ.Π.) και άλλες διατάξεις".
Παραπέμπεται στην αρμόδια Διαρκή Επιτροπή
Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: 'Οσον αφορά στο άρθρο 9, δεν έχουμε αντίρρηση, κύριε Πρόεδρε, για την εκτύπωση του λαχείου από τον εκτυπωτικό μηχανισμό της Τράπεζας της Ελλάδας. Φυσικά δεν είμαι και ο πιο αρμόδιος για να εξετάσω όλους τους όρους της σύμβασης, αλλά νομίζω ότι πρέπει να λειτουργούν κάτω από αμοιβαίο συμφέρον, αν και τις τελευταίες ημέρες παρακολουθώ από τον Τύπο αρκετά δημοσιεύματα, που είναι πάρα πολύ ενοχλητικά και επικριτικά, θα έλεγα, για το πώς δουλεύει αυτός ο εκτυπωτικός μηχανισμός της Τράπεζας της Ελλάδας. Θυμάμαι προσφάτως σε νομοσχέδιο που είχε έλθει ότι υπήρχε διάταξη όπου δίναμε τη δυνατότητα να κόβονται νομίσματα, τα νέα ευρώ στο εξωτερικό. Δεν ξέρω, αλλά νομίζω ότι αυτές οι δραστηριότητες της Τράπεζας της Ελλάδας, η εταιρεία που έχει συστήσει και παίζει αυτόν το ρόλο θα μπορούσε να καλύψει και αυτές τις ανάγκες.
'Οσον αφορά τη σύμβαση που λύεται, μεταξύ Δημοσίου και Καποδιστριακού Πανεπιστημίου Αθηνών, θέλω να πω ότι είναι μία περίπτωση χαρακτηριστική της αναξιοπιστίας του Δημοσίου να εκπληρώσει τους όρους της σύμβασης που θα ήταν επωφελής για όλο το υγειονομικό σύστημα της χώρας.
'Εχω ένα ερώτημα, κατά πόσο αυτές οι κλινικές και τα νοσοκομεία, που θα μετατραπούν πλέον σε πανεπιστημιακά, θα αλλάξουν και άλλα πράγματα στη λειτουργία τους από αυτήν την αλλαγή που θα υπάρξει. Αυτό το πράγμα τι συνεπάγεται για το ρόλο και τη δραστηριότητα αυτών των κλινικών και των νοσοκομείων; Θα υπάρχει πρόσβαση όπως πριν από το κοινό σε αυτά τα νοσοκομεία; Θα έχουμε αναδιαρθρώσεις στο εσωτερικό τους και αλλαγές; Είναι ερωτήματα που δεν απαντώνται από τη σύμβαση, αλλά, αν ξέρετε, θα ήθελα μία τοποθέτηση, κύριε Υπουργέ, επ'αυτών.
'Οσον αφορά το περιοδικό, είναι προφανείς οι παρατηρήσεις που έκανε
και ο προηγούμενος συνάδελφος. Δεν έχουμε αντίρρηση να βγαίνει το περιοδικό και να επιτελεί και ένα ενημερωτικό ρόλο. Αυτό που θέλω να σημειώσω είναι πως δεν πρόκειται μόνο για ενημερωτικό περιοδικό, δυστυχώς έχει και άλλες προεκτάσεις. Δυστυχώς η ενημέρωση δεν φθάνει και μέχρι κάποιες απόψεις, που αμφισβητούν ορισμένα πράγματα. Εν πάση περιπτώσει,
το θέμα είναι ότι αν υπάρξουν και άλλα αιτήματα από άλλους κλάδους, είτε καθηγητών είτε γεωπόνων είτε δασκάλων, που θα θέλουν να εκδώσουν αντίστοιχα περιοδικά, τι θα πράξετε; Θα πείτε Υπουργείο Οικονομικών είμαστε, τους εφοριακούς μόνο θα ευλογήσουμε; Θα ήθελα να δείξετε την ίδια γενναιοδωρία και σε αντίστοιχους κλάδους επιστημόνων που θα ήθελαν να βγάλουν αντίστοιχα ενημερωτικά περιοδικά.
Επίσης δεν έχουμε αντίρρηση για το άρθρο 13 α και η μίσθωση θα πρέπει να γίνεται με όρους επωφελείς για το δημόσιο. Τους εξασφαλίζει αυτούς η επιτροπή; Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο. ΚΥΡΙΑΚΟΣ ΣΠΥΡΙΟΥΝΗΣ: Τα συζητούμενα άρθρα της δεύτερης ενότητας
αναφέρονται σε κυρώσεις των συμβάσεων και δεν έχω καμία ειδικότερη άποψη πάνω σε αυτό. Συμφωνώ απολύτως για τη σκοπιμότητα, που έχει εκτιμηθεί αναλόγως.
Θα πάω στο άρθρο 12, που έχει σχέση με το περιοδικό και μένα η
επισήμανσή μου είναι η εξής: Εάν αύριο ζητήσει η άλφα υπηρεσία ή η βήτα ή η γάμα ή η άλφα τάξη ή η βήτα τάξη, θα υπάρξει αυτή η διεύρυνση που γίνεται για τη συγκεκριμένη τάξη;
Το άλλο είναι ότι κατά καιρούς έχω πληροφορίες στο γραφείο μου ότι
ένας χώρος διαπλοκών είναι και τα περιοδικά, διαφθοράς, συναλλαγής καλύτερα, μεταξύ εκείνων που τα εκδίδουν, που παραχωρείται η έκδοση και 
εκείνων που έχουν την ευθύνη. Δεν αναφέρομαι στο συγκεκριμένο περιοδικό. 'Ομως θέλω να θίξω το γνωστό και έντονο πρόβλημα της διαφθοράς στην ελληνική κοινωνία, που πολλές φορές όχι δεν αποκλείεται, όχι δεν εντοπίζεται, αλλά τροφοδοτείται με τη σύμπραξη των δημοσίων υπηρεσιών. Η εκδοτική δραστηριότητα που υπηρετεί τη δημοκρατία, σαφώς υπηρετεί την ενημέρωση της κοινής γνώμης, των ειδικοτέρων τάξεων κλπ. ανάλογα με τις κατηγορίες υπηρετεί τη διαφάνεια, πολλές φορές κάτω από ορισμένες προϋποθέσεις ολιγωρίας γίνεται χώρος εκμετάλλευσης, συναλλαγής και διαφθοράς.
'Εχω επανειλημμένες καταγγελίες στο γραφείο μου.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Το άρθρο 13 προβλέπει τις μισθώσεις έργων, κτιρίων ή άλλων εγκαταστάσεων μέσα στη ζώνη των συγχρηματοδοτούμενων έργων για το

διάστημα που θα λειτουργούν και που θα χρειάζεται για την πραγμάτωση του σκοπού των υπό εκτέλεση έργων.
Καθορίζει και τις διαδικασίες οι οποίες διά της επιτροπής και τελικά διά του δικαστηρίου -όταν υπάρχει ένσταση, δηλαδή αμφισβήτηση από την πλευρά του εκμισθωτού- προβλέπουν όλα τα σημεία για την κατά παρέκκλιση του π.δ. 19/11.1932 μίσθωση με την ευθύνη και με τη δικαιοδοσία του Γενικού Γραμματέα της αντίστοιχης Περιφέρειας. Νομίζω ότι εξυπηρετεί την προοπτική των έργων και τη γενικότερη προοπτική της λειτουργίας τους η δυνατότητα αυτής της κατά παρέκκλιση μισθώσεως κτιρίων και εγκαταστάσεων. 
Ψηφίζω, λοιπόν, όλα τα άρθρα της συζητούμενης ενότητας.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Β' Αντιπρόεδρος της Βουλής κ. Παναγιώτης Σγουρίδης.
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Κυρία Πρόεδρε, κύριε Υπουργέ, κύριοι συνάδελφοι, πήρα το λόγο για να εκφράσω τα συγχαρητήριά μου και την ικανοποίησή μου γιατί ο Υπουργός έκανε δεκτό ένα αίτημα για την επέκταση της διανομής του περιοδικού "Θρακική Προσέγγιση" όχι μόνο στις περιοχές της κεντρικής Ελλάδος αλλά και της νησιωτικής Ελλάδος. Διανέμεται πια με το άρθρο 12, το οποίο θα ψηφίσουμε, από την Κρήτη, στα Δωδεκάνησα, στα νησιά του ανατολικού Αιγαίου και του βορείου Αιγαίου.
Αυτό είναι για μένα μια πραγματικά γενναία πράξη, που δείχνει σωφροσύνη και έχει το στοιχείο της επιβράβευσης. Παράλληλα έχει το στοιχείο του να δώσουμε στους υπαλλήλους κάποιο κίνητρο. Και θα εξηγήσω γιατί.
Συνήθως αυτό το οποίο πιστεύουμε όλοι μας είναι ότι οι δημόσιοι υπάλληλοι είναι αδιάφοροι, κοιτάζουν το ρολόι τι ώρα θα σηκωθούν να φύγουν, και αν είναι δυνατόν να πάνε μία ώρα αργότερα και να φύγουν μια ώρα νωρίτερα. Παράλληλα για τους εφοριακούς υπαλλήλους έχουμε την άποψη ότι είναι γραφειοκράτες, σκληροί και συνήθως στριφνοί, όπως εκείνοι που θυμόμαστε από παλιά που φορούσαν τα μαύρα μανίκια.
Πριν από πέντε-έξι χρόνια λοιπόν μία ομάδα εφοριακών υπαλλήλων από
την Ξάνθη, έχοντας παράλληλα διασυνδέσεις και με τις άλλες πόλεις της Θράκης, αποφάσισαν με ένα ρομαντισμό να εκδώσουν ένα περιοδικό, το περιοδικό "Θρακική Προσέγγιση". Είχαν μεράκι και θέληση για προσφορά. 
Αυτό το περιοδικό αναλύει κατά βάση με παραδείγματα τους νόμους τους
οποίους ψηφίζουμε στο ελληνικό Κοινοβούλιο, αναλύει με παραδείγματα τις εγκυκλίους τις οποίες εκδίδει το Υπουργείο, τις υπουργικές αποφάσεις ή τα προεδρικά διατάγματα επίσης με παραδείγματα.
Δεν μένει όμως εκεί. Δεν είναι ένα απλό περιοδικό, το οποίο έχει μια ενημερωτική ύλη για τους υπαλλήλους των εφοριών και των δημοσίων ταμείων. Είναι ένα περιοδικό που παράλληλα περιέχει και οικονομικά θέματα και φιλοξενεί όλες τις απόψεις. 'Οποιος θέλει να καταθέσει την άποψή του, μπορεί να συγγράψει στο περιοδικό. Ασχολείται και με κοινωνικά θέματα.
Τι πιο καλό από υπαλλήλους εφοριακούς να ασχολούνται με κοινωνικά θέματα και να συγγράφουν πάνω σε αυτά και να καταθέτουν απόψεις; Ασχολείται δε και με πολιτιστικά θέματα, κυρίως της Θράκης, τα οποία κοινοποιεί σε όλη την Ελλάδα και επίσης με λογοτεχνικά θέματα.
'Ακουσα δε και το άλλο: Yπάρχει άνιση μεταχείριση!
Εγώ είμαι βέβαιος ότι και ο Υπουργός ΠΕΧΩΔΕ και ο Υπουργός Γεωργίας και οποιοσδήποτε άλλος Υπουργός αν υπάρξουν ομάδες υπαλλήλων που θα κάνουν ένα παρόμοιο περιοδικό, για να ενημερώσουν γι' αυτά τα θέματα, είμαι βέβαιος ότι θα αγκαλιάσει την προσπάθεια και θα τη χρηματοδοτήσει προς ενημέρωση και των υπολοίπων υπαλλήλων.
Εγώ πιστεύω ότι σωφροσύνη επικράτησε στο Υπουργείο Οικονομικών, που αγκάλιασε αυτήν την προσπάθεια και παράλληλα υπήρξε και γενναιότητα να διαδοθεί το περιοδικό και στην υπόλοιπη Ελλάδα και, εγώ θα έλεγα, γιατί όχι και στις εφορίες και στα δημόσια ταμεία της Αθήνας και παράλληλα και της υπόλοιπης Ελλάδος.
Σας ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κύριος Υπουργός έχει το λόγο. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κυρία Πρόεδρε, θα είμαι
πολύ σύντομος.
Θέλω να πω ότι τα δύο πρώτα άρθρα που συζητάμε είναι τυπική κύρωση δύο συμβάσεων μεταξύ του Ελληνικού Δημοσίου και του Πανεπιστημίου αφ' ενός ή της Τράπεζας της Ελλάδος από την άλλη πλευρά.
Πρέπει να πω δύο λέξεις μόνο για το άρθρο 10, επειδή διατυπώθηκε η
απορία για ποιο λόγο δεν υλοποιήθηκε η συγκεκριμένη σύμβαση. Μνημονεύεται ρητά μέσα στη σύμβαση ότι δεν είναι δυνατή μέχρι τη λήξη της σύμβασης η κατασκευή και ολοκλήρωση του νοσοκομείου, εκτός των άλλων και διότι η χωροταξική μελέτη του Υπουργείου Περιβάλλοντος, Χωροταξίας και Δημοσίων 'Εργων για την περιοχή, όπου θα ανεγείρετο το νέο νοσοκομείο, θεωρεί το χώρο αυτόν κεκορεσμένο όσον αφορά στις υπηρεσίες υγείας και δεν είναι δυνατόν να υλοποιηθεί η ανέγερση και άλλου νοσοκομείου και μάλιστα τέτοιας δυναμικότητας. Η μία παρατήρηση είναι αυτή.
Η δεύτερη παρατήρηση είναι στο άρθρο 13.
ΑΔΑΜ ΡΕΓΚΟΥΖΑΣ: Για τα συμβολαιογραφικά.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Για τα συμβολαιογραφικά, έχετε δίκιο, κύριε συνάδελφε. Δεν ήμουν έτοιμος να σας απαντήσω, αλλά διαβάζοντας τη σύμβαση, βλέπω ότι δεν συμφωνείται η μεταβίβαση κυριότητας, αλλά απλώς ανατροπή της προηγούμενης σύμβασης, πλήρωση δηλαδή της διαλυτικής αίρεσης και επομένως, απλά και μόνο πιστοποιείται η πλήρωση της διαλυτικής αίρεσης και αυτόματα επανέρχεται η κυριότητα στους προηγούμενους συμβαλλομένους. 'Αρα, δεν πρόκειται ούτε για φόρους ούτε και για δικαιώματα πλην των παγίων δικαιωμάτων, τα οποία δικαιούται ο συμβολαίογράφος για τη σύνταξη οποιασδήποτε πράξης, βεβαίωσης πλήρωσης της διαλυτικής αίρεσης.
'Οσον αφορά το άρθρο 13, θα ήθελα να πω ότι εδώ ρυθμίζουμε θέματα για τα οποία υπάρχει ένα νομοθετικό κενό, ότι όλες οι μισθώσεις του δημοσίου γίνονται με συγκεκριμένο νόμο, με δημόσια προσφορά, αυτών είναι γνωστό σε όλους μας. 'Ομως, σε ορισμένες περιπτώσεις συγχρηματοδοτούμενων έργων δεν υπάρχει αυτή η δυνατότητα. Για παράδειγμα, στον "Αερολιμένα Αθηνών" τώρα δεν υπάρχει η δυνατότητα να γίνει δημοπράτηση, διαγωνισμός για τη μίσθωση του τελωνείου, για παράδειγμα του αερολιμένος. Δεν νοείται, γιατί θα στεγάζεται το τελωνείο στο συγκεκριμένο έργο, το οποίο είναι συγχρηματοδοτούμενο και άρα υποχρεωτικά και από την πλευρά του δημοσίου δεν υπάρχει άλλη επιλογή, αλλά και από την πλευρά του φορέα, δεν έχουν
άλλη επιλογή γιατί, χωρίς τελωνείο δεν μπορεί να λειτουργήσει ο συγκεκριμένος χώρος του αερολιμένα. 'Ετσι, λοιπόν, δίνεται η δυνατότητα η νομική επίλυση αυτών των διαφορών. Μπορεί να υπάρξει συμφωνία μέσα από μια επιτροπή, της οποίας προϊσταται ο Γενικός Γραμματέας της Περιφέρειας, πού ανήκει το συγχρηματοδοτούμενο έργο. Η απορία σας θα λυθεί, αν σας πω ότι, όπως ακριβώς το δημόσιο δεν έχει άλλη επιλογή από το να εγκατασταθεί στο συγκεκριμένο έργο, για την εξυπηρέτηση των δραστηριοτήτων αυτού του έργου, από την άλλη πλευρά όμως δεν μπορεί και το δημόσιο να είναι τελικά αιχμάλωτο της οποιασδήποτε πρότασης ενός μισθώματος. 'Ετσι, λοιπόν, αν μεν υπάρχει κοινή συμφωνία μεταξύ του φορέα του συγχρηματοδοτούμενου έργου και του ελληνικού δημοσίου, όπως ακριβώς θα εκτιμηθεί και από την επιτροπή υπό το Γενικό Γραμματέα, έχει καλώς, υπογράφεται η σύμβαση. 'Αλλως υπογράφεται η σύμβαση η συγκεκριμένη με επιφύλαξη του εκμισθωτού ή και του μισθωτού και του Ελληνικού Δημοσίου και το μίσθωμα το καθορίζει το δικαστήριο. Δεν υπάρχει κανένας άλλος τρόπος να λύσουμε τις διαφορές, δεν υπάρχει άλλη επιλογή, το ξανατονίζω, ούτε για το ελληνικό δημόσιο να επιλέξει κάποιο γειτονικό χώρο δίπλα ή παραδίπλα, αλλά ούτε και για το φορέα να πει ότι δεν θα δώσω εγκαταστάσεις για τη στέγαση παραδείγματος χάρη τελωνείου, αστυνομικού τμήματος ή οτιδήποτε άλλο χρειάζεται για την εξυπηρέτηση των σκοπών του συγχρηματοδοτούμενου έργου. Πιστεύω ότι είναι διατάξεις οι οποίες πρέπει να γίνουν αποδεκτές απ' όλη τη Βουλή. 
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Δεν υπάρχει άλλος εγγεγραμμένος
συνάδελφος να μιλήσει. Επομένως κηρύσεται περαιωμένη η συζήτηση επί της ενότητας των άρθρων 9, 10, 12 και 13, τα οποία θα ψηφιστούν κεχωρισμένως. 
Ερωτάται το Σώμα: Γίνεται δεκτό το άρθρο 9 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Συνεπώς το άρθρο 9 έγινε δεκτό
κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 10 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Συνεπώς το άρθρο 10 έγινε δεκτό
κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 12 ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Παρών.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Συνεπώς το άρθρο 12 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 13 όπως τροποποιήθηκε από
τον κύριο Υπουργό;
ΟΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Συνεπώς το άρθρο 13 έγινε δεκτό ομοφώνως, όπως τροποποιήθηκε από τον κύριο Υπουργό.
Κύριοι συνάδελφοι, έχουν διανεμηθεί τα Πρακτικά της Πέμπτης 8 Φεβρουαρίου 2001 και της Παρασκευής 9 Φεβρουαρίου 2001 και παρακαλώ για την επικύρωσή τους.
Επικυρούνται;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Συνεπώς τα Πρακτικά της Πέμπτης 8 Φεβρουαρίου 2001 και της Παρασκευής 9 Φεβρουαρίου 2001 επεκυρώθησαν. 
Κύριοι συνάδελφοι, δέχεστε στο σημείο αυτό να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 22.30 λύεται η συνεδρίαση για
αύριο ημέρα Τετάρτη 21 Φεβρουαρίου 2001 και ώρα 10.00 με αντικείμενο εργασιών του Σώματος: α) κοινοβουλευτικο έλεγχο, συζήτηση επικαίρων ερωτήσεων και β) αποφάσεις Βουλής: συνέχιση της συζήτησης επί των αναθεωρητέων διατάξεων του Συντάγματος, σύμφωνα με τα άρθρα 110 του Συντάγματος και 119 του Κανονισμού της Βουλής.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

