
Σελίδα 9777 
Π Ρ Α Κ Τ Ι Κ Α    Β Ο Υ Λ Η Σ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΡΜ'
Τετάρτη 27 Μαίου 1998
Αθήνα, σήμερα στις 27 Μαίου, ημέρα Τετάρτη και ώρα 18.19' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ.ΠΑΝΑΓΙΩΤΗ Ν. ΚΡΗΤΙΚΟΥ
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 26.5.98 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΛΘ' συνεδριάσεώς του, της 26ης Μαϊου 1998, σε ό,τι αφορά τη συζήτηση και λήψη απόφασης σύμφωνα με τις διατάξεις του άρθρου 144 ΚτΒ, επί της προτάσεως του Προέδρου της Νέας Δημοκρατίας και 76 Βουλευτών του Κόμματός του, για σύσταση Εξεταστικής Επιτροπής, η οποία θα προβεί στη διερεύνηση του όλου ζητήματος που σχετίζεται άμεσα όχι μόνο για την Ολυμπιακή Αεροπορία, αλλά και με τη γενικότερη πορεία της Εθνικής Οικονομίας, λόγω της μη εφαρμογής των επιταγών του ν. 2271/1994).
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Δημήτριο Κουτσόγιωργα, Βουλευτή Αχαϊας, τα ακόλουθα:
"Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Αδιόριστων Θεολόγων Ελλάδας διαμαρτύρεται για την κατάργηση της επετηρίδας.
2) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία η Κοινότητα Χρυσοχωρίου Μεσσηνίας ζητεί να μην καταργηθεί το ταχυδρομικό γραφείο στο Ψάρι Μεσσηνίας.
3) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία η Κοινότητα Κοπανακίου του Νομού Μεσσηνίας διαμαρτύρεται για την κατάργηση των δρομολογίων του ΟΣΕ Καλαμάτας.
4) Οι Βουλευτές κύριοι ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ και ΙΩΑΝΝΗΣ ΔΗΜΑΡΑΣ κατέθεσαν αναφορά με την οποία ο Δήμος Βόνιτσας του Νομού Αιτωλ/νίας ζητεί την αύξηση των επιδοτήσεων για τους νέους αγρότες.
5) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Βόνιτσας του Νομού Αιτωλ/νίας ζητεί τη διοργάνωση σεμιναρίων στην περιοχή του σχετικά με το πρόγραμμα αγροτοτουρισμού.
6) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία οι Αδιόριστοι Καθηγητές Μουσικής ζητούν τον άμεσο διορισμό τους.
7) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε δημοσίευμα εφημερίδας σχετικά με τη φιλοξενία 100 αστυφυλάκων σε ενοικιαζόμενα διαμερίσματα στο Παραδείσι.
8) Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία η Πανελλήνια Ομοσπονδία Βιοτεχνών Εγκαταστατών Συντηρητών ζητεί την κατάργηση των αντικειμενικών κριτηρίων.
9) Ο Βουλευτής Αχα|ας κ. ΓΕΩΡΓΙΟΣ ΤΣΑΦΟΥΛΙΑΣ κατέθεσε αναφορά με την οποία το Εργατοϋπαλληλικό Κέντρο Νομού Φωκίδας ζητεί την ικανοποίηση εργασιακών αιτημάτων των μελών του.
10) Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία η Πανελλήνια 'Ενωση Αγωνιστών Εθνικής Αντίστασης ζητεί τη διευθέτηση της συνταξιοδότησης των μελών της.
11) Οι Βουλευτές κύριοι ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ και ΙΩΑΝΝΗΣ ΑΡΑΠΗΣ κατέθεσαν αναφορά με την οποία οι Κάτοικοι των Κοινοτήτων Μικροσπηλιάς - Καταρράκτη του Νομού 'Αρτας διαμαρτύρονται για τη μεθόδευση απαλλοτρίωσης κτημάτων με σκοπό την κατασκευή λιμνοδεξαμενών.
12) Ο Βουλευτής Θεσ/νίκης κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία η Πανελλήνια Ομοσπονδία Συλλόγων Γεωπόνων διαμαρτύρεται για την ανάθεση στο Υπουργείο Ανάπτυξης της εποπτείας του υπό ίδρυση ενιαίου φορέα ελέγχου τροφίμων.
13) Οι Βουλευτές κύριοι ΣΤΡΑΤΗΣ ΚΟΡΑΚΑΣ, ΝΙΚΟΛΑΟΣ ΓΚΑΤΖΗΣ, ΙΩΑΝΝΗΣ ΔΗΜΑΡΑΣ και ΙΩΑΝΝΗΣ ΑΡΑΠΗΣ κατέθεσαν αναφορά με την οποία ο Νομάρχης Λέσβου ζητεί τη συνέχιση της λειτουργίας του ταχυδρομικού γραφείου Σιγρίου.
14) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Σύλλογος Υπαλλήλων ΕΛ.ΤΑ Νομών Λέσβου - Χίου ζητεί να μην κλείσει η Περ/κή Δ/νση ΕΛ.ΤΑ Βορείου Αιγαίου.
 

Επιστροφή στην κορυφή



Σελίδα 9778 
15) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Νομάρχης Λέσβου ζητεί τη συνέχιση της λειτουργίας του παράκτιου κέντρου Ραδιοεπικοινωνιών ΟΤΕ Λήμνου.
16) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία το Νομαρχιακό Τμήμα Λέσβου της ΑΔΕΔΥ ζητεί ο χρόνος υπηρεσίας στις παραμεθόριες και προβληματικές περιοχές να προσαυξάνεται κατά 10% για τον υπολογισμό του συντάξιμου χρόνου.
17) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Σωματείο Επαγγελματιών Υπαλλήλων Οδηγών και Εισπρακτόρων Νομού Λέσβου ζητεί την πρόσληψη πάνω από 50 εποχιακών οδηγών, για τη στελέχωση των πυροσβεστικών οχημάτων.
18) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία η Ομοσπονδία Αρτοποιών Ελλάδας καταγγέλλει την κατάσταση που επικρατεί στον τρόπο παραγωγής, διακίνησης και διάθεσης του ψωμιού.
19) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Πανελλήνια Ομοσπονδία Αναπήρων και Θυμάτων Στρατιωτικών Υπαξ/κων - Οπλιτών Στρατού Ξηράς - Αέρος - Θαλάσσης, ζητεί να εξομοιωθούν οι ανάπηροι αγωνιστές Εμφυλίου Πολέμου, οι ανάπηροι αγωνιστές Αντιδικτατορικού Αγώνα και οι στρατιωτικοί ανάπηροι ειρηνικής περιόδου με τους αναπήρους Πολέμου 1940-41 και αναπήρους αγωνιστές Εθνικής Αντίστασης.
20) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Σύλλογος Προσωπικού και Παρ/των Αυτού του Ψυχολογικού Κέντρου Βορείου Ελλάδος, ζητεί να αντιμετωπιστεί άμεσα το οικονομικό πρόβλημα του Ιδρύματος.
21) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Κοινότητα Σιγρίου Λέσβου διαμαρτύρεται για την κατάργηση των γραφείων των ΕΛΤΑ στο Σίγρι.
22) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Τοπική 'Ενωση Δήμων και Κοινοτήτων Νομού Λέσβου ζητεί τη χρηματοδότηση αντιπλημμυρικών και εγγειοβελτιωτικών έργων στο νησί της Λέσβου.
23) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία το Εργατικό Κέντρο Ρεθύμνου καταγγέλλει την εισοδηματική πολιτική της κυβέρνησης.
24) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία η Παλλεσβιακή 'Ενωση Συνταξ/χων ΙΚΑ και συναφών φορέων Νομού Λέσβου και το Σωματείο Συνταξ/χων ΙΚΑ Νομού Λέσβου ζητούν να μην αλλάξει ο τρόπος πληρωμής των συντάξεών τους.
25) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύνδεσμος Συνταξιούχων Σιδηροδρομικών Θεσσαλίας ζητεί τη διευθέτηση της ιατροφαρμακευτικής περίθαλψης των μελών του.
26) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Αγελαδοκτηνοτρόφων Μαγνησίας ζητεί την άμεση επιστροφή ΦΠΑ στους κτηνοτρόφους της περιοχής του.
27) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων ζητεί την ικανοποίηση αιτήματος των μελών της σχετικά με τη χορήγηση του εκλογικού επιδόματος.
28) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Γενικό Επιτελείο Ναυτικού ζητεί χρηματοδότηση για τη βελτίωση της βατότητας της οδού προσπέλασης προς το φάρο Κοκκινόπουλο Ψαρών.
29) Οι Βουλευτές κύριοι ΓΕΩΡΓΙΟΣ ΡΟΚΟΣ, ΚΥΡΙΑΚΟΣ ΣΠΥΡΙΟΥΝΗΣ και ΙΩΑΝΝΗΣ ΚΑΡΑΣΜΑΝΗΣ κατέθεσαν αναφορά με την οποία η Ομοσπονδία Σωματείων Εργαζομένων Γεωργικών Οργανώσεων Ελλάδας διαμαρτύρεται για τη μελετώμενη ανάληψη του έργου του ελέγχου των κοινοτικών επιδοτήσεων από ιδιωτικό φορέα.
30) Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία το Δημοκρατικό Κοινωνικό Κίνημα Ν.Ε. Λέσβου ζητεί να συνεχίσουν να λειτουργούν τα ταχυδρομικά γραφεία των χωριών Περάματος, Βατούσας, Μυτιλήνης.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 5414/11-3-98 ερώτηση δόθηκε με το υπ' αριθμ. 484/2-4-98 έγγραφο από τον Υφυπουργό Ανάπτυξης η ακόλουθη απάντηση:
"Αναφερόμενοι στην 5414/11-3-98 ερώτηση που κατατέθηκε στη Βουλή των Ελλήνων από το Βουλευτή κ. Γ. Καρατζαφέρη, σχετικά με μη εφοδιασμό των ιατρών των δημοσίων νοσοκομείων με το σύστημα της τηλεειδοποίησης, σας γνωρίζουμε ότι, για το θέμα αυτό πλέον αρμόδιο να απαντήσει είναι το συνερωτώμενο Υπουργείο Υγείας και Πρόνοιας.
Από πλευράς Υπουργείου μας, η συναρμοδιότητα αναφέρεται, στην ένταξη του συγκεκριμένου είδους στο Ενιαίο Πρόγραμμα Προμηθειών (Ε.Π.Π.), σύμφωνα με τα οριζόμενα στο άρθρο 2 παράγραφος 1 του ν. 2286/95 περί προμηθειών του Δημόσιου Τομέα, σχετική δε πρόταση, μέχρι σήμερα, δεν σας έχει διαβιβασθεί από το εν λόγω Υπουργείο.
Ο Υφυπουργός
ΜΙΧ. ΧΡΥΣΟΧΟ`I`ΔΗΣ"
2. Στην με αριθμό 5414/11-3-98 ερώτηση δόθηκε με το υπ' αριθμ. 1096/2-4-98 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης 5414/11.3.98 που κατέθεσε στη Βουλή ο Βουλευτής κ. Γεωργ. Καρατζαφέρης σχετικά με το σύστημα τηλε-ειδοποίησης (biber) σας πληροφορούμε όσον αφορά το ΥΠΟΥΡΓΕΙΟ ΜΕΤΑΦΟΡΩΝ και ΕΠΙΚΟΙΝΩΝΙΩΝ τα παρακάτω:
1. Στα πλαίσια των διατάξεων του ν.δ. 1244/1972 "Περί λειτουργίας ερασιτεχνικών και πειραματικών σταθμών ασυρμάτου, ειδικών ραδιοδικτύων και ιδρύσεως Υπηρεσίας Ελέγχου Ραδιοεκπομπών" (ΦΕΚ 181Α/16-1Ο-1972) και του π.δ. 347/86 χορηγούνται από τις κατά τόπο αρμόδιες Υπηρεσίες των Νομαρχιακών Αυτοδιοικήσεων άδειες εγκατάστασης και λειτουργίας συστημάτων (δικτύων) αναζήτησης προσώπων (PAGING), μονόπλευρης ή αμφίπλευρης επικοινωνίας, σε δημόσιες Υπηρεσίες και ιδιωτικές επιχειρήσεις, ύστερα από σχετική αίτηση των ενδιαφερομένων.
2. Οι ασυρματικές συσκευές που χρησιμοποιούνται για τη λειτουργία των υπόψη συστημάτων αποτελούν ελεγχόμενο υλικό και πρέπει να έχουν έγκριση τύπου από την αρμόδια υπηρεσία του Υπουργείου.
3. Η Υπηρεσία Πολιτικής Αεροπορίας (Υ.Π.Α.) δεν εμπλέκεται στην όλη διαδικασία χορήγησης των υπόψη αδειών, παρά μόνο στις περιπτώσεις που παρόμοια δίκτυα πρόκειται να λειτουργήσουν μέσα σε αεροδρόμια (π.χ. δίκτυα αεροπορικών εταιριών), οπότε οι σχετικές αιτήσεις - δικαιολογητικά των ενδιαφερομένων υποβάλλονται αρμοδίως δια μέσου της 
 

Επιστροφή στην κορυφή



Σελίδα 9779 
Υ.Π.Α., η οποία και γνωμοδοτεί για την αναγκαιότητα ή μη χορήγησης της σχετικής άδειας.
4. Αρκετά δημόσια νοσηλευτικά ιδρύματα ζήτησαν και έλαβαν κατά καιρούς παρόμοιες άδειες εγκατάστασης και λειτουργίας συστημάτων ενδοσυνεννόησης, όπως το Σισμανόγλειο Γεν. Νοσοκομείο, το Νοσηλ. 'Ιδρυμα Μ.Τ.Σ., το Δρομοκαϊτειο Θεραπευτήριο, το Ναυτικό Νοσοκομείο, το Αρεταίειο Νοσοκομείο, το Ωνάσειο Καρδιοχειρουργικό Κέντρο, το Νοσοκομείο "ΑΝΔΡΕΑΣ ΣΥΓΓΡΟΣ", το "ΤΖΑΝΕΙΟ" Γεν. Νοσ. Πειραιά, το Ψυχ. Νοσοκομείο Αττικής κλπ.
Ο Υπουργός
ΑΝΑΣΤΑΣΙΟΣ ΜΑΝΤΕΛΗΣ"
3. Στην με αριθμό 5423/11-3-98 ερώτηση δόθηκε με το υπ' αριθμ. 669/2-4-98 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της 5423/11-3-98 ερώτησης, του Βουλευτή κ. Β. Παπαγεωργόπουλου, σας πληροφορούμε τα εξής:
'Οπως θα γνωρίζετε τα ΕΑΚ διοικούνται από διοικήσεις, οι οποίες έχουν πλήρη αυτοτέλεια. Μεταξύ των αρμοδιοτήτων τους περιλαμβάνεται και αυτή της διαχείρισης προκειμένου να επιτελούνται απρόσκοπτα οι σκοποί και οι στόχοι τους.
Είναι αυτονόητο ότι για την αύξηση των εσόδων τους οι Διοικήσεις οφείλουν να αναζητούν και ίδιους πόρους εκτός της Γ.Γ.Α. με στόχο να καλύψουν τις οικονομικές τους ανάγκες.
Στη βάση αυτή η Διοίκηση του Καυτανζόγλειου Σταδίου Θεσσαλονίκης -το οποίον σημειωτέον αποτελεί ίδρυμα- έχει μισθώσει σε Σωματεία μικρούς χώρους, οι οποίοι χρησιμοποιύνται και ως γραφεία των συγκεκριμένων Σωματείων. Το μίσθωμα είναι ελαχιστότατο κυμαινόμενο στο ποσό των πέντε χιλιάδων (5.000) δραχμών μηνιαίως. Η επιβάρυνση είναι ελάχιστη άρα ο κίνδυνος απομάκρυνσης από τους συγκεκριμένους χώρους προφανώς είναι ανύπαρκτος.
'Οσον αφορά τις ελλείψεις των Σωματείων σε όργανα και ρουχισμό, σας ενημερώνουμε ότι Πανελλαδικά υπάρχουν χιλιάδες Σωματεία όλων των αθλημάτων τα οποία επιχορηγούνται από τη Γ.Γ.Α. με βάση τις αγωνιστικές τους δραστηριότητες αλλά και τις επιτυχίες τους σε τρόπο ώστε να καλύπτουν μεγάλο μέρος των αναγκών τους.
Τέλος, σας ενημερώνουμε ότι η προετοιμασία του Ελληνικού Στίβου στην προοπτική των Ολυμπιακών Αγώνων του 2004 είναι μέλημα του ΣΕΓΑΣ - ο οποίος κινείται με ορθές κατευθύνσεις με πλήθος επιτυχίες των αθλητών του- στα πλαίσια μιας αρμονικής συνεργασίας για την επίτευξη των κοινών Αθλητικών Εθνικών Στόχων.
Ο Υφυπουργός
ΑΝΔΡΕΑΣ ΑΘ. ΦΟΥΡΑΣ"
4. Στην με αριθμό 5429/11-3-98 ερώτηση δόθηκε με το υπ' αριθμ. 1671/24-3-98 έγγραφο από τον Υπουργό Εθνικής 'Αμυνας η ακόλουθη απάντηση:
"Σε απάντηση της 5429/11-3-98 ερώτησης που κατέθεσε στη Βουλή των Ελλήνων ο Βουλευτής κ. Χ. Βυζοβίτης σχετικά με τη δυσλειτουργία των εξωτερικών ιατρείων και ειδικότερα της δερματολογικής κλινικής του Νοσηλευτικού Ιδρύματος του Μετοχικού Tαμείου Στρατού (ΝΙΜTΣ), σας γνωρίζονται τα ακόλουθα:
Κατ' αρχήν σημειώνεται ότι το πρόβλημα προέκυψε λόγω της αναρρωτικής άδειας που έλαβε αιφνίδια ο Διευθυντής της δερματολογικής κλινικής των εξωτερικών ιατρείων του Γενικού Στρατιωτικού Νοσοκομείου Αθηνών (ΓΣΝΑ) 401. Tο γεγονός αυτό είχε ως άμεσο αποτέλεσμα τη δημιουργία κενού, ουσιαστικά, στην προαναφερθείσα κλινική, το οποίο καλύπτεται προσωρινά με τη διάθεση Ιατρού Δερματολόγου από άλλη Στρατιωτική κλινική του Νομού Αττικής, ο οποίος συνεπικουρείται από Ιατρό της ιδίας ειδικότητας που είναι τοποθετημένος σε Διοικητική Υπηρεσία. Πιο συγκεκριμένα, διατίθεται κάθε Tρίτη και Πέμπτη ο Διευθυντής της δερματολογικής κλινικής του 417 ΝΙΜTΣ και κάθε Tετάρτη και Παρασκευή Ιατρός δερματολόγος που υπηρετεί στην Ανωτέρα Στρατιωτική Διοίκηση Εσωτερικού και Νήσων (ΑΣΔΕΝ).
'Οπως ήταν επόμενο η διάθεση του διευθυντή της δερματολογικής κλινικής του ΝΙΜTΣ δημιούργησε, παράλληλα, πρόβλημα λειτουργίας στα εξωτερικά ιατρεία του εν λόγω Νοσηλευτικού Ιδρύματος. Ωστόσο, δοθέντος ότι στην Αττική υφίστανται οργανικά μόνο δύο θέσεις Ιατρών δερματολόγων, η διάθεση του Ιατρού του ΝΙΜTΣ ήταν η μόνη εφικτή λύση, προκειμένου να αντιμετωπισθεί προσωρινά το πρόβλημα που ανέκυψε λόγω της αναρρωτικής άδειας του Διευθυντού της δερματολογικής κλινικής του 401 ΓΣΝΑ.
Οριστική λύση του προβλήματος θα δοθεί με την τοποθέτηση νέου ιατρού στην κλινική του 401 ΓΣΝΑ από τη Διεύθυνση Υγειονομικού του Γενικού Επιτελείου Στρατού, η οποία, όμως, θα γίνει με τις επικείμενες μεταθέσεις των Αξιωματικών Ιατρών. Με την υλοποίηση της προαναφερθείσας μεταθέσεως θα αποκατασταθεί η λειτουργία των εξωτερικών ιατρείων των κλινικών και των δύο Νοσοκομείων.
Ο Υπουργός
ΑΠ. ΑΘ. ΤΣΟΧΑΤΖΟΠΟΥΛΟΣ"
5. Στην με αριθμό 5448/12-3-98 ερώτηση δόθηκε με το υπ' αριθμ. 675/2-4-98 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της 5448/12-3-98 ερώτησης, του Βουλευτή κ. Λ. Παπανικολάου, σας πληροφορούμε τα εξής:
Το θέμα των Τσιγγάνων έχει ευαισθητοποιήσει τη Γενική Γραμματεία Αθλητισμού και για το λόγο αυτό δημιουργήθηκε πρόγραμμα "'Αθλησης Τσιγγάνων" ενταγμένο στα Προγράμματα Μαζικού Αθλητισμού.
Βασικοί στόχοι του προγράμματος είναι η συνύπαρξη και η ένταξη των Τσιγγάνων μέσω του αθλητισμού στο Κοινωνικό σύνολο, η πολιτισμική τους προσέγγιση, η αναβάθμιση της ποιότητας ζωής και επιμέρους η καλλιέργεια αθλητικής συνείδησης καθώς και η ένταξή τους στον αγωνιστικό αθλητισμό με καλύτερες προϋποθέσεις.
Μέσα στο πνεύμα αυτό τη χρονική περίοδο 1996-97 κλήθηκαν οι φορείς Τοπικής Αυτοδιοίκησης μέσω των Νομαρχιακών μας Υπευθύνων να διαμορφώσουν προτάσεις σύμφωνα με τις ανάγκες του συγκεκριμένου πληθυσμού της περιοχής τους και των δυνατοτήτων υλοποίησης που διαθέτουν με την ιδιαίτερη επισήμανση, το αθλητικό πρόγραμμα να είναι, κατά το δυνατό, μέρος συνολικού προγράμματος, προσέγγισης, εκπαίδευσης, κοινωνικής ένταξης και αναβάθμισης της ποιότητας ζωής τους.
Την περίοδο 1996-97 το πρόγραμμα υλοποιήθηκε σε 6 Δήμους με τη συμμετοχή 250 συνολικά αθλουμένων.
Την περίοδο 1997-98 το πρόγραμμα υλοποιείται σε 12 Δήμους με τη συμμετοχή 500 αθλουμένων και συνολικό κόστος 8.000.000 δρχ., αποτελούσε πρόταση των φορέων, τα αιτήματα των οποίων εγκρίθηκαν κατά 100%.
Θα πρέπει να σημειωθεί ότι σε 3 Δήμους οι Τσιγγάνοι αθλούμενοι έχουν ενταχθεί με κριτήρια την ηλικία και τα ενδιαφέροντά τους, στα Τμήματα άθλησης του γενικού πληθυσμού των Δήμων, αποτελώντας το 7-18% του δυναμικού τους.
Στόχος μας είναι την επόμενη περίοδο να αναπτυχθεί το πρόγραμμα σε όλους τους Ο.Τ.Α. που έχουν στο δυναμικό τους σταθερό πληθυσμό Τσιγγάνων αλλά κυρίως να αυξηθεί η συμμετοχή τους στα Τμήματα άθλησης του γενικού πληθυσμού.
Ο Υφυπουργός
ΑΝΔΡΕΑΣ ΑΘ. ΦΟΥΡΑΣ"
6. Στην με αριθμό 5448/12-3-98 ερώτηση δόθηκε με το υπ'αριθμ. 3717/2-4-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση με αριθμό 5448 που κατατέθηκε στις 12-3-98 από το Βουλευτή κ. Λευτέρη Παπανικολάου σας 
 

Επιστροφή στην κορυφή



Σελίδα 9780 
γνωρίζουμε τα εξής:
Το ΥΠΕΧΩΔΕ αλλά και άλλοι δημόσιοι φορείς αναγνωρίζοντας την ανάγκη υποστήριξης των Τσιγγάνικων Κοινοτήτων για την αντιμετώπιση βασικών ουσιαστικών προβλημάτων τους, σε στενή συνεργασία με το Δίκτυο ROM, δραστηριοποιήθηκε για την υλοποίηση των βραχυπρόθεσμων αλλά και των μεσοπρόθεσμων δράσεων του Πλαισίου Πολιτικής που εμπίπτουν στις αρμοδιότητες του.
- Σε εφαρμογή του μέτρου 2.1. του Πλαισίου Πολιτικής, το οποίο προβλέπει τη δημιουργία διαμορφωμένων χώρων προσωρινής διαμονής σε διάφορες περιοχές περάσματα, το ΥΠΕΧΩΔΕ χρηματοδότησε με το ποσόν των 20,0 εκ. δραχμών από τους πόρους του ΕΤΕΡΠΣ τους Δήμους Mενεμένης, Θήρας και Mεσσήνης, για την κατασκευή των απαραίτητων έργων υποδομής στους καταυλισμούς προσωρινής διαμονής.
O συνολικός προϋπολογισμός για την υλοποίηση της Α φάσης του μέτρου αυτού ανέρχεται σε 140,0 εκ.δρχ δηλαδή 20,0 εκατ.δρχ για κάθε μία από τις επτά αυτές παρεμβάσεις. Mέχρι σήμερα απορροφήθηκαν μόνον τα 60,0 εκ. δρχ. εξαιτίας τεχνικών δυσκολιών που αντιμετωπίζουν οι αρμόδιες Τοπικές Αυτοδιοικήσεις, που έχουν σχέση κυρίως με τη χωροθέτηση των εκτάσεων προσωρινής διαμονής.
- Σε εφαρμογή του μέτρου 2,2, το ΥΠΕΧΩΔΕ έκανε έκκληση στους 6 ενδιαφερομένους Δήμους να υποβάλουν τις προτάσεις τους για την προώθηση έργων βελτίωσης των συνθηκών διαβίωσης και άμεσης ανακούφισης των οικιστών στους υφιστάμενους καταυλισμούς σκηνιτών τσιγγάνων που βρίσκονται στα διοικητικά τους όρια.
O συνολικός προϋπολογισμός για την υλοποίηση της Α φάσης του μέτρου αυτού ανέρχεται σε 50,5 εκ. δρχ. Mέχρι σήμερα απορροφήθηκαν τα 16, 6 εκ. δρχ. εξαιτίας της μη υποβολής -ή της μη έγκαιρης υποβολής προτάσεων από τους ενδιαφερόμενους Δήμους.
Θέλουμε να πιστεύουμε ότι οι δημοτικές αρχές έχοντας ολοκληρώσει τις απαιτούμενες μελέτες θα επιταχύνουν τους ρυθμούς υλοποίησης των προγραμμάτων άρα και των απορροφήσεων μέσα στο 1998.
- Σε εφαρμογή του μέτρου 2.4, το ΥΠΕΧΩΔΕ χρηματοδότησε τη ΔΕΠOΣ για την εκπόνηση μελέτης που ήδη προχωρεί και έχει ως στόχο το σχεδιασμό ενός προγράμματος επιτελικού χαρακτήρα για την αντιμετώπιση των άμεσων προβλημάτων στέγασης και υποδομής στους οικισμούς των τσιγγάνων, πανελλαδικά.
Πρόταση της Νομαρχιακής Αυτοδιοίκησης Mεσσηνίας για τη δημιουργία δικτύου καταυλισμών στο νομό έχει διαβιβασθεί από την αρμόδια υπηρεσία μας (Δ/νση Oικιστικής Πολιτικής και Κατοικίας) στη ΔΕΠOΣ ώστε να ληφθεί υπόψη κατά την εκπόνηση της προαναφερθείσας μελέτης.
O Υπουργός
Κ. ΛΑΛΙΩΤΗΣ"
7. Στην με αριθμό 5478/12-3-98 ερώτηση δόθηκε με το υπ'αριθμ. 504/31-3-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Απαντώντας στην ερώτηση 5478/12-3-98 των Βουλευτών κυρίων Μπάμπη Αγγουράκη και Μήτσου Κωστόπουλου, σχετικά με την Ιονική Τράπεζα σας γνωρίζουμε τα εξής:
Στα πλαίσια της πολιτικής της Κυβέρνησης για τον εκσυγχρονισμό και την εξυγίανση του τραπεζικού συστήματος εντάσσονται ενέργειες όπως η αναδιάρθρωση του χαρτοφυλακίου των τραπεζών του δημοσίου τομέα, η ενίσχυση της κεφαλαιακής βάσης τους και η ιδιωτικοποίηση μερικών από αυτές. Επιδίωξή μας είναι οι τράπεζες να λειτουργήσουν ανταγωνιστικά με θετικότερα αποτελέσματα για την εθνική οικονομία.
Σε ότι αφορά ειδικότερα την Ιονική Τράπεζα, η ιδιωτικοποίησή της. θα πραγματοποιηθεί εάν προκύψει τεκμηριωμένα ως η προσφορότερη λύση. Στην περίπτωση αυτή, για τον προσδιορισμό της αξίας της, την επιλογή της καλύτερης μεθόδου και του χρόνου ιδιωτικοποίησης θα προσληφθούν αξιόπιστοι σύμβουλοι, με στόχο πάντοτε την τήρηση της διαφάνειας και για την εξασφάλιση της γενικότερης αξιοπιστίας των διαδικασιών που θα ακολουθηθούν.
Ο Υπουργός
Γ. ΠΑΠΑΝΤΩΝΙΟΥ"
8. Στην με αριθμό 5485/12-3-98 ερώτηση δόθηκε με το υπ'αριθμ. 1119/2-4-98 έγγραφο από τον Υπουργό Μεταφορών και Επικοινωνιών, η ακόλουθη απάντηση:
"Σε απάντηση της ερώτησης με αριθμό 5485/12-3-98 που κατέθεσε στη Βουλή ο Βουλευτής κ. Κων/νος Καραμηνάς, σχετικά με τα προβλήματα και τις ανάγκες των αεροδρομίων του Αιγαίου, σας διαβιβάζουμε το σχετικό έγγραφο με αρ. πρωτ. Δ13/13277/631/27-3-98 του Διοικητή της Υπηρεσίας Πολιτικής Αεροπορίας.
Ο Υπουργός
ΑΝΑΣΤΑΣΙΟΣ ΜΑΝΤΕΛΗΣ"
Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
9. Στην με αριθμό 5506/13-3-98 ερώτηση δόθηκε με το υπ'αριθμ. 3726/2-4-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση με αριθμό 5506 που κατατέθηκε στις 13-3-98 από το Βουλευτή κ. Πέτρο Τατούλη σας γνωρίζουμε τα εξής:
Η περιοχή λιμνοθάλασσας Mουστού στην Κυνουρία έχει συμπεριληφθεί στον Εθνικό Κατάλογο (στο πλαίσιο της Oδηγίας 93/43/ΕOΚ - Oδηγία για τους Oικοτόπους) για ένταξη στο Ευρωπαϊκό Δίκτυο ΝΑΤURA 2000, ως σημαντικός υγροβιότοπος για την ορνιθοπανίδα και άλλα είδη πανίδας και χλωρίδας.
Επίσης στο Επιχειρησιακό Πρόγραμμα "ΠΕΡΙΒΑΛΛOΝ" του Β ΚΠΣ, στο Υποπρόγραμμα 3 "Διαχείριση και προστασία του φυσικού περιβάλλοντος" έχει ενταχθεί το έργο "Oικολογικό Πάρκο Πάρνωνα" (Mελέτη-Διαχειριστικό σχέδιο και έργα υποδομής, για την προστασία, οργάνωση και ανάδειξη του όρους Πάρνωνα και του υγρότοπου Mουστού), με προϋπολογισμό περάτωσης 652.850.000 δρχ.
Για την υλοποίηση του έργου έχει υπογραφεί (1-10-97) Προγραμματική Σύμβαση μεταξύ του ΥΠΕΧΩΔΕ, της Περιφέρειας Πελοποννήσου, της Νομαρχιακής Αυτοδιοίκησης Αρκαδίας, του Συμβουλίου Περιοχής, της 1ης, 2ης και 3ης Εδαφικής Περιφέρειας Ν. Αρκαδίας και των Αναπτυξιακών Εταιρειών "Αρκαδία Α.Ε." και " Πάρνων Α.Ε.".
Στα πλαίσια του παραπάνω έργου από το ΥΠΕΧΩΔΕ προκηρύχθηκε και ανατέθηκε η μελέτη "Πρόγραμμα αντιμετώπισης ειδικών περιβαλλοντικών προβλημάτων και συστήματος λειτουργίας και διαχείρισης του όρους Πάρνωνα - υγρότοπου Mουστού" με συμβατική υποχρέωση μεταξύ των άλλων, να υπάρξει πρόταση ειδικών μελετών, παρεμβάσεων και έργων, ρυθμίσεων, μέτρων και άλλων ειδικών παρεμβάσεων, βάσει συγκεκριμένου σχεδιασμού, με στόχο τη διατήρηση - ανάδειξη και λειτουργία του προστατευτέου αντικειμένου.
Σύμφωνα με το Α Στάδιο της προαναφερθείσας μελέτης έχουν γίνει οι σχετικές προτάσεις, στο πλαίσιο των άρθρων 19, 21 του ν.1650/86 "για την προστασία του περιβάλλοντος", προκειμένου η περιοχή του υγρότοπου Mουστού να χαρακτηριστεί ως περιοχή απολύτου προστασίας της φύσης και έτσι να διασφαλιστεί το απαιτούμενο καθεστώς προστασίας και η διατήρηση των στοιχείων της φύσης και του τοπίου της περιοχής αυτής.
Ο Υπουργός
Κ. ΛΑΛΙΩΤΗΣ"
10. Στην με αριθμό 5515/13.3.98 ερώτηση δόθηκε με το υπ'αριθμ. 676/2.4.98 έγγραφο από τον Υφυπουργό Πολιτισμού 
 

Επιστροφή στην κορυφή



Σελίδα 9781 
η ακόλουθη απάντηση:
"Σε απάντηση της 5515/13.3.98 ερώτησης του Βουλευτή κ. Ι. Τζωάννου, σας πληροφορούμε ότι η Γενική Γραμματεία Αθλητισμού επιχορηγεί συνολικά τις ομάδες Δ' Εθνικής Κατηγορίας Ποδοσφαίρου και τα χρήματα (τακτικές επιχορηγήσεις-μετακινήσεις) καταβάλλονται δια της Ελληνικής Ποδοσφαιρικής Ομοσπονδίας (Ε.Π.Ο.).
Για την ποδοσφαιρική περίοδο 1996-97 οι τακτικές επιχορηγήσεις έχουν καταβληθεί στην Ε.Π.Ο. ενώ οι αντίστοιχες που αφορούν στις μετακινήσεις εκταμιεύονται από τον Ο.Π.Α.Π. προς την Ε.Π.Ο. με γρήγορο ρυθμό.
Σύμφωνα με στοιχεία της Ε.Π.Ο. από τα 4.000.000 δρχ. που της έχουν καταβληθεί γαι την εξόφληση της τακτικής επιχορήγησης, η Ομοσπονδία έχει αποστείλει στο Σωματείο Α.Ε. Λεκανοπεδίου Καλλονής 2.424.946 δρχ. διότι έχει παρακρατήσει οφειλές του Σωματείου προς Διαιτητές, εισιτήρια κλπ.
Σε ότι ειδικώτερα αφορά στις μετακινήσεις, έχουν καταβληθεί στο Σωματείο -σύμφωνα με στοιχεία και πάλι της Ε.Π.Ο- 3.942.000 για τους αγώνες πρωταθλήματος και 1.076.000 για το κύπελλο.
Ο Υφυπουργός
ΑΝΔΡΕΑΣ ΑΘ. ΦΟΥΡΑΣ"
11. Στην με αριθμό 5519/13.3.98 ερώτηση δόθηκε με το υπ'αριθμ. 1676/30.3.98 έγγραφο από τον Υπουργό Εθνικής 'Αμυνας η ακόλουθη απάντηση:
"Σε απάντηση της 5519/13.3.98 ερώτησης που κατέθεσε στη Βουλή των Ελλήνων ο Βουλευτής κ. Λ. Κουρής σχετικά με την αξιοποίηση των εγκαταστάσεων το Στρατοπέδου Μαλακάσας, σας γνωρίζονται τα ακόλουθα:
To Στρατόπεδο "ΓΕΡΑΚΙΝΗ" έχει έκταση 1162,8 στρεμμάτων. Στο χώρο του στρατωνιζόταν η 655 Αποθήκη Βάσης Πυρομαχικών, η οποία μετά το γνωστό ατύχημα της έκρηξης πυρομαχικών το έτος 1987, διαλύθηκε και μετέπεσε σε Λόχο Πυρομαχικών του Τάγματος Υλικού και Πυρομαχικών που εδρεύει στους Θρακομακεδόνες. Τα πυρομαχικά του Στρατοπέδου εκκενώθηκαν στο διάστημα των ετών 1989 έως και 1990. 'Εκτοτε παρμένει στο χώρο του Στρατοπέδου μικρή δύναμη εξειδικευμένου προσωπικού για την αντμετώπιση των συγκεντρούμενων περιστασιακά εκρηκτικών υλών και αυτοσχέδιων μηχανισμών που δεσμεύονται από τις αρμόδιες αστυνομικές ή δικαστικές αρχές σε εφαρμογή των ν.2168/93 και 2298/95. Αυτά καταστρέφονται στον οργανωμένο, ασφαλή και κατάλληλο χώρο καταστροφών του Στρατοπέδου, ο οποίος είναι ο μοναδικός στην ευρύτερη περιοχή του Νομού Αττικής.
Τα τελευταία χρόνια διάφοροι φορείς εκδήλωσαν ενδιαφέρον για την ανάπτυξη αθλητικών, οικιστικών και άλλων δραστηριοτήτων αλλά η Στρατιωτική Υπηρεσία έκρινε επιβεβλημένη τη διατήρησή του για την κάλυψη των επιχειρησιακών αναγκών της.
'Ηδη στα πλαίσια της νέας πολιτικής του Υπουργείου Εθνικής 'Αμυνας για την απομάκρυνση των Στρατοπέδων εκτός ορίων πυκνοκατοικημένων περιοχών και με δεδομένο ότι το Στρατόπεδο "ΓΕΡΑΚΙΝΗ" είναι το μόνο διαθέσιμο στην Αττική, σχεδιάζεται η αξιοποίησή του με τη μεταφορά σε αυτό Υπηρεσιών και Μονάδων που έχουν εγκλωβιστεί στον αστικό οικιστικό ιστό. Με την υλοποίηση του σχετικού σχεδιασμού και τη δημιουργία νέων εγκαταστάσεων θα αναβαθμιστεί το Στρατόπεδο καθώς και η ευρύτερη περιοχή της Μαλακάσας η οποία ταυτόχρονα θα ενισχυθεί και οικονομικά.
Ο Υπουργός
ΑΠ. ΑΘ. ΤΣΟΧΑΤΖΟΠΟΥΛΟΣ"
12. Στην με αριθμό 5520/13.3.98 ερώτηση δόθηκε με το υπ'αριθμ. 673/3.4.98 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της 5520/13.3.98 ερώτησης του Βουλευτή κ. Λ. Κουρή σας πληροφορούμε ότι το Αθλητικό Κέντρο Ν. Μάκρης κατασκευάζεται από το Δήμο και σύμφωνα με το ν. 2539/97, από 1.1.98 η Γ.Γ.Α. δεν μπορεί να χρηματοδοτήσει απευθείας Δήμο ή Κοινότητα για έργα.
Ο Υφυπουργός
ΑΝΔΡΕΑΣ ΑΘ. ΦΟΥΡΑΣ"
13. Στην με αριθμό 5547/16.3.98 ερώτηση δόθηκε με το υπ'αριθμ. 9208/31.3.98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση του με αριθμό 5547/16.3.98 εγγράφου σας με το οποίο κοινοποιείται ερώτηση των Βουλευτών κυρίων Στ. Παναγιώτου και Μαρίας Μπόσκου σας γνωρίζουμε, σε ότι μας αφορά, τα εξής:
Το Υπουργείο Εθνικής Οικονομίας εξετάζει σε συνεργασία με τις Εμπορικές Τράπεζες και τις Εταιρείες Leasing τη δυνατότητα επαναλειτουργίας των επιχειρήσεων των Εταιρειών "Μακεδονικές Εξαγωγές Α.Ε.", "ΚΟΡΟΝΗΜ Α.Ε." και "ΚΟΡΟΠΑΝ Α.Ε.".
Γενικότερα παρακολουθείται η εξέλιξη και η πρόοδος των υπαγόμενων στον Αναπτυξιακό Νόμο επενδύσεων και στην περίπτωση παραβίασης των όρων των εγκριτικών αποφάσεων επιβάλλονται οι προβλεπόμενες από το νόμο κυρώσεις.
Με το νέο νόμο ενίσχυσης των Ιδιωτικών επενδύσεων επιδιώκεται η περαιτέρω βελτίωση της διαδικασίας χορήγησης των παρεχόμενων κινήτρων τόσο κατά τη φάση υπαγωγής των ενδιαφερόμενων επιχειρήσεων (αύξηση ιδίας συμμετοχής, υποχρεωτική βαθμολόγηση κλπ) όσο και κατά το στάδιο ελέγχου της υλοποίησης του εγκεκριμένου προγράμματος έτσι ώστε να καταστεί αποτελεσματικότερη η αξιοποίηση των κρατικών ενισχύσεων.
Ο Υπουργός
Γ. ΠΑΠΑΝΤΩΝΙΟΥ"
14. Στην με αριθμό 5611/17.3.98 ερώτηση δόθηκε με το υπ'αριθμ. 1682/1.4.98 έγγραφο από τον Υπουργό Εθνικής 'Αμυνας η ακόλουθη απάντηση:
"Σε απάντηση της 5611/17.3.98 ερώτησης που κατέθεσε ο Βουλευτής κ. Ι. Παπανικολάου στη Βουλή των Ελλήνων με θέμα τις αποδοχές των Στρατιωτικών Δικαστικών Λειτουργών, σας γνωρίζονται τα εξής:
Το Σύνταγμα στο άρθρο 96 παρ.5 ορίζει ότι τα μέλη του Δικαστικού Σώματος των Ενόπλων Δυνάμεων περιβάλλονται με τις εγγυήσεις λειτουργικής και προσωπικής ανεξαρτησίας του άρθρου 87 παρ.1 του Συντάγματος.
Με το ν.2304/95 (Κωδικας Δικαστικού Σώματος των Ενόπλων Δυνάμεων) στο άρθρο 2 του οποίου ορίζεται όιτ οι "Οι Δικαστικοί Λειτουργοί του Δικαστικού Σώματος των Ενόπλων Δυνάμεων απολαύουν προσωπικής και λειτουργικής ανεξαρτησίας", υλοποιήθηκε η προαναφερθείσα Συνταγματική επιταγή περί προσωπικής και λειτουργικής ανεξαρτησίας των Στρατιωτικών Δικαστών.
Οι αποδοχές των Στρατιωτικών Δικαστών, σύμφωνα με τις αρχές του ν. 2304/95 απασχολεί το ΥΠΕΘΑ και θα κατατεθεί η σχετική πρόταση για το θέμα.
Ο Υπουργός
ΑΠ. ΑΘ. ΤΣΟΧΑΤΖΟΠΟΥΛΟΣ"
15. Στην με αριθμό 5612/17-3-98 ερώτηση δόθηκε με το υπ'αριθμ. 1683/31-3-98 έγγραφο από τον Υπουργό Eθνικής 'Αμυνας η ακόλουθη απάντηση:
"Σε απάντηση της 5612/17-3-98 ερώτησης που κατέθεσε στη Βουλή των Ελλήνων ο Βουλευτής κ. Ε. Παπανικολάου σας γνωρίζουμε ότι, διαρκής μέριμνα του Υπουργείου Εθνικής Αμυνας (ΥΠΕΘΑ) αποτελεί η διατήρηση του αξιόμαχου των Ενόπλων Δυνάμεων (Ε.Δ.) σε υψηλό επίπεδο, ώστε να επιτελούν το σκοπό τους με τον καλύτερο δυνατό τρόπο. Για την επίτευξη του σκοπού αυτού έχει θεσμοθετηθεί ένα αδιάβλητο σύστημα κρίσεων και μεταθέσεων των Αξιωματικών, κρατώντας τον εθνικά ευαίσθητο χώρο των Ενόπλων Δυνάμεων μακριά από τα βέλη του αχαλίνωτου κομματισμού.
 

Επιστροφή στην κορυφή



Σελίδα 9782 
Το σύστημα αυτό βασίζεται στην αρχή της αξιοκρατίας, από την οποία πηγάζουν τα κριτήριά του. Πάντοτε μέσα στα πλαίσια του προαναφερθέντος συστήματος οι Αξιωματικοί όλων των βαθμών κρίνονται με βάση τα στοιχεία των στοιχείων ατομικών τους φακέλων, την αξιολόγηση των προσόντων τους σε όλους τους βαθμούς και την προσωπική αντίληψη των μελών του Ανωτάτου Στρατιωτικού Συμβουλίου, για κάθε έναν από τους κρινόμενους.
'Ενας αξιωματικός για να προαχθεί στους ανώτατους βαθμούς, θα πρέπει να συγκεντρώνει σε εξαίρετο βαθμό όλα τα ιδιάζοντα προσόντα για την κάλυψη ανώτερης θέσης και επιπλέον να διαθέτει ευρεία και ποικίλη διοικητική και επιτελική πείρα και ικανότητα, γενικότερη στρατιωτική μόρφωση και ενισχυτικά πανεπιστημιακή μόρφωση και γνώση ξένων γλωσσών.
Οι ετήσιες τακτικές κρίσεις των Αξιωματικών του Μαρτίου 1998 διενεργήθηκαν σύμφωνα με τις διατάξεις του ν. 2439/96 (άρθρα 13, 14, 16, 17, 18, 20, 21 και 22) και με απόλυτα αξιολογικά κριτήρια. Ειδικότερα:
α. Στηρίχθηκαν στα στοιχεία των ατομικών τους φακέλων, καθ' όλη τη διάρκεια της σταδιοδρομίας τους.
β. Επίσης λήφθηκε υπόψη η ευρεία γενική στρατιωτική μόρφωση και εμπειρία, ανάλογα με τις θέσεις που είχαν υπηρετήσει και τα σχολεία από τα οποία είχαν αποφοιτήσει, καθ' όλη τη διάρκεια της σταδιοδρομίας τους.
γ. 'Ολοι οι κριθέντες αξιωματικοί (προαχθέντες και αποστρατευθέντες) έχουν ευρεία και ποικίλη διοικητική και επιτελική εμπειρία. Οι προαχθέντες όμως έχουν καλύτερες αξιολογήσεις σε ορισμένα ουσιαστικά προσόντα, έναντι των αποστρατευθέντων και επιπλέον διαθέτουν ευρεία στρατιωτική μόρφωση.
Με τις πρόσφατες κρίσεις, διενεργήθηκαν αποστρατείες σε περιορισμένο αριθμό Αξιωματικών, χωρίς να προκληθούν σημαντικές αλλαγές και μετατοπίσεις στους κλάδους των Ενόπλων Δυμάμεων. Η προώθηση νέων και ικανών στελεχών γίνεται πάντοτε με γνώμονα την αύξηση της επιχειρησιακής ικανότητας και ετοιμότητας των Ενόπλων Δυμάμεων στο παρόν αλλά και στο μέλλον.
Ματαιοπονούν όσοι νομίζουν ότ, απέναντι στην αξιοκρατία και την αντικειμενικότητα των κρίσεων των ανωτάτων στελεχών των Ενόπλων Δυνάμεων, που πρόσφατα για δεύτερη χρονιά πραγματοποιήθηκαν με καθολική αποδοχή, μπορούν να αντιπαραθέσουν στοιχεία "κομματισμού" για μεταθέσεις κατωτέρων στελεχών, που σήμερα, όψιμα, δήθεν ανακαλύπτουν.
Θα πρέπει να καταστεί σαφές ότι όσοι επιχειρούν, με αυτού του είδους τις απαράδεκτες και ανήθικες μεθοδεύσεις, να πλήξουν το κύρος και την αξιοπιστία των διαδικασιών στη λειτουργία του στρατεύματος, καθώς και το άριστο κλίμα, που υπάρχει σήμερα στις τάξεις των Ενόπλων Δυνάμεων, είναι όχι μόνο πολιτικά καταδικαστέοι, αλλά και ηθικά και εθνικά υπόλογοι απέναντι στον Ελληνικό Λαό.
Ο Υπουργός
ΑΠ. ΑΘ. ΤΣΟΧΑΤΖΟΠΟΥΛΟΣ"
16. Στην με αριθμό 5645/18-3-98 ερώτηση δόθηκε με το υπ'αριθμ. 1679/31-3-98 έγγραφο από τον Υπουργό Εθνικής 'Αμυνας η ακόλουθη απάντηση:
"Σε απάντηση της 5645/18-3-98 ερώτησης που κατέθεσε στη Βουλή των Ελλήνων ο Βουλευτής κ. Κ. Ευμοιρίδης σχετικά με τη χορήγηση συντάξεως στον τραυματισθέντα κατά την εκπλήρωση της στρατιωτικής του υποχρέωσης Ιωάννη Καλφακάκη, σας γνωρίζονται τα ακόλουθα:
Σύμφωνα με το κλητήριο Θέσπισμα του Στρατοδικείου της Ξάνθης απαγγέλθηκε προς τον προαναφερθέντα πρώην Στρατιώτη κατηγορία ότι, ενώ υπηρετούσε τη θητεία του στον 779 Λόχο Εφοδιασμού Μεταφορών, παραβίασε την πταισματική διάταξη του αρ. 12 παρ. 1 εδάφιο β' του Κ.Ο.Κ., το οποίο ορίζει ότι οι οδηγοί υποχρεούνται να οδηγούν με σύνεση και με διαρκώς τεταμένη την προσοχή τους. Ειδικότερα, ενώ ο Ι. Καλφακάκης οδηγούσε την 8-8-96 το υπ' αριθμ. ΕΣ 190396 στρατιωτικό όχημα τύπου STEYER 680 Μ μετά του υπ' αριθμό ΕΣ 9577 ρυμουλκούμενου τύπου Μ 104 επί της Εθνικής Οδού Δράμας - Θεσσαλονίκης, με κατεύθυνση προς Θεσσαλονίκη, όταν έφτασε στο 14ο χλμ. της Οδού αυτής, αποσπάσθηκε η προσοχή του από την οδήγηση του αυτοκινήτου του και με επιταχυνόμενη κίνηση εκτράπηκε προς τα δεξιά της Οδού, όπου προσέκρουσε σε συστάδα δένδρων και ακινητοποιήθηκε.
Για το αδίκημα αυτό ασκήθηκε Ποινική Δίωξη κατά του εν λόγω Στρατιώτη, αλλά με την υπ' αριθμό 439/1997 απόφαση του Τριμελούς Στρατοδικείου Ξάνθης έπαυσε οριστικά η άσκηση της πιο πάνω Δίωξης, λόγω εξάλειψης του αξιοποίνου συνέπεια παραγραφής.
Αποτέλεσμα της προαναφερθείσας σύγκρουσης ήταν ο τραυματισμός του Ι. Καλφακάκη και η νοσηλεία του στη συνέχεια στο 424 ΓΣΝΕ, με διάγνωση "διπλωπία (ΑΡ) αδυναμία δυσφασικές διαταραχές εν βελτιώσει συνέπεια βαρίας κρανιοεγκεφαλικής κάκωσης". Μετά την έξοδό του από το Νοσοκομείο αυτό, έλαβε συνολικά 150 ημέρες αναρρωτικής άδειας.
Ωστόσο, σας ενημερώνουμε ότι σύμφωνα με το άρθρο 51 του "Κώδικα Πολιτικών και Στρατιωτικών Συντάξεων", η Υπηρεσία δεν δύναται να ξεκινήσει τη διαδικασία εξέτασης του συνταξιοδοτικού του δικαιώματος του Ι. Καλφακάκη, δοθέντος ότι θα πρέπει πρώτα ο ίδιος να υποβάλλει σχετική αίτηση στο Γενικό Λογιστήριο του Κράτους, καθώς τα σχετικά συνταξιοδοτικά αιτήματα εμπίπτουν στην αποκλειστική αρμοδιότητα του Υπουργείου Οικονομικών, προκειμένου να ακολουθηθεί η οριζόμενη διαδικασία στο ίδιο άρθρο.
Ο Υπουργός
ΑΠ. ΑΘ. ΤΣΟΧΑΤΖΟΠΟΥΛΟΣ"
17. Στην με αριθμό 5650/18-3-98 ερώτηση δόθηκε με το υπ'αριθμ. 1680/31-3-98 έγγραφο από τον Υπουργό Εθνικής 'Αμυνας η ακόλουθη απάντηση:
"Σε απάντηση της 5650/18-3-98 ερώτησης που κατέθεσε ο Βουλευτής κ. Δ. Θάνος, σχετικά με τη χορήγηση μερίσματος στους Αξιωματικούς και Υπαξιωματικούς της Εθνικής Αντίστασης από τα Μετοχικά Ταμεία στα οποία ανήκουν, σας γνωρίζουμε ότι υπάρχει η πολιτική βούληση για την τελική ρύθμιση του θέματος. Η αρμόδια Διεύθυνση του Επιτελείου του κ. Υπουργού έχει ήδη συντάξει σχέδιο τροπολογίας και, εφόσον εξασφαλιστεί η σύμφωνη γνώμη του Υπουργείου Οικονομικών, θα προωθηθεί για ψήφιση στη Βουλή των Ελλήνων.
Ο Υπουργός
ΑΠ. ΑΘ. ΤΣΟΧΑΤΖΟΠΟΥΛΟΣ"
18. Στην με αριθμό 5654/18-3-98 ερώτηση δόθηκε με το υπ'αριθμ. 428/2-4-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 5654/18-3-98 που κατέθεσε ο Βουλευτής κ. Γ. Καρατζαφέρης, σας γνωρίζουμε ότι, σύμφωνα με τις διατάξεις του άρθρου 39 παρ. 2 του ν. 2218/94 όπως τροποποιήθηκε με το άρθρο 6 παρ. 7 του ν. 2240/94 οι Περιφερειακές Υπηρεσίες Π/θμιας και Δ/θμιας Εκπ/σης του Υπουργείου Παιδείας έχουν καταργηθεί και οι αρμοδιότητες που ασκούσαν περιήλθαν στις Νομαρχιακές Αυτοδιοικήσεις.
Κατά συνέπεια η πρόσληψη φυλάκων - νυκτοφυλάκων, επιστατών, συντηρητών και η τοποθέτησή τους σε συγκεκριμένη υπηρεσία ή σχολείο, ανήκει στην αποκλειστική αρμοδιότητα της Νομαρχιακής Αυτοδιοίκησης.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
19. Στην με αριθμό 5660/18-3-98 ερώτηση δόθηκε με το υπ'αριθμ. 685/2-4-98 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της 5660/18-3-98 ερώτησης του Βουλευτή 
 

Επιστροφή στην κορυφή



Σελίδα 9783 
κ. Π. Σκανδαλάκη, σας πληροφορούμε τα εξής:
Τα έργα που κατασκευάζονται σε Α' φάση περιλαμβάνουν ποδοσφαιρικό γήπεδο, στίβο με κουρασάνι και αποδυτήρια προκειμένου να καλύψουν άμεσες ανάγκες αθλητικής υποδομής της πόλης της Σπάρτης, η οποία σημειωτέον διαθέτει στο Ε.Σ. Σπάρτης στίβο με ελαστικό τάπητα και αγωνιστικό χώρο με χλοοτάπητα. Επίσης η πόλη διαθέτει Κολυμβητήριο και Κλειστό Γυμναστήριο.
Το έργο έχει ενταχθεί στο Π.Δ.Ε. με κωδικό 9616038 και προϋπολογισμό 236.000.000 δρχ.
Η εγκατάσταση δεύτερου ελαστικού τάπητα, που ζητήθηκε, έργο δαπάνης άνω των 300 εκ. δρχ., δεν εντάσσεται στον προγραμματισμό της Γενικής Γραμματείας Αθλητισμού, εφ' ενός διότι υπάρχουν ακόμα πρωτεύουσες Νομών που στερούνται στίβου με ελαστικό τάπητα, αφ' ετέρου δε η ανάγκη εγκατάστασης δεύτερου ελαστικού τάπητα σε στίβο στη Σπάρτη, πλην του γεγονότος ότι τον μετατρέπει αυτόματα σε αγωνιστικό στίβο, δεν έχει εκφραστεί από αρμόδιο φορέα, εν προκειμένου τον ΣΕΓΑΣ.
'Οσον αφορά το ερώτημα γιατί δεν περιέλαβε η Γενική Γραμματεία Αθλητισμού την κατασκευή χλοοτάπητα στο γήπεδο ποδοσφαίρου, σημειώνεται ότι εξετάζεται η περίπτωση εγκατάστασης χλοοτάπητα στο Σαϊνοπλούλειο ΕΑΚ Σπάρτης.
Τέλος θα πρέπει να σημειωθεί ότι δεν θεωρείται αναχρονιστική αθλητική εγκατάσταση ο στίβος με κουρασάνι και το ξερό γήπεδο ποδοσφαίρου, αφού καλύπτει σε Πανελλαδική κλίμακα συγκεντρωμένες ανάγκες αθλητικής υποδομής σε μεγάλα και μικρά αθλητικά κέντρα, που κατασκευάζονται σήμερα και θα κατασκευάζονται στο μέλλον.
Ο Υφυπουργός
ΑΝΔΡΕΑΣ ΑΘ. ΦΟΥΡΑΣ"
20. Στην με αριθμό 5738/20-3-98 ερώτηση δόθηκε με το υπ' αριθμ. 310/30-3-98 έγγραφο από τον Υπουργό Πολιτισμού η ακόλουθη απάντηση:
"Απαντώντας στην με αριθμό 5738/20.03.98 ερώτηση του Βουλευτή κ. Γιάννη Κεφαλογιάννη, σας γνωρίζουμε τα εξής:
Η ανέγερση Μνημειακού Συγκροτήματος για τη Μάχη της Κρήτης, ανήκει στην αρμοδιότητα της Νομαρχιακής Αυτοδιοίκησης Χανίων. Για την εκπόνηση σχετικής μελέτης, το Υπουργείο Πολιτισμού επιχορήγησε το Νομαρχιακό Tαμείο Χανίων με το ποσό των 20.000.000 δρχ., και θα υποστηρίξει με τον προσφορότερο δυνατό τρόπο κάθε περαιτέρω πρωτοβουλία της Ν. Αυτοδιοίκησης.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
21. Στην με αριθμό 5772/23-3-98 ερώτηση δόθηκε με το υπ' αριθμ. 314/1-4-98 έγγραφο από τον Υπουργό Πολιτισμού η ακόλουθη απάντηση:
"Απαντώντας στην με αριθμό 5772/23.03.98 ερώτηση της Βουλευτού κ. 'Ελσας Παπαδημητρίου, σας γνωρίζουμε τα εξής:
Η προέγκριση χωροθέτησης για την κατασκευή εμπορικού λιμένα στη νήσο Γαυδοπούλα εκκρεμεί ενώπιον του ΚΑΣ, το οποίο ανέβαλε τη σχετική συζήτηση (συνεδρ. ΚΑΣ 49/21.10.97), προκειμένου να γίνει -με φροντίδα των ιδιοκτητών της έκτασης- φωτογραμμετρική αποτύπωση και γεωλογική μελέτη σε κλίμακα 1:1000. Είναι προφανές ότι η απόφαση του Υπουργείου Πολιτισμού θα ληφθεί με μόνο κριτήριο τον αρχαιολογικό νόμο και την ανάγκη προστασίας των αρχαίων. Είναι επίσης προφανές ότι το ζήτημα αυτό δεν αντιμετωπίζεται μόνον από το ΥΠ.ΠΟ., η αρμοδιότητα του οποίου είναι συγκεκριμένη.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
22. Στην με αριθμό 5773/23-3-98 ερώτηση δόθηκε με το υπ' αριθμ. 315/30-3-98 έγγραφο από τον Υπουργό Πολιτισμού η ακόλουθη απάντηση:
"Απαντώντας στην με αριθμό 5773/23.03.98 ερώτηση της Βουλευτού κ. 'Ελσας Παπαδημητρίου, σας γνωρίζουμε τα εξής:
Ο Ι. Ν. Αγ. Δημητρίου στην κοινότητα Πλατάνου, επαρχίας Γυθείου, είναι κηρυγμένο ιστορικό διατηρητέο μνημείο (ΥΑ 15904/24.11.62, ΦΕΚ Β. 473/17.12.62 και ΥΑ ΥΠΠΕ/ΑΡΧ/Β1/Φ30/9312/238/29.3.80, ΦΕΚ Β. 381/17.4.80). Πρόκειται για δικιόνιο σταυροειδή με τρούλο ναό, ελλαδικού τύπου, με επιμελημένη πλινθοπερίκλειστη τοιχοδομία, που χρονολογείται πιθανώς στον 11ο αιώνα, ενώ στο εσωτερικό του διασώζονται τοιχογραφίες του 12ου αιώνα. Μεγάλες ρωγμές που υπήρχαν στην τοιχοποιία του ναού, επιδεινώθηκαν με τους σεισμούς της Καλαμάτας.
Tο καλοκαίρι ξεκίνησε από την αρμόδια Διεύθυνση (ΔΑΒΜΜ) η αποτύπωση του ναού και η σύνταξη στατικής μελέτης, η οποία αναμένεται να ολοκληρωθεί, για να ξεκινήσει και η αποκατάσταση των ζημιών.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ"
23. Στην με αριθμό 5780/98 ερώτηση δόθηκε με το υπ' αριθμό 308/1-4-98 έγγραφο από τον Υπουργό Εξωτερικών ακόλουθη απάντηση:
"Απαντώντας στην με αριθμό 5780/98 ερώτηση της Βουλευτού κ. Ντόρα Μπακογιάννη, σας γνωρίζουμε:
Η πολιτική της Ελληνικής Κυβέρνησης όσον αφορά στους πυραύλους S-300 είναι αυτή που καθορίσθηκε από τις Κυβερνήσεις Κύπρου και Ελλάδας και εκφράζεται ενιαία και αταλάντευτα από τις δύο χώρες. Η εγκατάσταση ή μη των πυραύλων στην Κύπρο θα εξαρτηΘεί από την ικανοποίηση δύο όρων: είτε από τη σημαντική και ουσιαστική πρόοδο στο Κυπριακό, είτε από το σταδιακό αφοπλισμό με στόχο την πλήρη αποστρατικοποίηση, επί τη βάσει συγκεκριμένου χρονοδιαγράμματος.
Ο δεύτερος όρος εντάσσεται στη γενικότερη φιλοσοφία των προτάσεων του Προέδρου της Κυπριακής Δημοκρατίας προς τα Ηνωμένα 'Εθνη, στις 15 Αυγούστου 1997. Σημειώνεται μάλιστα, ότι η φιλοσοφία αυτή έχει υιοθετηθεί από το Συμβούλιο Ασφαλείας στο ψήφισμά του 1146/97. Κατά συνέπεια οιεσδήποτε παρεμβάσεις τρίτων για την μη εγκατάσταση των πυραύλων, δεν θα πρέπει να εκκινούν από το φόβο για πιθανές περαιτέρω προκλητικές ενέργειες της Τουρκίας, αλλά από την αποφασιστικότητα του διεθνούς παράγοντα για μια γενικότερη σοβαρή προσπάθεια προς μείωση της έντασης στην Ανατολική Μεσόγειο και τη δημιουργία κατάλληλου κλίματος για την εξεύρεση βιώσιμης, δίκαιης και λειτουργικής λύσης στο πολιτικό πρόβλημα. Η μείωση της έντασης όμως, δεν επιτυγχάνεται με το μονομερή αφοπλισμό του αμυνόμενου και την εξοπλιστική υστερία του επιτιθέμενου. Απαιτείται συντονισμένη δράση υπό την εποπτεία, την εγγύηση και τον έλεγχο συντεταγμένων διεθνών οργανισμών.
Μετά τις επισημάνσεις αυτές οι οποίες είναι, ήδη, γνωστές από πολύ καιρό σε όσους ασχολούνται συστηματικά με το Κυπριακό, οι απαντήσεις στα ερωτήματα, που έχει θέσει η αξιότιμος κ. Βουλευτής, καίτοι επαναλαμβάνουν τα αυτονόητα, είναι οι εξής:
1. Ουδεμία διαφορά υπάρχει στις θέσεις που διατυπώνουν τα μέλη της ελληνικής Κυβέρνησης ή, γενικότερα, οι Κυβερνήσεις Κύπρου και Ελλάδας.
2. Η εξωτερική πολιτική της Ελλάδας χαράσσεται και υλοποιείται από την Κυβέρνηση της χώρας. Στη δε συγκεκριμένη περίπτωση σε συνεργασία με την Κυπριακή Δημοκρατία.
3. Υπάρχει απόλυτη και συνεχής συνεργασία με την Κυπριακή Κυβέρνηση για όλα τα θέματα που απασχολούν τις δύο χώρες και ιδιαίτερα για το εθνικό μας θέμα. Η συνεργασία αυτή αποτελεί υπόδειγμα διακρατικών σχέσεων.
Ο Υπουργός
ΘΕΟΔΩΡΟΣ ΠΑΓΚΑΛΟΣ"
24. Στην με αριθμό 5817/26-3-98 ερώτηση δόθηκε με το υπ' αριθμ. 318/1-4-98 έγγραφο από τον Υπουργό Πολιτισμού 
 

Επιστροφή στην κορυφή



Σελίδα 9784 
η ακόλουθη απάντηση:
"Απαντώντας στην με αριθμό 5817/26.3.98 ερώτηση του Βουλευτή κ. Σπήλιου Σπηλιωτόπουλου, σας γνωρίζουμε τα εξής:
1. Για τα σεισμόπληκτα βυζαντινά και μεταβυζαντινά μνημεία της επαρχίας Αιγιαλείας Ν. Αχαϊας έχουν διατεθεί από το ΥΠ.ΠΟ οι εξής επιχορηγήσεις:
- ΥΑ ΥΠΠΟ/ΔΑΒΜΜ/62349/2314/6.12.95 "'Εγκριση επιχορήγησης στην Ι. Μητρόπολη Αιγιαλείας και Καλαβρύτων με το ποσό των 100.000.000 δρχ. για την εκτέλεση εργασιών άμεσων μέτρων προστασίας και στερέωσης στα μνημεία του Ν. Αχαϊας που υπέστησαν καταστροφές από το σεισμό της 15.6.95" και συγκεκριμένα για την Ι. Ν. Φανερωμένης (Μητρόπολη) Αιγίου, τον Ι. Ν. Εισοδίων Θεοτόκου Αιγίου και τον I. Ν. Αγίου Ανδρέα Αιγίου.
- ΥA ΥΠΠΟ/ ΑΡX/Β1/Φ40/62843/2022 πε/30.12.96 "Σεισμόπληκτα Μνημεία Νομού Αχαϊας", σύμφωνα με την οποία επιχορηγήθηκε η Nομαρχιακή Αυτοδιοίκηση Αχαϊας με το ποσό των 50.000.000 δρχ. για τη στερέωση και αποκατάσταση των Ι. Ν. Εισοδίων, Ι. Ν. Φανερωμένης και Ι. Ν. Αγίου Ανδρέα Αιγίου. Με την ίδια Υπουργική Απόφαση δόθηκε επιχορήγηση ποσού 30.000.000 δρχ. για τον Ι. Ν. Ευαγγελίστριας (Μητρόπολη) Πατρών και ποσού 7.000.00η δρχ. για τον Ι. Ν. Αναλήψεως Μιντιλογλίου Πατρών.
- ΥΑ ΥΠΠΟ/ΑΡΧ/Β1/Φ40/40079/29.8.96 "Αποκατάσταση Σεισμοπλήκτων Μνημείων Νομού Αχαϊας", με την οποία επιχορηγήθηκε η Κοινότητα Ροδοδάφνης Αιγιαλείας Ν. Αχαϊας με το ποσό των 10.000.000 δρχ. για τη συντήρηση και αποκατάσταση του Ι. Ν. Αγίου Σπυρίδωνα.
- ΥΑ ΥΠΠΟ/ΑΡΧ/Β1/Φ4Ο/4ΟΟ81/13Ο8/29.8.96 "Αποκατάσταση Σεισμοπλήκτων Μνημείων Νομού Αχαϊας", με την οποία επιχορηγήθηκε η Κοινότητα Αγίου Κωνσταντίνου Αιγιαλείας Νομού Αχαϊας με το ποσό των 10.000.000 δρχ. για τη συντήρηση και αποκατάσταση των Ι. Ν. Αγίου Νικολάου και Αγίων Θεοδώρων.
2. Κατά τον έλεγχο των μελετών στερέωσης και αποκατάστασης σεισμόπληκτων νεοτέρων μνημείων εξετάστηκαν προσεκτικά οι προτεινόμενες σε αυτά επεμβάσεις, με στόχο την εξασφάλιση της ενίσχυσης και της αντισεισμικής συμπεριφοράς τους. Με τις ΥΑ ΥΠΠΟ/61949/ΔΠΚΑΝΜ/1773/15.12.95 και ΥΠΠΟ/6195Ο/ΔΠΚΑΝΜ/1774/ 15.12.95, το ΥΠ.ΠΟ. επιχορήγησε το Δήμο Αιγίου με το συνολικό ποσό των 80.000.000 δρχ. για την εκτέλεση των εργασιών αποκατάστασης σε σεισμόπληκτα νεότερα μνημεία της περιοχής. Η πίστωσση θα διατεθεί πολύ σύντομα.
Ο Υπουργός
ΕΥΑΓΓΕΛΟΣ ΒΕΝΙΖΕΛΟΣ")
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να ανακοινώσω το δελτίο των επικαίρων ερωτήσεων της Πέμπτης 28 Μα|ου 1998.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν. Βουλής)
1. Η με αριθμό 1537/25.5.98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υφυπουργό Πολιτισμού (αρμόδιο για θέματα Αθλητισμού), σχετικά με τις προθέσεις της Κυβέρνησης να εκχωρήσει τα δικαιώματα χρήσης και εκμετάλλευσης του Σταδίου Καραϊσκάκη στην ποδοσφαιρική ομάδα "Ολυμπιακός".
2. Η με αριθμό 1529/25.5.98 επίκαιρη ερώτηση του Βουλευτή της Νέας Δημοκρατίας κ. Ηλία Βεζδρεβάνη προς τους Υπουργούς Τύπου και Μέσων Μαζικής Ενημέρωσης, Μεταφορών και Επικοινωνιών, σχετικά με τη μη παραχώρηση άδειας λειτουργίας τηλεοπτικών σταθμών τοπικής εμβέλειας για το Νομό Θεσπρωτίας.
3. Η με αριθμό 1546/25.5.98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τα προβλήματα που δημιουργούνται από την πώληση της Αθηναϊκής Χαρτοποιϊας "SOFTEX" κλπ.
4. Η με αριθμό 1541/25.5.98 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Εργασίας και Κοινωνικών Ασφαλίσεων, σχετικά με τη χρήση βίας σε βάρος των απεργών της Ιονικής Τράπεζας.
5. Η με αριθμό 1533/25.5.98 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τους Υπουργούς Μεταφορών και Επικοινωνιών, Περιβάλλοντος-Χωροταξίας και Δημοσίων 'Εργων, σχετικά με την έλλειψη συγκοινωνιακής σύνδεσης του νεκροταφείου Σχιστού με τους Δήμους του Πειραιά.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ.4 Καν. Βουλής)
1. Η με αριθμό 1523/20.5.98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Σπηλιόπουλου προς τον Υπουργό Υγείας και Πρόνοιας, σχετικά με την προμήθεια αξονικού τομογράφου στο περιφερειακό Νοσοκομείο Πατρών "ΑΓΙΟΣ ΑΝΔΡΕΑΣ".
2. Η με αριθμό 1530/25.5.98 επίκαιρη ερώτηση του Βουλευτή της Νέας Δημοκρατίας κ. Βασιλείου Πάππα προς τον Υπουργό Εξωτερικών, σχετικά με το Κέντρο Αποδήμων Μακεδόνων, την οικονομική του ενίσχυση κλπ.
3. Η με αριθμό 1524/21.5.98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τους Υπουργούς Τύπου και Μέσων Μαζικής Ενημέρωσης, Μεταφορών και Επικοινωνιών, σχετικά με τις προθέσεις της Κυβέρνησης για δημιουργία δημόσιας ψηφιακής δορυφορικής τηλεόρασης.
4. Η με αριθμό 1540/25.5.98 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις προθέσεις της Κυβέρνησης να ρυθμίσει νομοθετικά τον καθορισμό των χρήσεων γης και όρων δόμησης στις συνοικίες της Αθήνας.
5. Η με αριθμό 1535/25.5.98 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τους Υπουργούς Εξωτερικών, Δικαιοσύνης, σχετικά με τη λήψη μέτρων για την εγγύηση τήρησης των διεθνών υποχρεώσεων της προστασίας των προσφύγων κλπ.
 

Επιστροφή στην κορυφή



Σελίδα 9785 
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 1547/119/25.5.98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Φωτιάδη προς τον κύριο Πρωθυπουργό, σχετικά με τις προθέσεις και τη διαδικασία παραχώρησης των αδειών λειτουργίας της ψηφιακής τηλεόρασης, τα μέτρα προστασίας του πολίτη-καταναλωτή κλπ.
Παρόμοιου περιεχομένου είναι και η πέμπτη με αριθμό 1505/114/19.5.98 επίκαιρη ερώτηση του Προέδρου του ΔΗ.Κ.ΚΙ. κ. Δημητρίου Τσοβόλα προς τον κύριο Πρωθυπουργό, σχετικά με τις προθέσεις της Κυβέρνησης να ενημερώσει τη Βουλή για τις διαδικασίες παραχώρησης των νομίμων αδειών λειτουργίας της ψηφιακής-δορυφορικής τηλεόρασης στη χώρα μας κλπ.
Κατά τον Κανονισμό συζητούνται από κοινού και οι δύο με τον ανάλογο χρόνο.
Θα αναγνωσθεί η πρώτη του κ. Φωτιάδη και εν συνεχεία του Προέδρου του ΔΗ.Κ.ΚΙ. με τη σειρά που είναι στο δελτίο επικαίρων ερωτήσεων.
Η επίκαιρη ερώτηση του κ. Φωτιάδη έχει ως εξής:
"Τελευταία έχει προκληθεί δημόσιος διάλογος για το θέμα της ψηφιακής δορυφορικής συνδρομητικής τηλεόρασης. Ιδιαίτερη εντύπωση δημιούργησαν οι κατηγορίες εναντίον της Κυβέρνησης ότι σκοπίμως καθυστερεί την έναρξη της σχετικής δραστηριότητας.
'Οπως γνωρίζουμε, οι δυνατότητες που παρέχει η ψηφιακή τεχνολογία είναι απεριόριστες, αφού επιτρέπει την εκπομπή μέσω δορυφόρων μεγάλου αριθμού προγραμμάτων. Η Κυβέρνηση με ανακοινώσεις της έχει υποστηρίξει ότι θα επιτρέψει τη λειτουργία της ψηφιακής δορυφορικής συνδρομητικής τηλεόρασης βάσει συγκεκριμένων όρων και κανόνων σε σύντομο χρονικό διάστημα.
Είναι φανερό ότι το θέμα αυτό, πέραν όλων των άλλων, έχει και τεράστιο οικονομικό ενδιαφέρον. Ιδιαιτέρως, λόγω του ότι απαιτείται ο εφοδιασμός του χρήστη με συσκευές σημαντικής οικονομικής αξίας, που θα του εξασφαλίζουν την πρόσβαση στις νέες αυτές υπηρεσίες.
Κατόπιν όλων αυτών ερωτάται ο κύριος Πρωθυπουργός:
1. Στη βάση ποίων αρχών και κανόνων θα γίνουν οι ρυθμίσεις που επαγγέλλεται η Κυβέρνηση και με ποια κριτήρια και ποιες προϋποθέσεις θα επιτραπεί στους ενδιαφερόμενους να αναπτύξουν τη σχετική δραστηριότητα.
2. Ποια διαδικασία θα ακολουθηθεί για την παραχώρηση των αδειών; Θα επιτραπεί η πειραματική εκπομπή ψηφιακών δορυφορικών συνδρομητικών προγραμμάτων έως ότου παραχωρηθούν οι νόμιμες άδειες.
3. Πότε θα καταστεί δυνατή η προσφορά τέτοιων υπηρεσιών προς τον πολίτη και ποια μέτρα θα ληφθούν για την προστασία του πολίτη καταναλωτή;"
Η υπ'αριθμ. 1505/114/19-5-98 επίκαιρη ερώτηση του Προέδρου του ΔΗ.Κ.ΚΙ. κ. Δημητρίου Τσοβόλα έχει ως εξής:
"'Εκπληκτη η κοινή γνώμη της χώρας μας παρακολουθεί τον τελευταίο καιρό τον "πόλεμο" που έχει ξεσπάσει μεταξύ διαφόρων ισχυρών οικονομικοεκδοτικών κέντρων με αφορμή την ψηφιακή τηλεόραση που σύντομα θα εισβάλει στην καθημερινή ζωή μας.
'Οπως αποδεικνύεται από τη διεθνή εμπειρία ο σφετερισμός της τηλεόρασης από μία χρηματοοικονομική αριστοκρατία, χωρίς δυνατότητα ουσιαστικής πολιτικής και κοινωνικής παρέμβασης, γεννά ένα τερατώδη μηχανισμό χειραγώγησης και κοινωνικού ελέγχου.
Αυτός τελικά αντικαθιστά τη δημοκρατία με τη δικτατορία της κατευθυνόμενης πληροφορίας και εικόνας με στόχο την επιβολή της κυρίαρχης ιδεολογίας και την εξυπηρέτηση μεγάλων οικονομικών συμφερόντων.
Ερωτάται ο κύριος Πρωθυπουργός:
Εάν προτίθεται η Κυβέρνηση, πριν τη λήψη οποιασδήποτε απόφασης, να ενημερώσει τη Βουλή για το μείζον αυτό πολιτικό θέμα που άπτεται της λειτουργίας της ίδιας της δημοκρατίας και των συμφερόντων του δημοσίου και του ελληνικού λαού".
Ο Πρόεδρος της Κυβέρνησης κ. Κωνσταντίνος Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η τηλεόραση επηρεάζει τη ζωή του πολίτη, επηρεάζει τη ζωή της κοινωνίας, επηρεάζει τη λειτουργία της δημοκρατίας. Γι'αυτό είναι απαραίτητο να υπάρχουν κανόνες οι οποίοι διέπουν τη λειτουργία τους.
Στον τόπο μας υπάρχει ήδη ένα αναπτυγμένο νομικό πλαίσιο, ο ν. 2328. Το νομικό, όμως, αυτό πλαίσιο δεν είναι αρκετό για να ρυθμίσει νέες μορφές αναμετάδοσης τηλεοπτικών προγραμμάτων. Ο νόμος αυτός ρυθμίζει κατά κύριο λόγο τον παραδοσιακό τρόπο μετάδοσης, την επίγεια τηλεόραση, τη χρήση του φάσματος των ερτζιανών συχνοτήτων. Δεν καλύπτει τα θέματα της ψηφιακής-δορυφορικής τηλεόρασης.
Η ψηφιακή-δορυφορική τηλεόραση είναι για τον τόπο μας ένα νέο φαινόμενο. Το φαινόμενο αυτό υπάρχει και σε άλλες χώρες της Ευρωπαϊκής 'Ενωσης όπου θα διαπιστώσουμε ότι παρ' όλο που ήδη από αρκετό καιρό έχει αναπτυχθεί η δορυφορική-ψηφιακή τηλεόραση ή άλλες μορφές ψηφιακής τηλεόρασης, εκτός από τη Γαλλία που ισχύει ένα μεταβατικό νομικό καθεστώς, δεν έχει καθιερωθεί ακόμα η νομική ρύθμιση των θεμάτων, τα οποία αναφύονται. Μάλιστα, υπάρχει μεγάλη συζήτηση για το ποιες θα πρέπει να είναι ακριβώς οι ρυθμίσεις οι τεχνικές, αλλά και εκείνες οι οποίες θα αφορούν τη μονοπωλιακή δύναμη, τη δύναμη των επιχειρήσεων οι οποίες θα εκπέμπουν αυτές τις εκπομπές. Δεν έχει διαμορφωθεί ακόμα μία γενική άποψη για το πλαίσιο το οποίο πρέπει να ισχύσει.
Επομένως, εμείς στη χώρα μας έχουμε να ρυθμίσουμε ένα θέμα με βάση τους κανόνες οι οποίοι έχουν διαμορφωθεί, αλλά και τις εμπειρίες οι οποίες μέχρι τώρα έχουν αποκτηθεί από άλλες χώρες. Αυτό και θα γίνει.
'Οπως έχει ήδη ανακοινώσει ο Υπουργός Τύπου, μέχρι τις 15 Ιουνίου περίπου θα παρουσιάσουμε ένα σχέδιο νόμου, το οποίο θα αφορά τα θέματα αυτά. Πρώτη αρχή του σχεδίου νόμου είναι ότι η πρόσβαση στις νέες μορφές αυτής της τηλεόρασης, η δορυφορική συνδρομητική τηλεόραση, η οποία είναι και ψηφιακή, θα είναι προσιτή σε κάθε ενδιαφερόμενο, δηλαδή, θα ισχύει η αρχή της ελεύθερης πρόσβασης για κάθε ενδιαφερόμενο φορέα, υπό την προϋπόθεση όμως, ότι ο φορέας θα καλύπτει τις νόμιμες προϋποθέσεις, τις προϋποθέσεις οι οποίες θα οριστούν στο νόμο.
Επίσης, πρέπει να ισχύουν εκείνες οι αρχές, οι οποίες ισχύουν και τώρα, δηλαδή:
Η αντικειμενικότητα και ο πλουραλισμός στην ενημέρωση.
Ο σεβασμός της προσωπικότητας και της αξιοπρέπειας του ατόμου και του ιδιωτικού βίου των πολιτών.
Να υπάρχει υγιής και ανόθευτος ανταγωνισμός στο χώρο των Μέσων Μαζικής Ενημέρωσης.
Να υπάρχει η παροχή ίσων ευκαιριών για όσους ενδιαφέρονται και ούτω καθεξής.
Πρέπει, όμως, να υπάρχουν και ορισμένα άλλα κριτήρια και προϋποθέσεις, ώστε να αποφευχθεί η υπερβολική συγκέντρωση στο χώρο των Μέσων Μαζικής Ενημέρωσης.
Να επιτευχθεί η προγραμματική πληρότητα των ψηφιακών συνδρομητικών εκπομπών.
Να υπάρχει η υποχρέωση για την τήρηση των κανόνων δεοντολογίας, οι οποίοι προκύπτουν από τα διάφορα κείμενα.
Να διασφαλισθεί η οικονομική βιωσιμότητα των επιχειρήσεων.
Και βεβαίως, οι επιχειρήσεις να έχουν τα μέσα εκείνα τα οποία θα τους επιτρέψουν την ανάπτυξη των δραστηριοτήτων. Αυτά να προέρχονται από νόμιμες επιχειρηματικές δραστηριότητες και να ανήκουν πραγματικά στα συγκεκριμένα πρόσωπα, τα οποία θα είναι μέτοχοι αυτών των επιχειρήσεων.
Τέλος -είναι και σημαντικό- να υπάρχει ένα οικονομικό 
 

Επιστροφή στην κορυφή



Σελίδα 9786 
αντάλλαγμα προς το δημόσιο και να υπάρχουν, πιθανόν και αντισταθμιστικά οφέλη. 
Ποια θα είναι η διαδικασία, η οποία θα ακολουθηθεί:
Το Υπουργείο Τύπου θα δημοσιεύσει μία πρόσκληση ενδιαφέροντος, από τους φορείς οι οποίοι επιθυμούν να δραστηριοποιηθούν σ' αυτόν τον τομέα. Θα τους καλέσει να καταθέσουν φακέλους. Οι φάκελοι αυτοί θα κατατεθούν στο Εθνικό Συμβούλιο Ραδιοτηλεόρασης, το οποίο θα εκφέρει γνώμη. Και με βάση αυτήν τη γνώμη του Εθνικού Συμβουλίου Ραδιοτηλεόρασης, θα εκδώσει ο Υπουργός Τύπου την τελική του απόφαση. Θα υπάρχει, δηλαδή, μια διαφανής διαδικασία με βάση τα στοιχεία τα οποία θα προκύπτουν από τους φακέλους.
Και μέχρις ότου ολοκληρωθεί αυτή η διαδικασία, η οποία ελπίζουμε ότι θα ολοκληρωθεί γρήγορα, δεν σκοπεύουμε να επιτρέψουμε πειραματικές εκπομπές ψηφιακών δορυφορικών συνδρομητικών προγραμμάτων.
Επίσης, θέλω να τονίσω ότι, όσον αφορά τις τεχνικές προδιαγραφές των συσκευών, που είναι αναγκαίες στο χρήστη των νέων αυτών τηλεοπτικών υπηρεσιών, τους αποκωδικοποιητές, η θέληση της Κυβέρνησης είναι να προστατεύσει τον καταναλωτή. Ο καταναλωτής να μην υποχρεώνεται κάθε φορά, όταν προστρέχει σε ένα τέτοιο πρόγραμμα, να αγοράζει νέο αποκωδικοποιητή. Θα πρέπει όλοι οι αποκωδικοποιητές να μπορούν να χρησιμοποιούνται για τη λήψη όλων των προγραμμάτων. Αυτό, άλλωστε, είναι σύμφωνο προς την οδηγία 95/47 της Ευρωπαϊκής 'Ενωσης, που αυτές τις ημέρες ενσωματώνεται στην ελληνική νομοθεσία με τη μορφή προεδρικού διατάγματος.
Τέλος, όσον αφορά την ερώτηση, εάν προτιθέμεθα να ενημερώσουμε τη Βουλή, θέλω να πω ότι όπως ακούσατε, θα υπάρξει ένα σχέδιο νόμου. Αυτό το σχέδιο νόμου θα συζητηθεί στη Βουλή. 
Σήμερα, άλλωστε, ο Υπουργός Τύπου ενημέρωσε την Επιτροπή Διαφάνειας της Βουλής επί δίωρο πάνω σ' αυτό το θέμα. 
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παναγιώτης Φωτιάδης έχει το λόγο.
ΠΑΝΑΓΙΩΤΗΣ ΦΩΤΙΑΔΗΣ: Ευχαριστώ, κύριε Πρόεδρε.
Κύριε Πρωθυπουργέ, συμφωνούμε όλοι ότι οι εξελίξεις στον τομέα της ψηφιακής δορυφορικής συνδρομητικής τηλεόρασης αλλάζουν ριζικά τα μέχρι σήμερα δεδομένα και δημιουργούν ένα νέο τοπίο στα ηλεκτρονικά μέσα ενημέρωσης. 
Συμφωνούμε ακόμη στη διαπίστωση ότι η παραγωγή, η επεξεργασία και η δημοσιοποίηση των πληροφοριών, ανάλογα με τον τρόπο και τους στόχους του κατόχου τους, ασκούν σημαντική επιρροή στην κοινή γνώμη.
Μια κυβέρνηση, όπως η Κυβέρνηση του ΠΑ.ΣΟ.Κ., που επιθυμεί και επιδιώκει την πλήρη διαφάνεια και την έγκυρη, ειλικρινή και πολυφωνική ενημέρωση του λαού μας, δεν θα μπορούσε ποτέ να παρακολουθήσει απαθής και αδρανής τις εξελίξεις γύρω από την ψηφιακή δορυφορική τηλεόραση.
Χαίρομαι ιδιαίτερα, κύριε Πρωθυπουργέ, που δεχθήκατε να απαντήσετε στην επίκαιρη ερώτηση, επιβεβαιώνοντας μάλιστα και από του Βήματος της Βουλής ότι η Κυβέρνηση είναι αποφασισμένη να πάρει όλα εκείνα τα αναγκαία και απαραίτητα μέτρα, ώστε η εγκατάσταση στη χώρα μας της ψηφιακής δορυφορικής τηλεόρασης να γίνει μέσα από ένα δημοκρατικό και διαφανές θεσμικό πλαίσιο, έτσι ώστε να διασφαλίζεται ο υγιής ανταγωνισμός, να προστατεύεται ο πολίτης και να υπηρετείται το δημόσιο συμφέρον.
Οι πολίτες παρακολουθούν τον τελευταίο καιρό να εκτοξεύονται επιθέσεις εναντίον της Κυβέρνησης με επίκεντρο την ψηφιακή δορυφορική τηλεόραση. 
Θα πεισθούν όμως πιστεύω, κύριε Πρωθυπουργέ, ύστερα από τις απαντήσεις που δώσατε ότι η Κυβέρνηση δεν είναι διατεθειμένη να εμπλακεί στον αδυσώπητο πόλεμο των οικονομικών συμφερόντων, υπηρετώντας τη μία ή την άλλη πλευρά.
Η Κυβέρνηση θα δώσει την ευκαιρία, μέσα από νόμιμες και διαυγείς διαδικασίες να επενδύσουν όσοι θέλουν και όσοι πληρούν τις απαραίτητες προϋποθέσεις, που θα θέτει το θεσμικό πλαίσιο πάνω στις νέες τεχνολογίες. 'Ετσι θα αποφευχθεί και η μονοπώληση της πληροφόρησης που γνωρίζουμε καλά ότι μόνο αρνητικά μπορεί να προσφέρει σ' ένα δημοκρατικό πολίτευμα.
Τέλος κύριε Πρωθυπουργέ, η θεσμοθέτηση του πλαισίου εντός του οποίου οφείλουν να κινηθούν οι ενδιαφερόμενοι, θα αποτρέψει την επανάληψη φαινομένων που παρατηρήθηκαν με την ιδιωτική τηλεόραση, όπου πρώτα ιδρύθηκαν τα κανάλια και εξέπεμψαν και ύστερα από δέκα χρόνια καθυστέρησης τους δόθηκαν οι άδειες λειτουργίας. Ευχαριστώ πολύ.
ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, προηγουμένως ο κύριος Πρωθυπουργός ισχυρίστηκε ότι η ψηφιακή τηλεόραση είναι κάτι διαφορετικό από τη συμβατική τηλεόραση και ότι εγκυμονεί μεγάλους κινδύνους για τη χειραφέτηση της πολιτικής στη χώρα μας, των κοινωνιών, την επιβολή της ιδεολογίας της άρχουσας τάξης για την εξυπηρέτηση των δικών τους ισχυρών συμφερόντων και τον κίνδυνο αλλοίωσης του πολιτισμού, της ζωής των κοινωνιών και της ελληνικής κοινωνίας.
Επίσης υποστήριξε -και θεωρητικά ακούγεται σωστό- ότι θα πρέπει να ρυθμιστούν οι κανόνες που να αποτρέπουν αυτούς τους μεγάλους κινδύνους για τις δημοκρατίες των χωρών και για την Ελλάδα.
Παρ'όλα αυτά παρακολουθούμε αυτές τις μέρες έναν πόλεμο ισχυρών οικονομικών συγκροτημάτων, σχετικά με την ψηφιακή τηλεόραση. Και φθάσαμε στο σημείο ο ελληνικός λαός να παρακολουθεί αυτές τις μέρες διαφημίσεις για συγκεκριμένους αποκωδικοποιητές, πριν γίνει αυτή η ρύθμιση που ισχυρίζεται η Κυβέρνηση και ο κύριος Πρωθπουργός.
Γεννιέται το εξής ερώτημα, στο οποίο έχει πολιτική υποχρέωση, αλλά και νομική υποχρέωση να απαντήσει σήμερα ο Πρωθυπουργός στη Βουλή και στον ελληνικό λαό. Αυτοί που διαφημίζουν τους αποκωδικοποιητές, τους διαφημίζουν από μόνοι τους; 'Η μήπως υπήρξε παρασκηνιακή συμφωνία, υπόσχεση και δέσμευση από την Κυβέρνηση με βάση την οποία, όπως διαβάζουμε στον Τύπο, διέθεσαν δισεκατομμύρια για επενδύσεις συγκεκριμένες εταιρείες, ξένες και ντόπιες και τελικά, παρενέβησαν άλλα συγκροτήματα, άλλοι οικονομικοί παράγοντες, οι οποίοι δημιούργησαν άλλα προβλήματα;
Στο ερώτημα αυτό έχει υποχρέωση, επαναλαμβάνω, ο κύριος Πρωθυπουργός να απαντήσει σήμερα, γιατί εμείς ως Δημοκρατικό Κοινωνικό Κίνημα, όπως είπα και την προηγούμενη εβδομάδα, δεν εννοούμε να υποστηρίξουμε κανένα διαπλεκόμενο συμφέρον, κανέναν εκμεταλλευτή της δημοκρατίας, κανέναν εκμεταλλευτή του ελληνικού λαού. Γιατί πράγματι πρέπει να ξέρει ο ελληνικός λαός ότι μόνο από την πώληση των τεχνολογικών προϊόντων της ψηφιακής τηλεόρασης τα ποσά που θα αποκερδιθούν από εκείνους που θα πάρουν και θα λειτουργήσουν την ψηφιακή τηλεόραση, προσεγγίζουν το 1,5 τρισεκατομμύριο, έξω από τις διαφημίσεις, έξω από τις παραγωγές.
ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, κύριε Πρόεδρε. Είστε εκτός χρόνου.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Και γεννώνται τα ερωτήματα: Ποιοι θα κάνουν τις παραγωγές; Με ποιο κριτήριο; Σε ποιον θα απευθύνονται;
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ! Είστε εκτός χρόνου και θέτετε και άλλα ερωτήματα, τα οποία δεν περιλαμβάνονται στην ερώτησή σας.
Ο κύριος Πρωθυπουργός έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι υπάρχουν ενδιαφερόμενοι για την ψηφιακή συνδρομητική τηλεόραση, όπως υπάρχουν σε όλα τα πεδία οικονομικής δραστηριότητας ενδιαφερόμενοι οι οποίοι θέλουν να προωθήσουν μία επιχειρηματική δραστηριότητα. Και όπως σε όλα τα πεδία επιχειρηματικής δραστηριότητας οι ενδιαφερόμενοι πιέζουν, οι ενδιαφερόμενοι θέλουν να διαμορφώσουν 
 

Επιστροφή στην κορυφή



Σελίδα 9787 
ένα πλαίσιο ευνοϊκό γι αυτούς, οι ενδιαφερόμενοι θέλουν να κατοχυρώσουν κάποιες τεχνικές ή νομικές ρυθμίσεις, οι οποίες να τους ευνοούν. Δεν είναι κάτι άγνωστο σε αυτήν την κοινωνία. Εμείς τι στάση τηρούμε; Εμείς ως Κυβέρνηση, εμείς ως Βουλή τι στάση τηρούμε απέναντι σε αυτές τις αντιλήψεις, τις νοοτροπίες, τις πιέσεις, απέναντι σε αυτές τις τακτικές; Νομίζω ότι όλοι πρέπει να είμαστε σύμφωνοι ότι η μόνη ενδεδειγμένη στάση, η οποία μπορεί να ακολουθηθεί, είναι μία στάση η οποία επικροτεί την ύπαρξη ενός νομικού πλαισίου, το οποίο δεν δίνει μονοπώλιο σε κανένα, το οποίο δίνει σε όλους τη δυνατότητα να ανταγωνιστούν, το οποίο προστατεύει το άτομο από την κατάχρηση η οποία είναι δυνατή σε βάρος της ελευθερίας του και σε βάρος της δυνατότητάς του να αναπτύξει την προσωπικότητά του και το οποίο προστατεύει τον καταναλωτή ο οποίος μπορεί να γίνει αντικείμενο εκμετάλλευσης.
'Ολα αυτά μπορούν να καθιερωθούν και μέσα από νομικές ρυθμίσεις και μέσα από τις πρακτικές τις οποίες θα ακολουθήσουμε. Δεν πρέπει απέναντι σε ένα φαινόμενο, το οποίο είναι καινούριο, εμείς να αισθανόμαστε φόβο, εμείς να νομίζουμε ότι πρόκειται να πάρουν το πάνω χέρι και να μας πάνε κάπου που εμείς δεν θέλουμε. Αρκεί όμως να έχουμε συναίσθηση και αυτό θέλει να τονίσει η Κυβέρνηση, ότι χρειάζεται έγκαιρα, αποφασιστικά και μαζί να αντιμετωπίσουμε το φαινόμενο.
'Εγκαιρα θα πει να μη συμβεί, όπως αναφέρθηκε από τους συναδέλφους σωστά, ό,τι έγινε σε σχέση με τις προηγούμενες ρυθμίσεις, να εγκατασταθεί πρώτα μία αγορά και μετά να έρθουν οι νομικές ρυθμίσεις, οι οποίες βεβαίως λίγο ως πολύ δεν μπορούν να επέμβουν στο μέτρο που θα θέλαμε ίσως σε μία ήδη ανεπτυγμένη αγορά. Γι αυτό και η απόφασή μας είναι, όπως είπα πριν, να μην υπάρξει πειραματική προσπάθεια, να μην υπάρξει αρχή εκπομπών προτού φροντίσουμε να είναι καθαρό το πλαίσιο. Και αυτό το πλαίσιο το οποίο θέλουμε εμείς καθαρό θα το συζητήσουμε εδώ στη Βουλή.
Από εκεί και πέρα δεν ξέρω ποιοι είναι αυτοί οι οποίοι διαφημίζουν, ποιοι είναι αυτοί οι οποίοι ίσως και διαθέτουν αποκωδικοποιητές. Υπάρχει μία οδηγία της Ευρωπαϊκής 'Ενωσης η οποία καθορίζει πώς θα πρέπει να είναι οι αποκωδικοποιητές. Οι αποκωδικοποιητές είναι ένα αντικείμενο ελεύθερο στο εμπόριο όπως είναι και πολλά άλλα αντικείμενα. Μπορεί να διαθέτουμε αποκωδικοποιητές. Δεν μας ενδιαφέρει εμάς αυτό. Εμάς εκείνο το οποίο μας ενδιαφέρει είναι όταν υπάρξει αυτό το νομικό πλαίσιο, ο αποκωδικοποιητής, τον οποίο θα χρησιμοποιεί ο 'Ελληνας καταναλωτής να του δίνει την πρόσβαση σε όλα τα προγράμματα ώστε να μην υποχρεωθεί πολλές φορές να καταβάλει αντίτιμο για να έχει πρόσβαση στα προγράμματα. 'Οπως επίσης μας ενδιαφέρει -και αυτό είναι ένα άλλο μεγάλο θέμα, το οποίο όταν θα έρθει η συζήτηση για το νόμο θα το δούμε- η όλη οργάνωση της ψηφιακής δορυφορικής τηλεόρασης να γίνει κατά τέτοιο τρόπο ώστε όλα τα άλλα θέματα -η εκπομπή μορφωτικών προγραμμάτων, η χρησιμοποίηση αυτής της μορφής τηλεόρασης για πολλαπλούς σκοπούς- να ρυθμιστούν έτσι ώστε η ελληνική πολιτεία και οι 'Ελληνες καταναλωτές να έχουν το μεγαλύτερο δυνατό όφελος. Δεν θέλουμε και δεν πρόκειται να εκχωρήσουμε δικαιώματα σε κανέναν αποκλειστικά, αλλά θέλουμε όλες οι δυνατότητες να αξιοποιηθούν. Γι' αυτό έχουμε ήδη τονίσει όσον αφορά τον ΟΤΕ και την ΕΡΤ, ότι θα είναι και αυτές δύο επιχειρήσεις όπως είναι οι άλλες επιχειρήσεις, και με γνώμονα το δικό τους επιχειρηματικό συμφέρον και με γνώμονα τα κριτήρια τα οποία πρέπει να έχουν αυτές ως προς τις δρατηριότητές τους -γιατί είναι ιδιόμορφες επιχειρήσεις- θα πρέπει να επιδιώξουν τη συμμετοχή τους σε όλην αυτήν την εξέλιξη. Επίσης θα πρέπει να επιδιώξουν τη συμμετοχή τους ελεύθερα με δική τους πρωτοβουλία και με τα κριτήρια τα οποία πρέπει να έχουν.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Ν. Κρητικός): Ακολουθεί η δεύτερη με αριθμό 1526/22.5.1998 επίκαιρη ερώτηση του Βουλευτή της Νέας Δημοκρατίας κ. Γεωργίου Καρασμάνη προς τους Υπουργούς Εθνικής Οικονομίας, Γεωργίας, σχετικά με την καθυστέρηση των Διοικήσεων των Τραπεζών να εφαρμόσουν την απόφαση του Ανωτάτου Δικαστηρίου για διαγραφή των παρανόμων ανατοκισμών κλπ.
Η επίκαιρη ερώτηση σε περίληψη έχει ως εξής:
"Από διμήνου, και με αφορμή την καθολική κατακραυγή που είχε προκαλέσει στην κοινή γνώμη το θέμα, ο κύριος Υπουργός Εθνικής Οικονομίας δήλωσε ότι έχει δώσει εντολές στις Διοικήσεις των Τραπεζών, να διαγράψουν τα επιπλέον ποσά, με τα οποία είχαν επιβαρυνθεί τα χρέη των δανειοληπτών από τα περιβόητα πανωτόκια.
Εν τούτοις, μέχρι στιγμής ουδεμία σχετική εγκύκλιος έχει αποσταλεί στα κατά τόπους τραπεζικά υποκαταστήματα.
Ερωτώνται οι κύριοι Υπουργοί:
1. Εάν έχουν δοθεί και από πότε στις Διοικήσεις των Τραπεζών οι εντολές για διαγραφή των επιπλέον "χρεών" που δημιούργησε ο κριθείς ως παράνομος και καταχρηστικός ανατοκισμός των τόκων.
2. Αν προτίθενται να επιβάλουν, ως οφείλουν, τη συμμόρφωση των Διοικήσεων με την εντολή των ιδίων των κυρίων Υπουργών, για διαγραφή των παρανόμων ανατοκισμών.
3. Αν μέχρι να γίνει αυτό, θα φροντίσουν να θέσουν τέλος στην ανάλγητη (αλλά και αυθαίρετη) τακτική των δικαστικών διώξεων και πλειστηριασμών περιουσιακών στοιχείων των οφειλετών".
Ο Υφυπουργός Οικονομικών κ. Γεώργιος Δρυς έχει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Kύριε Πρόεδρε, κύριοι συνάδελφοι, η Κυβέρνηση προκειμένου να εξισορροπήσει τη χρηματοοικονομική θέση των επιχειρήσεων που αντιμετώπισαν προβλήματα υπερχρέωσης λόγω υψηλών επιτοκίων του παρελθόντος, σε συνδυασμό με το χωρίς κανένα περιορισμό στον ανατοκισμό των οφειλόμενων σε καθυστέρηση τόκων, εξέδωσε σχετική εγκύκλιο την 24η Μαρτίου 1998, του Υπουργού Εθνικής Οικονομίας, σχετικά με την εφαρμογή του άρθρου 12 του ν.2601/98.
Σύμφωνα με την εγκύκλιος αυτή, που θα καταθέσω στα Πρακτικά, οι Τράπεζες θα πρέπει να αναμορφώσουν τα ανεξόφλητα υπόλοιπα δανείων ή πιστώσεων που πηγάζουν από υφιστάμενες συμβάσεις, χωρίς συμφωνία περί ανατοκισμού, αφαιρώντας από αυτά, τα ποσά που προέρχονται από κεφαλαιοποίηση των τόκων εξ ανατοκισμού σε χρονικά διαστήματα μικρότερα του εξαμήνου.
Ακόμη, χάριν της εξυγίανσης βιώσιμων επιχειρήσεων ώστε αυτές να μπορέσουν να συμβάλουν στην προσπάθεια για την οικονομική ανάπτυξη, οι Τράπεζες μπορούν να αφαιρούν μέρος ή και το σύνολο των εξωλογιστικά προσδιορισθέντων τόκων, εφόσον βεβαίως από μελέτη της Τράπεζας ή της οφειλέτιδος επιχείρησης προκύπτει ότι η επιχείρηση αυτή, μετά την ως άνω αφαίρεση, είναι βιώσιμη και μπορεί να συνεχίσει να εξυπηρετεί τις υποχρεώσεις της.
Οι διαγραφές γίνονται και στην περίπτωση των οφειλών από συμβάσεις καταναλωτικής πίστης, όπως προσωπικά ή καταναλωτικά δάνεια και πιστωτικές κάρτες.
Προκύπτει συνεπώς, ότι κατά αυτόν τον τρόπο, αντιμετωπίζεται συνολικά το θέμα του ανατοκισμού και της κεφαλαιοποίησης των τόκων, που οφείλονται στις τράπεζες και τίθεται έτσι τέρμα στις υπερβολές που παρατηρήθηκαν.
'Ομως μας πληροφόρησε η 'Ενωση Ελληνικών Τραπεζών, η εγκύκλιος αυτή κοινοποιήθηκε από την ένωση σε όλες τις τράπεζες, από τις οποίες ήδη εφαρμόζεται.
Παρακαλώ τον κύριο συνάδελφο, αν έχει έστω και ένα παράδειγμα όπου κάποια τράπεζα δεν εφαρμόζει, τα πιο πάνω, να μας ενημερώσει.
Κατόπιν αυτών μένει μόνο να σημειωθεί, ότι οι τράπεζες στη χώρα μας λειτουργούν ως ανώνυμες εταιρείες, που λογοδοτούν όχι μόνο στους μετόχους τους, αλλά και στους καταθέτες, οι οποίοι τους έχουν εμπιστευθεί τις οικονομίες τους.
Στο συγκεκριμενο συνεπώς νομοθετικό πλαίσιο και διεθνές οικονομικό περιβάλλον, η μεν Κυβέρνηση εξετέλεσε την υποχρέωσή της αλλά και οι τράπεζες ανταποκρίνονται στις 
 

Επιστροφή στην κορυφή



Σελίδα 9788 
υποχρεώσεις τους.
Παράλληλα, όπως μας ενημέρωσε η Αγροτική Τράπεζα, μετά τη δημοσίευση του ν. 2601/98 και ειδικότερα του άρθρου 12, που αφορά τον ανατοκισμό των τόκων των δανείων, η Αγροτική Τράπεζα εφαρμόζει εξάμηνο ανατοκισμό σε όλες τις περιπτώσεις βραχυπροθέσμων δανείων, πλην των δανείων σε συνάλλαγμα και των δανείων που δίνονται με τα επιτόκια της διατραπεζικής αγοράς.
Σε όσες περιπτώσεις κτηνοτροφικών επιχειρήσεων υφίστανται ανεξόφλητα υπόλοιπα βραχυπροθέσμων δανείων στα οποία εφαρμόστηκε κατά το παρελθόν τρίμηνος ανατοκισμός, θα γίνει επανυπολογισμός των τόκων με εξάμηνο ανατοκισμό. Τέλος, στα μεσομακροπρόθεσμα δάνεια της Αγροτικής Τράπεζας δεν εφαρμοστηκε ποτέ τρίμηνος ή εξάμηνος ανατοκισμός. Αν όμως δεν πληρώνονται στη λήξη τους τα δάνεια επιβαρύνονται με επιτόκιο υπερημερίας το οποίο είναι σήμερα δυόμισι εκατοστιαίες μονάδες πάνω από το συμβατικό επιτόκιο.
(Στο σημείο αυτό ο Υφυπουργός Οικονομικών κ. Γ. Δρυς καταθέτει για τα Πρακτικά την προαναφερθείσα εγκύκλιο, η οποία ευρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρασμάνης έχει το λόγο.
ΓΕΩΡΓΙΟΣ ΚΑΡΑΣΜΑΝΗΣ: 'Ολοι γνωρίζουμε ότι ένα από τα μεγαλύτερα προβλήματα της Εθνικής μας Οικονομίας είναι η τοκογλυφική συμπεριφορά των τραπεζών. Ο κύριος Υπουργός μας είπε ότι έχει βγει αυτή η εγκύκλιος. Εμείς εγκύκλιο δεν έχουμε δει ακόμα σε καμία τράπεζα. Πάντως εκείνο που θέλω να επισημάνω είναι ότι με εγκυκλίους, με ευχολόγια και με παραινέσεις δεν λύνεται αυτό το μεγάλο πρόβλημα.
Σας ερωτώ, κύριε Υπουργέ, εάν μετά απ' αυτήν την εγκύκλιο οι τράπεζες δεν προχωρήσουν στη διαγραφή των χρεών, ποια θα είναι η κύρωση; Πολλές φορές έχετε βγάλει εγκυκλίους, έχετε δεσμευθεί και έχετε τοποθετηθεί από τους Βήματος της Βουλής, αλλά ουδέποτε οι τράπεζες εφήρμοσαν αυτά τα πραγματα. 'Επειτα ανοίγετε ένα παράθυρο πελατειακών σχέσεων και ρουσφετολογικών συναλλαγών με αυτές τις εγκυκλίους. Γιατί δεν φέρνετε μια νομοθετική ρύθμιση με δικλείδες ασφαλείας και κριτήρια, με τα οποία θα γίνουν αυτές οι ρυθμίσεις; Με την εγκύκλιο αντιμετωπίζεται το πρόβλημα με τον πιο ασαφή και πιο απαράδεκτο τρόπο, περιπλέκεται το πρόβλημα.
Γνωρίζουμε όλοι ότι τα τελευταία χρόνια οι τράπεζες έχουν μεταβληθεί από πιστωτικά ιδρύματα σε τοκογλυφικά. 'Εχουν μια απαράδεκτη, ανάλγητη και άδικη συμπεριφορά. Τα περιβόητα πανωτόκια έχουν καταστρέψει χιλιάδες επιχειρηματίες και αγροτοκτηνοτρόφους στην καταστροφή και έχουν οδηγήσει ανθρώπους ακόμη και σε αυτοκτονία και κρατάει εκατοντάδες χιλιάδες δανειολήπτες σε απόγνωση, σε αδυναμία και αβεβαιότητα. Υπάρχει αναβρασμός με αυτό το οξύτατο πρόβλημα. Εσείς λέτε ότι στείλατε μια εγκύκλιο. Δεν έχει πάει ακόμα στις τράπεζες. Πάω να συζητήσω με διευθυντές καταστημάτων και δηλώνουν άγνοια.
Από κει και πέρα πρέπει να σας πω ότι έρχονται στο γραφείο μου παραγωγοί και μου λένε το προσωπικό τους δράμα. 'Εχουν πληρώσει το δάνειο που πήραν δυο και τρεις φορές. Υπάρχει παραγωγός ο οποίος πήρε το 1986 δάνειο τριών εκατομμυρίων, επλήρωσε εξίμισι εκατομμύρια και σήμερα του ζητάτε εικοσι δυο εκατομμύρια είναι δυνατόν ένα χρέος μετά από δέκα χρόνια να γίνεται και 20 φορές περισσότερο; Τι θα γίνει μ' αυτήν την περιπτωση; Τι λέει γι' αυτήν την περίπτωση η εγκύκλιος; Πρέπει να το ξεκαθαρίσετε. Αυτό ζητούν οι παραγωγοί. Υπάρχει αναβρασμός και αγανάκτηση με απρόβλεπτες κοινωνικές συνέπειες. Χιλιάδες δανειολήπτες βρίσκονται σε οικονομική ομηρία και εξάρτηση. Ξέρετε πολύ καλά ότι αυτή η εξάρτηση είναι η χειρότερη μορφή εξάρτησης. Να μας ξεκαθαρίσετε τι θα συμβεί στο παράδειγμα που σας είπα, απλά και με σαφήνεια υπάρχει ένα νεφέλωμα έτσι ώστε κανένας από τους δανειολήπτες δεν γνωρίζει τι οφείλει και πώς έχουν δημιουργηθεί αυτά τα τεράστια ποσά.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Ο κύριος συνάδελφος κατέθεσε μια ερώτηση η οποία είχε τρία επί μέρους ερωτήματα. Απάντησα και στα τρία. Αναπτύξατε, όμως, κύριε συναδελφε, μια νέα ερώτηση η οποία δεν έχει σχέση με την αρχική.
Σας κατέθεσα την εγκύκλιο η οποία εστάλη την 24.3.98. Φαντάζομαι ότι δυο μήνες είναι αρκετός χρόνος για να έχει φθάσει σε όλα τα τραπεζικά ιδρύματα. Σας παρακάλεσα, αν έχετε συγκεκριμένο παράδειγμα που δεν εφαρόζεται η εγκύκλιος, να μου το πείτε και να το ελέγξουμε.
Τέλος, εάν θέλετε να ρωτήσετε για άλλα θέματα πέραν αυτών που αναπτύξατε σας παρακαλώ να κάνετε νέα ερώτηση. Το Υπουργείο μας θα σας απαντήσει.
ΓΕΩΡΓΙΟΣ ΚΑΡΑΣΜΑΝΗΣ: Ποιες θα είναι οι κυρώσεις;
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Καρασμάνη.
Τρίτη είναι η με αριθμό 1544/25.5.98 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αποστόλου Τασούλα προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης, για μονιμοποίηση του εκτάκτου εκπαιδευτικού προσωπικού των Τεχνολογικών Εκπαιδευτικών Ιδρυμάτων (ΤΕΙ), κλπ.
Η επίκαιρη ερώτηση του κ. Τασούλα έχει ως εξής:
"Για τη διεκπεραίωση του εκπαιδευτικού έργου των ΤΕΙ αποφασιστική είναι η συμβολή του έκτακτου εκπαιδευτικού προσωπικού. Είναι γνωστό ότι οι έκτακτοι καλύπτουν πάγιες ανάγκες της εκπαίδευσης στα ΤΕΙ και ότι αποτελούν, κατά μέσον όρο, την πλειοψηφία του διδακτικού προσωπικού σ' αυτά. Παρά το γεγονός αυτό το υπό ψήφιση νομοσχέδιο για τα ΤΕΙ δεν επιλύει κανένα από τα χρόνια προβλήματα των εκτάκτων.
Ερωτάται ο κύριος Υπουργός: 
Προτίθεται να δρομολογήσει την ένταξη των εκτάκτων, για όσους διαθέτουν τα προσόντα, με κλειστή διαδικασία κρίσης στο οικείο τμήμα γεγονός που θα οδηγήσει στην αναβάθμιση των ίδιων των ΤΕΙ;
Για όσους δεν διαθέτουν τα προσόντα, προτίθεται να θεσμοθετήσει διετές χρονικό διάστημα, με υπογραφή αντίστοιχης σύμβασης εργασίας, για να αποκτήσουν τα απαραίτητα προσόντα για την ένταξή τους με τη διαδικασία που ήδη περιγράφεται παραπάνω;".
Κύριε Τασούλα, αυτό είναι αντικείμενο της νομοθετικής εργασίας που θα ακολουθήσει. Θα μπορούσατε να το θέσετε και εκεί αγορεύοντας, για να πάρετε την απάντηση επί της συζητήσεως στα πλαίσια του νομοθετικού έργου.
Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριοι συνάδελφοι, από το συνδυασμό των σχετικών άρθρων δύο νόμων, του ν. 1404/83 και του ν.2413/96, σαφώς προκύπτει ότι το έκτακτο προσωπικό των ΤΕΙ δεν είναι δυνατόν να έχει μόνιμη σχέση εργασίας, γιατί προσλαμβάνεται με ωριαία αντιμισθία για την κάλυψη πρόσκαιρων ή έκτακτων αναγκών των Τεχνολογικών Εκπαιδευτικών Ιδρυμάτων της χώρας είτε για ένα είτε για δύο εξάμηνα. Ο μεγάλος αριθμός της δικαιολογείται, διότι καλύπτουν μειωμένους χρόνους εργασίας. 'Ετσι, περίπου το 30% του συνολικού αριθμού του εκπαιδευτικού προσωπικού στα ΤΕΙ είναι έκτακτοι, αλλά αυτοί καλύπτουν λιγότερο του 20% του συνολικού χρόνου, διότι απασχολούνται από δύο έως δώδεκα ή δεκατέσσερις ώρες περίπου, ενώ το μόνιμο προσωπικό υποχρεωτικά καλύπτει ένα ωράριο της τάξεως των δώδεκα έως δεκαέξι ωρών.
Εξάλλου, πρέπει να λάβουμε υπόψη μας το γεγονός, ότι καλύπτουν την ανάγκη των εργαστηριακών μαθημάτων και κυρίως καλύπτουν και την ανάγκη που προκύπτει από την κατάτμηση σπουδαστών σε υπο-ομάδες.
'Οσον αφορά τώρα τα προσόντα: Τα προσόντα για τη μονιμοποίηση εκπαιδευτικού προσωπικού στα ΤΕΙ είναι ακαδημαϊκού 
 

Επιστροφή στην κορυφή



Σελίδα 9789 
χαρακτήρα, δεν είναι προσόντα τα οποία αποκτώνται με επαγγελματική προϋπηρεσία. Δηλαδή, ζητούνται προσόντα που έχουν σχέση με μεταπτυχιακές σπουδές, με διδακτορικά διπλώματα και δεν είναι προσόν να είσαι έκτακτος καθηγητής ή έκτακτος εργαστηριακός συνεργάτης σ' ένα ΤΕΙ για να γίνεις μόνιμος.
'Εχουν, όμως, την ευκαιρία όλα τα μέλη του έκτακτου αυτού προσωπικού να συμμετάσχουν στις προκηρύξεις των θέσεων για μόνιμο Επιστημονικό Προσωπικό (ΕΠ), όπου τηρούνται και όλες οι προβλεπόμενες από το νόμο διαδικασίες, όπου τα εκλεκτορικά σώματα με αξιοκρατικό τρόπο επιλέγουν τους καθηγητές, και μάλιστα τους δίνουμε μια μεγάλη ευκαιρία, δεδομένου και του μεγάλου αριθμού των προκηρυσσομένων θέσεων: τριακοσίων δεκαεννέα για το τρέχον έτος. Η Κυβέρνηση προγραμματίσε αυτόν τον αριθμό στα πλαίσια της γενικότερης εκπαιδευτικής μεταρρύθμισης για απορρόφηση περισσοτέρων υποψηφίων κατόχων απολυτηρίου τα επόμενα χρόνια στα ΤΕΙ, με αποτέλεσμα να μεγαλώσει τον αριθμό του μόνιμου επιστημονικού προσωπικού.
Η πρόταση για ένταξη του έκτακτου εκπαιδευτικού προσωπικού σε μόνιμες θέσεις με κλειστή διαδικασία έρχεται σε πλήρη αντίθεση με τη φιλοσοφία του ν. 1404/83 και του ν. 2413/96. Οι ανοικτές διαδικασίες είναι ο μόνος τρόπος που πρέπει να καθορίζει όλες αυτές τις μονιμοποιήσεις ή μάλλον τις προσλήψεις μονίμου, είτε διδακτικού επιστημονικού προσωπικού στα ΑΕΙ είτε επιστημονικού προσωπικού στα ΤΕΙ. Διότι όλες αυτές οι ρυθμίσεις γίνονται κάτω από το πνεύμα της ενιαιοποίησης του χώρου της τριτοβάθμιας εκπαίδευσης, όπου υπάρχουν τα πανεπιστημιακά ιδρύματα, υπάρχουν και τα Τεχνολογικά Εκπαιδευτικά Ιδρύματα. Συνυπάρχουν, αλλά δεν ταυτίζονται προφανώς. Αλλά νομίζουμε, ότι η αναβάθμιση των ΤΕΙ περνάει μέσα από την τήρηση ίδιων κανόνων πρόσληψης του μόνιμου προσωπικού, δηλαδή με τις ίδιες αξιοκρατικές διαδικασίες και όχι με μαζικές μονιμοποιήσεις εκτάκτου προσωπικού.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τασούλας έχει το λόγο.
ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, πράγματι συζητείται η ερώτηση αυτή και συμπίπτει με τη συζήτηση του νομοσχεδίου για τα ΤΕΙ. Αυτό, βέβαια, δεν είναι λόγος να μην πάρουμε θετική απάντηση από τον Υπουργό.
Ισχυρίζεται ο κύριος Υπουργός ότι επειδή οι έκτακτοι προσλαμβάνονται με ωριαία αντιμισθία, αυτό είναι λόγος να μην μονιμοποιούνται. Δεν το καταλαβαίνουμε αυτό το σκεπτικό. Είναι προσωπικό το οποίο χρόνια ολόκληρα διδάσκει στα ΤΕΙ και θα μπορούσε κάλλιστα να μονιμοποιηθεί, θα μπορούσε κάλλιστα να εξελιχθεί με τις κλειστές διαδικασίες που προτείνουμε και με ανάλογη τροπολογία.
Ισχυρίζεται ο Υπουργός ότι είναι το 30%. Εμείς διαθέτουμε στοιχεία ότι είναι το 70%. Ακόμη σε προηγούμενες απαντήσεις ο Υπουργός λέει ότι αυτό γίνεται για να μπορεί να ανανεώνονται τα γνωστικά αντικείμενα. Δεν είναι αληθές δεδομένου ότι εδώ και δεκατέσσερα χρόνια, που υπάρχουν έκτακτοι, κανένα γνωστικό αντικείμενο δεν έχει ανανεωθεί.
Τώρα, ισχυρίζεται ακόμη ο Υπουργός ότι πρέπει κανείς να έχει τα προσόντα. Μα, εμείς δεν λέμε να μην έχει τα προσόντα. Αυτοί που έχουν τα προσόντα να κριθούν με κλειστές διαδικασίες. Και είναι πάρα πολλοί αυτοί που έχουν τα προσόντα.
Ακόμη λέει ο Υπουργός ότι υπάρχουν τριακόσιες δεκαεννιά θέσεις κλπ. 'Αλλο το ότι εγώ εξαγγέλλω τριακόσιες δεκαεννιά θέσεις όπως έκανε το Υπουργείο και άλλο πράγμα αν πληρώνονται και αυτές. Αλλά και πάλι δεν επαρκούν αυτές οι τριακόσιες δεκαεννιά θέσεις να απορροφήσουν το προσωπικό, το οποίο έχει τα προσόντα για την ανάλογη βαθμίδα.
Τώρα, το ότι παραπέμπει στην αντίφαση ο Υπουργός των ανοιχτών διαδικασιών κλπ. είναι μία ιστορία η οποία οφείλει να αντιμετωπιστεί. Τι θα κάνετε με τους τέσσερις χιλιάδες πεντακόσιους έκτακτους των ΤΕΙ; 'Εχετε δύο χιλιάδες εκατόν πενήντα τακτικούς και τέσσερις χιλιάδες πεντακόσιους έκτακτους και είναι άνθρωποι που αποτελούν και το 70% και παράγουν αντίστοιχο έργο. Χωρίς να προχωρήσετε στην εξέλιξη αυτών των ανθρώπων δεν μπορείτε να αναβαθμίσετε τα ΤΕΙ και όχι μόνο θα χολαίνουν αλλά κάθε μέρα θα πηγαίνουν και χειρότερα.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφπουργός Εθνικής Παιδείας και Θρησκευμάτων): Κύριε Πρόεδρε, δυστυχώς είμαι υποχρεωμένος να επαναλάβω κάτι πολύ σημαντικό. 'Οτι η αναβάθμιση των Τεχνολογικών Εκπαιδευτικών Ιδρυμάτων της χώρας δεν γίνεται με τη μαζική μονιμοποίηση έκτακτου προσωπικού το οποίο απασχολείται εκεί. Η αναβάθμιση των Τεχνολογικών Εκπαιδευτικών Ιδρυμάτων της χώρας γίνεται με την αναβάθμιση των ακαδημαϊκών προσόντων όσων μονιμοποιούνται, δηλαδή, όσων περνούν μέσα από εκλεκτορικές διαδικασίες. Μέσα από αξιοκρατικές διαδικασίες.
'Ετσι, λοιπόν και τα ίδια τα ΤΕΙ της χώρας -και αυτό τουλάχιστον το έχουμε διαπιστώσει από έναν ευρύτατο κοινωνικό διάλογο- αντιλαμβάνονται τη δική τους αναβάθμιση.
'Οσον αφορά τώρα στο υφιστάμενο έκτακτο προσωπικό ομολόγησα ότι είναι πράγματι μεγάλου αριθμού. Αλλά αυτό δεν σημαίνει ότι επειδή μεγαλώνει ο αριθμός πρέπει να αλλάξει και η φύση της εργασίας τους και πρέπει μαζικώς να τους μονιμοποιήσουμε. Διότι πέρα από τους λόγους που προανέφερα για την αναγκαιότητα του έκτακτου προσωπικού, είναι και για να συνδέει την παραγωγική διαδικασία, τη σύγχρονη ζωντανή τεχνολογία με την εκπαιδευτική διαδικασία. Χρειαζόμαστε, δηλαδή, ανθρώπους από το χώρο της πρακτικής τεχνολογίας για να τη μεταφέρουν ως βιωματική γνώση μέσα στο χώρο της εκπαίδευσης.
'Αρα, θα υπάρχουν διαρκώς έκτακτοι συνεργάτες, εργαστηριακοί και άλλοι, οι οποίοι θα ανατροφοδοτούν με αυτήν τη διαρκή ανακύκλωση της σύγχρονης τεχνολογικής γνώσης τα εκπαιδευτικά ιδρύματα. Δεν μπορούμε επομένως να τους μονιμοποιήσουμε.
Αλλά σκεφθείτε και το άλλο που είναι βασικό: Αν έχουν πρόβλημα με τη φύση της σύμβασης αυτό να το δούμε, να τους διευκολύνουμε, όπως επίσης ίσως και στη διάρκεια ή τη δυνατότητα ανανέωσης μιας τέτοιας σύμβασης εργασίας, χωρίς δηλαδή να διέρχονται από τη διαδικασία των προκηρύξεων κάθε χρόνο. Αυτά να τα δούμε. Και είναι όπως είπε και ο κ. Μητσοτάκης θέμα συζήτησης στο νομοσχέδιο. 
ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η υπ' αριθμόν 1539/25.5.98 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Πολιτισμού, σχετικά με τα προβλήματα που έχουν ανακύψει με την προετοιμασία των Ολυμπιακών Αγώνων στη χώρα μας.
Η επίκαιρη ερώτηση του κυρίου συναδέλφου έχει ως εξής:
"Παρά τις διαβεβαιώσεις, πυκνώνουν οι ενδείξεις για έντονη δυσφορία μελών της Οργανωτικής Επιτροπής των Ολυμπιακών Αγώνων, για υποβάθμιση του ρόλου της, από τη διυπουργική επιτροπή, για αύξηση του προϋπολογισμού των Ολυμπιακών Αγώνων και για σημαντικές χρονικές καθυστερήσεις, με αρνητικές συνέπειες που θα προκαλέσει πιθανή αλλαγή χωροθέτησης ορισμένων κατασκευαστικών έργων.
Ερωτάται ο κύριος Υπουργός:
Τι ακριβώς συμβαίνει με την προετοιμασία των Ολυμπιακών Αγώνων, ποια προβλήματα έχουν ανακύψει και πώς αντιμετωπίζονται;".
Ο Υπουργός Πολιτισμού κ. Ευάγγελος Βενιζέλος έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, πριν από μία εβδομάδα, με δικό μου έγγραφο, προκλήθηκε ειδική δημόσια συνεδρίαση της Διαρκούς Επιτροπής Μορφωτικών Υποθέσεων την οποία και ενημέρωσα διά μακρών απαντώντας συνέχεια σε πλήθος ερωτήσεων των Βουλευτών μελών της Επιτροπής.
Είχαμε την ευκαιρία να κάνουμε μία διεξοδική, πλήρη και θέλω να ελπίζω καλόπιστη συζήτηση για το σημείο στο οποίο βρίσκεται η προετοιμασία των Ολυμπιακών Αγώνων του 2004. 
 

Επιστροφή στην κορυφή



Σελίδα 9790 
Το ίδιο δε θα είναι και για την πολιτιστική Ολυμπιάδα σε επόμενη συνεδρίαση της Επιτροπής ενώ τα κόμματα μετέχουν στην εθνική επιτροπή των Ολυμπιακών Αγώνων η οποία συνέρχεται στις 20 Ιουνίου στην Αρχαία Ολυμπία στην πρώτη συνεδρίασή της όπου και θα συζητηθούν πάλι όλα αυτά τα θέματα.
Χαίρομαι όμως γιατί ο κ. Κουναλάκης με την ερώτησή του μου επιτρέπει να επαναλάβω κατηγορηματικά ορισμένες απλές διαπιστώσεις, οι οποίες θίγονται από μία παράδοξη κατάσταση να υπάρχουν δημοσιεύματα ατεκμηρίωτα σε ορισμένες εφημερίδες, αυτά να εισάγονται στην κοινοβουλευτική συζήτηση και να επανεξάγονται πάλι ως δημοσιεύματα επί των όσων συζητήθηκαν στη Διαρκή Επιτροπή Μορφωτικών Υποθέσεων.
Ο νόμος που έχει ψηφιστεί προσφάτως από τη Βουλή, ο 2598/98 καθορίζει την αρμοδιότητα των οργάνων που εμπλέκονται στη διοργάνωση των Ολυμπιακών Αγώνων. Είναι σαφής ο ρόλος ο στρατηγικός και ενοποιητικός της εθνικής επιτροπής, είναι σαφέστατο το γεγονός ότι το κύριο βάρος το αναδέχεται η οργανωτική επιτροπή, δηλαδή το Διοικητικό Συμβούλιο της Ανώνυμης Εταιρείας 2004 και είναι σαφές ότι η Κυβέρνηση, το Υπουργικό Συμβούλιο που φέρει την πολιτική ευθύνη ενώπιον της Βουλής και άρα ενώπιον του λαού υποστηρίζει τη διοργάνωση πάση δυνάμει διά της διϋπουργικής επιτροπής της οποίας έχω την τιμή να προεδρεύω.
Εμείς, ο Πρωθυπουργός, η Κυβέρνηση επιλέξαμε τα δεκαπέντε μέλη της οργανωτικής επιτροπής με κριτήρια ευρύτατα. Ουδείς διανοήθηκε να μας κατηγορήσει ότι κάναμε στενόκαρδες ή κομματικές επιλογές. Πρόκειται για δεκαπέντε προσωπικότητες υψηλού κύρους που καλύπτουν ευρύτατο φάσμα, τους έχουμε πλήρη εμπιστοσύνη, αλλά βεβαίως ως προς τις αρμοδιότητες της οργανωτικής επιτροπής. Η Κυβέρνηση έχει τη δική της ευθύνη, τις δικές της αρμοδιότητες και απολογείται ενώπιον της Βουλής και του ελληνικού λαού όπως επιβάλλει το δημοκρατικό σύστημα διακυβέρνησης της χώρας.
Αυτά ως προς τη σχέση της διϋπουργικής επιτροπής με την οργανωτική επιτροπή η οποία συνεδριάζει κανονικά, ενημερώνεται διαρκώς διότι σε όλες τις συνεδριάσεις της διυπουργικής επιτροπής μετέχουν πάντοτε ο πρόεδρος του Διοικητικού Συμβουλίου της Εταιρείας ο κ. Στρατήγης και ο διευθύνων σύμβουλος ο κ. Μπακούρης και φυσικά η διυπουργική επιτροπή όπως ενημερώνει τη Βουλή έτσι κατά μείζονα λόγο ενημερώνει διαρκώς την οργανωτική επιτροπή ως προς τις κυβερνητικές αρμοδιότητες. Και κυβερνητική αρμοδιότητα είναι εν προκειμένω να ολοκληρωθεί η χωροθέτηση των ειδικών έργων την κατασκευή των οποίων αναλαμβάνει η οργανωτική επιτροπή των Ολυμπιακών Αγώνων γιατί υπάρχουν και πολλά τρέχοντα έργα τα οποία τα διοικεί και τα διαχειρίζεται η Γενική Γραμματεία Αθλητισμού.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Κάνω δύο βασικές και σαφέστατες δηλώσεις. Δήλωση πρώτη:
Δεν υπάρχει καμία μα καμία απολύτως καθυστέρηση ως προς τις υποχρεώσεις της χώρας και της οργανωτικής επιτροπής σε σχέση με τη σύμβαση που υπεγράφη στις 5 Σεπτεμβρίου του 1997 στη Λωζάνη. 'Οσοι διακινούν και εκτελωνίζουν την πληροφορία ότι υπάρχουν καθυστερήσεις είτε δεν ξέρουν τι λέει η σύμβαση είτε δεν γνωρίζουν τι έγινε σε προηγούμενους Ολυμπιακούς Αγώνες είτε απλώς θέλουν να δημιουργήσουν μία συσκότιση γύρω από το θέμα αυτό.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ και τη δεύτερη δήλωση εν συντομία, κύριε Υπουργέ.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Και η δεύτερη και τελειώνω, κύριε Πρόεδρε, είναι: Τονίζω πως είναι διαφορετικό πράγμα η κατάρτιση του φακέλου υποψηφιότητας όπως προβλέπουν οι προδιαγραφές της διεθνούς Ολυμπιακής Επιτροπής και είναι διαφορετικό πράγμα μετά την ανάληψη των αγώνων, η χωροθέτηση των έργων, όπως προβλέπει το Σύνταγμα, η εθνική νομοθεσία και η κοινοτική νομοθεσία.
Θα μείνουμε πιστοί στο φάκελο, σεβόμενοι όμως το Σύνταγμα και την κοινοτική νομοθεσία, διότι πρέπει να είμαστε άψογοι από πλευράς περιβαλλοντικής, οικοδομικής, πολεοδομικής, δασικής και αρχαιολογικής. Αυτό το έχουμε ήδη πετύχει σε πολλά έργα. Θα ολοκληρώσουμε την προσπάθεια αυτή, έτσι ώστε η Οργανωτική Επιτροπή χωρίς περισπάσεις και χωρίς νομικά προβλήματα να μπορέσει να προχωρήσει στο έργο της με τη βοήθεια των συμβούλων που με διαφανέστατες διεθνείς διαδικασίες προσλαμβάνει.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουναλάκης έχει το λόγο.
ΠΕΤΡΟΣ ΚΟΥΝΑΛΑΚΗΣ: Εγώ, κύριε Πρόεδρε, υπέβαλα την ερώτηση αυτή παρά το γεγονός ότι πράγματι υπήρξε συνεδρίαση της αρμόδιας Επιτροπής της Βουλής και μια ενημέρωση από τον κύριο Υπουργό. Γιατί μετά από αυτήν τη συνεδρίαση, κύριε Υπουργέ, για την ενημέρωσή σας υπήρξαν ένα σωρό δημοσιεύματα σε έγκυρες εφημερίδες. Γιατί τα λέτε παράδοξα δημοσιεύματα; Γιατί τα ρεπορτάζ της "ΚΑΘΗΜΕΡΙΝΗΣ", της "ΕΛΕΥΘΕΡΟΤΥΠΙΑΣ", της "ΑΥΓΗΣ" και άλλων εφημερίδων είναι παράδοξα δημοσιεύματα;
Αυτά, λοιπόν, τα παράδοξα δημοσιεύματα έλεγαν τα εξής:'Οτι στην τελευταία συνεδρίαση της Οργανωτικής Επιτροπής που εσείς μας διαβεβαιώνετε ότι δεν υπάρχει κανένα πρόβλημα, αρκετά μέλη της διαμαρτυρήθηκαν ότι υποβαθμίζεται ο ρόλος της Επιτροπής και ότι πληροφορούνται συχνά από δημοσιεύματα και συνεντεύξεις Υπουργών τις πρωτοβουλίες και τις ενέργειες της διϋπουργικής επιτροπής. Μεταξύ δε των μελών αυτών, ήταν ο κ. Λάμπης Νικολάου, ο κ. Διαθεσόπουλος και άλλοι.'Αρα, να ένα γεγονός που διαψεύδει αυτά τα οποία διαψεύδει ή μάλλον έρχεται σε αντίθεση -δεν μου αρέσει να λέω βαριές κουβέντες- με αυτά τα οποία μας λέτε, ότι δεν υπάρχει κανένα πρόβλημα.
Δεύτερον, σας το λέω τόση ώρα και δεν μου απαντήσατε. Ο κ. Μπακούρης προχθές στο Ζάππειο που έδωσε συνέντευξη, είπε ότι υπάρχει πιθανότητα να αυξηθεί ο προϋπολογισμός των Ολυμπιακών Αγώνων λόγω της υποτίμησης. Θέλω αν είναι δυνατόν, να μου δώσετε μια απάντηση τι ακριβώς συμβαίνει, αν έχετε μελετήσει και υπολογίσει ποια θα είναι αυτή η αλλαγή.
Τρίτον, όσον αφορά την αλλαγή της χωροθέτησης, ο Συνασπισμός δεν είναι αντίθετος. Μακάρι να κάνουμε αλλαγή στη χωροθέτηση. Αλλά βέβαια, θέλουμε να γίνει με κριτήρια περιβαλλοντολογικά, να μπει μέσα σε μια συζήτηση η Τοπική Αυτοδιοίκηση και η Νομαρχιακή Αυτοδιοίκηση και να υπάρξει κατά το δυνατόν μια αποκέντρωση αν πρέπει να αλλάξουμε ορισμένους χώρους.
'Ομως, κύριε Υπουργέ, ακούω διάφορα σε σχέση με την αλλαγή της χωροθέτησης. Πρώτον, ότι μπορεί να υπάρξουν χρονοβόρες διαδικασίες που ενώ δεν θα αλλάζουν την ουσία, θα δημιουργήσουν προβλήματα στη χώρα μας σε σχέση με τη Διεθνή Ολυμπιακή Επιτροπή, ότι είναι δυνατόν να περάσει ένας χρόνος και παραπάνω για να πάρουμε την απάντηση, ότι μπορεί να υπάρξει μεγάλη καθυστέρηση έναρξης των κατασκευαστικών έργων και αυτό θα έχει σαν συνέπεια, αύξηση του κόστους των έργων αυτών και πρόχειρους διαγωνισμούς.
Υπάρχουν κάποια προβλήματα. Θέλετε να αλλάξουμε τη χωροθέτηση; Να την αλλάξουμε αλλά με τους όρους που σας είπα. Και εγώ θα καταθέσω στα Πρακτικά της Βουλής εναλλακτικές προτάσεις και ιδέες του Συνασπισμού για διαφορετικούς χώρους που παίρνουν υπόψη τους όλες αυτές τις ευαισθησίες που εσείς είπατε.
(Στο σημείο αυτό, ο Βουλευτής κ. Πέτρος Κουναλάκης καταθέτει για τα Πρακτικά τις προαναφερθείσες προτάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, δυστυχώς, παρά την καλή του θέληση, ο συνάδελφος κ. Κουναλάκης δεν απέφυγε να διολισθήσει στη μεταφορά φημών ή στην ανακύκλωση υποθέσεων. 
Επαναλαμβάνω, λοιπόν, ως προς τη χωροθέτηση: 'Ο,τι γίνεται, γίνεται με σεβασμό στην περιβαλλοντική, οικοδομική, δασική, πολεοδομική και αρχαιολογική νομοθεσία, που είναι τα 
 

Επιστροφή στην κορυφή



Σελίδα 9791 
ισχύοντα κατά το Σύνταγμα και την κοινοτική νομοθεσία, κριτήρια. Και ό,τι γίνεται, γίνεται σε απόλυτη συνεννόηση και σε στενή συνεργασία με τη Διεθνή Ολυμπιακή Επιτροπή και τις οικείες διεθνείς ομοσπονδίες ανά άθλημα. Είμαστε σε καθημερινή συνεργασία. 'Εχει διοριστεί η συντονιστική επιτροπή που επιβλέπει εκ μέρους της Διεθνούς Ολυμπιακής Επιτροπής με Πρόεδρο το Βέλγο κ. Ρόμπ που εποπτεύει και τις προετοιμασίες του Σίδνεϊ, δηλαδή, ένα εξαιρετικά πεπειραμένο άτομο.
Ας μην επαναλαμβάνουμε μυθολογίες και φημολογίες που υποτιμούν τη χώρα και τη νοημοσύνη μας.
Ως προς τον προϋπολογισμό, η επιρροή των συναλλαγματικών ισοτιμιών είναι γενικό ζήτημα. Δεν αφορά μόνο το 2004. Ο προϋπολογισμός θα καταρτιστεί αφού έχουν ολοκληρωθεί όλες οι φάσεις της προετοιμασίας και με τη βοήθεια διεθνούς χρηματοοικονομικού συμβούλου, ο οποίος και θα προσληφθεί από την Οργανωτική Επιτροπή με τις διαδικασίες που η ίδια θα επιλέξει, πάντως διαδικασίες διαφανείς και διεθνείς.
Και τρίτον, είναι τα δημοσιεύματα παράδοξα και γίνεται η ανακύκλωση που είπα. Υπάρχει ένα δημοσίευμα, μεταφέρεται στη συζήτηση στη Διαρκή Επιτροπή, το διαψεύδω, αλλά παρόλα αυτά η θέση του Βουλευτή,που αναφέρεται στο δημοσίευμα αυτό, αναδημοσιεύεται. Και έρχεστε εσείς μετά και κάνετε επίκαιρη ερώτηση. Αυτή είναι μία παράδοξη ανακύκλωση. Δεν είναι αληθές τίποτα απ' όσα αναφέρατε, διότι η οργανωτική επιτροπή είναι επίσημο όργανο, οι συνεδριάσεις της γίνονται με την τήρηση στενογραφημένων πρακτικών, τα οποία και κοινοποιούνται σε μένα. Λοιπόν, όποιος έχει κάτι να πει, μπορεί να το πει στη συνεδρίαση. Αλλά σας λέω τα μέλη της οργανωτικής επιτροπής τα θέλουμε να πρωτοπορούν, να έχουν πρωτοβουλία κινήσεων. Τα τιμήσαμε με την επιλογή, επειδή έχουν αξία προσωπική ο καθένας και θέλουμε να επωμιστούν το βάρος της διοργάνωσης. Αλλά και εμείς έχουμε την υποχρέωση ενώπιόν σας, ενώπιον της Βουλής και ενώπιον του ελληνικού λαού, να στηρίζουμε με όλες τις δυνάμεις μας την οργανωτική αυτή προσπάθεια.
Εμείς ως Κυβέρνηση κάνουμε τη δουλειά μας. Η οργανωτική επιτροπή κινείται με γρήγορους ρυθμούς και θέλω να πιστεύω ότι όλοι, στο πλαίσιο της Διαρκούς Επιτροπής και της Εθνικής Επιτροπής, θα στηρίξουμε την προσπάθεια αυτή. 
Κύριε Πρόεδρε, ελπίζω με τη συναίνεση του κυρίου συναδέλφου και του ερωτώντος Βουλευτού...
ΠΡΟΕΔΡΕΥΩΝ (Παναγιώτης Ν. Κρητικός): Xρειάζεται και η συναίνεση του Σώματος.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού):.. να έχω και την ερώτηση της κ. Λουλέ, μιας και έχω το Συνασπισμό εδώ τώρα ανά χείρας, για να μπορέσω να τελειώσω.
ΠΡΟΕΔΡΕΥΩΝ (Παναγιώτης Ν. Κρητικός): 'Αλλωστε μία παρεμβάλλεται. Δεν είναι μεγάλος ο χρόνος.
ΑΝΔΡΙΑΝΗ ΛΟΥΛΕ: Εγώ θα την πληρώσω τώρα, κύριε Υπουργέ, που εκνευριστήκατε;
ΠΡΟΕΔΡΕΥΩΝ (Παναγιώτης Ν. Κρητικός): Ευχαρίστως, κύριε Υπουργέ, εάν δεν διαφωνεί κανείς.
Κύριοι συνάδελφοι, έχω την τιμή να ανακοινώσω ότι τη συνεδρίασή μας παρακολουθεί μετά της συζύγου του από τα διπλωματικά θεωρεία ο πρόεδρος της διπλωματικής συνέλευσης της Βικτώριας της Αυστραλίας κ. Πλούμαν, ο οποίος βρίσκεται στην Ελλάδα.
Τον καλωσορίζουμε στο Κοινοβούλιο.
(Χειροκροτήματα απ'όλες τις πτέρυγες της Βουλής)
Συμφωνεί το Σώμα να προηγηθεί η επίκαιρη ερώτηση της κ. Λουλέ;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ ( Παναγιώτης Ν. Κρητικός): Με τη συναίνεση, λοιπόν, του Σώματος θα προηγηθεί η τέταρτη με αριθμό 1542/25.5.98 επίκαιρη ερώτηση, δευτέρου κύκλου, της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Πολιτισμού, σχετικά με το πρόβλημα της μη κατάταξης σε βαθμίδες Παιδείας των κύκλων της Μουσικής Εκπαίδευσης.
Η επίκαιρη ερώτηση της κ. Λουλέ έχει ως εξής:
"Οι πρόσφατες νομοθετικές ρυθμίσεις του Υπουργείου Πολιτισμού που αφορούσαν τη Μουσική Εκπαίδευση, άφησαν το ουσιαστικό θέμα της κατάταξης σε βαθμίδα παιδείας των μουσικών σπουδών, για άλλη μια φορά μετέωρο. Το αποτέλεσμα είναι να θεσμοθετηθεί ένας διαχωρισμός Μουσικών Σχολών σε βασικές και ανώτερες (ΣΒΑΜΕ-ΑΣΜΕ), χωρίς περιεχόμενο όφελος για τους κατόχους των αντίστοιχων πτυχίων και αξία μόνο στα πλαίσια και στα όρια του Υπουργείου Πολιτισμού, ενώ το Υπουργείο Παιδείας τα αφήνουν παντελώς αδιάφορο, χωρίς να έχουν γι' αυτό καμία αξία.
Δημιουργούνται έτσι σημαντικά προβλήματα σε όλους αυτούς που θέλουν να κάνουν χρήση των πτυχίων των μουσικών σπουδών τους, στην αγορά εργασίας και κυρίως στο δημόσιο τομέα.
Με βάση όλα αυτά, ερωτάται ο κύριος Υπουργός:
Πως σκοπεύει να αντιμετωπίσει την παράλογη αυτή κατάσταση που ταλαιπωρεί χιλιάδες απόφοιτους Μουσικών Σχολών;".
Ο κύριος Υπουργός Πολιτισμού έχει και πάλι το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, η συνάδελφος κ. Λουλέ ήταν ειδική αγορήτρια του Συνασπισμού κατά τη συζήτηση του ν. 2557/1997 για τους θεσμούς, τα μέτρα και τις δράσεις της πολιτιστικής ανάπτυξης. Είμαι, λοιπόν, βέβαιος ότι θυμάται πάρα πολύ καλά ότι σύμφωνα με το νόμο αυτό προβλέπεται η έκδοση προεδρικών διαταγμάτων, με τα οποία ρυθμίζονται διεξοδικά όλα τα ζητήματα τα σχετικά αφ' ενός μεν με τις Σχολές Βασικής Μουσικής Εκπαίδευσης, που δίνουν την πρώτη παιδεία στη μουσική σε όλα τα παιδιά και δεύτερον σε σχέση με τις Ανώτερες Σχολές Μουσικής Εκπαίδευσης, που οδηγούν συνήθως σε επαγγέλματα μουσικά, βέβαια χωρίς να αποκλείεται κάποιος για τη δική του προσωπική καλλιέργεια να θέλει να λάβει ένα δίπλωμα Ανώτερης Σχολής Μουσικής Εκπαίδευσης. Στην έκδοση των διαταγμάτων αυτών συμπράττει και ο Υπουργός Παιδείας. Τα διατάγματα εκδίδονται με την προσυπογραφή και την πρόταση των δύο Υπουργών.
Υπάρχει μία εσωτερική διαβάθμιση των Μουσικών Σχολών, η διάκριση σε βασικές και ανώτερες, αλλά προβλέπεται στην εξουσιοδοτική διάταξη του ν.2557 ότι μπορεί να καθοριστεί και θα καθοριστεί η σχέση των Ανωτέρων Μουσικών Σχολών με το τυπικό εκπαιδευτικό σύστημα που φυσικά εποπτεύεται από το Υπουργείο Παιδείας.
Βεβαίως, υπάρχουν ορισμένες αντιδράσεις εύλογες, διότι τα σχέδια των προεδρικών διαταγμάτων που έχουμε προετοιμάσει θέτουν αυστηρούς κανόνες και επεκτείνουν, αν θέλετε, τις υποχρεώσεις των σχολαρχών.
Διότι πρέπει να λειτουργούν πολλά τμήματα, πρέπει να καλλιεργείται και η ελληνική μουσική, βυζαντινή κυρίως και δημοτική, πρέπει να υπάρχουν προσόντα καθηγητών. Είναι διαφανείς και αυστηρές οι διαδικασίες των εξετάσεων, εισαγωγικών, προαγωγικών και απολυτηρίων και υπάρχουν επιτροπές που συγκροτούνται σε κεντρικό επίπεδο ώστε να υπάρχει έλεγχος και διαφάνεια. Υπάρχουν, λοιπόν, ορισμένες πιέσεις, ορισμένες δυσαράσκειες. Είμαστε σε έναν καλόπιστο και ανοικτό διάλογο, ο οποίος φυσικά κάποτε θα σταματήσει. 
Πριν δε, στείλω επισήμως τα σχέδια αυτά στον Υπουργό Παιδείας για να τα προσυπογράψει και αυτός, τα έχουμε στείλει ήδη προ πολλού ατύπως για να έχουμε και την ουσιαστική σύμφωνη γνώμη των υπηρεσιών του Υπουργείου Παιδείας, που είναι εξοικειωμένες με τη λειτουργία του τυπικού εκπαιδευτικού συστήματος, ώστε να έχουμε και τις ορθές αντιστοιχίες μεταξύ αυτών των σχολών.
ΠΡΟΕΔΡΕΥΩΝ (Παναγιώτης Ν. Κρητικός): Η κ. Λουλέ έχει το λόγο.
ΑΝΔΡΙΑΝΗ ΛΟΥΛΕ: Κύριε Πρόεδρε, μπορεί η Κυβέρνηση να κατάφερε με τις τελευταίες νομοθετικές ρυθμίσεις του Υπουργείου Πολιτισμού να κλείσει σαφώς το θέμα της ένταξης της μουσικής εκπαίδευσης σε βαθμίδα παιδείας, ωστόσο η καθημερινή αναγκαιότητα δείχνει ολοένα και περισσότερο πόσο επιπόλαιες ήταν αυτές οι λύσεις.
 

Επιστροφή στην κορυφή



Σελίδα 9792 
Χιλιάδες είναι οι κάτοχοι πτυχίων μουσικής, πτυχίων ωδικής και πτυχίων οργάνων που αναγνωρίζονται σαν ανώτερα από το Υπουργείο Πολιτισμού, δηλαδή από το κράτος. Οι ίδιοι αυτοί άνθρωποι ταλαιπωρούνται και εμπαίζονται από το Υπουργείο Παιδείας που δεν αναγνωρίζει τα πτυχία τους σαν αδιαβάθμητα. Το ίδιο το κράτος δηλαδή, αναιρεί τον εαυτό του. Το κράτος αδυνατεί να σχεδιάσει και να οργανωθεί και γι'αυτό τιμωρεί εαυτόν και πολίτες. Τιμωρεί γονείς και μαθητές που σπατάλησαν χρήμα, χρόνο και όνειρα για την αισθητική και καλλιτεχνική παιδεία, σε ισορροπία πάντα με την επαγγελματική προοπτική.
Ο παραλογισμός συνεχίζεται αν σκεφθεί κανείς ότι η πάγια τακτική του Υπουργείου Παιδείας τις τελευταίες δεκαετίες ήταν να διορίζει καθηγητές μουσικής στην πρωτοβάθμια και δευτεροβάθμια εκπαίδευση, αναγνωρίζοντας τα πτυχία ωδικής σαν ικανά στοιχεία για τη συμμετοχή τους στο διαγωνισμό που διοργάνωνε. 'Οσοι πετύχαιναν σε αυτό το διαγωνισμό, ήταν εν δυνάμει καθηγητές ισότιμοι με τους καθηγητές των άλλων ειδικοτήτων πτυχιούχων Α.Ε.Ι.
Γνωρίζετε, κύριε Υπουργέ, ότι στη διαδικασία επιλογής υποψηφίων για την εισαγωγή τους στην ΠΑΤΕ-ΣΕΛΕΤΕ, δεν αναγνωρίζονται σαν δεύτερα πτυχία, έστω και ισότιμα των Τ.Ε.Ι., τα πτυχία ανωτέρας θεωριτικών και ανωτέρας οργάνων; Υπάρχουν πολλοί κάτοχοι τέτοιων πτυχίων που έχουν περάσει επιτυχώς στις εξετάσεις του Υπουργείου Παιδείας και παρόλα αυτά δεν βρίσκουν τα πτυχία τους καμιά ουσιαστική αναγνώριση με το πρόσχημα, όπως είπα και πριν, ότι είναι αδιαβάθμιτα.
Εδώ νομίζω ότι θα πρέπει να δοθεί μια ουσιαστική λύση, για να μην ταλαιπωρούνται και οι πτυχιούχοι άδικα, αλλά και το γόητρο του κράτους να μη διασύρεται επικίνδυνα.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Φοβούμαι, κύριε Πρόεδρε, ότι δεν έγινε κατανοητό τι είπα και τι λέει ο νόμος που πρόσφατα ψηφίσαμε.
Προβλέπεται η έκδοση προεδρικού διατάγματος με το οποίο θα θεσπίζεται και η αντιστοιχία των ανωτέρων σχολών μουσικής εκπαίδευσης με τις βαθμίδες του τυπικού εκπαιδευτικού μας συστήματος.
'Εχουμε κάνει ένα πολύ σημαντικό βήμα προς την κατεύθυνση που λέει η κ. Λουλέ και θα περίμενα να επαινεθεί το Υπουργείο Πολιτισμού γιατί πήρε την πρωτοβουλία αυτή. Αλλά το ακριβές είναι ότι ο ν. 2557 δεν είναι ένας νόμος του Υπουργείου Πολιτισμού, είναι ένας νόμος όλων των συναρμοδίων Υπουργείων. 'Ηταν μια κυβερνητική νομοθετική πρωτοβουλία, την οποία υπέγραφε φυσικά και ο συνάδελφός μου Υπουργός Παιδείας, γιατί είχαμε εκ προοιμίου συνεννοηθεί ως προς την αντιμετώπιση της μουσικής εκπαίδευσης, η οποία είναι διάχυτη, μη τυποποιημένη και έχει τεράστια προβλήματα ποιότητας. Γι'αυτό και είμαστε απαιτητικοί με τα κριτήρια που θεσπίζονται με τα προεδρικά διατάγματα που έχουμε επεξεργαστεί.
Αυτές οι νέες απαιτήσεις του νόμου, απαιτήσεις κτιριολογικές, επιστημονικές κλπ., βεβαίως προκαλούν, όπως σας είπα, και ορισμένες δυσαρέσκειες.
Τώρα, θα σας θυμίσω ότι υπάρχει και μια πολύ σημαντική εξέλιξη τα τελευταία χρόνια στη χώρα μας. 'Εχουν ιδρυθεί και λειτουργούν τμήματα μουσικών σπουδών στα πανεπιστήμια, τα οποία βεβαίως έχουν άλλο χαρακτήρα απ' ότι τα ωδεία και οι μουσικές σχολές, αλλά πάντως και αυτά παράγουν πτυχιούχους που πρέπει κάπου να βρουν μια επαγγελματική διέξοδο.
Θέλω να πιστεύω ότι τα διατάγματα θα αναβαθμίσουν συνολικά τη μουσική παιδεία στη χώρα μας και η θέσπιση κανόνων για την αντιστοιχία μεταξύ των ανωτάτων σχολών μουσικής εκπαίδευσης και της τυπικής εκπαίδευσης που παρέχεται από το Υπουργείο Παιδείας, θα δώσει απάντηση σε όλες τις αγωνίες και τις ανησυχίες, που μετέφερε η κ. Λουλέ.
ΠΡΟΕΔΡΕΥΩΝ (Παναγιώτης Ν. Κρητικός): Επανερχόμαστε στην κανονική σειρά, στις επίκαιρες ερωτήσεις δευτέρου κύκλου.
Πρώτη επίκαιρη ερώτηση είναι η με αριθμό 1525/22.5.98 της Βουλευτού του Πανελλήνιου Σοσιαλιστικού Κινήματος κ. Μαρίας Αρσένη προς τον Υφυπουργό Πολιτισμού (αρμόδιο για θέματα Αθλητισμού), σχετικά με την ανάγκη σύνταξης και εξαγγελίας προγράμματος ανάπτυξης αθλητικών υποδομών στο Νομό Πιερίας κλπ.
Διαγράφεται λόγω κωλύματος του κυρίου Υπουργού.
Δεύτερη είναι η με αριθμό 1536/25.5.98 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την ολοκλήρωση των αντιπλημμυρικών και αποστραγγιστικών έργων στην 'Ανω Μεσσηνία.
Η επίκαιρη ερώτηση του κυρίου συναδέλφου έχει ως εξής:
"Στην ευρύτερη περιοχή της 'Ανω Μεσσηνίας και ειδικά των κοινοτήτων Κατσαρού, Σιάμου, Σολακίου, Μερόπης, Φίλια, Λουτρού, Κεντρικού κλπ. έχει εγκριθεί η εκτέλεση αντιπλημμυρικών ύψους πεντακοσίων εκατομμυρίων (500.000.000) δραχμών με το υπ'αριθμ. Δ7α/311/138/15.10.96 έγγραφο του ΥΠΕΧΩΔΕ.
Το έργο εκτελείται από την 1η ΔΕΚΕ Τριπόλεως, η οποία μετά από μειοδοτικό διαγωνισμό -τις λεπτομέρειες του οποίου γνωρίζει μόνο το ΥΠΕΧΩΔΕ- ανέθεσε το έργο σε εργολάβο και ξεκίνησαν τα χωματουργικά έργα.
Τραγική όμως είναι η σημερινή κατάσταση, αφού οι πιστώσεις των πεντακοσίων εκατομμυρίων (500.000.000) δραχμών τελείωσαν χωρίς ολοκλήρωση των έργων και οι αγρότες της περιοχής έχουν αποκλειστεί από τα χωράφια και τις καλλιέργειες τους εξαιτίας τεσσάρων τάφρων που ανοίχθηκαν.
Κύριε Υπουργέ, εάν το έργο δεν ολοκληρωθεί μέσα στο καλοκαίρι, οι αγρότες κινδυνεύουν να μην καλλιεργήσουν τα ελαιοπερίβολα και η παραγωγή ελαιολάδου να είναι μειωμένη με αποτέλεσμα ανεπανόρθωτες οικονομικές ζημιές για τους ξεχασμένους από τις κυβερνήσεις του ΠΑ.ΣΟ.Κ. αγρότες της 'Ανω Μεσσηνίας.
Ερωτάται ο αρμόδιος Υπουργός:
1. Πως είναι δυνατόν για ημιτελή χωματουργικά έργα, τα οποία θα έλυναν τα προβλήματα από τις πλημμύρες στην 'Ανω Μεσσηνία, να δαπανώνται πεντακόσια εκατομμύρια (500.000.000) δραχμές;
2. Θα υπάρξει συμπληρωματική χρηματοδότηση για την αποπεράτωση των αντιπλημμυρικών και αποστραγγιστικών έργων στην 'Ανω Μεσσηνία;".
Ο Υφυπουργός Περιβάλλοντος, Χωροταξίας και Δημοσίων 'Εργων κ.Βερελής έχει το λόγο.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, η ερώτηση του κ. Παπανικολάου δεν είναι επίκαιρη. Συζητούμε για ένα έργο αντιπλημμυρικό στο Νομό Μεσσηνίας, του οποίου η αναγκαιότητα είχε διαπιστωθεί ήδη από τη δεκαετία του '70. Η σχετική μελέτη έγινε αποδεκτή από τις αρμόδιες υπηρεσίες ήδη από το 1978. Η περιφέρεια της Πελοποννήσου ζήτησε το 1996 σχετική πίστωση για το έργο αυτό και στις 15.10.1996 εγκρίθηκε πίστωση επτακοσίων πενήντα εκατομμυρίων (750.000.000).
Το τεχνικό αντικείμενο του έργου προέβλεπε δεκατέσσερις τάφρους και έγινε διαγωνισμός, ο οποίος είχε σαν αντικείμενο εκτός από την κατασκευή των τάφρων, την πρόσβαση στις παρόχθιες ιδιοκτησίες, αλλά ακόμη και την επικαιροποίηση της οριστικής μελέτης με τη μελέτη εφαρμογής, την οποία υποχρεούται να κάνει ο ανάδοχος.
Μέχρι σήμερα, ο ανάδοχος έχει εκτελέσει εργασίες για την κατασκευή πέντε αποστραγγιστικών τάφρων και έχουν εκταμιευθεί εκατόν δέκα έξι εκατομμύρια (116.000.000) δραχμές, όπως μας πληροφόρησε η 1η ΔΕΚΕ Τριπόλεως. Για τη σωστή και λειτουργική απόδοση του έργου, απαιτείται πραγματικά να υπάρξει μία συμπληρωματική πίστωση εκατό εκατομμυρίων (100.000.000). Η περιφέρεια έχει κληθεί να ενημερώσει σχετικά το ΥΠΕΧΩΔΕ και αμέσως μόλις έρθει η ενημέρωση αυτή και ελεγχθεί, θα προβούμε στην έγκριση της περαιτέρω πίστωσης 
 

Επιστροφή στην κορυφή



Σελίδα 9793 
των εκατό εκατομμυρίων δραχμών.
Προκειμένου να γίνουν όλα αυτά, πιστεύω ότι με την έγκαιρη αντιμετώπιση, την οποία θα κανει η περιφέρεια Πελοποννήσου, θα έχουμε μέσα στις επόμενες δύο τρεις εβδομάδες την έγκριση της περαιτέρω πίστωσης των εκατό εκατομμυρίων (100.000.000).
'Οσον αφορά την ερώτηση -και νομίζω ότι δεν χρειάζεται να επανέλθω- θα ήθελα να σας πληροφορήσω ότι η δημοπρασία έγινε στις 2.4.1997, όπως μας πληροφορεί πάντοτε η περιφέρεια Πελοποννήσου. Υπήρχε μία έκπτωση 36% και το συμφωνητικό υπεγράφη στις 10.9.1997. Η αρχική προθεσμία περαίωσης είναι η 10η Σεπτεμβρίου 1998.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπανικολάου έχει το λόγο.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, λυπάμαι, αλλά δεν έχει ενημερωθεί ο κύριος Υπουργός σωστά. 
Το έργο όντως είναι ένα έργο που γίνεται στη βόρειο Μεσσηνία, είναι έργο αντιπλημμυρικό και αφορά τις οκτώ κοινότητες Κατσαρού, Σιάμου, Σολακίου, Μερόπης, Φίλια, Λουτρού, Κεντρικού και Ανδανίας. Μέχρι τώρα έχουν διανοιγεί τέσσερις τάφροι, αλλά η απορία των κοινοταρχών που μερικοί ανήκουν και στον κυβερνητικό χώρο, αλλά και ολόκληρου του κόσμου της άνω Μεσσηνίας είναι ότι δεν επελέγη ο πρώτος, ο δεύτερος, ο τρίτος ή ο τέταρτος μειοδότης, αλλά ο πέμπτος μειοδότης με έκπτωση 34%, ενώ είχε 54% ο πρώτος και 50% ο δεύτερος.
Το ερώτημα είναι μήπως, επειδή ήταν ο σύντροφος Κηρομύτης -ο οποίος έχει σκάψει όλη την Αθήνα και έχει κάνει φάμπρικα τις χωματουργικές εργασίες- του εδόθη η εργολαβία αυτή, απαξιώνοντας τους τοπικούς εργολάβους; Πού είναι τα ωραία λόγια που λέμε για την ανάπτυξη της περιφέρειας και για τους κατοίκους της περιφέρειας να μένουν τώρα στο έλεος του Θεού, γιατί με τις μεγάλες τέσσερις τάφρους που έχουν διανοιγεί δεν έχουν τη δυνατότητα να προσπελάσουν εύκολα τα χωριά που βρίσκονται στην αντίπερα όχθη, αλλά και τα κτήματά τους, τα οποία μένουν ακαλλιέργητα.
Είναι ένα καίριο ερώτημα. Είναι αναστατωμένοι οι κάτοικοι και οι κοινοτάρχες έχουν κάνει επανειλημμένα διαβήματα προς τη ΔΕΚΕ Τριπόλεως, αλλά ουδεμία απάντηση έχουν λάβει. Ο δε εργολάβος, ο οποίος έχει αναλάβει το έργο -οπωσδήποτε σύντροφος του κ. Κηρομύτη- από απόσταση ογδόντα χιλιομέτρων παρακολουθεί τα έργα, τα οποία γίνονται χωρίς καμία επικοινωνία, χωρίς καμία συνεργασία με τους κοινοτάρχες, που είναι επιβεβλημένη αυτή η συνεργασία για να μπορέσουν να αποφευχθούν οι κακοτεχνίες και οι οικολογικές καταστροφές.
Στο Σολάκιο μία πηγή έχει καλυφθεί από τις προσχώσεις και είναι ανάγκη να γίνουν πέντε γέφυρες για να επικοινωνούν με τα χωριά της αντίπερα όχθης. 'Οπως, επίσης, υπάρχουν δένδρα που έχουν καταστραφεί από τα χώματα ή και κοινοτικοί δρόμοι που έχουν κλεισθεί και ούτε έχουν απαλλοτριωθεί, αλλά ούτε έχει διευκολυνθεί ο αγροτικός κόσμος για να μπορεί να ανταποκρίνεται στις εργασίες του.
Αυτό είναι ένα θέμα και θα ήθελα από τον κύριο Υπουργό να μας απαντήσει. Αν δεν είναι σε θέση αυτήν τη στιγμή να γίνει κατάθεση εγγράφων, που να αφορά την αναλυτική κατάσταση πληρωμών του έργου ...
(Στο σημείο αυτό κτυπάει το κουδούνι λήξεως του χρόνου του κυρίου Βουλετή)
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Παπανικολάου, τελειώστε. Αυτήν τη στιγμή συζητούμε πλέον εις βάρος του νομοθετικού έργου.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ:... το ποσό που κατεβλήθη για τις χωματουργικές εργασίες και το ποσό που κατεβλήθη για τις μεταφορές του χώματος.
ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, κύριε Παπανικολάου.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, αναγνωρίζετε και εσείς ότι είναι σοβαρό το θέμα.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ! Σας έδωσα και παραπάνω χρόνο να ολοκληρώσετε τη σκέψη σας. Κάνετε και εσείς υπέρβαση έργου.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Και να υπάρξει μία απάντηση στους κοινοτάρχες από τη ΔΕΚΕ, κύριε Υπουργέ, γιατί είναι ανάστατοι και σας επαναλαμβάνω ότι ο ίδιος ο νομάρχης πριν από τρεις ημέρες επεσκέφθη τη ΔΕΚΕ για να πάρει μία απάντηση.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Ο κ. Παπανικολάου θα όφειλε στην ερώτησή του να θέσει σαφώς τα θέματα, τα οποία ήθελε να θίξει εδώ στην προφορική του ανάπτυξη.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Τα έθεσα σαφέστατα.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Δεν τα θέτετε σαφώς, κύριε Παπανικολάου, για να έχω και τις απαντήσεις.
Εν πάση περιπτώσει, με πάρα πολύ ενάργεια θα σας παρακαλούσα, πρώτον, να ζητήσετε κατάθεση εγγράφων, δεύτερον, εάν έχετε διαπιστώσει παρανομίες να πάτε στον εισαγγελέα -τον ξέρετε το δρόμο- και τρίτον αυτό το οποίο μπορεί να κάνει το ΥΠΕΧΩΔΕ είναι να διατάξει να γίνει επιθεώρηση, πράγμα τα οποίο θα κάνει.
Αυτά τα οποία αναφέρετε στην Αίθουσα αυτή περί συντρόφων, νομίζω ότι υποτιμούν εσάς, υποτιμούν τη νοημοσύνη των συναδέλφων Βουλευτών και νομίζω ότι δεν προσφέρουν τίποτα στον κοινοβουλευτικό έλεγχο.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Αφού με τον πέμπτο μειοδότη εκτελείται το έργο.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, δεν έχετε το λόγο.
Η τρίτη με αριθμό 1545/25.5.98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τον Υπουργό Γεωργίας, σχετικά με τη λειτουργία της Ελληνικής Βιομηχανίας Ζάχαρης (ΕΛΒΙΖ) Παράρτημα Ιωαννίνων, τη μεταβίβασή της στις συνεταιριστικές οργανώσεις του νομού κλπ., διαγράφεται λόγω κωλύματος του ερωτωμένου κυρίου Υπουργού.
Ομοίως και η πέμπτη με αριθμό 1534/25.5.98 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Εθνικής 'Αμυνας, σχετικά με την επίλυση αιτημάτων του πολιτικού προσωπικού του Πολεμικού Ναυτικού κλπ., διαγράφεται λόγω κωλύματος του κυρίου Υπουργού.
Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
 

Επιστροφή στην κορυφή



Σελίδα 9794 
ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, εισερχόμαστε στην
ΕΙΔΙΚΗ ΗΜΕΡΗΣΙΑ ΔΙΑΤΑΞΗ
Συζήτηση και λήψη απόφασης σύμφωνα με το άρθρο 62 του Συντάγματος, για την αίτηση άρσης της ασυλίας του Βουλευτή κ. Φοίβου Ιωαννίδη.
Θα παρακαλέσω μία σύντομη συζήτηση επί του αντικειμένου της ειδικής ημερησίας διατάξεως, δεδομένου ότι πιέζουν και οι προθεσμίες και είναι ανάγκη να ολοκληρωθεί μέσα σε αυτά τα πλαίσια της συνεδρίασης η σύντομη συζήτηση για την αίτηση άρσης ασυλίας του κ. Ιωαννίδη.
Ο κ. Καλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ: Κύριε Πρόεδρε, πρόκειται για μία συνήθη περίπτωση πολιτικής διαμάχης, όχι καν εγκλήματος, όπως αναφέρει το Σύνταγμα. 
Είναι μία περίπτωση που εκτυλίσσεται παραμονές των τελευταίων βουλευτικών εκλογών στο Λασήθι της Κρήτης, νύχτα της 21ης Σεπτεμβρίου. Είναι μία συνάντηση συνυποψηφίων του ιδίου κόμματος, του κ. Ιωαννίδης με τον κ. Καρχιμάκη και με τους φίλους τους, όπου προφανώς αναπτύχθησαν κάποιες προσωπικές, κάποιες πολιτικές διαμάχες, όπως θα λέγαμε, κάποιες φιλοφρονήσεις μεταξύ συντρόφων, δηλαδή, κάτι σαν ευγενής άμιλλα.
Πιστεύω ότι είναι μια κλασική περίπτωση πολιτικής διαμάχης, όπως εξάλλου φαίνεται και απ' όλη τη δικογραφία και απ' όλο το φάκελο και όχι έγκλημα, όπως αναφέρει το Σύνταγμα. Διότι το άρθρο 62 του Συντάγματος, όπως πολύ καλύτερα από εμένα γνωρίζετε, αναφέρει πως όσο διαρκεί η βουλευτική περίοδος, ο Βουλευτής δεν διώκεται, ούτε συλλαμβάνεται ούτε φυλακίζεται ούτε περιορίζεται με άλλο τρόπο, χωρίς την άδεια του Σώματος. Επιπλέον, δεν διώκεται για πολιτικά εγκλήματα, Βουλευτής της Βουλής που διαλύθηκε, από τη διάλυσή της και έως την ανακήρυξη των Βουλευτών της νέας Βουλής.
Επισημαίνω πως ακόμη και ο αντίζηλος του κ. Ιωαννίδη, ο κ. Καρχιμάκης δεν κατέθεσε στη μήνυση που υπέβαλε ο αντίδικος.
Τονίζω, τελειώνοντας, πως εγώ είμαι ένας καινούριος Βουλευτής, αλλά ήθελα να πω ότι ο κ. Ιωαννίδης για μένα -πριν εισέλθω σ' αυτήν την Αίθουσα, αλλά και στο διάστημα που βρίσκομαι σ' αυτήν- αποτελεί ένα κόσμημα για τον κοινοβουλευτικό μας βίο, ένα κόσμημα για τον πολιτικό μας βίο και έτσι προκύπτει φυσικά και αβίαστα το συμπέρασμα πως δεν θα πρέπει να αρθεί η ασυλία του κ. Ιωαννίδη.
ΠΡΟΕΔΡΕΥΩΝ (Παναγιώτης Ν. Κρητικός): Ο εισηγητής της Νέας Δημοκρατίας κ. Καραμάριος, έχει το λόγο.
ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, είναι γνωστό ότι σύμφωνα με το άρθρο 60 του Συντάγματος, οι Βουλευτές έχουν απεριόριστο το δικαίωμα της γνώμης και ψήφου κατά συνείδηση.
Με την παράγραφο 2, του άρθρου 61, ο Βουλευτής διώκεται μόνο για συκοφαντική δυσφήμιση κατά νόμο, ύστερα από άδεια της Βουλής.
Οι θεμελιώδεις αυτές συνταγματικές διατάξεις, συνεπικουρούμενες και από τις διατάξεις του άρθρου 62 του Συντάγματος, με τις οποίες όσο διαρκεί η βουλευτική περίοδος, ο Βουλευτής δεν διώκεται ούτε συλλαμβάνεται ούτε φυλακίζεται ούτε με άλλο τρόπο περιορίζεται χωρίς άδεια του Σώματος, κατοχυρώνουν απόλυτα την ελευθερία δράσης, σκέψης και άσκησης των βουλευτικών καθηκόντων του, ως Βουλευτού εκλεγμένου δημοκρατικά, αντιπροσωπεύοντας το έθνος, με επιστέγασμα τις διαβεβαιώσεις που δίνει πριν αναλάβει τα καθήκοντά του, ορκιζόμενος στο όνομα της Αγίας και Ομοούσιας και Αδιαίρετης Τριάδας να είναι πιστός στην πατρίδα, στο δημοκρατικό πολίτευμα, να υπακούει στο Σύνταγμα και στους νόμους και να εκπληρώνει συνειδητά τα καθήκοντά του.
Με βάση αυτές τις θεμελιώδεις συνταγματικές διατάξεις, ο Βουλευτής κινείται μέσα στην κοινωνία και ιδιαίτερα στην εκλογική του περιφέρεια, προσπαθώντας να προσφέρει όλες του τις δυνάμεις για το καλό της πατρίδας του και γενικότερα του έθνους, εκπληρώνοντας έτσι και τη συνταγματική του υποχρέωση ευσυνείδητα, σύμφωνα με τους νόμους και τις επιταγές του Συντάγματος. 
Η συνταγματική αυτή κατοχύρωση δεν έγινε υπέρ του ατόμου του Βουλευτού προσωπικά, αλλά υπέρ του θεσμού και του αξιώματός του και μόνο, προκειμένου μέσα απο τη βουλευτική του λειτουργία, απρόσκοπτα να μπορέσει να παράγει έργο.
Σε καμία περίπτωση ο Βουλευτής δεν πρέπει να λειτουργεί με προσωπικά κίνητρα. Πάντοτε πρέπει να ενεργεί με βάση το συμφέρον της πολιτείας και του έθνους, γιατί η απόκτηση του αξιώματος του Βουλευτού από κάποιο πολίτη, γίνεται με τη συνταγματική επιταγή του άρθρου 52, με την οποία η ελεύθερη και ανόθευτη εκδήλωση της λαϊκής θέλησης ως έκφραση της λαϊκής κυριαρχίας, τελεί υπό την εγγύηση όλων των λειτουργιών της πολιτείας, που έχουν υποχρέωση να τη διασφαλίζουν σε κάθε περίπτωση.
Προϊόν αυτής της λαϊκής θέλησης είναι και η έκφραση των πολιτών προς τους αντιπροσώπους της, τους Βουλευτές, τους οποίους η πολιτεία και ο λαός αξιώνουν να εκπληρώνουν το καθήκον τους ανεμπόδιστα και αβίαστα και μάλιστα, χωρίς δεσμεύσεις ή άλλες εξαρτήσεις, γι' αυτό και επιπρόσθετα στα άρθρα 56 και 57 του Συντάγματος περιλαμβάνονται εκείνα τα επαγγέλματα και λειτουργίες, που παρεμποδίζουν τον πολίτη να αποκτήσει τη βουλευτική ιδιότητα.
Μέσα σ' αυτήν την ελευθερία δράσης ο Βουλευτής διώκεται μόνο για συκοφαντική δυσφήμιση κατά το νόμο. Και αυτό έγινε ακριβώς, για την ακόμη ασφαλέστερη περιφρούρηση του αξιώματός του, προκειμένου να δρα ελεύθερα, έχοντας υπόψη του, μόνο το γεγονός, ότι κατά την άσκηση του λειτουργήματος δεν μπορεί να ενεργεί πράξεις, που είναι δυνατόν να έχουν το στοιχείο της συκοφαντικής δυσφήμισης, δηλαδή, της διάδοσης ψευδών και ασύστολων ειδήσεων ή λόγων που να μπορούν να βλάψουν κάποιον άλλο πολίτη. Αλλά και αυτή του η διάπραξη του εγκλήματος της συκοφαντικής δυσφήμισης διώκεται και πάλι με την άδεια της Βουλής, όπως ακριβώς σήμερα συζητούμε την περίπτωση άρσης της ασυλίας του συναδέλφου μας, κ. Φοίβου Ιωαννίδη, ύστερα από έγκληση ενός συμπολίτου του στην Ιεράπετρα Λασηθίου, γιατί τον συκοφάντησε.
Με βάση τα παραπάνω, καλείται η Βουλή να αποφανθεί υπέρ της άρσης ή μη της ασυλίας του συναδέλφου μας κ. Ιωαννίδη, επειδή ο μηνυτής του Εμμανουήλ Μαρκόπουλος τον κατηγορεί ότι στις 21.9.1996 το συκοφάντησε λέγοντας δημόσια ότι "ο Μαρκόπουλος και ο Νικολαϊδης που σε ακολουθούν" -εννοούσε τον συνυποψήφιό του κ. Καρχιμάκη- "είναι αρπακτικά του δημοσίου χρήματος και των δημοσίων έργων".
Ανεξάρτητα, όμως, από την αλήθεια ή όχι αυτών που ο ομιλητής εγκαλεί το συνάδελφό μας, η Βουλή έχει την ευχέρεια και στην περίπτωση αυτή να άρει ή μη την ασυλία του συναδέλφου μας, προκειμένου η υπόθεση να εκδικασθεί από το αρμόδιο ποινικό δικαστήριο της περιφέρειάς του, όπου και ο τόπος τέλεσης του εγκλήματος.
Σε κάθε, όμως, περίπτωση, με βάση το αποδεικτικό υλικό που κατά τη γνώμη μου, ίσως να μην στοιχειοθετείται το αδίκημα της συκοφαντικής δυσφήμισης, αφού η έκφραση: "αρπακτικά του δημοσίου χρήματος και των δημοσίων έργων" περισσότερο υπονοεί τη δυνατότητα που έχει κανείς να συναλλάσσεται εργολαβικά με το δημόσιο και όχι την έννοια της κλοπής ή άλλης αφαίρεσης δημοσίου χρήματος, πέραν του ότι όσα ελέχθησαν, ελέχθησαν, κατά τη διάρκεια της προεκλογικής περιόδου, και ακόμη από τη νομική ευχέρεια που υπάρχει, η υπόθεση αυτή μπορεί να εκδικασθεί, όταν πάψει να συντρέχει στο πρόσωπο του συναδέλφου μας η ιδιότητα του Βουλευτή, γι' αυτούς τους λόγους εισηγούμαι την μη άρση της ασυλίας του συναδέλφου μας.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω τη χαρά να σας ανακοινώσω, ότι από τα δυτικά θεωρεία παρακολουθούν τη συνεδρίασή μας δεκατέσσερις 
 

Επιστροφή στην κορυφή



Σελίδα 9795 
μαθητές και τέσσερις συνοδοί-δάσκαλοι από το Δημοτικό Σχολείο Μονοδενδρίου Ιωαννίνων, καθώς και δεκαεπτά μαθητές και τέσσερις συνοδοί- δάσκαλοι από το 2ο Δημοτικό Σχολείο Χώρας Καλύμνου -ακριτικές περιοχές- αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ".
Τους καλωσορίζουμε στο Κοινοβούλιο.
(Χειροκροτήματα από όλες τις πτέρυγες)
Ο κ. Τασούλας έχει το λόγο.
ΑΠΟΣΤΟΛΟΣ ΤΑΣΟΥΛΑΣ: Δυό λόγια θέλω να πω, κύριε Πρόεδρε.
Εμείς δεν θα είχαμε δυσκολία, αν υπήρχε σοβαρός λόγος, να ψηφίσουμε επι της άρσης ασυλίας ενός Βουλευτού. Αυτό, όπως ξέρετε, θέλουμε κάθε φορά να έχουμε τη δυνατότητα να το κρίνουμε. 'Εχει αναπτυχθεί το σκεπτικό μας και στη συζήτηση που έγινε για την αναθεώρηση του Συντάγματος κλπ.
Εδώ στην περίπτωση του κ. Ιωαννίδη, κρίνουμε, ότι δεν συντρέχει κανένας τέτοιος λόγος και θεωρούμε ότι δεν πρέπει να αρθεί η ασυλία του Βουλευτή κ. Ιωαννίδη.
ΠΡΟΕΔΡΕΥΩΝ (Παναγιώτης Ν. Κρητικός): 'Αλλος εκ των κυρίων συναδέλφων θέλει να ομιλήσει;
Ορίστε, κύριε Κουβέλη, έχετε το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε και κύριοι συναδελφοι, η κρινομένη περίπτωση είναι από εκείνες τις περιπτώσεις, όπου πράγματι ζητείται η άδεια της Βουλής να διωχθεί Βουλευτής για ζητήματα που αναφέρονται στη πολιτική του δραστηριότητα.
Ο συνάδελφος κ. Ιωαννίδης επέλεξε να απευθύνει, όπως φέρεται από τη σχετική έγκληση στην οποία αναφέρθηκαν άλλοι συνάδελφοι, τις φράσεις: "Ο Μαρκόπουλος και ο Νικολαϊδης που σε ακολουθούν είναι αρπακτικά του δημοσίου χρήματος και των δημοσίων έργων". Πρόκειται για διατυπώσεις με πολιτικό χαρακτήρα, πρόκειται για φράσεις, οι οποίες αποδίδονται στον κ. Ιωαννίδη και οι οποίες φράσεις ακούστηκαν την παραμονή των εκλογών. Αποτελεί πολιτική αξιολόγηση αυτό που φέρεται να έχει πει ο κ. Ιωαννίδης, αποτελεί στοιχείο μιας αντιπαράθεσης βεβαίως ενδοκομματικής, αλλά αυτό δεν αίρει το χαρακτήρα της πολιτικής αντιπαράθεσης και κατά συνέπεια είναι από τις περιπτώσεις εκείνες, όπου δεν πρέπει η Βουλή να δώσει την άδειά της.
Τελειώνω, κύριε Πρόεδρε, με την επισήμανση ότι στις άλλες περιπτώσεις όπου ελέγχεται Βουλευτής για πράξεις που είναι αδικήματα του κοινού ποινικού δικαίου και δεν έχουν σχέση με την πολιτική του δραστηριότητα, τότε βεβαίως να δίνεται η άδεια. Στην προκειμένη περίπτωση όμως συντρέχουν ακριβώς τα αντίθετα. Είμαστε κατά του να δοθεί άδεια για τη δίωξη του κ. Ιωαννίδη.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βεζδρεβάνης έχει το λόγο.
ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, κατ' επανάληψη έχω τοποθετηθεί στο θέμα κι έχω ζητήσει να βρεθεί τρόπος οριοθέτησης των θεμάτων που αφορούν το θέμα της άρσεως ασυλίας Βουλευτών. Κι έχω πει κατ' επανάληψη ότι θέματα τα οποία άπτονται της πολιτικής δραστηριότητας του Βουλευτού, δεν είναι δυνατόν η Βουλή να δίνει την άδεια διώξεως των Βουλευτών. Για θέματα όμως που έχουν σχέση με τις πράξεις του κοινού ποινικού δικαίου και που τελούνται πολλές φορές, όταν δεν έχει καν την ιδιότητα ο σημερινός Βουλευτής, θα πρέπει αυτές οι περιπτώσεις να οδηγούνται στα δικαστήρια με την άδεια της Βουλής.
Επειδή η συγκεκριμένη περίπτωση, του συναδέλφου αγαπητού κατά πάντα κ. Ιωαννίδη άπτεται της πρώτης περιπτώσεως που έχει άμεση σχέση με την πολιτική του δραστηριότητα, πολύ δε περισσότερο ότι είναι τις παραμονές των εκλογών και όλοι γνωρίζουμε υπό ποίες συνθήκες τελούμε όλοι τις ημέρες εκείνες, θεωρώ ότι δεν πρέπει να αρθεί η ασυλία του κυρίου συναδέλφου.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, είναι μια υπόθεση η οποία εξικνείται εντός των ορίων του κόμματος. Ανήκω στην κατηγορία των ιδρυτικών μελών του ΠΑΣΟΚ και αντιλαμβάνεσθε ότι μια υπόθεση, η οποία πάει στο ποινικό μέρος μεταξύ μελών του κόμματος, όχι μόνο με δυσαρεστεί, με πληγώνει.
Από την άλλη πλευρά γνωρίζω τους αγώνες του κ. Ιωαννίδη και γνωρίζω επίσης και την μεγαθυμία του. Σύμφωνα με όσα κατέθεσαν ότι αποκάλεσε κάποιους ο κ. Ιωαννίδης αρπακτικά του δημοσίου χρήματος -ο κ. Ιωαννίδης είναι και άριστος νομικός, ειρήσθων εν παρόδω- το "αρπακτικά του δημοσίου χρήματος" δεν είναι κάτι που θα μπορούσαν νομικώς να ερμηνεύσουν οι 'Ελληνες πολίτες ότι είναι προσβλητικό. Κάποιος που τρέχει πάρα πολύ και λαμβάνει μέρος σε δημοπρασίες, κυνηγάει τη δουλειά του πολύ, θα μπορούσαν να πουν ότι είναι αρπακτικός, είναι άπληστος, θέλει πάρα πολλά, χωρίς αυτό να είναι παράνομο.
Επειδή όμως από την κοινή γνώμη λαμβάνεται διαφορετικά και επειδή έχω τη βεβαιότητα εγώ ότι ο κ. Ιωαννίδης δεν είχε σκοπό να θίξει κανένα παρά το κλίμα των ημερών εκείνων -εκλογών- ήταν αυτό που ήταν και που όλοι αντιλαμβανόμεθα, ήθελα πολύ να παρακαλέσω να μην ολοκληρωθεί η συζήτηση, να σταματήσει. Να δοθούν κάποιες εξηγήσεις και να μην υπάρξει αυτή η διένεξη στο κόμμα μας σε μια περίοδο μάλιστα που πρέπει να υπάρχει ομοψυχία μέσα στα κόμματα άσχετα αν είναι στην Κυβέρνηση ή την Αντιπολίτευση. Τα συγκροτημένα κόμματα τα έχει ανάγκη η χώρα. Να σταματήσει λοιπόν η συζήτηση, γιατί πιστεύω μέσα μου και στη μεγαθυμία του κ. Ιωαννίδη και στην πρόθεση του ότι δεν είχε σκοπό να προσβάλει επίσης δε πιστεύω ότι και οι άλλοι από υπερευαισθησία έκαναν τη μήνυση αυτή. Ασφαλώς τιμούν τους αγώνες, του κ. Ιωαννίδη αφού τον είχαν τιμήσει με αγώνες για να τον αναδείξουν Βουλευτή.
Με αυτές τις σκέψεις, θα παρακαλούσα, κύριε Πρόεδρε, και τη δική σας συνεισφορά να μην φανεί αυτή η διένεξη.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Πιεζόμεθα από προθεσμίες συνταγματικές και δεν μπορούμε να έχουμε την άνεση να αναμείνουμε.
Ο κ. Κόρακας έχει το λόγο.
ΣΤΡΑΤΗΣ ΚΟΡΑΚΑΣ: Κύριε Πρόεδρε, όπως είπε και ο συνάδελφος κ. Τασούλας από την πλευρά του κόμματός μας πριν από λίγο, το Κομμουνιστικό Κόμμα Ελλάδος δεν συμφωνεί με την άρση της ασυλίας του συναδέλφου κ. Ιωαννίδη. Και όπως τονίσαμε και όπως έχουμε πει επανειλημμένα, είναι γιατί τασσόμαστε γενικά κατά της άρσης της ασυλίας, όταν πρόκειται για σοβαρά ζητήματα φυσικά θα είμασταν υπέρ. Εδώ όμως πρόκειται για ένα πολιτικό, θα λέγαμε, περισσότερο χαρακτηρισμό, όσο βαρύς και αν μπορεί να χαρακτηρισθεί. Κι εγώ σημειώνω ότι και ο ίδιος ο κ. Ιωαννίδης στην επιτροπή ζήτησε να ψηφίσουμε υπέρ της άρσης της ασυλίας για να αποδείξει ότι αυτό για το οποίο κατηγόρησε ορισμένους φίλους πολιτικού του εσωκομματικού αντιπάλου ευσταθεί απόλυτα.
Δεν νομίζω ότι είπε ακριβώς "τα τρωκτικά του δημοσίου χρήματος", αλλά κάτι παρεμφερές.
Δεν θα συμφωνήσω όμως με αυτό, που ειπώθηκε προηγουμένως, ότι "το αρπακτικό του δημοσίου χρήματος" είναι κάτι, που εν πάση περιπτώσει, ούτε λίγο, ούτε πολύ είναι συνηθισμένο γι' αυτούς, που παίρνουν έργα κλπ.
ΒΑΣΙΛHΣ ΚΕΔΙΚΟΓΛΟΥ: Το λέγω υπό τη νομική μορφή.
ΣΤΡΑΤΗΣ ΚΟΡΑΚΑΣ: Υπό οποιαδήποτε μορφή "το αρπακτικό του δημοσίου χρήματος", είναι αρπακτικό του δημοσίου χρήματος και πρέπει να στιγματίζεται. Δεν μπορούμε σε καμια περίπτωση να το δικαιολογήσουμε, ούτε επειδή είναι εργολάβος ή ο,τιδήποτε άλλο.
Αυτά θα ήθελα να πω και να υπογραμμίσω για μια ακόμα φορά, ότι εμείς στην περίπτωση αυτή είμαστε κατηγορηματικά αντίθετοι με την άρση ασυλίας.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, αν υπάρχει με το "αρπακτικό" η έννοια αυτή, που αποδίδει ο κ. Κόρακας, ασφαλώς στην κοινή γνώμη η έννοια του αρπακτικού είναι η έννοια του κλέφτη. Αν αυτή είναι η έννοια, ο κ. Ιωαννίδης 
 

Επιστροφή στην κορυφή



Σελίδα 9796 
οφείλει να τους μηνύσει. 'Εχω όμως τη γνώμη ότι είναι το άλλο.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρατζαφέρης έχει το λόγο.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, συνηγορώ με αυτά που είπε ο κ. Κεδίκογλου. Εξάλλου, υπάρχουν κάποια σημεία της χώρας, όπου μία ύβρις είναι δοξαστικό στοιχείο και το αντίθετο. Αυτό συμβαίνει και σε παρέες. Αν βεβαίως μέσα στο χώρο που κινείται ο κ. Κεδίκογλου, "το αρπακτικό" είναι τίτλος τιμής, εμείς δεν έχουμε κανένα λόγο να έχουμε ένσταση.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, να μη δημιουργούμε θέματα τώρα.
Ο κ. Ιωαννίδης έχει το λόγο. Εν συντομία, θα παρακαλέσω. Είχατε απουσιάσει για λίγο και προσδοκούσα την ερημοδικία σας. Αλλά ήρθατε.
ΦΟΙΒΟΣ ΙΩΑΝΝΙΔΗΣ: Κύριε Πρόεδρε, δεν ερημοδίκησα ποτέ στη ζωή μου και δεν θα ερημοδικήσω όσο θα ζω.
Ζήτησα στην επιτροπή και ζητώ και τώρα από τους συναδέλφους να αρθεί η ασυλία μου και το εννοώ. Δεν είναι προσχηματικό.
Επειδή έγινε κανόνας ζωής για μένα το του Σωκράτη "ει αναγκαίον εστίν αδικείν ή αδικείσθαι ελοίμην αν αδικείσθαι" δεν θα πω όλα όσα θα μπορούσα να πω τώρα, διότι δεν είναι παρόντες εκείνοι, προς τους οποίους θα ήθελα να τα πω. Αλλά πρέπει να σας πω ποιο ήταν το περιστατικό.
Την παραμονή το βράδυ των εκλογών έγινε τυχαία συνάντηση με τον συνυποψήφιο κ. Καχριμάκη και έγινε ένας διάλογος, τον οποίο προκάλεσε το θράσος της συμπεριφοράς εκείνων, οι οποίοι δεν έμαθαν να σέβονται. Και στο διάλογο αυτόν είπα στον ίδιο αρκετά σκληρά πράγματα, αλλά λιγότερα από όσα θα μπορούσα να πω. 'Οταν εκείνος επικαλέσθη το όνομα του μηνυτού Μαρκόπουλου και του ετέρου αποθανόντος ήδη, ο οποίος όμως και δεν κατεμήνυσε, του απάντησα με μια φράση, όχι αυτή που λέει η μήνυση, αλλά παρεμφερή, θα έλεγα. Αυτός ήταν ένας τετ α τετ διάλογος.
Ο μηνυτής είναι μέλος της Νομαρχιακής Επιτροπής του ΠΑΣΟΚ. Μάρτυρας είναι ο γραμματέας της Νομαρχιακής Επιτροπής του ΠΑΣΟΚ και ο άλλος μάρτυρας επίσης μέλος της Νομαρχιακής του ΠΑΣΟΚ και ο άλλος μάρτυρας πρόεδρος των αγροτικών συλλόγων, για τον οποίο δεν θέλω να προσθέσω τώρα τίποτε άλλο. 'Οπως μάρτυρας είναι και ο κ. Καρχιμάκης...
Κύριε Πρόεδρε, το ΠΑΣΟΚ εκτός από άλλα, προσέφερε και μία υπηρεσία στον τόπο, με το να δημιουργήσει τα κόμματα με οργανωμένη βάση. Αλλά όλα τα θετικά πράγματα έχουν και τα αρνητικά τους. Και ένα από τα αρνητικά, που δυστυχώς επεξετάθη σε όλα τα κόμματα, είναι η κομματική νομενκλατούρα, η γραφειοκρατία η οποία κατά κανόνα στελεχώνεται από ανθρώπους, που δεν είναι άξιοι της αποστολής τους. Αυτή η ιστορία έχει πίσω της αυτό το κλίμα. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Οχι κατά κανόνα.
ΠΡΟΕΔΡΕΥΩΝ (Παναγιώτης Ν. Κρητικός): Ας τα αφήσουμε αυτά για τα κομματικά όργανα.
ΦΟΙΒΟΣ ΙΩΑΝΝΙΔΗΣ: Κύριε Πρόεδρε, εγώ θα μπορούσα να πω πολλά και σκληρά και οφείλω να τα πω.
ΠΡΟΕΔΡΕΥΩΝ (Παναγιώτης Ν. Κρητικός): Δεν είναι εδώ αυτός ο χώρος... 
ΦΟΙΒΟΣ ΙΩΑΝΝΙΔΗΣ: Δώστε μου τη δυνατότητα να τα πω στο δικαστήριο. Αυτό ζητώ. Να κριθώ εκεί.
Θέλω ακόμη, κύριε Πρόεδρε, να πω ότι συκοφάντης μπορεί να είναι όποιος διαδίδει ψέματα με τα ραδιόφωνα, με τις τηλεοράσεις ή με κατά ένα τρόπο που να γίνονται ευρύτατα γνωστά. Και αν ακόμα υποτεθεί ότι ο χαρακτηρισμός που έδωσα δεν ήταν αληθής -διοτι περί χαρακτηρισμού πρόκειται και όχι περί γεγονότων- πάλι δεν μπορεί να είναι συκοφαντία διότι ήταν τετ α τετ διάλογος με ένα συγκεκριμένο πρόσωπο. Και εν πάση περιπτώσει, κύριε Πρόεδρε δεν με ενδιαφέρει ο νομικός χαρακτηρισμός, οι λεπτομέρειες και το εάν θα μπορούσα κάλλιστα σε οποιοδήποτε δικαστήριο να αθωωθώ πανηγυρικά. Με ενδιαφέρει το γεγονός ότι ακόμα και τώρα που συζητούμε, κύριε Πρόεδρε, εκείνος ο οποίος είναι η αιτία του κακού, πληροφορήθηκα ότι μοιράζει εν είδει φέιγ βολάν στις θυρίδες των Βουλευτών του ΠΑΣΟΚ, ένα κείμενο το οποίο δεν γνωρίζω ακόμα, αλλά υποθέτω ποιο μπορεί να είναι το περιεχόμενό του.
Εγώ θλίβομαι διότι η πολιτική ζωή έχει καταντήσει σ' αυτό το επίπεδο και διότι δυστυχώς, όπως λειτουργούμε, φοβάμαι ότι σοβαροί και ηθικοί άνθρωποι δεν θα αποτολμούν πια να μπουν στη πολιτική. Εις ό,τι δε με αφορά προσωπικώς, το έχω ξαναπεί μέσα σ' αυτήν την Αίθουσα, πολύ-πολύ δύσκολο θεωρώ να ξαναδιεκδικήσω την ψήφο του λαού για να ξαναέλθω σ' αυτήν την Αίθουσα, στο επιπεδο που έχουμε καταντήσει, με τον τρόπο που μας βλέπει πια ο ελληνικός λαός, χωρίς αυτό να είναι ευθύνη των περισσοτέρων, αλλά είναι ευθύνη κάποιων ολίγων, οι οποίοι, ως μικρά ζύμη- πώς το λέει η σχετική παραβολή -ολόκληρο το φύραμα ζυμοί.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Η μικρά ζύμη ολόκληρο το φύραμα ζυμιοί. 
ΦΟΙΒΟΣ ΙΩΑΝΝΙΔΗΣ: Ακριβώς. 
Ειλικρινά, κύριε Πρόεδρε, λυπούμαι διότι χρειάστηκε να πω και αυτά που είπα.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, κηρύσσεται περαιωμένη η συζήτηση επί του αντικειμένου της ειδικής ημερήσιας διάταξης και η λήψη αποφάσεως θα αναβληθεί για άλλη συνεδρίαση.
 

Επιστροφή στην κορυφή



Σελίδα 9797 
ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: "Ρύθμιση θεμάτων οργάνωση και λειτουργία των Τεχνολογικών Εκπαιδευτικών Ιδρυμάτων και άλλες διατάξεις". 
Κύριοι συνάδελφοι, έχει αποφασιστεί να συζητηθεί το νομοσχέδιο αυτό σε δυο συνεδριάσεις, μια επί της αρχής και μια επί των άρθρων. Επί της αρχής θα συζητηθεί απόψε και επί των άρθρων σε άλλη συνεδρίαση.
Το λόγο έχει ο εισηγητής της Πλειοψηφίας κ. Χρήστος Σμυρλής Λιακατάς.
ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, με συγχωρείτε. Παρακαλώ να μου δώσετε το λόγο πριν προχωρήσουμε στη συζήτηση. 
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ!
ΑΝΝΑ ΜΠΕΝΑΚΗ-ΨΑΡΟΥΔΑ: Θέλω να αντιμετωπίσουμε το θέμα της συζήτησης του νομοσχεδίου σε δύο συνεδριάσεις. Θέλω να το θέσω από την αρχή ώστε να έχει τον καιρό να το σκεφθεί και η Κυβέρνηση. 
Απεφασίσθη να τελειώσει το νομοσχέδιο σε δύο συνεδριάσεις, όταν δεν υπήρχε αυτός ο όγκος των τροπολογιών. 
ΠΡΟΕΔΡΕΥΩΝ (Παναγιώτης Ν. Κρητικός): Είναι τροπολογίες συναδέλφων που κατατέθηκαν ...
ΑΝΝΑ ΜΠΕΝΑΚΗ-ΨΑΡΟΥΔΑ: Είναι εμπρόθεσμες. 
ΠΡΟΕΔΡΕΥΩΝ (Παναγιώτης Ν. Κρητικός): Σύμφωνοι. Αυτό θα το δούμε κατά την τελευταία συνεδρίαση, κυρία Μπενάκη.
ΑΝΝΑ ΜΠΕΝΑΚΗ ΨΑΡΟΥΔΑ: Εγώ το θέτω από την αρχή, κύριε Πρόεδρε, έτσι ώστε και τα κόμματα να αντιληφθούν τη σημασία και το βάρος το οποίο επωμιζόμεθα, αλλά και το Προεδρείο και ο κύριος Υπουργός. 
ΠΡΟΕΔΡΕΥΩΝ (Παναγιώτης Ν. Κρητικός): Κυρία Μπενάκη, όταν απεφασίσθη να συζητηθεί το νομοσχέδιο σε δύο συνεδρίασεις, ήταν γνωστό αυτό το θέμα. Θα πρέπει ακόμα να πω ότι το νομοσχέδιο δεν έχει παρά μόνο δύο άρθρα.
ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, δεν θα μετρήσετε τις παραγράφους του κάθε άρθρου...
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κυρία Μπενάκη. 'Εκλεισε το θέμα.
Ορίστε, κύριε Λιακατά, έχετε το λόγο.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Πρόεδρε, παρακαλώ να μου δώσετε το λόγο επί της διαδικασίας. 
ΠΡΟΕΔΡΕΥΩΝ (Παναγιώτης Ν. Κρητικός): Μετά, κύριε συνάδελφε. 'Εχει ήδη ανέβει ο ομιλητής επί του Βήματος. Δεν μπορούμε να διακόπτουμε τη συζήτηση του νομοσχεδίου. 
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Ζητάω το λόγο επί του Κανονισμού, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Να ζητήσετε το λόγο με τη διαδικασία που προβλέπει ο Κανονισμός σ' αυτήν την περίπτωση.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Πώς δώσατε τον λόγο στην κυρία συναδέλφο;
ΠΡΟΕΔΡΕΥΩΝ (Παναγιώτης Ν. Κρητικός): Είναι Κοινοβουλευτικός Εκπρόσωπος η κ. Μπενάκη και παίρνει το λόγο κατά τον Κανονισμό. 
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: 'Εχω σηκώσει το χέρι μου, κύριε Πρόεδρε, προ πολλού.
ΠΡΟΕΔΡΕΥΩΝ (Παναγιώτης Ν. Κρητικός): 'Οχι, θα ζήτησετε το λόγο όπως προβλέπει ο Κανονισμός και μάλιστα όταν τελειώσει ο κύριος συνάδελφος.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Σας παρακαλώ, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): 'Οχι, κύριε συνάδελφε. Δεν γίνονται αυτά. Καθηλώνετε τον εισηγητή επί του Βήματος για να πείτε αυθαιρέτως εκείνο το οποίο εσείς θέλετε αυτήν τη στιγμή; Υπάρχει κάποια διαδικασία. 
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Εσείς αυθαιρετείτε ως Προεδρείο και φιμώνετε τους Βουλευτές. 
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. Δεν έχετε το λόγο. Προβλέπεται άριστα πώς παίρνουμε το λόγο και πότε παίρνουμε το λόγο. Ουδείς στερείται αυτού του δικαιώματος. Απεναντίας προστατεύεται το δικαίωμα του λόγου και το γνωρίζετε. 'Οχι όμως έτσι αυθαιρέτως και όποτε εσείς θέλετε. Ο συνάδελφος είναι επί του Βήματος και περιμένει να μιλήσει.
Ορίστε, κύριε Σμυρλή, έχετε το λόγο.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Κύριε Πρόεδρε, αν μπορώ να βοηθήσω, και εμείς ζητάμε να υπάρξει τρίτη συνεδρίαση για τις εκατόν τέσσερις και πλέον τροπολογίες που έχουν κατατεθεί. Υπάρχουν πάρα πολλές τροπολογίες οι οποίες είναι και ενδιαφέρουσες και επειδή είχαμε και μια συζήτηση με τον κύριο Υφυπουργό σήμερα το πρωί, νομίζω και το Υπουργείο...
ΠΡΟΕΔΡΕΥΩΝ (Παναγιώτης Ν. Κρητικός): Κύριε Σμυρλή, είναι ένα ζήτημα το οποίο τίθεται αυτήν τη στιγμή. Θα το δούμε αργότερα. Αυτήν την ώρα έχει αποφασισθεί να συζητηθεί σε δύο συνεδριάσεις.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Εντάξει.
Κυρίες και κύριοι συνάδελφοι, συζητάμε σήμερα ένα σχέδιο νόμου που αναφέρεται στην ολοκλήρωση κατά κάποιο τρόπο της λειτουργίας και οργανώνει ακόμη καλύτερα τα ΤΕΙ. 
Αγαπητοί συνάδελφοι, η παιδεία αποτελεί το βασικό πυλώνα πάνω στον οποίο διαμορφώνεται το επίπεδο του ζην και ευ ζην μιας κοινωνίας. Χαρακτηρίζει το παρόν και οπωσδήποτε σκιαγραφεί το μέλλον. Η παιδεία προϋποθέτει και εμπεριέχει διαγωγή ζωής. Η παιδεία ενδυναμώνει ανθρώπινες αξίες, συνδέεται με την ανάπτυξη μέσω της κοινωνίας, είτε αυτή είναι ανεπτυγμένη είτε αναπτυσσόμενη.
Με την έννοια, λοιπόν, της παιδείας, περιγράφουμε πρώτον την καταγραφή και τη μεθόδευση της εμπειρίας του παρελθόντος υπό τη μορφή της θεωρίας, δεύτερον την επεξεργασία, έρευνα και πειραματισμό στο παρόν, εμπλουτίζοντας και διευρύνοντας το θεωρητικό βάθρο της γνώσης.
Τέλος, τρίτον, τη διαμόρφωση των στόχων που με προγραμματισμό και πρόβλεψη οδηγούν στο μέλλον.
Ρόλος της πολιτικής στην πιο πάνω περιγραφή, είναι πρώτον, να ορίσει το πλαίσιο της δράσης της παιδείας στο οικονομικό και κοινωνικό γίγνεσθαι και δεύτερον, να διαγράψει το θεσμικό περιβάλλον μέσα στο οποίο θα αναπτύσσεται και αναπαράγεται η έννοια της παιδείας. Για μας, πολλά χρόνια τώρα, στο ΠΑΣΟΚ, το ζητούμενο είναι να ανταποκριθούμε στα δεδομένα των κοινωνιών της πληροφόρησης και της παγκοσμιοποίησης, μιας πραγματικότητας που τα τελευταία χρόνια αντιμετωπίζεται αρκετά σοβαρά απ'όλο το πολιτικό στερέωμα, για να συμβαδίσει με τις αξίες της δημοκρατίας, της κοινωνικής δικαιοσύνης, αλλά και της αλληλεγγύης.
Βασικό στοιχείο στη χάραξη της αναγκαίας στρατηγικής στα νέα δεδομένα, είναι ο κεντρικός ρόλος που κατέχει η γνώση. Η σημασία της γνώσης, προκύπτει από την ανάδειξή της σε κύρια παραγωγική δύναμη πλέον, σε παραγωγικό προϊόν και κυρίως σε διαδικασία παραγωγής νέων γνώσεων και καινοτομιών. Διαδικασία, η οποία επιδρά καταλυτικά, στην ανάπτυξη των παγκόσμιων οικονομιών και επιφέρει μεγάλες μετατοπίσεις στο κοινωνικό και στο πολιτικό οικοδόμημα. Για μας, για το ΠΑΣΟΚ εννοώ, η παιδεία αποτελεί μια άυλη επένδυση πρωταρχικής σημασίας για την εξύψωση του ανθρώπινου δυναμικού, που δεν αποτελεί αγαθό για κατανάλωση μιας ελίτ κοινωνικής αλλά του μεγαλύτερου δυνατού αριθμού πολιτών.
Με άλλα λόγια, αγαπητοί συνάδελφοι, εμείς μιλάμε για κοινωνικοποίηση της γνώσης, με την έννοια της συμμετοχής του λαού στο σύστημα που χαρακτηρίζει την παιδεία, στο μεγαλύτερο δυνατό αριθμό. Η ανάγκη ελεύθερης πρόσβασης στην τριτοβάθμια εκπαίδευση ξεκινά να υλοποιείται με μια γιγαντιαία προσπάθεια που ξεκίνησε το καλοκαίρι του 1997 με τον ν.2525 γι'αυτό έχουμε πει εκπαιδευτική μεταρρύθμιση για μια κοινωνία ανοικτών οριζόντων. Αυτός ήταν ένας πολιτικός μας στόχος από παλιά, αλλά σήμερα, μια σειρά από εξελίξεις, καθιστούν πλέον επιτακτική αυτή μας την πολιτική. 
 

Επιστροφή στην κορυφή



Σελίδα 9798 
Και θέλουμε να πιστεύουμε ότι αυτή η πολιτική αγγίζει και έχει αποδειχθεί από πολλές συζητήσεις είτε στην Ολομέλεια της Βουλής είτε στις Διαρκείς Επιτροπές, ότι πραγματικά αγγίζει και τους άλλους πολιτικούς χώρους.
Εξελίξεις, αγαπητοί συνάδελφοι, όπως η ευκολία μετακίνησης των ανθρώπων και των προϊόντων σε συνδυασμό με τη σταδιακή κατάργηση του προστατευτισμού σαν κυρίαρχη πολιτική σε αρκετούς τομείς της οικονομίας, οδηγούν σε πλήρη διεθνοποίηση τις αγορές και θέτει νέα δεδομένα σε όλες τις δράσεις με συνέπεια η ικανότητα ταχείας προσαρμογής στα νέα δεδομένα να γίνεται πρώτη ανάγκη. Και μόνο εργαλείο για την ικανοποίησή της είναι η παιδεία.
Εξελίξεις, όπως η εξέλιξη της γνώσης και της τεχνολογίας με ασύληπτες ταχύτητες, απαξιώνουν την όποια κατάρτιση σε χρόνο που σήμερα ορίζεται στα τέσσερα χρόνια και για ορισμένους τομείς σε ακόμη λιγότερα. Δύο χρόνια, λένε ορισμένοι μελετητές, αρκούν για να αλλάξει ένας τεράστιος πλούτος γνώσης που έχει πάρει ένας φοιτητής, ένας σπουδαστής, μέσα σε τέσσερα, πέντε ή και έξι ακόμη χρόνια.
Ο τομέας της πληροφορικής λέει πολλά. Εξελίξεις όπως το νέο περιβάλλον που διαμορφώθηκε. Το σημαντικότερο ρόλο πλέον παίζει η πληροφορία με την ευρεία έννοιά της, όσον αφορά την παραγωγή της, τη διαχείρισή της και τη διάθεσή της.
Καθίσταται, λοιπόν, σαφές ότι το θεσμικό πλαίσιο μέσα στο οποίο λειτουργούσε η παιδεία στη χώρα μας, δεν αρκούσε. Το ΠΑ.ΣΟ.Κ. ανέλαβε, μιας και ο λαός του έδωσε αυτήν την εντολή, να διαμορφώσει το νέο περιβάλλον μιας σύγχρονης παιδείας, που η πατρίδα μας έχει ανάγκη, με νομοσχέδια που αγγίζουν όλα τα επίπεδα εκπαίδευσης. Τα τελευταία δύο χρόνια έχουμε φέρει προς συζήτηση -και είναι πλέον νόμοι του κράτους- νομοσχέδια και για τη δευτεροβάθμια και για την τριτοβάθμια εκπαίδευση στο χώρο των ΑΕΙ, αλλά και στο χώρο των ΤΕΙ. Και σύντομα θα υπάρξουν νομοσχέδια που θα απασχολήσουν εμάς για τη μέση επαγγελματική εκπαίδευση, αλλά και για ειδικότερα ζητήματα της εκπαιδευτικής κοινότητας. 
Επίσης, δεν μπορεί ένας μικρός αριθμός πολιτών κατόχων παιδείας να αντιμετωπίσει τη νέα πραγματικότητα, όπως διαμορφώνεται. Η ανάγκη αύξησης του αριθμού των εκπαιδευομένων σε όλες τις βαθμίδες της εκπαίδευσης είναι πλέον επιταγή. Το πρόβλημα ήταν κύρια στην τριτοβάθμια εκπαίδευση που κάποια στιγμή από το 2000, όπως είπα και πριν, η πρόσβαση γίνεται ελεύθερα δίνοντας τη σκυτάλη της αξιολόγησης στο εσωτερικό των πανεπιστημίων και των Τεχνολογικών Εκπαιδευτικών Ιδρυμάτων.
Προς αυτήν την κατεύθυνση στοχεύουν τα μέχρι σήμερα νομοθετήματα της εκπαιδευτικής μεταρρύθμισης. 
Βασικό συστατικό της παιδείας, αγαπητοί συνάδελφοι, είναι λοιπόν η τριτοβάθμια εκπαίδευση που αποτελεί ένα ενιαίο σύνολο σχολών πανεπιστημιακών και Τεχνολογικών Εκπαιδευτικών Ιδρυμάτων. Το ενιαίο της τριτοβάθμιας εκπαίδευσης κατά τα ευρωπαϊκά δεδομένα, ενδυναμώθηκε με τον τελευταίο νόμο του περασμένου χρόνου, τον 2530/97, που στόχευε ακριβώς σε αυτό. 'Εθεσε εκείνα τα κριτήρια που αναβαθμίζουν αφ' ενός το εκπαιδευτικό προσωπικό και τους μηχανισμούς αξιολόγησης και διασφάλισης της ποιότητας των παρεχομένων υπηρεσιών και αφ' ετέρου το εκπαιδευτικό έργο. 
Βεβαίως, υπολειπόμεθα ακόμη του σημείου εκείνου που θα ήταν επιθυμητό και μέρος αυτού του ελλείμματος. 'Αλλωστε αυτό έρχεται να καλύψει το σχέδιο νόμου "Ρύθμιση θεμάτων οργάνωσης και λειτουργίας των Τεχνολογικών Εκπαιδευτικών Ιδρυμάτων και άλλες διατάξεις", δηλαδή το νομοσχέδιο το οποίο συζητάμε.
Ορισμένα προβλήματα δυσλειτουργίας που ίσως οι μέχρι σήμερα νόμοι θέτουν, πρέπει να αντιμετωπισθούν με παρεμβάσεις στην ισχύουσα νομοθεσία η οποία ενδεχόμενα να δημιούργησε και αίσθηση αδικίας είτε όσον αφορά την αυτονομία των Τεχνολογικών Εκπαιδευτικών Ιδρυμάτων είτε όσον αφορά το διδακτικό προσωπικό, τόσο για την υπηρεσιακή του κατάσταση όσο και την αναγκαιότητα για συνεχή κατάρτιση και εξέλιξη αυτού.
Το πρόβλημα της αυτοδιοίκησης και αυτονομίας των Τεχνολογικών Εκπαιδευτικών Ιδρυμάτων, πρέπει να το δούμε και να το αποφασίσουμε μέσα από το ίδιο πρίσμα αυτονομίας που βλέπουμε και τις πανεπιστημιακές σχολές.
Αναφερόμενοι, λοιπόν, στην αυτονομία των ιδρυμάτων θεσμικά, διαμορφώσαμε τις συνθήκες προσέγγισης ΑΕΙ και ΤΕΙ. Θεωρώντάς την αναγκαιότητα της σύγχρονης εκπαιδευτικής πραγματικότητας. Πρέπει να θεσμοθετηθεί η ελευθερία λειτουργίας των ΤΕΙ στα ίδια επίπεδα ακαδημαϊκής λειτουργίας με αυτά των Ανωτάτων Εκπαιδευτικών Ιδρυμάτων, παρ' όλη τη διαφορετικότητα της αποστολής τους που βέβαια είναι συμπληρωματική και σε καμιά περίπτωση δεν πρέπει να επιτρέπουμε σκιές σύγχισης στο σαφή ρόλο τους στην ενιαία τριτοβάθμια εκπαίδευση.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).
Σύγχυση, που ενδεχόμενα να αναστείλει την πορεία εξέλιξης στην οποία ο νομοθέτης προσβλέπει. 
Και εμείς φαντάζομαι ότι όλοι πλέον έχουμε αντιληφθεί τη διαφορετικότητα του ρόλου των Α.Ε.Ι. και των Τ.Ε.Ι., αλλά όλοι πλέον πρέπει να μιλάμε για το ενιαίο της τριτοβάθμιας εκπαίδευσης.
Αγαπητοί συνάδελφοι, το σχέδιο νόμου που συζητούμε σήμερα, έχει δύο βασικά σκέλη βελτίωσης για το ισχύον νομοθετικό καθεστώς: Το πρώτο σκέλος αφορά θέματα οργάνωσης και λειτουργίας των Τ.Ε.Ι. και το δεύτερο σκέλος αφορά το εκπαιδευτικό προσωπικό. 
Το πρώτο σκέλος σχεδόν το ανέλυσα ή προσέγγισα κατά κάποιο τρόπο, με αυτά που ανέφερα μέχρι τώρα για την αναγκαιότητα του ενιαίου της τριτοβάθμιας εκπαίδευσης και της βελτίωσης λειτουργίας των Τ.Ε.Ι. και εκείνες τις προϋποθέσεις που δίνουν την ίδια πλέον ελευθερία κινήσεων που υπάρχει και στα Α.Ε.Ι.
Το δεύτερο σκέλος, που αφορά το εκπαιδευτικό προσωπικό, είναι αρκετά σοβαρό κατά την άποψή μου και χρήζει ιδιαίτερης προσοχής. Δεν πρέπει να στερήσουμε τη δυνατότητα εξέλιξης και συνεχούς κατάρτισης, οδηγώντας ενδεχόμενα σε οπισθοδρόμηση όλο το θεσμό, μια και αυτό το εκπαιδευτικό προσωπικό, το ήδη υπάρχον, θα είναι ο κινητήριος μοχλός για το θεσμό στα επόμενα χρόνια.
Στόχος του σχεδίου νόμου, το οποίο σήμερα συζητούμε, είναι ακριβώς να δοθούν κίνητρα για την εξέλιξη του εκπαιδευτικού προσωπικού και όχι καθήλωση μέσα από ανελαστικές ρυθμίσεις λογιστικής αντίληψης όσον αφορά τα προσόντα τους. 
Η συμμετοχή τους στις εκπαιδευτικές διαδικασίες, την έρευνα και τη διοίκηση των ιδρυμάτων είναι στοιχεία που θα έπρεπε να αξιολογούνται στο ήδη υπάρχον προσωπικό και να συνεκτιμώνται στην εξέλιξή τους με αυτά των δημοσιεύσεων.
Στα πλαίσια αυτά, επαναπροσδιορίζονται τα προσόντα που απαιτούνται για την εκλογή σε κάθε βαθμίδα εκπαιδευτικού προσωπικού, καθώς και οι προϋποθέσεις για την πρόσληψη έκτακτου και ειδικού επιστημονικού προσωπικού.
Σε περίπτωση που, κατά τη διαδικασία εξέλιξης από τη βαθμίδα του καθηγητή εφαρμογών στη βαθμίδα του επίκουρου καθηγητή, εκλεγεί άλλος υποψήφιος από εκείνον που προκάλεσε την εξέλιξη, συνιστάται οργανική θέση επίκουρου καθηγητή για το διορισμό του εκλεγέντος υποψηφίου. Και αναφέρομαι ειδικά σε αυτό το σημείο, γιατί ήταν ένα σημείο αιχμής στις συζητήσεις που προηγήθηκαν μέχρι να εισαχθεί το σχέδιο νόμου στη Διαρκή Επιτροπή.
Επεκτείνεται, βέβαια, η καταβολή αποζημίωσης και στους εκπαιδευτικούς ειδικών μαθημάτων.
Επίσης, το σχέδιο νόμου, που σήμερα συζητούμε, αναφέρεται και σε ορισμένα ακόμη ζητήματα, όπως: 
Παρέχεται η δυνατότητα επιδότησης του μισθώματος των σπουδαστών των Τ.Ε.Ι. Η διαδικασία χορήγησης της επιδότησης αυτής, καθώς και κάθε είδους παροχής (σίτιση, υποτροφίες κλπ.) καθορίζονται με κοινή απόφαση του Υπουργείου Εθνικής Παιδείας και Θρησκευμάτων και του Υπουργείου
 

Επιστροφή στην κορυφή



Σελίδα 9799 
Εθνικής Οικονομίας. 
Δεύτερον, δεν επιτρέπονται οι μεταγραφές σπουδαστών από Τ.Ε.Ι. εσωτερικού σε ανώτερες σχολές αρμοδιότητας άλλων Υπουργείων και αντιστρόφως.
Αυξάνονται κατά ενενήντα πέντε (95) οι θέσεις των επίκουρων καθηγητών.
Επαναπροσδιορίζεται η διαδικασία επιχορήγησης των σχολείων ελληνόγλωσσης εκπαίδευσης για την αντιμετώπιση των λειτουργικών εξόδων της, που θα γίνεται στο εξής -και αυτό ήταν ένας βραχνάς μέχρι τώρα- μόνο με απόφαση του Υπουργού Εθνικής Παιδείας και Θρησκευμάτων.
Παρέχεται η δυνατότητα εισαγωγής στην τριτοβάθμια εκπαίδευση όσων αποφοίτων λυκείων έχουν διακριθεί στη βαλκανική ή στη διεθνή μαθηματική ή πληροφορική Ολυμπιάδα, καθ'υπέρβαση του αριθμού των εισακτέων, σε τμήματα που απαιτείται επιτυχία στα ανάλογα μαθήματα.
Τέλος, συγκροτείται και λειτουργεί πλέον ο Σύλλογος Γονέων και Κηδεμόνων ως σωματείο. Οι σύλλογοι γονέων συγκροτούνται πλέον σε ενώσεις, όταν πρόκειται για δήμο ή για διαμέρισμα όταν είμαστε σε μεγάλα μητροπολιτικά κέντρα όπως είναι η Αθήνα, ομοσπονδίες σε επίπεδο νομού και συνομοσπονδίες σε επίπεδο επικράτειας.
Αγαπητοί συνάδελφοι, τελειώνοντας θέλω να σημειώσω ότι το συγκεκριμένο σχέδιο νόμου, κατά τη διάρκεια των τεσσάρων συνεδριάσεων της Διαρκούς Επιτροπής Μορφωτικών Υποθέσεων, έτυχε ευρύτατου προβληματισμού, αλλά και διαλόγου και διαπιστώθηκε ότι οι συνάδελφοι σχεδόν όλων των πτερύγων της Βουλής -εννοώ και της μείζονος αλλά και της ελάσσονος Αντιπολίτευσης- συμφώνησαν σε πολλά σημεία. Και βρέθηκαν κοινά σημεία συμφωνίας, τα οποία η πολιτική ηγεσία του Υπουργείου Παιδείας δεσμεύτηκε ότι θα τροποποιήσει και θα φέρει στην Ολομέλεια αυτές τις διορθώσεις.
Αυτό το θετικό κλίμα που διαμορφώθηκε στη Διαρκή Κοινοβουλευτική Επιτροπή με αναγκάζει ή εάν θέλετε, με υποχρεώνει να ζητήσω από το σύνολο των συναδέλφων να ψηφίσουν το συγκεκριμένο σχέδιο νόμου, γιατί νομίζω ότι βοηθάει στην εξέλιξη και στην ανάπτυξη της τριτοβάθμιας εκπαίδευσης στη χώρα μας. Ευχαριστώ.
(Χειροκροτήματα από την πτέρυγα του ΠΑ.ΣΟ.Κ)
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Σμυρλή Λιακατά.
Ο Πρόεδρος του Δημοκρατικού Κοινωνικού Κινήματος, κ. Δημήτριος Τσοβόλας με επιστολή του προς το Προεδρείο ορίζει ως ειδική αγορήτρια την κ. Αράπη-Καραγιάννη.
Ο Kοινοβουλευτικός Eκπρόσωπος του Κομμουνιστικού Κόμματος Ελλάδος κ. Ορέστης Κολοζώφ ορίζει ως ειδικό Kοινοβουλευτικό Eκπρόσωπο για το νομοσχέδιο αυτό τον κ. Απόστολο Τασούλα.
Ο κ. Μπρατάκος έχει το λόγο.
ΑΓΓΕΛΟΣ ΜΠΡΑΤΑΚΟΣ: Κυρίες και κύριοι συναδελφοι, η παιδεία αποτελεί βασική αποστολή της πολιτείας και έχει ως σκοπό να καταστήσει τον άνθρωπο περισσότερο δημιουργικό και πολιτισμένο, με ελεύθερη συνείδηση και υψηλό φρόνημα, κοινωνικότητα και αίσθημα ευθύνης. Ταυτόχρονα έχει σκοπό να του δώσει τα απαραίτητα στοιχεία, τα απαραίτητα εφόδια για να αντιμετωπίσει και να πάρει μέρος στο στίβο της ζωής.
Η βαθιά και πολύπλευρη κρίση που μαστίζει την κοινωνία μας σήμερα χωρίς αμφιβολία έχει τις ρίζες της στην κακοδαιμονία της παιδείας. Και είναι γνωστό σε όλους μας ότι η παιδεία, η επιστήμη και η τεχνολογία συνιστούν σήμερα, στο κατώφλι του 21ου αιώνα, τη βασική υποδομή για την ανάπτυξη και την πρόοδο της χώρας μας και γι' αυτό θα πρέπει αυτά να αποτελούν προτεραιότητες της πολιτικής μας, προτεραιότητες που υπαγορεύονται και από το γεγονός ότι ο 'Ελληνας πολίτης είναι όντως ικανός να αφομοιώσει την τεχνολογία και να διακριθεί στις επιστήμες, στα γράμματα, στο εμπόριο, στη ναυτιλία, στην παροχή υπηρεσιών- αποτελούν συγκριτικό πλεονέκτημα για τη χώρα μας.
Είναι αξιοσημείωτο ότι άλλες χώρες ξεπέρασαν βαθιές οικονομικές και κοινωνικές κρίσεις δίνοντας μεγάλο βάρος, δίνοντας προτεραιότητα στην παιδεία. Χαρακτηριστικό παράδειγμα η Ιρλανδία και η Γερμανία, οι οποίες κατάφεραν να ξεπεράσουν την κοινωνική και οικονομική τους κρίση, δίνοντας βάρος, βάζοντας δηλαδή ως πρώτο στόχο την παιδεία. Διαχρονικά η Γερμανία και τα τελευταία χρόνια η Ιρλανδία.
Τι κάνουμε εμείς έναντι αυτών; Μετά από μία πρωτοφανή στα πολιτικά χρονικά απραξία και μία απροσμέτρητη αδιαφορία και ανικανότητα που επέδειξε η Κυβέρνηση στην αντιμετώπιση των προβλημάτων της παιδείας γενικότερα και ειδικότερα των προβλημάτων της εκπαίδευσης επί σειρά ετών, έρχεται τώρα ξαφνικά και βεβιασμένα να δώσει "λύσεις" στα θέματα της παιδείας.
Ξεκίνησε η Κυβέρνηση μια σειρά αλλαγών στην εκπαίδευση με προχειρότητα και βιασύνη, χωρίς φιλοσοφία, χωρίς στόχους, χωρίς διαμορφωμένη στρατηγική, χωρίς ευρύ διάλογο με τους αρμόδιους φορείς της εκπαιδευτικής κοινότητας, τα κόμματα, την κοινωνία γενικότερα και κυρίως, πήρε αυτά τα μέτρα χωρίς πόρους, με αποτέλεσμα να ξανα-ανακατώσει την εκπαίδευση και να την οδηγήσει σε νέα περιπέτεια, στα σημερινά δηλαδή, αδιέξοδα.
Είναι χαρακτηριστικά τα πρωτοσέλιδα των εφημερίδων που περιγράφουν τις "σωτήριες" πρωτοβουλίες της Κυβέρνησης στο χώρο της παιδείας. "Βράζουν τα σχολεία", "πεδίο μάχης η παιδεία", "εκπαιδευτική απορύθμιση", είναι μερικοί από τους τίτλους των εφημερίδων όλου του πολιτικού φάσματος.
Φοβάμαι, κύριοι της Κυβέρνησης, ότι αυτοσχεδιάζετε στο λεπτό τομέα, στον κρίσιμο τομέα, στον ευπαθή τομέα της παιδείας.
Χαρακτηριστικό και κραυγαλέο παράδειγμα είναι το γεγονός, ότι ενώ στην Ευρώπη η αναλογία μαθητών σπουδαστών που ακολουθούν τη γενική εκπαίδευση είναι 30% και εκείνων που ακολουθούν την τεχνική και επαγγελματική εκπαίδευση είναι το 70%, εσείς καταργήσατε την τεχνική και επαγγελματική εκπαίδευση και τώρα λέτε ότι θα την ξαναλειτουργήσετε. "Ράβε, ξήλωνε", δηλαδή.
'Αλλο κραυγαλέο παράδειγμα της προχειρότητας με την οποία η Κυβέρνηση αντιμετωπίζει τα σοβαρότατα προβλήματα της εκπαίδευσης είναι και η πρόσφατη ομιχλώδης εγκύκλιος που καλεί τους μαθητές να δηλώσουν τις προτιμήσεις τους για τον τύπο λυκείου και τις κατευθύνσεις που επιθυμούν να ακολουθήσουν, τη στιγμή που και τα στοιχεία αυτά δεν είναι δεσμευτικά και ο θεσμός είναι αβέβαιο πώς θα λειτουργήσει και όλο το σύστημα, κυριολεκτικά βρίσκεται στον αέρα.
Καλέσατε τους μαθητές της τρίτης τάξης του γυμνασίου να δηλώσουν per tera per mare, αν του χρόνου θα εγγραφούν στο ενιαίο λύκειο ή -καινούριος όρος- σε τεχνικό εκπαιδευτήριο. Ξεχνάτε, όμως, ότι τεχνικά εκπαιδευτήρια δεν υπάρχουν στο ελληνικό εκπαιδευτικό σύστημα. Τα έχετε καταργήσει. Εξαγγέλθηκε μεν η ίδρυσή τους από τον κ. Αρσένη σε κάποια συνέντευξη Τύπου που έκανε, δυστυχώς, όμως δεν τα έχετε νομοθετήσει.
Kαλέσατε επίσης τους μαθητές της πρώτης τάξης του λυκείου να δηλώσουν εσπευσμένως ποια από τις τρεις κατευθύνσεις, θεωρητική, θετική ή τεχνολογική, θα επιλέξουν του χρόνου, που θα βρίσκονται στη δεύτερη τάξη του λυκείου, χωρίς να έχετε ορίσει τα βασικά μαθήματα κάθε κατεύθυνσης, τα οποία θα παίζουν καθοριστικό ρόλο για την εισαγωγή των μαθητών στην τριτοβάθμια εκπαίδευση.
Τι κάνετε με όλα αυτά; Δημιουργείτε αναταραχή, σάλο, χωρίς κανένα θετικό αποτέλεσμα. Αλλάζετε το σύστημα εισαγωγής σπουδαστών στην τριτοβάθμια εκπαίδευση και αντικαθιστάτε ένα αδιάβλητο σύστημα με ένα διαβλητό. Το μόνο σύστημα επιλογής προσώπων που ήταν αδιάβλητο στο ελληνικό δημόσιο ήταν οι εισαγωγικές εξετάσεις στα πανεπιστήμια και στα Τ.Ε.Ι. εδώ και τριάντα χρόνια. Εσείς, τι καταφέρατε; Καταφέρατε αυτό το αδιάβλητο σύστημα να το κάνετε διαβλητό. Φέρατε ένα σύστημα το οποίο είχε ξαναεφαρμοστεί επί Κυβερνήσεων ΠΑ.ΣΟ.Κ. από το 1982 μέχρι το 1986 με το ακαδημαϊκό απολυτήριο και το οποίο καταργήσατε εσείς οι ίδιοι, διότι το σύστημα αυτό ήταν διάτρυτο. Την πρώτη διετία έφτασαν τα "άριστα" στα απολυτήρια γυμνασίου να είναι τέσσερις φορές περισσότερα απ' ό,τι ήταν τα προηγούμενα χρόνια.
 

Επιστροφή στην κορυφή



Σελίδα 9800 
'Ερχεσθε τώρα να αντικαταστήσετε το σύστημα αυτό με ένα σύστημα το οποίο εσείς οι ίδιοι καταργήσατε, γιατί ήταν διαβλητό. Δίνετε στον κόσμο την εντύπωση ότι με αυτό το σύστημα οι εξετάσεις καταργούνται και ότι θα μπαίνουν ελεύθερα όλοι οι σπουδαστές στα πανεπιστήμια. 
Δεν υπάρχει μεγαλύτερο ψέμα απ' αυτό. Κοροϊδεύετε τους νέους ανθρώπους και τις οικογένειές τους ότι δήθεν θα καταργήσετε τις εισαγωγικές εξετάσεις και ότι όλοι θα μπαίνουν στα πανεπιστήμια, ενώ γνωρίζετε ότι αυτό δεν μπορεί να γίνει. Εκμεταλλεύεσθε τα όνειρα των νέων ανθρώπων για μία καλύτερη μόρφωση, για μια υψηλότερη μόρφωση και τους πόθους των γονιών τους για ένα καλύτερο μέλλον των παιδιών τους.
Δημιουργείτε ένα βαθμοθηρικό σύστημα, που θα καταστρέψει και την υπόλοιπη ουσία εκπαίδευσης του λυκείου που έχετε αφήσει.
Οι φροντιστές τρίβουν τα χέρια τους γιατί με αυτό το σύστημα, θα διαβάσατε στις εφημερίδες και το αποδέχθηκε και ο Υπουργός, αυξήθηκαν οι μαθητές των φροντιστηρίων στο λεκανοπέδιο Αττικής μέσα σε δεκαπέντε ημέρες κατά 16% από τότε που ανακοινώθηκε το σύστημα.
Στο δελτίο Τύπου που δώσατε στη δημοσιότητα για να διαφημίσετε το νέο σύστημα λέτε τα εξής: "Καταργείται το σύστημα των γενικών εξετάσεων και καθιερώνεται η ανοιχτή πρόσβαση στη τριτοβάθμια εκπαίδευση από το 2000". Τι να πει κανείς άλλο πάνω σ' αυτό το θέμα;
Κύριε Υπουργέ, προσέξτε, γιατί κάθε φορά σπέρνετε ανέμους και θερίζετε θύελλες που σωρευτικά καταστρέφουν την παιδεία μας. Δεν θα πρέπει να ξεχνάτε ποτέ ότι προαπαιτούμενο για την επιτυχία των όποιων μέτρων λαμβάνει η πολιτεία στο χώρο της παιδείας είναι τα μέτρα αυτά να έχουν την ευρύτερη δυνατή αποδοχή και συναίνεση, πράγμα το οποίο εξασφαλίζεται με έναν ευρύ και εποικοδομητικό διάλογο. Ο κ. Αρσένης αυτόν το χρυσό κανόνα δεν τον σεβάστηκε ποτέ. Ακολουθεί τη γενικότερη στρατηγική της Κυβέρνησης του αποφασίζομεν και διατάσσομεν. Αλλά αυτό δεν ξέρω αν ισχύει οπουδήποτε αλλού. Στο χώρο της παιδείας συσσωρεύει δεινά.
Απόδειξη του ότι αποφεύγετε το διάλογο είναι η σημερινή εικόνα των θέσεων αυτών. Ο κύριος Υπουργός της Παιδείας συστηματικά όταν συζητείται νομοσχέδιο για την παιδεία, το οποίο αυτός εισαγάγει, απουσιάζει από τη θέση του. 'Ερχεται κάποια στιγμή κατά τη διάρκεια της συζήτησης, μας λέει ορισμένα νεφελώδη και σηκώνεται και φεύγει δεσμεύοντας τον Υφυπουργό, τον καλοπροαίρετο Υφυπουργό του να μην προχωρεί σε ορισμένες συμφωνίες με την Αντιπολίτευση.
Δυο λόγια για τα οικονομικά της παιδείας μας. Καθολική είναι η διαπίστωση ότι η σημερινή χρηματοδότηση της παιδείας μας είναι αποτρεπτική κάθε αναβάθμισης και εκσυγχρονισμού. Η Ελλάδα βρίσκεται σε μία από τις τελευταίες θέσεις των χωρών του ΟΟΣΑ όσον αφορά τη χρηματοδότηση της παιδείας. Οι προβλεπόμενες από τον προϋπολογισμό πιστώσεις για την παιδεία το 1998, ανέρχονται σε 3,52% επί του ΑΕΠ, όταν πέρυσι ήταν 3,61% επί του ΑΕΠ. Δηλαδή κάθε χρόνο και χειρότερα και όταν ο μέσος όρος χρηματοδότησης των χωρών του ΟΟΣΑ στο χώρο της παιδείας είναι 6% επί του ΑΕΠ. Είμαστε δηλαδή τελευταίοι.
'Ερχομαι στο θέμα της απορρόφησης των κονδυλίων από την Ευρωπαϊκή 'Ενωση για την παιδεία. Είναι γνωστό ότι η Ελλάδα επρόκειτο να χρηματοδοτηθεί από το δεύτερο Κοινοτικό Πλαίσιο Στήριξης με το ποσό των πεντακοσίων εξήντα τεσσάρων δισεκατομμυρίων επτακοσίων εκατομμυρίων (564.700.000.000) δραχμών για την προώθηση των διαφόρων εκσυγχρονιστικών προγραμμάτων στο χώρο της παιδείας. Δυστυχώς, όμως, το Υπουργείο Παιδείας απέδειξε πρωτοφανή ανικανότητα στην απορρόφηση και στην αξιοποίηση των κονδυλίων αυτών.
Πρέπει να πω εδώ, κυρίες και κύριοι συνάδελφοι, ότι η τεράστια καθυστέρηση που παρατηρείται στην εκμετάλλευση αυτών των πόρων είναι μία άλλη μεγάλη χαμένη ευκαιρία για την πατρίδα μας. Από τα πεντακόσια εξήντα τέσσερα δισεκατομμύρια επτακόσια εκατομμύρια (564.700.000.000) δραχμές που έχουν εγκριθεί συνολικά από την Ευρωπαϊκή 'Ενωση για το χρονικό διάστημα 1996-1999 απορροφήθηκαν μέχρι σήμερα εκατόν εξήντα τέσσερα δισεκατομμύρια τετρακόσια εκατομμύρια (164.400.000.000) δραχμές, δηλαδή μόλις το 29%, όταν ήδη ο χρόνος της δυνατότητας απορρόφησης έχει εξαντληθεί. Και υπάρχουν βάσιμες πληροφορίες, κυρίες και κύριοι συνάδελφοι -και έχει κατατεθεί από την ομάδα μας, από τον κ. Κωστή Χατζηδάκη, ειδική ερώτηση στο Ευρωκοινοβούλιο- έχουν χαθεί εβδομήντα δισεκατομμύρια (70.000.000.000) δραχμές γιατί η Ελλάδα δεν είναι σε θέση να τα απορροφήσει.
Και ακόμη, το μεγαλύτερο μέρος των χρημάτων που έχουν ήδη απορροφηθεί, έχει διατεθεί για λειτουργικές ανάγκες και όχι για τους πραγματικούς σκοπούς για τους οποίους τα δίνει η Ευρωπαϊκή 'Ενωση.
Το χειρότερο απ' όλα είναι ότι και στον τομέα αυτό η αδιαφάνεια και η διαφθορά έχουν βάλει τη σφραγίδα τους. Χαρακτηριστικό είναι το γεγονός ότι, όταν ήλθε από την Ευρωπαϊκή 'Ενωση μία Επιτροπή Ελέγχου για τα ΚΕΚ, δηλαδή τα Κέντρα Επαγγελματικής Κατάρτισης, διεπίστωσε τα εξής: Ενώ είχε συμφωνηθεί να δοθούν τριακόσιες άδειες ΚΕΚ, δόθηκαν οκτακόσιες άδειες ΚΕΚ και οι περισσότερες στο χώρο της Λάρισας. Και κάτι ακόμη. Σε έναν έλεγχο που έκανε επί ενός δείγματος επτά ΚΕΚ, από τα επτά, τα πέντε ΚΕΚ ήταν ΚΕΚ μαϊμούδες. Τρία ήταν ανύπαρκτα, ένα ήταν σε κατάσταση γιαπί και το άλλο ήταν νυχτερικό κέντρο διασκέδασης.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Η επερώτηση συνεχίζεται.
ΑΓΓΕΛΟΣ ΜΠΡΑΤΑΚΟΣ: Εδώ συζητάμε τα προβλήματα της παιδείας και εσείς διακρίνετε την ομιλία μου αν είναι επερώτηση ή αν είναι εισήγηση για το νομοσχέδιο αυτό; Και ο συνάδελφος που μίλησε πρωτύτερα, αναφέρθηκε γενικότερα στην παιδεία. Τα 3/4 του χρόνου του ήταν γενικότερα για την παιδεία. Εγώ σας υπόσχομαι να είναι λιγότερος ο χρόνος γενικά για την παιδεία.
ΠΡΟΕΔΡΕΥΩΝ (Παναγιώτης Σγουρίδης): Δεκατέσσερα λεπτά μίλησε όλα και όλα ο προηγούμενος συνάδελφος.
ΑΓΓΕΛΟΣ ΜΠΡΑΤΑΚΟΣ: 'Αλλο χαρακτηριστικό της αδιαφάνειας στη διάθεση των κονδυλίων για την παιδεία, έχουμε και στην περίπτωση συγγραφής νέων βιβλίων. Ενώ η Ευρωπαϊκή 'Ενωση έχει εγκρίνει την ανάθεση συγγραφής βιβλίων με διαγωνισμούς ανοιχτής διαδικασίας, το Υπουργείο Εθνικής Παιδείας και Θρησκευμάτων επέλεξε τη μέθοδο της απευθείας ανάθεσης, που και επιστημονικά είναι αντιϊδεολογική, αλλά και αδιαφανής.
Κυρίες και κύριοι συνάδελφοι, αυτά που σας είπα για τα οικονομικά θέματα της παιδείας είναι λίγα συγκριτικά με εκείνα που θα μπορούσε να πει κανείς σε μία πράγματι επερώτηση.
'Ενα πάντως είναι το συμπέρασμα: 'Οτι με αυτήν την εκπαιδευτική λογική που ακολουθεί η Κυβέρνηση, δεν μπορεί να πετύχει την αναγκαία για τον τόπο μας εκπαιδευτική μεταρρύθμιση. Αντίθετα, οδηγεί την παιδεία σε απορύθμιση και τέλμα.
'Ερχομαι στο συζητούμενο νομοσχέδιο. Πλίνθοι, λίθοι, κέραμοι ατάκτως εριμμένοι. Με αυτό το γνωμικό μπορούμε να χαρακτηρίσουμε επιγραμματικά το συζητούμενο νομοσχέδιο. Πράγματι, πρόκειται για ένα νομοσχέδιο αποσπασματικό, χωρίς αρχή και τέλος, που αντιμετωπίζει ορισμένα θέματα κυρίως των ΤΕΙ, στο πρώτο άρθρο, θέματα των Συλλόγων Γονέων και Κηδεμόνων, της μεταφοράς των μαθητών, της εκπαίδευσης των Ελληνοπαίδων εξωτερικού και ορισμένα άλλα στο άρθρο 2.
Για τα θέματα αυτά θα μιλήσουμε αναλυτικότερα στη συζήτηση επί των άρθρων.
Στη συζήτηση επί της αρχής του νομοσχεδίου, θέλω να κάνω ορισμένες γενικές παρατηρήσεις. Φέρατε να ψηφίσουμε κάποιες διατάξεις για τα ΤΕΙ, για ορισμένες από τις οποίες πράγματι, όπως είπε και ο προλαλήσας συνάδελφος, δεν διαφωνούμε. 'Ομως, το πρόβλημα των ΤΕΙ είναι τέραστιο, είναι υπαρξιακό για τα ιδρύματα αυτά και δεν αντιμετωπίζεται με 
 

Επιστροφή στην κορυφή



Σελίδα 9801 
ορισμένες αποσπασματικές διατάξεις, που κάθε φορά φέρνετε στη Βουλή για να ψηφίσουμε. Για να αντιμετωπιστεί το υπαρξιακό αυτό πρόβλημα των ΤΕΙ, το πρώτο πράγμα που πρέπει να γίνει είναι να αντιληφθεί η Κυβέρνηση, ότι η οδηγία 89/48 της ΕΟΚ μας οδηγεί στο καθεστώς της ανάπτυξης συστημάτων παραγωγής ιδίου επιπέδου πτυχίων κατά ειδικότητα σε όλες τις χώρες της Ευρωπαϊκής 'Ενωσης.
Είναι γνωστό, ότι το Μάιο του 1992 στη Λισσαβώνα, ο κ. Σουφλιάς, τότε Υπουργός της Κυβέρνησης της Νέας Δημοκρατίας, έκανε τη δήλωση ότι στο χώρο της τριτοβάθμιας εκπαίδευσης ανήκουν τα πανεπιστήμια και τα ΤΕΙ.
Για να υλοποιηθεί αυτή η δήλωση και για να γίνει πράξη η οδηγία 89/48 στη χώρα μας ώστε να δοθεί τέλος σ'αυτήν την εκκρεμότητα που είναι αιτία αμφισβήτησης αυτών των ιδρυμάτων, το πρώτο που πρέπει να κάνουμε, είναι να τροποποιήσουμε το άρθρο 16 του Συντάγματος προς την κατεύθυνση της εισαγωγής της τριτοβάθμιας εκπαίδευσης στη χώρα μας. Σε καμία χώρα της Ευρωπαϊκής 'Ενωσης δεν υπάρχει αυτός ο διαχωρισμός σε ανώτερη και ανώτατη εκπαίδευση. Είμαστε εκτεθειμένοι στην Ευρωπαϊκή 'Ενωση, αφού δυστυχώς ποτέ δεν απαντήσαμε για τον καθορισμό των επαγγελματικών δικαιωμάτων των αποφοίτων των Τ.Ε.Ι.
Πρέπει να σας πω, κύριοι συνάδελφοι, ότι από τις πενήντα τέσσερις ειδικότητες στις δέκαεννέα και σοβαρότερες δεν έχουν καθοριστεί τα επαγγελματικά τους δικαιώματα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Η οδηγία 89/48 πρέπει να περάσει στο ελληνικό Δίκαιο και να υπάρξει ειδικός φορέας ο οποίος θα εποπτεύει την εφαρμογή αυτής της διάταξης. Δεν φθάνει η φραστική διατύπωση που κάνουμε κάθε φορά εδώ ότι τα Τ.Ε.Ι. ανήκουν στην τριτοβάθμια εκπαίδευση. Αυτό πρέπει να κατοχυρωθεί και νομικά. Κυρίως όμως, πρέπει να περάσει στο Σύνταγμα. 'Εχουμε ακόμη μια ευκαιρία μέχρι τη δεύτερη ψηφοφορία.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν υπάρχει πλέον, χάθηκε.
ΑΓΓΕΛΟΣ ΜΠΡΑΤΑΚΟΣ: Ναι, κύριε Πρόεδρε. Δυστυχώς, χάθηκε αυτή η ευκαιρία και τώρα θα πρέπει να περιμένουμε δέκα χρόνια για να αποκτήσουμε αυτήν τη δυνατότητα, να περάσουμε στο Σύνταγμα τη διάταξη περί τριτοβάθμιας εκπαίδευσης και τη διάταξη που θα μας επιτρέψει την ίδρυση των μη κρατικών πανεπιστημίων.
Ακόμη, θέλω να πω, ότι η υλικοτεχνική υποδομή των Τ.Ε.Ι. βρίσκεται σε δραματική κατάσταση. Το 90% των οργάνων έχει ηλικία άνω των είκοσι ετών. 
Δεν με παίρνει ο χρόνος να αναφερθώ στο δεύτερο άρθρο του νομοσχεδίου.
ΠΡΟΕΔΡΕΥΩΝ (Παναγιώτης Σγουρίδης): Κύριε Μπρατάκο, αυτά θα τα πείτε επί των άρθρων. Μιλήσατε δεκαπέντε λεπτά γενικά για την παιδεία. Αν μιλούσατε δέκα λεπτά για την παιδεία και δέκα λεπτά για το νομοσχέδιο, θα σας επαρκούσε ο χρόνος.
ΑΓΓΕΛΟΣ ΜΠΡΑΤΑΚΟΣ: Τελειώνω, κύριε Πρόεδρε.
Θέλω να πω, και κάτι άλλο, ότι η δομή αυτού του νομοσχεδίου, είναι απαράδεκτη. Αποτελείται από δύο βασικά άρθρα, το πρώτο και το δεύτερο. Το πρώτο έχει είκοσι δύο παραγράφους που η κάθε μία έχει την έκταση ενός άρθρου. Το δεύτερο, έχει είκοσι επτά παραγράφους και επίσης η κάθε μία παράγραφος έχει την έκταση ενός άρθρου. Το θέμα που μπαίνει είναι, πώς θα γίνει η συζήτηση, με ποια διαδικασία; Εμείς ορισμένες παραγράφους του άρθρου 1 και του άρθρου 2, θέλουμε να τις ψηφίσουμε, αλλά δεν συμφωνούμε με άλλες παραγράφους. Πώς θα ψηφίσουμε; Φοβάμαι ότι με αυτόν τον τρόπο φαλκιδεύονται οι απόψεις των Βουλευτών και καταστρατηγείται το δικαίωμα της σωστής ψηφορίας.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Με επιστολή του προς το Προεδρείο της Βουλής, ο Πρόεδρος του Συνασπισμού της Αριστεράς και της Προόδου κ. Νικόλαος Κωνσταντόπουλος μας γνωστοποιεί ότι για τη συζήτηση αυτού του νομοσχεδίου ορίζει ως Κοινοβουλευτικό Εκπρόσωπο τον Βουλευτή κ. Πέτρο Κουναλάκη και ως ειδική αγορήτρια, τη Βουλευτή κ. Ανδριανή Λουλέ.
Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ.Τασούλας έχει το λόγο.
ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, κύριοι Βουλευτές, συζητάμε σήμερα το νομοσχέδιο για τα Τ.Ε.Ι. Αυτό το νομοσχέδιο, συζητιέται σε μια περίοδο όπου οι πάντες και τα πάντα στην εκπαίδευση στη χώρα μας βρίσκονται σε αναστάτωση. 
Οι καθηγητές βρίσκονται σε κινητοποιήσεις. Οι προσπάθειες για εξετάσεις μέσω του ΑΣΕΠ είναι υπό αμφισβήτηση. Η επετηρίδα φαίνεται τώρα ότι όχι μόνο δεν έπρεπε να καταργηθεί, αλλά θα έπρεπε να βρεθούν τρόποι που να κινείται πιο γρήγορα, να διορίζονται περισσότεροι καθηγητές και να προσφέρουν στη δευτεροβάθμια εκπαίδευση τις υπηρεσίες τους.
Οι μαθητές και αυτοί βρίσκονται σε κινητοποιήσεις για τους δικούς τους λόγους, συνδυασμένους με τους προηγούμενους. Τους υποσχέθηκε η Κυβέρνηση, ότι θα έχουν ελεύθερη και ανοικτή πρόσβαση στα πανεπιστήμια. Αντί γι' αυτό, διαπιστώνουν εκείνα που εμείς είχαμε πει όταν συζητούσαμε το αντίστοιχο νομοσχέδιο, ότι δηλαδή θα εξετάζονται συνέχεια γραπτά, προφορικά έτσι και αλλιώς, για να αποκτήσουν κάποιο βαθμό και αν αυτός τους επιτρέπει, τότε θα μπαίνουν στην αντίστοιχη σχολή ή στο πανεπιστήμιο. Αλλιώς, δεν θα μπορούν να μπαίνουν. Πολλοί σήμερα σκέπτονται αυτό που εμείς τότε λέγαμε, ότι μία σειρά παιδιών θα εγκαταλείπουν το λύκειο προτού το τελειώσουν.
Ακόμα, εδώ ακούσαμε -και έτσι είναι- ότι τα φροντιστήρια τρίβουν τα χέρια τους, γιατί αυτή η ζήτηση, αυτή η πίεση, αυτά τα εξεταστικά κέντρα στα οποία θα μετατραπούν τα λύκεια αυξάνουν την πελατεία προς τα φροντιστήρια.
'Οσον αφορά τα πανεπιστήμια και εκεί έχουμε σοβαρά προβλήματα, παρεμβάσεις από την Κυβέρνηση, από το Υπουργείο, σχετικά με τα προγράμματα σπουδών επιλογής. 'Εχουμε εγκατάλειψη ουσιαστικά του δημόσιου χαρακτήρα και των πανεπιστημίων. Γίνεται προσπάθεια και μέσα από τη συζήτηση που έγινε για το Σύνταγμα να ανατραπεί η συνταγματική επιταγή, ώστε η εκπαίδευση στη χώρα μας να έχει δημόσιο χαρακτήρα.
'Οσον αφορά την επαγγελματική αποκατάσταση, δεν υπάρχει. Επιδιώκεται η κατάρτιση σε βάρος της ουσιαστικής επαγγελματικής αποκατάστασης. Ακούγεται ότι αυτοί που σπουδάζουν είναι πολλοί, ότι περισσεύουν και αρχίζουν ένα ένα τα επαγγέλματα να τα βαφτίζουμε και φτάσαμε στο σημείο να λέμε ότι είναι πολλοί οι απόφοιτοι των πανεπιστημίων. Και είχαμε το φαινόμενο να ζητούν διάφορες επαγγελματικές ενώσεις να κλείσουν τα επαγγέλματα. Αυτό είναι ψευτοπρόβλημα! Δεν είναι πολλοί οι επιστήμονες οι οποίοι παίρνουν το πτυχίο τους από τα πανεπιστήμια. Δεν καλύπτονται οι ανάγκες της χώρας, οι ανάγκες των ανθρώπων. Γιατί αν δεχθούμε έστω αυτήν τη λογική ότι είναι πολλοί, τότε θα καταλήξουμε στο ότι οι γιατροί είναι πολλοί, οι δικηγόροι είναι πολλοί, οι μηχανικοί είναι πολλοί, οι γεωπόνοι είναι πολλοί, οι καθηγητές είναι πολλοί, οι δάσκαλοι είναι πολλοί, όλοι όσοι παίρνουν πτυχία είναι πολλοί και αυτοί που δεν πάνε στο πανεπιστήμιο ή στα τεχνολογικά ιδρύματα και αυτοί είναι πολλοί και δεν βρίσκουν δουλειά. 
'Ετσι δικαιολογείται και η θεωρία και η πολιτική της Ευρωπαϊκής 'Ενωσης, η οποία έρχεται και λέει ότι πρέπει να ζήσουμε στην κοινωνία των 2/3. Είτε θέλουμε είτε δεν θέλουμε, τέτοιες θεωρίες και τέτοιες πολιτικές εκεί μας οδηγούν. 'Ομως, αυτές οι πολιτικές δεν μπορεί να έχουν άλλα αποτελέσματα, αλλά θα έχουν την αντίδραση των εργαζομένων. Και την έχουμε την αντίδραση των εργαζομένων.
Το έκτακτο προσωπικό των ΤΕΙ βρίσκεται ήδη σε απεργία. Για ποιο λόγο βρίσκεται σε απεργία; Είπαμε και προηγουμένως, πριν λίγη ώρα εδώ, ότι έχουμε δύο χιλιάδες εκατόν πενήντα άτομα τακτικό προσωπικό και τεσσερισήμισι χιλιάδες έκτακτο προσωπικό. Και λέγονται πράγματα εδώ, τα οποία ούτε τα μωρά παιδιά δεν μπορούν να τα πιστεύουν. Ισχυρίζεται το 
 

Επιστροφή στην κορυφή



Σελίδα 9802 
Υπουργείο, ότι κρατάει τους έκτακτους για να φέρει νέα γνώση στην αγορά μέσα στα τεχνολογικά ιδρύματα. Και ούτε ένα γνωστικό αντικείμενο από το 1984 μέχρι σήμερα δεν άλλαξε. Η υποδομή είναι απαρχαιωμένη, τα προγράμματα είναι απαρχαιωμένα.
Γιατί αφού είχαμε σαν βασικό θεσμό τους έκτακτους στα ΤΕΙ δεν είχαμε ανύψωση, αναβάθμιση αυτών των γνωστικών αντικειμένων; 
Λέγονται και μια σειρά άλλα πράγματα, ότι έρχεται η πληροφόρηση με αυτόν τον τρόπο με τους έκτακτους. Δεν ξέρω σε ποιους τα λέτε αυτά. Αν θα πάτε και θα ψάξετε, θα δείτε ότι οι άνθρωποι ψάχνουν να βρουν για να συμπληρώσουν το εισόδημά τους, μερικοί άλλοι να αρπαχτούν από κάπου να δουλέψουν. Γι'αυτό πάνε σαν έκτακτοι στα ΤΕΙ και για κανένα άλλο λόγο.
Γιατί οι συνθήκες που υπηρετούν οι έκτακτοι είναι πραγματικά πολύ άσχημες. Ούτε μόνιμη δουλειά ούτε καλές αποδοχές ούτε άδειες ούτε ασφάλιση ούτε ασφάλεια στη δουλειά ούτε εξασφάλιση της συνέχειας της δουλειάς. Τίποτα από αυτά δεν έχουν. Το καλοκαίρι δεν πληρώνονται. Μη μου πείτε, λοιπόν, ότι αυτοί έρχονται για να μεταφέρουν τη νέα πληροφόρηση μέσα στα τεχνολογικά ιδρύματα. Αν τα λέτε αυτά, πείτε τα στον εαυτό σας, μην τα λέτε σε μας και στον κόσμο. Κανένας δεν τα πιστεύει αυτά τα πράγματα.
'Ετσι, επειδή υπάρχουν αυτές οι αντιδράσεις στο χώρο της παιδείας, όπως και σε όλους τους άλλους χώρους των εργαζομένων, η Κυβέρνηση και φτιάχνει και εξαπολύει κατασταλτικούς αυταρχικούς μηχανισμούς, σαν αυτούς που ζούμε τις τελευταίες ημέρες και στο χώρο της παιδείας και στους άλλους χώρους.
Θα ήθελα εδώ να αναφέρω ότι ο κ. Ρωμαίος έχει υποχρέωση σήμερα να μας πει τι συνέβη πίσω από τα λεωφορεία σήμερα με τα ΜΑΤ; Ποιος ήταν αυτός με τα πολιτικά, με το κίτρινο μπουφάν και το μπλε πουκάμισο, που έδερνε το συνδικαλιστή απομονωμένο πίσω από τα λεωφορεία μπροστά στα μάτια του επικεφαλή της Αστυνομίας του κ. Αποστόλου;
ΚΥΡΙΑΚΟΣ ΣΠΥΡΙΟΥΝΗΣ: Τα είδαμε όλα.
ΧΡΗΣΤΟΣ ΡΟΚΟΦΥΛΛΟΣ: Κύριε Τασούλα, ο Υφυπουργός Παιδείας θα σας το πει αυτό;
ΑΠΟΣΤΟΛΟΣ ΤΑΣΟΥΛΑΣ: Πιστεύουμε ότι πολύ σύντομα θα πρέπει να μας απαντήσει ο κ. Ρωμαίος.
'Ολα τα πράγματα, κύριοι Βουλευτές, συνδέονται μεταξύ τους. 'Ο,τι γίνεται σε αυτούς τους χώρους, το ίδιο γίνεται και στην εκπαίδευση.
Το πραγματικό πρόβλημα των ΤΕΙ είναι η ενιαιοποίηση της τριτοβάθμιας εκπαίδευσης. Είναι η αναβάθμιση των τεχνολογικών ιδρυμάτων, γιατί ενιαιοποίηση χωρίς αναβάθμιση είναι και χωρίς νόημα και εμείς δεν θα την υποστηρίζαμε έτσι στον αέρα. Είναι η σύνδεση με τις πραγματικές ανάγκες της χώρας της τριτοβάθμιας εκπαίδευσης τεχνολογικής και μη.
Εμάς πολύ λίγο μας απασχολεί αν αυτά είναι ντιρεκτίβες της ΕΟΚ ή δεν είναι. Εμείς κρίνουμε σύμφωνα με τις ανάγκες της δικής μας χώρας. Τα κριτήρια της Κυβέρνησης είναι τελείως διαφορετικά. 
Το περιεχόμενο των σπουδών. Ποιο είναι το επίπεδό τους; Ισχυρίζεται εδώ ο κύριος Υπουργός ότι γίνονται δύο ώρες από έκτακτους. Θα μπορούσε άραγε να μας εξηγήσει με ποια λογική γίνονται δύο ώρες από τους έκτακτους; Τι θέλουν να πετύχουν με αυτόν τον τρόπο; 'Εχω την εντύπωση ότι τα επιχειρήματα θα είναι πάρα πολύ αχνά.
Είπα και προηγουμένως ότι το 70% του προσωπικού είναι έκτακτο. Χρειάζεται τέτοια κατεύθυνση και στην εκπαίδευση, αλλά και στην οικονομία της χώρας μας, όπου οι απόφοιτοι των τεχνολογικών ιδρυμάτων να βρίσκουν δουλειά, να έχει αντίκρυσμα το πτυχίο τους. 
Χρειάζεται τα προβλήματα των σπουδαστών των ΤΕΙ και όλων των σπουδαστών να αντιμετωπίζονται στο διάστημα που σπουδάζουν. Δεν μπορεί εδώ να έρχονται προτάσεις μέσα από το νομοσχέδιο, ότι θα περιορίζουν τη σίτιση, θα περιορίζουν τη στέγαση, όταν ήδη υπάρχουν όρια για το πότε δικαιούνται, πόσο δικαιούνται οι σπουδαστές και σίτιση και στέγαση.
Κύριοι Βουλευτές, το σχέδιο νόμου σύμφωνα και με τα όσα ο Υπουργός είπε στην επιτροπή δεν έχει σπουδαίες αξιώσεις. 'Αλλωστε δεν θα μπορούσε ένα τέτοιο νομοσχέδιο να έχει και σπουδαίες αξιώσεις. 
Παρ' όλα αυτά, όταν τα προβλήματα που έχει ένας χώρος, όπως αυτός της εκπαίδευσης, τα Τ.Ε.Ι., είναι τεράστια και τα αφήνεις χωρίς να τα λύνεις, τότε αποδεικνύεται ότι ένα τέτοιο νομοσχέδιο έχει ανάποδη αξία και ανάποδες αξιώσεις και συντηρεί αυτήν την κατάσταση, κύριοι Βουλευτές και κύριε Πρόεδρε. Φαίνεται ότι λύνει με αποσπασματικό τρόπο τα προβλήματα. Αρπάζει από εδώ, πετιέται εκεί, δεν έχει μία ολοκληρωμένη φιλοσοφία και πολιτική. Πράγματι έτσι είναι, αλλά αυτό, όπως είπα και προηγουμένως, εξυπηρετεί στο να μείνουν τα πράγματα όπως είναι. Εκεί όμως που θέλει, παρεμβαίνει και μάλιστα με τρόπο που εναρμονίζει τη γενική εκπαιδευτική πολιτική στα Τ.Ε.Ι. Να δούμε μερικά παραδείγματα για το πώς μπορεί να θεμελιώνουν αυτό το πράγμα. Θέλει να συνδέσει την εκπαίδευση στη χώρα μας με εκπαιδευτικά ιδρύματα του εξωτερικού, χωρίς να κρίνονται οι τίτλοι τους στη χώρα μας. Ε, αυτό το κάνει. Μέσα από αυτές τις παραγράφους τις πολυδαίδαλες που έχει, στα προσόντα που προβλέπει, το κάνει αυτό. Μιλάει για κάποιους τίτλους, οι οποίοι όμως δεν θα κρίνονται από συγκεκριμένο αρμόδιο όργανο με ενιαίο τρόπο στη δική μας χώρα.
Λέγαμε προηγουμένως -και μερικοί είπαν τι σχέση έχει αυτό- ότι θέλει να συνδέσει τα Τ.Ε.Ι. με τη γενική πολιτική, η οποία χαρακτηρίζεται από τον αυταρχισμό και την καταστολή. Αυτό το κάνει με την παρέμβαση στις διαδικασίες του ασύλου. Και τι κάνει εκεί; Προσπαθεί να περιορίσει τη δυνατότητα παρέμβασης των γενικών συνελεύσεων στην εκτίμηση του ασύλου. Θέλει να περιορίσει τις δημόσιες δαπάνες για την παιδεία. Αυτό το κάνει, για παράδειγμα, μέσα απο τη σίτιση και τη στέγαση. Πώς το περνάει; Δήθεν με την αξιολόγηση, χωρίς όμως να δεσμεύεται τι πράγμα είναι αυτή η αξιολόγηση, τι θεωρεί αξιολόγηση, ποια είναι η αξιολόγηση εν προκειμένω, δεδομένου ότι η προηγούμενη νομοθεσία προβλέπει όταν οι σπουδές είναι τέσσερα χρόνια και όποιος υπερβαίνει τα έξι, δεν δικαιούται αυτό το πράγμα. Τώρα, τι θέλει να μας πει; Δεν το ξεκαθαρίζει, παρά τις προκλήσεις που κάναμε στην επιτροπή και θα τις κάνουμε και εδώ. Ας βάλει ξεκάθαρα στο νομοσχέδιο τι εννοεί το Υπουργείο, όταν λέει θέλει να έχει την πρόοδο των σπουδαστών και τότε να έχουν τη σίτιση ή τη στέγαση. Τι εννοεί μ' αυτό το πράγμα; Εννοεί συγκεκριμένο βαθμό; Εννοεί συγκεκριμένα χρόνια; Τι θέλει να μας πει; Πετυχαίνει ή επιδιώκει να πετύχει τον περιορισμό των δαπανών και τη μετακύλησή τους στους ίδιους τους εργαζόμενους;
'Ενα άλλο ζήτημα, στο οποίο παρεμβαίνουν με τον ίδιο τρόπο, αν θέλετε με μία παραλλαγή του κυβερνητικού συνδικαλισμού, με μία παραλλαγή προσαρμοσμένη στο χώρο των σχολείων: 'Ερχεται στο άρθρο 2, στη συγκεκριμένη παράγραφο και μιλάει για το πώς θα οργανώσουν τους συλλόγους οι γονείς των μαθητών στα σχολεία. Και τι κάνει; Βάζει γενικό δερβέναγα το διευθυντή του σχολείου. Τι σχέση έχει ο διευθυντής του σχολείου με τους συλλόγους γονέων και κηδεμόνων; Ισχυρίζεται ότι δεν μπορούν να οργανωθούν κλπ. Εμείς ξέρουμε πολύ καλά ότι έχουν προβλήματα οι γονείς και οι κηδεμόνες στο να οργανωθούν, αλλά αυτό είναι ένα ζήτημα δικό τους και δεν θα το λύσουν οι διευθυντές των σχολείων. Αλλά αυτό έχει και συνέχεια.
Αν μελετήσει κανένας με περισσότερη λεπτομέρεια θα δει εκεί μέσα ότι προτείνονται σημεία και τέρατα. Παραδείγματος χάρη, αν το μελετήσει και το αναλύσει θα δει ότι σε δύο σχολεία των εξακοσίων μαθητών, εκ των οποίων στο ένα μετέχουν στις διαδικασίες διακόσιοι ένας γονείς και κηδεμόνες και στο άλλο εκατόν ενενήντα εννιά, αυτοί με τους διακόσιους έναν εκπροσωπούνται, για εξακόσιους μαθητές, με είκοσι αντιπροσώπους -αν θυμάμαι καλά- και από τους άλλους, με τους εκατόν ενενήντα εννιά, επειδή, λέει, δεν είναι το 30%, δεν μετέχει κανένας. Τέτοια ζητήματα προτείνει αυτό το νομοσχέδιο.
 

Επιστροφή στην κορυφή



Σελίδα 9803 
Εμείς δεν έχουμε καθόλου την αντίληψη να είχε διαφορετική πρόταση για το πώς να είναι τα νούμερα και τα μέτρα. Αυτό είναι ζήτημα του ίδιου του συνδικαλιστικού κινήματος των γονέων και κηδεμόνων.
Βεβαίως θα μας δοθεί η ευκαιρία, όταν θα συζητήσουμε στα άρθρα, να δούμε πιο συγκεκριμένα αυτά τα ζητήματα και να κάνουμε τις προτάσεις μας και τις τροπολογίες μας, τις οποίες καταθέσαμε, παρ'όλο που όπως είναι δομημένο πράγματι το νομοσχέδιο κανένας δεν μπορεί να στηρίξει ούτε μία παράγραφο.
Εκείνο όμως, που θέλουμε να πούμε εμείς από εδώ είναι το εξής: 'Οταν έχεις ένα τέτοιο νομοσχέδιο που χειρίζεται με τέτοιο τρόπο τα ζητήματα στα Τ.Ε.Ι., που θέλει να βάλει στο τσουβάλι τους μαθητές, τους γονείς και κηδεμόνες, θέλει να περιορίσει τα δικαιώματα των σπουδαστών και των Τ.Ε.Ι., σχετικά με το άσυλο και μία σειρά άλλα πράγματα, τότε είναι αναγκαίο και οφείλουν και οι σπουδαστές και οι καθηγητές και οι γονείς και κηδεμόνες να αντιληφθούν προς τα πού τους οδηγεί η κυβερνητική πολιτική. Είναι αναγκαίο να συσπειρωθούν, να αναπτύξουν την αλληλεγγύη μεταξύ τους, να δημιουργήσουν ενιαίο μέτωπο παιδείας, μέτωπο που να αγωνίζεται για τα συμφέροντά τους, για τα συμφέροντα της εκπαίδευσης, για τα συμφέροντα των παιδιών των εργαζομένων. Γιατί τα συμφέροντα των παιδιών αυτών που έχουν πολλούς παράδες, μπορεί να λυθούν και με άλλους τρόπους. Το πρόβλημα είναι τι θα γίνει με τα παιδιά των εργαζομένων.
Επομένως να αγωνιστούν και να ανατρέψουν και τέτοιες λογικές και τέτοια νομοσχέδια όταν ψηφίζονται.
Εμείς δεν θα δώσουμε με την ψήφο μας την ευκαιρία στην Κυβέρνηση να προωθήσει ένα τέτοιο νομοσχέδιο. Το καταψηφίζουμε.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Τασούλα.
Η κ. Ανδριανή Λουλέ έχει το λόγο.
ΑΝΔΡΙΑΝΗ ΛΟΥΛΕ: Κύριε Πρόεδρε, κύριε Υπουργέ, κυρίες και κύριοι συνάδελφοι, το παρόν σχέδιο νόμου προσπαθεί να ρυθμίσει εκκρεμότητες του νόμου 2413/96 και τίποτα παραπάνω.
Χαρακτηριστικό είναι ότι στο άρθρο 1, από τις είκοσι δύο ρυθμίσεις που περιλαμβάνει, οι δεκαέξι αφορούν τροποποιήσεις του νόμου 2413, ενός πρόσφατου νόμου, που όπως βλέπουμε προκάλεσε σοβαρά προβλήματα στη λειτουργία των Τ.Ε.Ι. και τώρα, δυστυχώς αποσπασματικά, η Κυβέρνηση προσπαθεί να λύσει κάποια από αυτά, χωρίς να τα αγγίξει στην ουσία τους.
Το πρόβλημα ουσιαστικά των Τ.Ε.Ι. είναι υπαρξιακό και δεν αντιμετωπίζεται με μικροαλλαγές σε κάθε νομοσχέδιο του Υπουργείου Παιδείας. Πρέπει σύντομα να δοθεί μία λύση στα επαγγελματικά δικαιώματα των αποφοίτων των Τ.Ε.Ι. και να δούμε με περισσότερη σοβαρότητα την οδηγία 8948 της Ευρωπαϊκής 'Ενωσης και όχι να βρίσκονται σε συνεχή εκκρεμότητα οι απόφοιτοί τους.
Πρέπει ουσιαστικά τα Τ.Ε.Ι. να πάρουν τη θέση που τους αρμόζει στην τριτοβάθμια εκπαίδευση και να ξεκαθαρίσει ποιος είναι ο ρόλος και η θέση τους στο εκπαιδευτικό σύστημα της Ελλάδας.
Η πρωτοβάθμια εκπαίδευση πρέπει να είναι ενιαία, γεγονός που απαιτεί βέβαια αύξηση δαπανών και προσλήψεις εκπαιδευτικού προσωπικού. Οι εξαγγελίες για άνοιγμα της τριτοβάθμιας εκπαίδευσης, αν δεν συνοδεύονται με ουσιαστικές παροχές θα μείνουν στα χαρτιά χωρίς ουσιαστικές αλλαγές.
Για παράδειγμα, πόσα από τα προγράμματα σπουδών επιλογής που εξαγγείλατε, κύριε Υπουργέ, ότι θα λειτουργήσουν από το Μάρτιο, έχουν ξεκινήσει και σε πόσα έχει ανασταλεί η λειτουργία τους;
Φυσικά δεν μπορούμε να μιλάμε για τριτοβάθμια εκπαίδευση, αγνοώντας την τεχνική εκπαίδευση που ουσιαστικά είναι καταργημένη μετά το νόμο 2525/1997 του ενιαίου λυκείου και δεν έχετε ακόμη καταθέσει το σχέδιο νόμου για τα τεχνικά επαγγελματικά εκπαιδευτήρια, αφήνοντας σε εκκρεμότητα όσους φοιτούν στα ΤΕΛ, αλλά και διαιωνίζοντας τη σύγχυση που επικρατεί, τόσο στους μαθητές της τρίτης γυμνασίου για το τι τύπου λύκειο θα ακολουθήσουν, όσο και στους μαθητές της πρώτης λυκείου που διαβλέπουν αβέβαιο το μέλλον τους και προβληματική τη συνέχιση των μαθημάτων τους.
Σαν κόμμα ψηφίζουμε το νομοσχέδιο, παρ'όλο που φοβόμαστε ότι οι λύσεις που προτείνετε θα δημιουργήσουν προβλήματα κατά την εφαρμογή του. Πρέπει να εκφράσουμε όμως την απογοήτευσή μας, μια και στην επιτροπή, κύριε Υφυπουργέ, είχατε διαβεβαιώσει ότι θα μελετήσετε τις προτάσεις που κατετέθηκαν και υπήρξε ουσιαστική συζήτηση -δώδεκα περίπου ώρες μιλήσαμε-και αποδεχθήκατε τροπολογίες συναδέλφων, κάτι που μέχρι τώρα δεν έχουμε δει και ότι θα κάνετε αλλαγές σε θέματα που δεχθήκατε ότι χρήζουν τροποποιήσεις και αναδιατυπώσεις.
Κυρίες και κύριοι συνάδελφοι, είναι γεγονός ότι το νομοσχέδιο έτυχε της γενικής αποδοχής των μονίμων εκπαιδευτικών και των διοικήσεων των ΤΕΙ, ύστερα από τις σχετικές συζητήσεις τους με το Υπουργείο Παιδείας. Λύνει σε ένα βαθμό το πρόβλημα εσωτερικής εξέλιξης των ΤΕΙ και "αντιμετωπίζει" την ένταξη του ειδικού εκπαιδευτικού προσωπικού. Δεν βλέπουμε, όμως -παρά την αποδοχή από μέρους σας στην επιτροπή- τις ρυθμίσεις για τους διοικητικούς υπαλλήλους των ΤΕΙ και ΑΕΙ, για το ειδικό τεχνικό προσωπικό και για τους εκτάκτους εκπαιδευτικούς, που χαρακτηριστικά είπατε, κύριε Υπουργέ, ότι όσον αφορά τους όρους απασχόλησης και πληρωμής τους, συμφωνείτε στη βελτίωσή τους.
'Οπως τονίσαμε και στην επιτροπή, υπάρχει ανάγκη για προσθήκη σημαντικών ρυθμίσεων που θα βελτιώσουν την αποδοχή και την αποτελεσματικότητά του από την ακαδημαϊκή κοινότητα των ΤΕΙ. 
Ειδικότερα θα πρέπει να γίνουν:
Πρώτον, να επεκταθεί και στο επιστημονικό προσωπικό των ΤΕΙ η δυνατότητα μετακίνησής τους από επαρχιακό σε επαρχιακό ΤΕΙ, όπως αντίστοιχα προβλέπεται και στα Ανώτατα Εκπαιδευτικά Ιδρύματα. 
Δεύτερον, να επαναφερθούν οι διατάξεις του νόμου 1404/83 για μεμονωμένες υποψηφιότητες στις εκλογές προέδρου, αντιπροέδρου των ΤΕΙ, γιατί όπως και η ΟΣΕΠ - ΤΕΙ έχει τονίσει, έχουν παρατηρηθεί πολλά προβλήματα στο σύστημα διοίκησης των ΤΕΙ που τείνουν να παγιωθούν.
Τρίτον, να συμπεριληφθούν ρυθμίσεις που να προβλέπουν την επέκταση του ορίου συνταξιοδότησης στο εξηκόστο έβδομο έτος για το μόνιμο, αλλά και για το έκτακτο εκπαιδευτικό προσωπικό και την προσαύξηση των συντάξιμων αποδοχών κατά 10%, όπως έχει γίνει από πολλών ετών στα Ανώτατα Εκπαιδευτικά Ιδρύματα.
Το νομοσχέδιο έχει ανάγκη από μια σειρά τροποποιήσεις και παραγράφους που δημιουργούν προβλήματα και αδικίες σε άτομα που προσφέρουν διδακτικό έργο στα ΤΕΙ. Αρκετοί για παράδειγμα από τους καθηγητές των ξένων γλωσσών, με τις διαδικασίες που προβλέπονται, θα υποβαθμιστούν σημαντικά. Αναφέρομαι σε τριάντα άτομα επί συνόλου εκατόν σαράντα που υπηρετούν. Γι' αυτό θα πρέπει να προβλεφθεί ότι "για όσους δεν εντάσσονται, λόγω ελλιπούς προϋπηρεσίας, παραμένουν στη διάθεση του Συμβουλίου της σχολής μέχρι οριστικής τους ένταξης, με τις διαδικασίες που καθορίζονται", αν και εμείς θα βλέπαμε την κρίση τους, σύμφωνα με τα προσόντα όπως τώρα καθορίζονται, για να είμαστε και αντικειμενικοί και αξιοκρατικοί.
Τροποποίηση πρέπει να γίνει και για το ανώτερο όριο που θέτετε για τις ομάδες μαθημάτων. Δεν μπορεί να αποτελεί αντικείμενο ενός νομοσχεδίου, το πόσες ομάδες μαθημάτων θα λειτουργούν, κύριε Υπουργέ. Υπάρχει το διδακτικό προσωπικό, που είναι υπεύθυνο γι' αυτήν την απόφαση. Δεν χρειάζεται να υπάρχει περιορισμός για την επιστημονική δομή του τμήματος.
'Ενα από τα πιο μελανά σημεία του νομοσχεδίου είναι, κατά την άποψή μας και η πρόταση για το ακαδημαϊκό άσυλο που ουσιαστικά οδηγείται στην κατάργησή του, κάτι που μας βρίσκει εντελώς αντίθετους. Το άσυλο δεν νοείται να εξαρτάται από το ολιγομελές συμβούλιο του ΤΕΙ και μάλιστα με πλειοψηφία 
 

Επιστροφή στην κορυφή



Σελίδα 9804 
2/3. 'Ετσι, στα ΤΕΙ που έχουν συνήθως δύο σχολές, η πλειοψηφία αυτή θα ορίζεται από τέσσερα άτομα. Προτείνουμε τη διαγραφή της συγκεκριμένης παραγράφου που υπονομεύει την Επιτροπή Ακαδημαϊκού Ασύλου και το θεσμό του ασύλου.
'Οσον αφορά το επιστημονικό προσωπικό των ΤΕΙ, δεν πρέπει σε καμία περίπτωση να του στερήσουμε τις δυνατότητες εξέλιξης συνεχούς κατάρτισης και ενημέρωσής τους, πάνω στις εξελίξεις της σύγχρονης τεχνολογίας, κάτι που θα ήταν απαράδεκτο, μια και τα ΤΕΙ με τον τεχνολογικό χαρακτήρα εφαρμογής τους, θα πρέπει να έχουν άμεση σχέση με την παραγωγή και την τεχνολογία.
Κύριος στόχος θα πρέπει να είναι η παρότρυνση για την απόκτηση, από το επιστημονικό προσωπικό, πρόσθετων επιστημονικών προσόντων και όχι η καθήλωσή του σε ανελαστικές ρυθμίσεις, όπως των εκπαιδευτικών αδειών.
Το καλύτερο βέβαια θα ήταν να προτείνεται η αξιολόγηση της συμμετοχής τους στην έρευνα σε εκπαιδευτικές συνεργασίες με άλλα ιδρύματα, καθώς και η σχέση και σύνδεσή του με την παραγωγή, κάτι που θα βοηθούσε καθοριστικά στην ουσιαστική αναβάθμιση των ΤΕΙ, μια που και με την εισαγωγή του θεσμού της μερικής απασχόλησης στο μόνιμο εκπαιδευτικό προσωπικό επιτρέπεται η απασχόληση με το ελεύθερο επάγγελμα, τη βιομηχανία και την παραγωγή.
Πόσοι μόνιμοι εκπαιδευτικοί, κύριε Υπουργέ, έχουν δηλώσει μέχρι τώρα μερική απασχόληση; Τα στοιχεία αυτά θα έπρεπε να αξιολογούνται για το προσωπικό, που υπηρετεί σήμερα στα ιδρύματα και να συνεκτιμώνται για την εξέλιξή του.
Παράδοξη φαίνεται η διαφοροποίηση που προτείνετε για τα χρόνια προϋπηρεσίας για πρόσληψη μόνιμου εκπαιδευτικού προσωπικού, αφού η διαφοροποίηση των επιστημονικών προσόντων που προτείνεται από βαθμίδα σε βαθμίδα, απαιτεί τουλάχιστον διαφορά δυο χρόνων από τη μια βαθμίδα στην άλλη. Αναλυτικότερα, όμως, θα τοποθετηθούμε στη συζήτηση κατ' άρθρον.
Κυρίες και κύριοι συνάδελφοι, ένα πλήθος "αθώων" φραστικών διατυπώσεων μπορούν να προκαλέσουν κατά την εφαρμογή του νόμου αδικίες και τραγελαφικές ακόμη καταστάσεις. Αναφέρομαι στον τρόπο αναγνώρισης του διδακτορικού ή του μεταπτυχιακού τίτλου στο πτυχίο τριτοβάθμιας εκπαίδευσης ή στο πτυχίο ΑΕΙ, ΤΕΙ που ζητάτε για τις θέσεις του καθηγητή και του επίκουρου καθηγητή, για το μη συνυπολογισμό όλου του χρόνου για τη λήψη του μεταπτυχιακού τίτλου, την ελάχιστη διδακτική εμπειρία του προσωπικού που ζητάτε, σε τριτοβάθμια ιδρύματα και άλλα, στα οποία κατά τη συζήτηση αναλυτικά θα αναφερθούμε.
Αποδεκτή απ' όλους τους φορείς της ακαδημαϊκής κοινότητας των ΤΕΙ, είναι η εξέλιξη των μονίμων εκπαιδευτικών από βαθμίδα σε βαθμίδα. Πρόκληση όμως θεωρούμε τη μεταφορά της θέσης από τη βαθμίδα του καθηγητή εφαρμογών στη βαθμίδα του επίκουρου καθηγητή, που μαζί με τη μεταφορά των ενενήντα πέντε θέσεων καθηγητών εφαρμογών που προτείνεται, φοβόμαστε ότι θα προκαλέσει αλλοίωση της εσωτερικής δομής των ιδρυμάτων. 
Μειώνοντας τις θέσεις στη βαθμίδα του καθηγητή εφαρμογών, που είναι οι στυλοβάτες των εργαστηρίων των ΤΕΙ, θα δημιουργήσετε προβλήματα στη λειτουργία τους, εκτός και αν απώτερος στόχος είναι η αλλοίωση της δομής και της μορφής των ΤΕΙ, κάτι στο οποίο θα βρείτε αντίθετο το κόμμα μας. Η βαθμίδα του καθηγητή εφαρμογών πρέπει να αποτελέσει στο εξής την εισαγωγική βαθμίδα για τα ΤΕΙ, κατ' αναλογία της βαθμίδας του λέκτορα στα πανεπιστήμια. 
Τα ΤΕΙ, στη σύντομη μεν ιστορία τους από το 1983 μέχρι σήμερα, έχουν κερδίσει τη θέση τους στην ελληνική κοινωνία, θέση που δυστυχώς σαν Κυβέρνηση δεν συνδράματε, αλλά από μόνοι τους οι απόφοιτοι των ΤΕΙ με πολλούς αγώνες την κέρδισαν, παρά τα αντικρουόμενα συμφέροντα με το Τεχνικό και Οικονομικό Επιμελητήριο. Είναι θέση που κερδίθηκε βασιζόμενη στον τεχνολογικό χαρακτήρα εφαρμογής των ιδρυμάτων.
Πώς, λοιπόν, προτείνετε ουσιαστικά την εκκένωση της βαθμίδας των καθηγητών εφαρμογών, που θα προκαλέσει αναστροφή της εκπαιδευτικής πυραμίδας στα ιδρύματα; Πώς θα λειτουργούν στο εξής τα εργαστήρια των ΤΕΙ, που αποτελούν σχεδόν το 60% στα αναλυτικά προγράμματα των σχολών και που ουσιαστικά τα εργαστήρια προσδιορίζουν τη διαφορά σε ΑΕΙ και ΤΕΙ;
Προβλήματα δημιουργούνται και με τη ρύθμιση για το ειδικό τεχνικό προσωπικό, αφού μόνο η αναβάθμιση των προσόντων, χωρίς παράλληλη αύξηση των αποδοχών, δεν είναι καθόλου δίκαιη. Ελπίζουμε ότι τελικά θα εισαχθεί στο νομοσχέδιο αυτή η τροποποίηση.
Προβλήματα όμως δεν προκαλούνται μόνο στο χώρο του επιστημονικού προσωπικού, όπως μέχρι τώρα ανέφερα. Αντιδημοκρατικό και προκλητικό είναι το κριτήριο που εισάγεται για τη σίτιση, στέγαση κλπ. των σπουδαστών σύμφωνα με την επίδοσή τους. Τι θα πει αυτό δηλαδή; Οι καλοί σπουδαστές θα τρώνε και οι κακοί σπουδαστές θα πεινάνε; Ποιος καθορίζει αυτό το όριο για το διαχωρισμό καλών και κακών; 
Αυτό μπορείτε να το λύσετε με άλλες εναλλακτικές λύσεις, όπως π.χ. αν ο σπουδαστής ξεπεράσει τα έξι ή τα επτά χρόνια φοίτησης, να μη δικαιούται δωρεάν φοίτηση και στέγαση, όπως γίνεται ήδη με το δελτίο του φοιτητικού εισιτηρίου, το λεγόμενο πάσσο.
Πρέπει όμως να τονίσουμε ότι μας προκαλεί εντύπωση και ανησυχία το ότι παραμένουν οι "εναλλακτικοί" της κλήσης άλλων επιστημόνων για τη συμπλήρωση του σώματος των εκλεκτόρων, φράση που κάθε άλλο παρά στη δημοκρατικότερη οδό οδηγεί τα ιδρύματα και προξενεί απορία γιατί παραμένει και στην παρούσα ρύθμιση.
Τέλος, σ' ό,τι αφορά το άρθρο 1, βλέπουμε ότι παρά τη συμφωνία σας στην επιτροπή για τα προβλήματα των εκτάκτων εκπαιδευτικών των ΤΕΙ, για τη βελτίωση των όρων απασχόλησης και πληρωμής τους, καμιά ρύθμιση δεν έχετε καταθέσει για να αντιμετωπίσετε τα προβλήματα αυτά.
Είναι αδιαμφισβήτητο γεγονός πια ότι οι έκτακτοι εκπαιδευτικοί των ΤΕΙ καλύπτουν το 68% των εκπαιδευτικών των ΤΕΙ όλης της χώρας, όπως φαίνεται και από τον πίνακα που θα σας καταθέσω. 
(Στο σημείο αυτό η Βουλευτής κ. Ανδριανή Λουλέ καταθέτει για τα Πρακτικά τον προαναφερθέντα πίνακα ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Οι μόνιμοι είναι δύο χιλιάδες εκατόν ενενήντα έξι και οι έκτακτοι τέσσερις χιλιάδες εξακόσιοι πεντήντα. Σε πολλά δε ΤΕΙ, ειδικά στα περιφερειακά, όπως στα ΤΕΙ της Λάρισας, οι έκτακτοι είναι τριακόσιοι ενενήντα ένας, κύριοι συνάδελφοι και είναι διπλάσιοι από τους μόνιμους, είναι διακόσιοι οι μόνιμοι, ενώ αν συγκρίνουμε τις διδακτικές τους ώρες, τότε μόνο για τα ΤΕΙ Αθήνας και Πειραιά, θα χρειάζονται εξακόσιοι τριάντα μόνιμοι καθηγητές για το ίδιο έργο, εννιάμισι χιλιάδες διδακτικές ώρες εβδομαδιαία, τη στιγμή που ελάχιστες προκηρύξεις έχουν γίνει μέχρι τώρα την τελευταία δεκαετία, όπως γνωρίζουμε. Αυτοί δε είναι χίλιοι τριακόσιοι πενήντα.
Οι εκπαιδευτικοί αυτοί, που οι περισσότεροι ακόμα και για δεκαεπτά χρόνια ξαναπροσλαμβάνονται κάθε Σεπτέμβρη, μετά από νέες προκηρύξεις και αξιολόγηση των υποψηφίων, χωρίς να βρίσκονται ικανότεροι, δουλεύουν από το Σεπτέμβριο και πληρώνονται για πρώτη φορά το Μάρτιο. Αυτά συμβαίνουν λόγω της ωρομισθοποίησής τους με το νόμο 2413/96, που θεσμοθετήσατε και προκαλέσατε γραφειοκρατικό φόρτο στις υπηρεσίες των ΤΕΙ, αφού πρέπει να συλλέξουν για κάθε ωρομίσθιο καταστάσεις πραγματοποιηθεισών ωρών διδασκαλίας, κάτι που δεν συνέβαινε μέχρι το 1996 και πληρώνονταν έγκαιρα.
Βέβαια ποτέ, παρά τις συνεχείς αναφορές τους, δεν ενδιαφερθήκατε αν τηρούνται οι διατάξεις του νόμου 2413, που καθορίζουν τη διαδικασία πρόσληψής τους και αναφέρουν ότι εντός τριών ημερών από την πρόσληψη, πρέπει να υπογράφουν σύμβαση εργασίας, ενώ αυτοί καλούνται το Δεκέμβριο, τρεις μήνες μετά την πρόσληψή τους, να υπογράψουν. Εξάλλου, πόσα ΤΕΙ μέχρι τώρα έχουν δημοσιεύσει προκηρύξεις για έκτακτο προσωπικό, όπως οφείλουν το πρώτο 
 

Επιστροφή στην κορυφή



Σελίδα 9805 
δεκαήμερο του Μαϊου;
Επιμένουμε ακόμα ότι είναι δική σας ευθύνη όχι μόνο η καθυστέρηση, για λόγους που ανέφερα, των αμοιβών τους, αλλά και η απώλεια της ασφάλισής τους στο ΙΚΑ και του επιδόματος ανεργίας από τον Ιούλιο, που απολύονται. Εδώ γνωρίζετε ότι υπάρχει παρανόηση της διοίκησης του ΙΚΑ σχετικά με το αν έχουν μειωμένο ή όχι ωράριο απασχόλησης. Δεν έχετε προβεί σε καμία ενέργεια στο Υπουργείο Εργασίας και ούτε έχετε φέρει, έστω και τώρα, ρύθμιση μέσα στο παρόν νομοσχέδιο για το θέμα αυτό, αδιαφορώντας αν για ένα ακόμα καλοκαίρι οι άνθρωποι αυτοί δεν θα πάρουν επίδομα ανεργίας. Να τονίσω δε ότι αρκετοί, ειδικά όσοι διδάσκουν σε τμήματα νοσηλευτικής, βρίσκονται και χωρίς ιατροφαρμακευτική κάλυψη, κινδυνεύοντας από ηπατίτιδα, AIDS κλπ.
Και μη μου πείτε, κύριε Υπουργέ, ότι με τις εισφορές τους, που φτάνουν τις εκατόν τριάντα χιλιάδες (130.000) δραχμές μηνιαίως θα λύσετε το έλλειμμα όλου του ΙΚΑ. Αν θέλετε να συνδέσετε τα ΤΕΙ με την παραγωγή, μπορείτε να το κάνετε με τους μονίμους, αφού δεν έχουν πια μερική απασχόληση.
Μας αναφέρατε ότι οι έκτακτοι χρειάζονται, γιατί τα γνωστικά αντικείμενα αλλάζουν και βελτιώνονται, ενώ όλοι ξέρουμε ότι από το 1985 τα αναλυτικά προγράμματα στα ΤΕΙ είναι τα ίδια και ελάχιστα ιδρύματα, μετά το νόμο 2413/96, έκαναν μικροτροποποιήσεις. Αυτά τα προβλήματα πρέπει να τα εξετάσουμε σε βάθος.
Πώς είναι δυνατόν να αγνοούνται από τη λήψη αποφάσεων οι έκτακτοι, όταν όλοι οι φορείς της κοινότητας των ΤΕΙ εκπροσωπούνται με δικαίωμα ψήφου στα όργανα διοίκησης;
Για τα προβλήματα αυτά, που δεν είναι συντεχνιακά, αλλά προκαλούν δυσλειτουργία στα ΤΕΙ, ειδικά στα περιφερειακά, το κόμμα μας έχει καταθέσει τροπολογίες, όπου με καθεστώς εργασιακής βεβαιότητας δεν μπορούν να προγραμματίζουν για την επιστημονική τους εξέλιξη και την αύξηση των ακαδημαϊκών προσόντων τους, κάτι που με τη συνεχή ανασφάλεια, στην οποία βρίσκονται, είναι αποτρεπτικό. 
Στο σημείο αυτό πρέπει να τονίσω ότι θα περιμέναμε να προτείνατε προς ψήφιση ουσιαστικές αλλαγές για τα ΤΕΙ, που θα συμβάδιζαν με την αναμόρφωση των προσόντων, που προτείνατε για το μόνιμο εκπαιδευτικό προσωπικό. Για παράδειγμα, θα περιμέναμε να προτείνατε οι υποψήφιοι για θέση του προέδρου των ΤΕΙ να είναι κάτοχοι διδακτορικού τίτλου. Είναι παράλογο και αντιφατικό να προτείνετε αύξηση των προσόντων, χωρίς η διοίκηση των ΤΕΙ να ασκείται από άτομα με αυξημένα επιστημονικά προσόντα.
'Οσον αφορά το άρθρο 2, πρέπει αρχικά να τονίσω ότι δεν μπορείς σε ένα νομοσχέδιο, που αφορά τα ΤΕΙ, να εισάγετε ρυθμίσεις, που στην κυριολεξία αφορούν όλα τα θέματα της εκπαίδευσης της χώρας μας. Κατακρίνω αυτήν την τακτική, που δυστυχώς παρατηρείται κάθε φορά σε νομοσχέδια του Υπουργείου Παιδείας, τα οποία καταλήγουν σε συρραφή τροπολογιών για διάφορα προβλήματα, που αποσπασματικά προσπαθείτε να λύσετε.
Για τους συλλόγους γονέων έχουμε τοποθετηθεί με σαφήνεια στην επιτροπή και επιφυλάσσομαι να μιλήσω περισσότερο, όταν θα έρθει η κατ' άρθρο συζήτηση.
Παρεμβάσεις θεωρούμε ότι προσπαθείτε να κάνετε, κύριε Υπουργέ, και στην παιδεία του εξωτερικού. Πρέπει να αυξήσουμε τα προσόντα των αναπληρωτών συντονιστών και να πούμε συγκεκριμένα πόσα έτη παραμονής στη χώρα απόσπασης πρέπει να έχει κάποιος, για να μπορεί να αναπληρώσει το συντονιστή. Είναι δυνατόν να λείπει ο συντονιστής και να αναπληρωθεί από έναν καθηγητή φυσικής ή φιλολογίας, που έχει πάει εκεί μόνο ένα χρόνο; Δεν θα ήταν καλύτερα να τον αναπληρώσει κάποιος συντονιστής από μία άλλη περιφέρεια; 
Απαράδεκτο θεωρούμε, επίσης, και το να μην ορίζεται βαθμολογικό όριο για την εξέταση της ξένης γλώσσας στον αποσπώμενο καθηγητή. Λογικά εκείνος πρέπει να γνωρίζει, σχετικά τουλάχιστον, τη γλώσσα της χώρας, στην οποία πηγαίνει.
Με μεγάλη προσοχή πρέπει να δούμε και την παράταση απόσπασης του καθηγητού, γιατί φοβόμαστε ότι θα εξαρτάται από τις σχέσεις, που θα έχει με το συντονιστή και δεν έχουμε το δικαίωμα, κύριε Υπουργέ, να μεταφέρουμε τις πελατειακές μας σχέσεις και στο εξωτερικό. Κραυγαλέο δείγμα της προχειρότητας της Κυβέρνησης είναι η απαλοιφή του μεταπτυχιακού τίτλου από τους αποσπώμενους εκπαιδευτικούς σε τμήματα τριτοβάθμιας εκπαίδευσης του εξωτερικού.
Mε επιφύλαξη βλέπουμε να προτείνετε -και μάλιστα αναδρομικά- τον καθορισμό, με υπουργική απόφαση, των κριτηρίων για εισαγωγή της ΠΑΤΕ, της ΣΕΛΕΤΕ. Για άλλη μια φορά βλέπουμε με λύπη, ότι η Κυβέρνηση αυτοσχεδιάζει στο χώρο της τεχνικής εκπαίδευσης. Το σύστημα της εισαγωγής της ΠΑΤΕ μέχρι τώρα ήταν αδιάβλητο και ευχόμαστε να μην αλλαχτεί. Αναρωτιόμαστε ποια η σκοπιμότητα άραγε της αναδρομικότητας;
Και μια και αναφερόμαστε στην ΠΑΤΕ, είναι απορίας άξιο, πώς, αφού με το νόμο 2525/97 λέτε ότι μετά από πέντε χρόνια ο σκοπός και ο τρόπος λειτουργίας της ΠΑΤΕ επανακαθορίζεται με προεδρικό διάταγμα, προβήκατε πέρσι στη δημιουργία παραρτήματος στην Πάτρα και από φέτος στα Γιάννενα και στο Ηράκλειο.
Σε ό,τι αφορά το άρθρο 3, είπατε και στην επιτροπή ότι ο Συνασπισμός ζήτησε τη μη κατάργηση της παραγράφου β', αλλά την επαναδιατύπωσή της, όπου επιφυλάσσεσθε για την Ολομέλεια. Εμείς σας ξαναλέμε, ότι οι παράγραφοι αυτoί, ήταν ό,τι πιο θετικό υπήρχε στο ν.2413 για τους εκπαιδευτικούς των ΤΕΙ και είναι άδικο να τις καταργήσετε.
Το σχέδιο νόμου, κυρίες και κύριοι συνάδελφοι, προσπαθεί να λύσει εκκρεμότητες αποσπασματικά και τίποτε άλλο. Δεν απαντά στην ανάγκη ρύθμισης σημαντικών θεμάτων που απασχολούν τα ΤΕΙ. Τα ΤΕΙ και από τον χαρακτήρα εφαρμογής που έχουν, θα έπρεπε να απορροφούν ένα μεγάλο μέρος από τα κονδύλια της Ευρωπαϊκής 'Ενωσης. 'Ομως και εδώ παρατηρούμε ότι καμία σχεδόν προσπάθεια δεν γίνεται.
Και βέβαια, η επιχορήγηση των ιδρυμάτων από τον κρατικό προϋπολογισμό, προκαλεί ακόμη και τον πιο καλόπιστο. Τα δεκαεπτά ΑΕΙ της χώρας, με εκατόν τριάντα χιλιάδες περίπου φοιτητές, επιχορηγούνται για λειτουργικές ανάγκες με τριάντα τρία δισεκατομμύρια (33.000.000.000), ενώ δεκατέσσερα ΤΕΙ με ενενήντα χιλιάδες σπουδαστές, μόλις με δεκατρία δισεκατομμύρια (13.000.000.000) δραχμές. Και εδώ, δηλαδή, έχουμε σπουδαστές πρώτης και δεύτερης κατηγορίας.
Κυρίες και κύριοι συνάδελφοι, η τριτοβάθμια εκπαίδευση πρέπει να είναι ενιαία, γεγονός που επιβάλλει αύξηση δαπανών και ουσιαστική αναβάθμισή της. Πάνω απ'όλα πρέπει να προβληματίζει όλους μας η αναλογία όσων μαθητών προτιμούν γενική εκπαίδευση -το 70%- απ'όσους προτιμούν την τεχνολογική εκπαίδευση -το 30%- ποσοστά που είναι αντίστροφα απ'ό,τι στην Ευρώπη, χωρίς να γίνεται από μέρους της Κυβέρνησης καμία προσπάθεια για να αλλάξει αυτό. Αλλά με προχειρότητα, βιασύνη, χωρίς στόχους και προοπτικές και πολλές φορές, χωρίς ουσιαστικό διάλογο με τους αρμόδιους φορείς και κυρίως, χωρίς τα ανάλογα κονδύλια προσπαθεί να μεταρρυθμίσει μια παιδεία που νοσεί. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς, κυρία Λουλέ.
Η κ. Βασιλική Αράπη-Καραγιάννη έχει το λόγο.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, κυρίες και κύριοι συνάδελφοι, συζητάμε σήμερα το νομοσχέδιο για την παιδεία. Αυτήν τη στιγμή η παιδεία βρίσκεται σε μια μεγάλη αναταραχή.
Πιστεύαμε, όπως είχαμε διαπιστώσει και διατυπώσει στη Βουλή όταν συζητιόταν ο ν. 2525, ότι θα φέρει εκπαιδευτική μεταρρύθμιση στη χώρα μας. Αντίθετα, αντί για μεταρρύθμιση, αυτήν τη στιγμή βρίσκονται οι δάσκαλοι και οι καθηγητές στους δρόμους με συνεχείς απεργιακές κινητοποιήσεις και οι μαθητές βρίσκονται σε σύγχυση, όσον αφορά τον τρόπο με τον οποίο θα εκλεγούν ή θα μπουν, όπως ακριβώς μας είπε η Κυβέρνηση, στα πανεπιστήμια άνευ εξετάσεων. Αυτήν τη στιγμή οι μαθητές ακόμη δεν ξέρουν πώς θα μπουν στα πανεπιστήμια, διότι ενώ 
 

Επιστροφή στην κορυφή



Σελίδα 9806 
κάνουμε το νόμο για να βοηθηθούν οι μαθητές να μη δίνουν πάρα πολλές εξετάσεις και να μην ταλαιπωρούνται με φροντιστήρια οι γονείς και οι οικογένειες, τώρα θα δίνουν πολλές περισσότερες εξετάσεις, γιατί θα δίνουν και στη Β' λυκείου και στην Γ' λυκείου και όχι στο φυσικό τους χώρο που θα φοιτούν, αλλά πιθανόν σε κάποιους άλλους χώρους ή θα έρχονται τα θέματα από τις νομαρχίες.
Και φυσικά όλοι γνωρίζουμε τι γίνεται με τα θέματα. Ας θυμηθούμε τι είχε γίνει κάποτε, όταν είχε γίνει διαρροή θεμάτων επί Νέας Δημοκρατίας, όπου ο κόσμος είχε αναστατωθεί.
Αυτήν τη στιγμή έρχεται η Κυβέρνηση και χωρίς να προειδοποιήσει τον εκπαιδευτικό κόσμο, ειδικότερα τους καθηγητές και τους δασκάλους αναπληρωτές, αιφνιδιαστικά, καταργεί την επετηρίδα.
Βάζει τους αναπληρωτές καθηγητές που έχουν διδάξει πέντε, δέκα και δεκαπέντε χρόνια, πάρα πολλοί απ' αυτούς, να δώσουν εξετάσεις και δεν τους ορίζει εκ των προτέρων πόσοι θα προσληφθούν από τις εξετάσεις, πόσοι από την επετηρίδα τους, πόσοι ανά κλάδο και όχι μόνο αυτό, το σπουδαιότερο είναι ότι οι καθηγητές αυτοί, οι οποίοι έχουν διδάξει δέκα χρόνια στο θρανίο και δεκαπέντε, θα έχουν δίπλα τους να δίνουν εξετάσεις με έναν μαθητή τους, ο οποίος έχει τελειώσει και δίνει εξετάσεις -ξέρετε τι είναι αυτό; Ηθικός εξευτελισμός του καθηγητού -και φυσικά ο μαθητής να είναι δίπλα, φαντασθείτε με τι ειρωνικό βλέμα. Με τι λοιπόν αναξιοπιστία, μπορεί να πει κανείς, η Κυβέρνηση ρυθμίζει ένα τόσο σοβαρό θέμα!
Καλείται, κύριε Υπουργέ, η Κυβέρνηση να βρει τρόπο να ρυθμίσει -με διάλογο τον οποίο δεν κάνετε, κύριε Υπουργέ, έχω έλθει επανειλημμένα στο Υπουργείο σας με τους αναπληρωτές- και να αποτρέψει τα γεγονότα που θα γίνουν τον Ιούνιο, διότι είναι αποφασισμένοι να μην αφήσουν να γίνει ο διαγωνισμός.
Ακόμη, κύριε Υπουργέ, και αν γίνει ο διαγωνισμός, σε κάποια εξεταστικά κέντρα με την παρέμβαση των αναπληρωτών -και αυτοί όπως σας είπα είναι αποφασισμένοι- δεν γίνουν οι εξετάσεις στα τμήματα, τι θα γίνει;
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Να αναφέρετε τον αριθμό των πενήντα χιλιάδων των υποψηφίων του διαγωνισμού.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Εγώ σας λέω ότι δίνουν είκοσι χιλιάδες και οι πέντε χιλιάδες δεν δίνουν, θα δώσετε καινούρια θέματα; Είναι αυτό έντιμο, ηθικό και δημοκρατικό;
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δηλαδή είναι έντιμο να μη γίνει διαγωνισμός;
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: 'Εντιμο είναι, κύριε Υπουργέ, κάποιος που έχει διδάξει πέντε, δέκα και δεκαπέντε χρόνια και έχει κάνει η πολιτεία μαζί του ένα συμβόλαιο, να τον ικανοποιήσει και να μην τον αφήσει απ' έξω, χωρίς να τον προειδοποιήσει και να πει μέχρι την τάδε του μηνός, του τάδε χρόνου, όσοι καθηγητές δουλέψατε αναπληρωτές, θα διοριστούν σε τόσο τακτό διάστημα. Δεν το λέτε πουθενά αυτό. Το λέτε μεν με λόγια, αλλά απ'ό,τι είπε και ο σύμβουλός σας σε κάποιον καθηγητή αναπληρωτή που τον ρώτησε αν θα διοριστεί με οκτώ χρόνια που είχε ως αναπληρωτής, δεν πήρε θετική απάντηση.
'Αρα, κύριε Υπουργέ, τα πάντα και οι πάντες βρίσκονται αυτήν τη στιγμή σε αναβρασμό.
'Οσον αφορά τα Τ.Ε.Ι., το ΔΗ.ΚΙ.Κ. ο πολιτικός φορέας που στόχο του έχει τον ενεργό πολίτη, θεωρεί ότι η παιδεία είναι ο θεσμός εκείνος που συμβάλλει ουσιαστικά στη μεταμόρφωση του κράτους σε πολιτεία, σε κοινωνία ελεύθερων πολιτικών όντων και διαμορφώνει το πλαίσιο της ίδιας της ζωής μας. Σταθερός υπέρμαχος του κοινωνικού κράτους και των δημοκρατικών κατακτήσεων του λαού μας, θεωρεί το δικαίωμα τη δωρεάν και υποχρεωτική εκπαίδευση λαϊκή κατάκτηση, που διευκολύνει την πραγμάτωση της δημοκρατικής αρχής της ισότητας των ευκαιριών. Αντιπαλεύει τη συντηρητική και νεοφιλελεύθερη πολιτική που βλέπει την παιδεία ως εμπόρευμα και ως περιττό βάρος του λιγότερου κράτους που επιδιώκει να επιβάλει.
Παρά αυτήν την τεράστια σημασία της και τους στόχους της στη χώρα μας το ζήτημα της παιδείας δεν αποτέλεσε σχεδόν ποτέ κεντρικό ζήτημα της πολιτικής των κυβερνήσεων, πλην των φωτινών εξαιρέσεων κατά τα έτη 1932, 1964 και το 1982. 'Ομως, είναι βέβαιο ότι στον τόπο μας που μαστίζεται από βαθιά κρίση, με αφετηρία την κρίση θεσμών και αξιών, όλα τα προβλήματα, οικονομικά, κοινωνικά και πολιτικά είναι τελικά προβλήματα παιδείας.
Η έξοδος από την κρίση πρέπει ουσιαστικά να περάσει από το σχολείο. Μια αναβαθμισμένη εκπαίδευση θα μπορούσε να καταστήσει τη χώρα μας εκπαιδευτικό και πολιτιστικό κέντρο της Ευρώπης. 'Ομως κανένα κόμμα δεν είχε επεξεργασμένη πολιτική για την παιδεία, που θα ανταποκρίνεται στις προσδοκίες και τις ανάγκες της ελληνικής κοινωνίας και της νεολαίας της πατρίδας μας.
Ενώ είναι αδήριτη ανάγκη η σύσταση υπερκομματικής επιτροπής για την αντιμετώπιση των φλεγόντων και επειγόντων θεμάτων παιδείας, αυτό δεν γίνεται αποδεκτό από την εκάστοτε κυβερνητική εξουσία. 
Η διάρθρωση του εκπαιδευτικού συστήματος είναι αποτέλεσμα πρόχειρων ρυθμίσεων, συχνά αντιφατικών που υιοθετήθηκαν κάτω από την πίεση αναγκών και ικανοποίηση πελατειακών σχέσεων μεταξύ λειτουργών και κοινωνικών ομάδων από τη μια μεριά και του Υπουργείου από την άλλη.
Το πρώτο μεγάλο πρόβλημα είναι η υποχρηματοδότηση της δημόσιας εκπαίδευσης. Γι' αυτό, κύριε Υπουργέ, το είπα και στην πρώτη ομιλία μου στο Κοινοβούλιο, ενώ εγώ αγωνιζόμουν για 15% για την παιδεία, αυτήν τη στιγμή σύμφωνα με τις δαπάνες και τον προϋπολογισμό το 3,5% μόνο του ΑΕΠ δίνεται για την παιδεία.
Δεύτερο σημείο της κρίσης είναι το σύστημα των εισαγωγικών εξετάσεων, που αποδυνάμωσε τον εκπαιδευτικό από τον κοινωνικό του ρόλο και φυσικά από το ρόλο του σχολείου. Απέτυχε να δώσει γενική μόρφωση και καλλιέργεια, στοιχεία απαραίτητα για τον πολίτη της σύγχρονης κοινωνίας.
Με την ψήφιση του νόμου 2525/97 θεσμοθετήθηκε στην εκπαιδευτική μεταρρύθμιση, στο χώρο της δευτεροβάθμιας εκπαίδευσης. Η εφαρμογή που προχωρεί παρά την ήδη διαπιστωμένη καθολική αντίδραση της εκπαιδευτικής κοινότητας, η έλλειψη προετοιμασίας από το ΥΠΕΠΘ καθώς και η έλλειψη ενός εσωτερικού και ευρύτερου διαλόγου για τη βελτίωση εξειδικεύσεων, προκαλεί παλινδρομήσεις και ρυθμίσεις που δημιουργούν σύγχυση αλλά και εγκυμονούν κινδύνους.
'Ετσι καλούνται, δοκιμασμένοι εκπαιδευτικοί σε εξετάσεις που θα εκτελεστούν συνάνθρωποί μας και τα ίδια τα ανώτατα εκπαιδευτικά ιδρύματα. Οι επιτυχόντες θα παραμείνουν στους πίνακες του ΥΠΕΠΘ σε καθεστώς πολιτικής ομηρίας αφού αυτό θα αποφασίζει αυθαίρετα πόσους εκπαιδευτικούς χρειάζεται η δημόσια εκπαίδευση. Και εδώ προκύπτει ένα θέμα.
'Ενας που θα περάσει τη μία χρονιά και δεν θα απορροφηθεί, τι θα γίνει; Θα ξανακληθεί να δώσει εξετάσεις; Εδώ, κύριε Υπουργέ, δεν μας έχετε πει τίποτα.
'Οταν η πολιτική ηγεσία ανακοινώνει την 1.8.97 ότι η επετηρίδα εγκαταλείπεται και εισάγεται ο διαγωνισμός σταδιακά, έχει μία πολύμορφη εκκρεμότητα, νομική, ηθική, κοινωνική και ακαδημαϊκή, έναντι των αναπληρωτών καθηγητών. Μία μεταβατική ρήτρα μπορεί να θεραπεύσει αυτές τις εκκρεμότητες και να προσφέρει ουσιαστική προειδοποίηση για την αξία του διαγωνισμού. Πρέπει να γίνει ρύθμιση που να κατοχυρώνει την εργασία των αναπληρωτών και να προνοήσει για το σταδιακό μόνιμο διορισμό τους, ακόμα και μετά τη λήξη της πενταετίας. 
Καλούνται οι μαθητές να δηλώσουν ποια κατεύθυνση θα ακολουθήσουν χωρίς να γνωρίζουν το περιεχόμενο της επιλογής τους. Αυτά έρχονται τελευταία στιγμή όπως συνήθως, χωρίς διάλογο και χωρίς προτάσεις από την εκπαιδευτική κοινότητα. 'Ετσι όμως μετατρέπονται οι μαθητές σε πειραματόζωα και ευτελίζονται οι θεσμοί. 
 

Επιστροφή στην κορυφή



Σελίδα 9807 
Καταργήθηκαν, κύριε Υπουργέ, τα επαγγελματικά λύκεια για να αναβαθμιστούν. Στη θέση τους όμως βρέθηκαν τα ΤΕΕ που οδηγούν τους μαθητές στο μονόδρομο των ΙΕΚ και τους εμποδίζουν να συνεχίσουν την τριτοβάθμια εκπαίδευση. 'Ομως τα ΤΕΕ πρέπει να έχουν τα ίδια ποιοτικά χαρακτηριστικά με το ενιαίο λύκειο για να στραφούν οι νέοι προς αυτά. Μόνο το 36% των νέων μας παρακολουθούν την επαγγελματική εκπαίδευση. Σε χώρες όμως της Ευρώπης όπως στην Αγγλία το 55% και στην Γερμανία το 79% παρακολουθούν την επαγγελματική εκπαίδευση. 'Ομως για να πειστούν οι μαθητές να στραφούν προς τα ΤΕΕ, στις κατώτερες σχολές, θα πρέπει να συνειδητοποιήσουν ότι η κοινωνική τους ανέλιξη θα επιτυγχάνεται ισότιμη μέσω των ΤΕΕ όπως και μέσω του ενιαίου λυκείου, όπως γινόταν μέχρι σήμερα, χωρίς με αυτό το στοιχείο να καταστρατηγείται η αρχή των ίσων ευκαιριών.
Το ΥΠΕΠΘ δεν μπόρεσε να απορροφήσει κοινοτικά κονδύλια -κάποιος συνάδελφος έκανε την ερώτηση- για το ενιαίο λύκειο. Κοινοτικοί παράγοντες τόνισαν την απουσία έμπειρων διοικητικών υπηρεσιών στο ΥΠΕΠΘ με αποτέλεσμα να μην μπορούν να επιταχύνουν τους ρυθμούς των εισροών και να εκμεταλλευτούν αποδοτικά τα κονδύλια.
Εναλλαγές προσώπων στη Διεύθυνση Κοινοτικών Κονδυλίων και ευκαιριακή αντιμετώπιση των εκπαιδευτικών προγραμμάτων οδήγησαν σε αυτήν τη χαμηλή απορροφητικότητα των εκατόν εξήντα μόνο δισεκατομμυρίων (160.000.000.000) από το ποσό των πεντακοσίων εξήντα δισεκατομμυρίων (560.000.000.000) ενώ οι προθεσμίες, όπως γνωρίζετε, εκπνέουν την 31.12.1999. 'Αρα, θα πρέπει, κύριε Υπουργέ, να απορροφάμε ένα εκατομμύριο (1.000.000) κάθε μέρα.
Πριν ενημερωθούν μαθητές και γονείς και δοθούν διευκρινίσεις για τα νομικά πλαίσια των ΤΕΕ και του ενιαίου λυκείου, έρχεται το νομοσχέδιο για τα ΤΕΙ με περιπτωσιολογικές ρυθμίσεις, με δύο άρθρα. Τα σοβαρά και φλέγοντα ζητήματα του τμήματος αυτού της τριτοβάθμιας εκπαίδευσης, τα οποία θα επιδεινωθούν με το ενιαίο λύκειο, αντιμετωπίζονται αποσπασματικά.
Το νομοσχέδιο αυτό είναι πολύ περίεργο. Επιγράφεται ως νομοσχέδιο για τα ΤΕΙ, εισάγονται όμως παράγραφοι, και μάλιστα περισσότερες από είκοσι τέσερις, που αναφέρονται σε άλλα θέματα.
Το πρώτο άρθρο έχει ρυθμίσεις για τα ΤΕΙ ενώ το δεύτερο άρθρο περιέχει μία μόνο ρύθμιση για τις αποσπάσεις προσωπικού ΤΕΙ σε πολιτικά γραφεία. Το άρθρο 2 είναι ουσιαστικά ένα δεύτερο νομοσχέδιο που αφορά ρυθμίσεις δευτεροβάθμιας εκπαίδευσης.
'Ετσι, όμως και ο κοινοβουλευτικός έλεγχος είναι δύσκολος και η ψήφιση του νομοσχεδίου προβληματική. Πιστεύουμε ότι επιχειρούνται πολλές ρυθμίσεις, παρεμβάσεις στη λειτουργία των ΤΕΙ και μεθοδεύσεις για επιλογή "ημετέρων".
Κύριε Υπουργέ, δύο θετικές ρυθμίσεις στο ν. 2413/96 έρχεσθε να τις καταργήσετε. Και τις καταργείτε: Τη σχετική με το δεύτερο μεταπτυχιακό τίτλο και την αντικατάσταση της επαγγελματικής δραστηριότητας με εκπαιδευτική. Η λεκτική διατύπωση κρύβει πολλά και γι' αυτό κάποιοι όροι πρέπει να αναδιατυπωθούν.
Παρατηρούμε ότι για άλλη μία φορά το έκτακτο προσωπικό των ΤΕΙ αγνοείται, παρ' όλο που είπατε στην επιτροπή -όπου μιλήσαμε πολλές ώρες- ότι θα βελτιώσετε τις εργασιακές τους σχέσεις. Το καθεστώς απασχόλησής τους είναι απαράδεκτο. Πτυχιούχοι που δουλεύουν πάρα πολλά χρόνια και όχι μόνο με ένα πτυχίο, κύριε Υπουργέ, αλλά με δύο και τρία, βλέπουμε αυτήν τη στιγμή να εμπαίζονται.
Στην καλύτερη περίπτωση πληρώνονται για πρώτη φορά -το είπε και η συνάδελφος του Συνασπισμού- το Μάρτιο. Οι περισσότεροι έχουν χάσει την ασφάλισή τους και το επίδομα ανεργίας του καλοκαιριού. Αυτό είναι δική σας ευθύνη και υπαιτιότητα, αφού με την ωρομισθοποίησή τους από το ν. 2413, απαιτείται συγκέντρωση των πραγματοποιηθεισών ωρών για τον καθένα από τις διοικητικές υπηρεσίες, με αποτέλεσμα λόγω του αυξημένου γραφειοκρατικού φορτίου, οι καθυστερήσεις των αμοιβών τους να είναι απαράδεκτες.
Με τον ίδιο νόμο και με τη λανθασμένη κατάσταση τους, όσον αφορά τους εργαζόμενους με μειωμένο ωράριο του ΙΚΑ, που τους ασφαλίζει μερικώς, πολλοί δεν έχουν ούτε ιατροφαρμακευτική περίθαλψη και αρκετοί δεν παίρνουν το επίδομα ανεργίας του καλοκαιριού. Πρέπει σε αυτό το θέμα, μια και δείξατε και εσείς και ο κύριος Υπουργός κάποια ευαισθησία στην επιτροπή, να φέρετε άμεσα στο νομοσχέδιο αυτό ρυθμίσεις για την επίλυση των παραπάνω προβλημάτων.
Κύριε Υπουργέ, μην εκδικείστε τους εκπαιδευτικούς αυτούς που με πείσμα άλλων συνεχίζουν να προσφέρουν το έργο τους για πάρα πολλά χρόνια, από δέκα έως δεκαπέντε ευρισκόμενοι από μεράκι σε καθεστώς αβεβαιότητας, για το αν θα επαναπροσληφθούν τον ερχόμενο Σεπτέμβριο, ενώ θα μπορούσαν να είχαν πάει στο γυμνάσιο ή στο λύκειο και να είχαν λύσει το πρόβλημά τους.
Πρέπει επιτέλους να δώσετε λύση στο θεσμικό πρόβλημα των εκτάκτων που έχει αντίκτυπο στην παρεχόμενη παιδεία στα ΤΕΙ, που σε καμία περίπτωση δεν πρέπει να στηρίζεται στους τέσσερις χιλιάδες εξακόσιους πενήντα εκτάκτους και στους δύο χιλιάδες εκατόν ενενήντα έξι μονίμους. Δεν είναι δυνατόν να υποστηρίζετε ότι έτσι αντλείτε από την παραγωγή τις νέες εξελίξεις και γι' αυτό δεν τους μονιμοποιείτε, τη στιγμή που με το ν. 2530 έχετε θεσμοθετήσει τη μερική απασχόληση του προσωπικού.
Επίσης, πώς είναι δυνατόν να τονίζετε ότι πρέπει να παραμένουν έκτακτοι ικανοποιώντας έτσι τις αλλαγές στον προγραμματισμό της διδακτέας ύλης, τη στιγμή που τα αναλυτικά προγράμματα στα ΤΕΙ δεν έχουν αλλάξει τα τελευταία είκοσι χρόνια; Πρέπει επιτέλους με σοβαρότητα και υπευθυνότητα να προβείτε σε ριζικές αλλαγές στην αναλογία προσωπικού έκτακτου-μόνιμου και να μη διαιωνίζεται άλλο αυτή η απαράδεκτη κατάσταση. 
Είναι ακόμη παράλογο, κύριε Υπουργέ, ότι αυτοί οι άνθρωποι που αποτελούν -το τόνισαν και οι άλλοι συνάδελφοί μου- το 68% του προσωπικού, να μην έχουν ούτε καν δικαίωμα ψήφου στα όργανα διοίκησης, όπως όλοι οι άλλοι εργαζόμενοι στο χώρο τους.
'Ενα άλλο πρόβλημα αναφορικά με τα ΤΕΙ, μια και κοπτόμαστε για την τεχνική και επαγγελματική εκπαίδευση. Η υποχρηματοδότηση των ΤΕΙ είναι η ρίζα της κακοδαιμονίας τους, κύριε Υπουργέ. Στα είκοσι ένα ΤΕΙ με ενενήντα χιλιάδες σπουδαστές διετέθησαν είκοσι ένα δισεκατομμύρια (21.000.000.000), ενώ για τα δεκαεπτά ΑΕΙ με εκατόν τριάντα χιλιάδες σπουδαστές διετέθησαν τριάντα πέντε δισεκατομμύρια (35.000.000.000), δηλαδή τα διπλάσια, ενώ είναι γνωστό σε όλους ότι τα εργαστήρια χρειάζονται γενναία επιχορήγηση για τον εξοπλισμό τους. Νομίζω ότι η υλικοτεχνική υποδομή είναι πάρα πολύ σοβαρό θέμα.
Θα προσπαθήσω να επισημάνω και κάποιες άλλες τροποποιήσεις-προσθήκες.
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού).
Μια και τελείωσε ο χρόνος, τα υπόλοιπα θα τα πω στα άρθρα, μια και οι παρατηρήσεις μου αναφέρονται τώρα στα άρθρα. 
ΠΡΟΕΔΡΕΥΩΝ (Παναγιώτης Σγουρίδης): Καλώς, κυρία Καραγιάννη, θα τα πείτε στα άρθρα τα υπόλοιπα.
Ο κ. Γεωργιάδης έχει το λόγο.
ΘΕΟΔΩΡΟΣ ΓΕΩΡΓΙΑΔΗΣ: Κύριε Πρόεδρε, κυρίες και κύριοι συνάδελφοι, εάν θελήσουμε να αναζητήσουμε εκείνο το χαρακτηριστικό για το οποίο ξεχωρίζει η εποχή μας, σίγουρα θα το εντοπίζαμε στον τομέα της επιστήμης και της τεχνολογικής εξέλιξης, όπου η πρόοδος που συνετελέσθη και συντελείται ακόμη είναι ασύλληπτη. 
Συνήθως λέμε ότι το μεγαλύτερο πρόβλημα που δημιουργούν σήμερα η επιστήμη και η τεχνολογία, έχει να κάνει με τη μόλυνση του περιβάλλοντος και με άλλες τέτοιες επιπτώσεις. 'Ομως υπάρχει εκεί ακόμη κάτι πιο βαθύτερο. Είναι το γεγονός ότι οι επιστημονικές γνώσεις και οι τεχνολογικές εφαρμογές τους αυξάνονται με ρυθμούς όλου και ταχύτερους απ' όσο μπορεί να αντέξει η αφομοιωτική ικανότητα του 
 

Επιστροφή στην κορυφή



Σελίδα 9808 
ανθρώπου. Είναι ότι η απόσταση ανάμεσα στη χρήση της νέας τεχνολογίας και την κατανόηση αυτής μεγαλώνει ολοένα και περισσότερο. Είναι ότι ο κόσμος τώρα παρουσιάζεται όλο και πιο διαφορετικός απ' ό,τι μας λένε οι αισθήσεις μας και ο κοινός νους μας.
Τι σημαίνουν όλα αυτά; Ακόμη σήμερα, όταν θέλουμε να προσδιορίσουμε χρονικά ένα συμβάν, κάνουμε αναγωγή σε ώρες, λεπτά, δευτερόλεπτα και το πολύ δέκατα του δευτερολέπτου. Από εδώ και πέρα όμως μπαίνουμε σε μια νέα εποχή, στην εποχή των νανοδευτερολέπτων. Είναι δε νανοδευτερόλεπτα, χρονικές μονάδες τόσο μικρής διάρκειας που δεν μπορούν να τις αντιληφθούν οι ανθρώπινες αισθήσεις. 'Ωσπου να ανοιγοκλείσουμε τα βλέφαρά μας λένε οι επιστήμονες, ήδη έχουν περάσει πεντακόσια εκατομμύρια νανοδευτερόλεπτα.
Αν υποθέσουμε ότι δύο ηλεκτρονικοί υπολογιστές συνομιλούν μεταξύ τους για ένα χρονικό διάστημα μισής ή μιας ώρας και τεθεί εν συνεχεία το ερώτημα στον έναν ηλεκτρονικό υπολογιστή ποιο ήταν το αντικείμενο της συζήτησης, ώσπου να τεθεί το ερώτημα στον υπολογιστή, θα έχει πει τόσες λέξεις ο ηλεκτρονικός υπολογιστής όσες δεν έχουν πει όλοι οι άνθρωποι από τότε που ανακαλύφθηκε η γλώσσα. Τρομερά πράγματα.
Από την άλλη μεριά η βιοτεχνολογία μαζί με τη γενετική-βιοϊατρική έχουν σημειώσει τέτοια πρόοδο, ώστε η κλωνοποίηση να μην είναι πλέον τίποτε το ξεχωριστό, γιατί από ένα υπάρχον είδος παράγονται πολλά πανομοιότυπα.
Η βιοτεχνολογία και η γενετική έχουν καταφέρει να παράξουν, ακόμα βέβαια σε πειραματικό στάδιο, είδη που δεν υπάρχουν καν στη φύση. Και αυτό, το έχουν κατορθώσει ενώνοντας γονίδια από διαφορετικά ήδη φυτών και ζώων. 'Ετσι έχουν βάλει γονίδιο πυγολαμπίδας σε φυτό καπνού και το βράδυ το φυτό φωσφορίζει, όσο περίεργο και αν ακούγεται. Αυτά τα στοιχεία παρατίθενται στο βιβλίο του καθηγητού του Πανεπιστημίου του Χάρβαντ, του Πόλ Κένεντι "Προετοιμασία για το 2001" καθώς και στο βιβλίο του καθηγητού Τζέρεμι Ριφκιν "Το τέλος της εργασίας".
Επίσης, βάλανε γονίδιο από ένα ψάρι που ζει στο βόρειο παγωμένο ωκεανό σε φυτό ντοματιάς για να μπορεί το φυτό να αντέχει και σε ψυχρά κλίματα με προοπτική να παράγει ντομάτες και σε περίοδο χειμώνα, και σε κρύα κλίματα. Και όλα αυτά γιατί; Διότι τώρα, όπως είναι γνωστό, ο πληθυσμός της γης είναι πέντε έξ δισεκατομμύρια. Το 2020 υπολογίζεται ο πληθυσμός της γης να φτάσει τα δέκα με δώδεκα δισεκατομμύρια κατοίκους. Με τα σημερινά δεδομένα παραγωγής, έτσι όπως καλλιεργούμε τη γη, είναι αδύνατον ο πληθυσμός αυτός να τραφεί.
Την απάντηση, λένε οι επιστήμονες, θα τη δώσει η βιοτεχνολογία και η γενετική βιοϊατρική, με την παραγωγή προϊόντων και τροφίμων στα εργαστήρια. 
ΚΥΡΙΑΚΟΣ ΣΠΥΡΙΟΥΝΗΣ: Απόγονοι του Μάλθους!
ΘΕΟΔΩΡΟΣ ΓΕΩΡΓΙΑΔΗΣ: Ναι, επανέρχεται και πάλι η θεωρία του Μάλθους στο προσκήνιο. Και αυτό γιατί, είναι γνωστό ότι στα περισσότερα κράτη του τρίτου κόσμου ακόμα δεν είναι δυνατόν να ελεχθούν οι γεννήσεις. Σήμερα είναι γνωστό ότι η Κίνα είναι το πολυπληθέστερο κράτος. 
Το 2020 θα είναι όμως η Ινδία, διότι η Κίνα έχει καταφέρει να περιορίσει τις γεννήσεις σε αντίθεση με την Ινδία. 
Αυτή η τρομερή πρόοδος της επιστήμης της βιοτεχνολογίας, της πληροφορικής, της γενετικής βιοϊατρικής, αλλάζει, με την είσοδο της νέας χιλιετίας, όλα τα δεδομένα της ανθρώπινης ζωής και επηρεάζει μια σειρά δραστηριότητες του ανθρώπου και στο βιομηχανικό τομέα. Μία επιχείρηση του 1950 μπορούσε να φτιάξει εγκαταστάσεις και για πενήντα χρόνια να παράγει προϊόντα και να είναι ανταγωνιστική. Τώρα για να μπορεί να είναι μέσα στο παιχνίδι, πρέπει να αλλάζει πολύ συχνότερα το μηχανολογικό εξοπλισμό. Μέχρι τώρα, ένας εργαζόμενος με λυκειακή ή και ανώτερη μόρφωση, μπορούσε με τα εφόδια που έπαιρνε, να δουλεύει για μια ζωή. Από τώρα και στο εξής πλέον να επιμορφώνεται δια βίου. Αυτοί στους οποίους ανήκει το μέλλον δεν είναι πλέον οι χειρονάκτες εργάτες, είναι εκείνοι που τους λένε οι επιστήμονες "εργάτες γνώσης" ή αλλιώς, "αναλυτές συμβόλων".
Κυρίες και κύριοι συνάδελφοι, από όσα ανέφερα πιο πάνω, προκύπτει πως εάν ένα κράτος θέλει να παρακολουθήσει το ρυθμό της τεχνολογικής ανάπτυξης και να σταθεί στην παγκοσμιοποιημένη και τεχνολογικά προχωρημένη οικονομία, πρέπει να ρίξει μεγάλο βάρος στην παιδεία. Διότι η παιδεία είναι αυτή που θα δημιουργήσει όλους αυτούς τους τεχνοκράτες, όλους αυτούς τους επιστήμονες, όλους αυτούς που ανέφερα, τους εργάτες γνώσης και αναλυτές συμβόλων, για να μπορούν να είναι κατάλληλοι ώστε να ανταπεξέλθουν στα νέα δεδομένα της παγκοσμιοποιημένης, όπως είπα, οικονομίας.
Αυτό, λοιπόν, προσπαθεί να κάνει και η ελληνική Κυβέρνηση. Επειδή θέλει να διαδραματίσει σοβαρό ρόλο, τόσο μέσα στα πλαίσια της Ενωμένης Ευρώπης, όσο και διεθνώς, προχωρεί στην εκπαιδευτική μεταρρύθμιση σε όλα τα επίπεδα, βασική, μέση και ανωτέρα. Στα πλαίσια, λοιπόν, αυτής της μεταρρύθμισης εντάσσεται και το συζητούμενο σχέδιο νόμου. 
Πέραν αυτών που ανέφερα σαν γενικούς λόγους, υπάρχουν και ειδικότεροι λόγοι που κατέστησαν αναγκαία την κατάθεση αυτού. Και αυτοί είναι, πρώτον, το γεγονός ότι το θεσμικό πλαίσιο με το οποίο λειτουργούσε μέχρι τώρα η παιδεία στη χώρα μας δεν αρκούσε, και δεύτερον η ανάγκη αύξησης του αριθμού των όσων επιθυμούν να φοιτήσουν σε όλες τις βαθμίδες της εκπαίδευσης και κυρίως της τριτοβάθμιας εκπαίδευσης, για να σταματήσει επιτέλους μεταξύ άλλων και η συνεχιζόμενη αιμορραγία συναλλάγματος, σε μια περίοδο που καταβάλλουμε προσπάθειες να βελτιώσουμε τους δείκτες της οικονομίας μας.
Πιο ειδικά, με το παρόν σχέδιο νόμου λύνεται, πρώτον, το πρόβλημα της αυτοδιοίκησης και αυτονομίας των Τ.Ε.Ι. κατά τρόπο που ισχύει και στα Ανώτατα Εκπαιδευτικά Ιδρύματα. Διαμορφώνονται δηλαδή, με το παρόν σχέδιο νόμου θεσμικά οι συνθήκες προσέγγισης των Τ.Ε.Ι. με αυτά των Α.Ε.Ι., χωρίς βέβαια να παραβλέπεται το γεγονός ότι δεν ταυτίζονται απολύτως μεταξύ τους.
Δεύτερον, λύνονται τα χρονίζοντα προβλήματα του προσωπικού που έχουν να κάνουν με τη δυνατότητα εξέλιξης και συνεχούς κατάρτισης, μιας και αυτό το προσωπικό θα αποτελέσει το μοχλό επιτυχίας του όλου θεσμού.
Τρίτον, επαναπροσδιορίζονται τα προσόντα που απαιτούνται για την εκλογή στην κάθε βαθμίδα εκπαιδευτικού προσωπικού, καθώς και οι προϋποθέσεις για την πρόσληψη εκτάκτου και ειδικού επιστημονικού προσωπικού.
Τέταρτον, ρυθμίζονται αρκετά θέματα που αφορούν στους σπουδαστές των Τ.Ε.Ι. Παραδείγματος χάρη η παροχή της δυνατότητας επιδότησης του μισθώματος των σπουδαστών των Τ.Ε.Ι., καθώς επίσης και η απαγόρευση μεταγραφής σπουδαστών από Τ.Ε.Ι. εσωτερικού σε ανώτερες σχολές αρμοδιότητας άλλων Υπουργείων και αντιστρόφως.
Πέμπτον, επαναπροσδιορίζεται η διαδικασία επιχορήγησης των σχολείων ελληνόγλωσσης εκπαίδευσης για την αντιμετώπιση λειτουργικών τους εξόδων, η οποία θα γίνεται πλέον μόνο με απόφαση του Υπουργού Παιδείας.
'Εκτον, παρέχεται η δυνατότητα εισαγωγής στην τριτοβάθμια εκπαίδευση σε όσους αποφοίτους λυκείου έχουν διακριθεί στη Βαλκανική ή Διεθνή Μαθηματική Πληροφορική Ολυμπιάδα και βρίσκονται μεταξύ των έξι πρώτων.
Είναι και άλλα θέματα, τα οποία δεν είναι του παρόντος, στα οποία θα αναφερθώ στη συζήτηση των άρθρων.
Κυρίες και κύριοι συνάδελφοι, τελειώνω με μία παρατήρηση. Ανέφερα προηγουμένως ότι με το παρόν σχέδιο νόμου λύνονται πολλά από τα προβλήματα των Τ.Ε.Ι.
Πιστεύω όμως κι εγώ, κύριε Υφυπουργέ, ότι θα πρέπει να μπει και μία διάταξη, η οποία να προβλέπει τη δυνατότητα λειτουργίας μεταπτυχιακών προγραμμάτων στα τμήματα των Τ.Ε.Ι.
Με έχουν επισκεφθεί κι εμένα -πιστεύω κι άλλους συναδέλφους- πολλοί καθηγητές και μου έχουν πει ότι ήδη σε ορισμένα Τ.Ε.Ι. με δική τους πρωτοβουλία λειτουργούν υπό 
 

Επιστροφή στην κορυφή



Σελίδα 9809 
μορφή σεμιναρίων τέτοια μεταπτυχιακά τμήματα, στα οποία όμως οι φοιτητές που φοιτούν πληρώνουν πολλά χρήματα. Μιλούν για δύο περίπου εκατομμύρια (2.000.000) δραχμές. Πιστεύω, λοιπόν, ότι πρέπει να μπει μία τέτοια διάταξη στο σχέδιο νόμου.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε. 
Για όλα αυτά που ανέφερα πιο πριν, πιστεύω ότι το παρόν σχέδιο νόμου πρέπει να ψηφισθεί επί της αρχής, απ' όλες τις πτέρυγες της Βουλής.
Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Γεωργιάδη.
Ο κ. Παπαδημόπουλος έχει το λόγο.
ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, είναι γεγονός ότι το παρόν νομοσχέδιο δεν είναι θεσμικό, για να μπορέσει κανείς να κάνει ορισμένες βασικές παρατηρήσεις για τα συμβαίνοντα στην παιδεία της χώρας μας. Είναι όντως ένα νομοσχέδιο το οποίο προσπαθεί να επιλύσει ορισμένα προβλήματα, τα οποία ανέκυψαν μετά την εφαρμογή του βασικού νόμου για τα Τ.Ε.Ι.
Ωστόσο όμως, είναι μία καλή ευκαιρία να ξαναπούμε πάλι ορισμένα πράγματα, τα οποία βέβαια κατά καιρούς, όταν έρχονται νομοσχέδια του Υπουργείου Παιδείας, πολλοί συνάδελφοι προσπαθούν να αποδείξουν, πού οφείλεται κυρίως η κακοδαιμονία της παιδείας μας στην Ελλάδα, ποια είναι τα κυριότερα αίτια που κρατούν διαρκώς την παιδεία σε χαμηλά επίπεδα απόδοσης. Γιατί; Γιατί ποτέ δεν καθίσαμε όλοι σε μία διακομματική επιτροπή με κάποιους σοβαρούς φορείς να καταστρώσουμε το σύνταγμα της παιδείας, να κάνουμε ένα νόμο βασικό, τέλος πάντων κι εκεί να μιλήσουμε για τη στοιχειώδη εκπαίδευση, για τη γενική εκπαίδευση, για την τεχνολογική εκπαίδευση, για την ανωτάτη εκπαίδευση. Δεν έχουμε τέτοιο νόμο πλαίσιο.
'Ετσι, οι τρεις βασικοί νόμοι, ο ν. 1566/85 για τη γενική εκπαίδευση, ο ν. 1404/83 για τα Τεχνολογικά Ιδρύματα, αλλά και ο ν. 1268/82 για την ανωτάτη εκπαίδευση, έχουν υποστεί μέχρι τώρα τόσες πολλές αλλαγές, τροποποιήσεις και αντικαταστάσεις άρθρων, που κανείς, αν δεν είναι πολύ βαθιά μελετημένος γύρω απ' αυτό το σύστημα ή αν δεν έχει ένα πολύ μεγάλο τραπέζι και δεν βάλει δίπλα όλα αυτά τα νομοθετικά κείμενα, για να δει τι ακριβώς ισχύει, δεν πρόκειται να δώσει συγκεκριμένη απάντηση για κανένα απολύτως θέμα.
Αυτό ακριβώς φαίνεται και εδώ, στο υπό ψήφιση νομοσχέδιο. Βλέπετε ότι μία σειρά από τροπολογίες συμποσούνται σε δύο άρθρα, με αποτέλεσμα:
Να έχουμε άρθρα τεσσάρων και πέντε σελίδων πυκνογραμμένων, που καταλαμβάνουν διαστάσεις μυθιστορήματος. Τα άρθρα να μην έχουν καθόλου από νομοτεχνικής πλευράς, όψη νομικού κειμένου. Πρόκειται για συρραφή περιπτώσεων που προκύπτουν ύστερα από πιέσεις ομάδων εκπαιδευτικών.
Κύριοι συνάδελφοι, δεν θέλω να ασκήσω καμία αντιπολίτευση. Απλούστατα, βλέπω το δράμα της παιδείας στη χώρα μας και στενοχωριέμαι. Και πιστεύω ότι και όλοι εσείς το ίδιο αισθάνεστε.
Μέσα σε δέκα-δεκαπέντε χρόνια, κάναμε τόσα πειράματα στην παιδεία, που τα παιδιά της Ελλάδος δεν είναι απλώς πειραματόζωα. Αυτά τα παιδιά οδηγούνται κάθε χρόνο από σύστημα σε σύστημα. 'Εχουν χάσει το μπούσουλά τους. Δεν ξέρουν τι πρέπει να διδαχθούν, δεν ξέρουν τι ακριβώς πρέπει να μάθουν. Δεν ενδιαφέρεται κανείς σοβαρά για τη διεύρυνση του γνωστικού πεδίου, αλλά κυρίως, πως θα ικανοποιηθούν αιτήματα του προσωπικού, πως θα κατοχυρωθούν τα δικαιώματα των καταλήψεων, πως θα ρυπάνουμε τα αγάλματα μπροστά από το πανεπιστήμιο, πως μετά από μία συναυλία σε μία πανεπιστημιακή σχολή, θα ξεχυθούμε στους δρόμους και θα βάλουμε φωτιές στα καταστήματα της Ομόνοιας ή οπουδήποτε αλλού. Και δεν υπάρχει και κανένας έλεγχος.
Κάποτε, όπως θα θυμάστε, είχαμε κάποιους επιθεωρητές. Γιατί στο κάτω-κάτω, όχι μόνο στην κοινωνία μας, στην παγκόσμια κοινωνία δεν υπάρχει καμία ανθρώπινη δραστηριότητα -και πρέπει να το κατανοήσουμε αυτό- χωρίς να εποπτεύεται από κάποιον. Το έχουμε πει χίλιες φορές. Στο σπίτι υπάρχει ο πατέρας. Στο σχολείο είναι ο διευθυντής του σχολείου. Στο εργοστάσιο είναι ο διευθύνων σύμβουλος ή ο γενικός διευθυντής. Στο στρατό είναι ο διοικητής της μονάδος. Εδώ, στην παιδεία ήρθαμε και είπαμε ότι δεν θέλουμε δασκαλοπατέρες. Και τώρα πια, που αναγνωρίσαμε ότι δεν μπορούμε να έχουμε παιδεία χωρίς έλεγχο, ξαναφέρνουμε το θεσμό, αλλά ντρεπόμαστε να τους πούμε, "επιθεωρητές" και τους λέμε "αξιολογητές", για να κάνουν επιθεώρηση οι αξιολογητές, ενώ θα έπρεπε να κάνουν αξιολόγηση οι επιθεωρητές. Τέλος πάντων, ας γίνει και έτσι, αρκεί να βάλουμε κάποια τάξη στην παιδεία. 'Οπως φαίνεται όμως, δεν βλέπω να είναι κοντά αυτή η ώρα που η ελληνική παιδεία θα μπει πραγματικά σ' ένα σωστό δρόμο. 
'Εχουμε φτιάξει με τη λαιμαργία μας, τάχατε να ικανοποιήσουμε όλες τις περιοχές της χώρας, είκοσι πέντε πανεπιστήμια, δέκα εκατομμύρια λαός! Αντέχουμε σε είκοσι πέντε πανεπιστήμια;
Βέβαια, δεν είναι όλα πλήρη πανεπιστήμια, δεν έχουν όλες τις σχολές. Είναι πανεπιστήμια με πλείονες της μιας-δύο σχολών και στη συνέχεια, αυτόνομες αυτοδιοικούμενες σχολές πανεπιστημιακού επιπέδου. Το είπα και πρόσφατα, αλλά θα το ξαναπώ και τώρα -γιατί πρέπει να λεχθεί, αξίζει τον κόπο- ότι αυτά δεν είναι πανεπιστήμια.
Για παράδειγμα, στο Πανεπιστήμιο της Θράκης, η Ιατρική Σχολή έχει την έδρα της στην Αλεξανδρούπολη, οι καθηγητές είναι στην Αθήνα και πηγαίνουν και διδάσκουν εκεί. Και οι φοιτητές δεν έχουν εργαστήρια εκεί, αλλά πηγαίνουν στα εργαστήρια της Θεσσαλονίκης. Ενώ η γραμματεία της Σχολής ίσως είναι στο Διδυμότειχο και άλλες υπηρεσίες ενδεχομένως κάπου αλλού.
Αυτά είναι αστεία πράγματα! Δεν είναι πανεπιστήμια αυτά!
'Εχουμε κάνει μία απαράδεκτη διασπορά των πανεπιστημιακών σχολών, ενώ οι καθηγητές κατά κανόνα μένουν στο κέντρο. 
Αλλά και τα Τ.Ε.Ι. όπως βλέπετε, δεν έχουν όρεξη να δώσουν τεχνολογική εκπαίδευση. Θα θυμάστε ότι σε παλαιότερες εποχές υπήρχαν τεχνικές σχολές πολύ κατώτερες από τα σημερινά Τ.Ε.Ι., τα οποία εννοείται ότι έχουν καλύτερο προσωπικό, καλύτερο εξοπλισμό, καλύτερες προϋποθέσεις λειτουργίας, οι οποίες όμως προσέφεραν πράγματι τεχνολογική εκπαίδευση. Βγήκαν από εκεί ηλεκτρολόγοι, μηχανολόγοι, υδραυλικοί, εν πάση περιπτώσει επαγγέλματα τα οποία χρειάζεται η κοινωνία μας. Ενώ στα Τεχνολογικά Ιδρύματα σήμερα δεν δίνουμε πτυχία τέτοια, που να είναι ικανά, αφ'ενός μεν να εξασφαλίσουν μία θέση εργασίας στον απόφοιτο, αφ' ετέρου δε ένα σύγχρονο επιστήμονα που να γνωρίζει καλά το αντικείμενό του και να μπορεί όντως να προσφέρει στην ειδικότητά του.
Βεβαίως είναι πολλά τα δεινά και με αυτό το νομοσχέδιο δεν πρόκειται να μπει τάξη, απλώς, επαναλαμβάνω, τακτοποιούνται κάποιες εκκρεμότητες. Θα ήταν ευχής έργον να στρωθούμε όλοι κάτω -γιατί όλοι φέρνουμε ευθύνη- να καταρτίσουμε το σύνταγμα της παιδείας, ένα νόμο βασικό, ενδεχομένως για όλες τις βαθμίδες. Να χαραχθεί μια εκπαιδευτική πολιτική, που να συσσωρεύει γνώσεις και να σφυρηλατεί χαρακτήρες και όχι να αλλάζουμε κάθε δύο χρόνια τις δομές της παιδείας.
Aυτό είναι αστείο. Οι βασικές γνώσεις μένουν για πολλά χρόνια οι ίδιες. Στα αρχαία, τα λατινικά, τη γεωγραφία, αλλά και στην ιστορία περνούν δεκάδες χρόνια για να αλλάξεις ένα κεφάλαιο ή ενδεχομένως δύο τρεις σελίδες. Τα τελευταία χρόνια βλέπουμε κάποια επανάσταση μόνο στα κομπιούτερ και στην πληροφοριακή, γενικά. Αυτό όμως, δεν πρέπει να μας οδηγεί κάθε λίγο και λιγάκι στις αλλαγές αυτές και να αρχίζουμε την μία να λέμε πανελλήνιες εξετάσεις, την άλλη πανελλαδικές, την άλλη γενικές και όπου νάναι θα αρχίσουμε να λέμε ελεύθερη είσοδος κ.ο.κ.
 

Επιστροφή στην κορυφή



Σελίδα 9810 
Τι θα κάνουμε; Θα βγάζουμε πράγματι επιστήμονες, οι οποίοι θα έχουν όντως τις γνώσεις που απαιτούνται για να ανταπεξέλθουν στις σύγχρονες απαιτήσεις της ζωής ή απλώς θα ικανοποιούμε το αίτημα των νέων της Ελλάδος -πραγματικά είναι ένα ανεξήγητο φαινόμενο- που σπρώχνει όλους τους νέους προς την κατάκτηση τίτλου ανωτάτης σχολής, χωρίς και η πολιτεία να αντιλαμβάνεται τον κίνδυνο που θα δημιουργηθεί αύριο αν αυτοί οι πτυχιούχοι και οι απόφοιτοι των ανωτάτων σχολών ή των ΤΕΙ θα μπορέσουν να προσφέρουν τις υπηρεσίες τους σε κάποια θέση εργασίας.
'Ομως θα ήταν αστείο από την άλλη μεριά να χρηματοδοτηθεί η πολιτεία σπουδές σε ανθρώπους που δεν τους χρειάζεται. Θα ήταν προτιμότερο να δώσουμε μια γενική παιδεία, μια γενική μόρφωση στην πλειονότητα των ελληνοπαίδων και όσοι είναι, να τραβήξουν μπροστά και να διακριθούν ως φιλόσοφοι, φυσικοί, χημικοί, νομικοί ή οτιδήποτε άλλο, αυτοί δεν χρειάζονται τις συχνές αλλαγές στην παιδεία.
Γι' αυτούς μη νοιάζεστε, ευτυχώς τα καταφέρνουν από μόνοι τους ο ι άνθρωποι αυτοί. Υπάρχουν ευτυχώς και τα παιδιά τα οποία έχουν έντονο προβληματισμό, έφεσε για μάθηση και θέλουν να προχωρήσουν. Γι' αυτούς φυσικά δεν ισχύουν όλα αυτά τα προβλήματα και ούτε επηρεάζονται από τα διάφορα συστήματα εκπαίδευσης.
Τι γίνεται όμως με τον πολύ κόσμο, τους πολλούς νέους; Πώς θα τους εκπαιδεύσουμε σωστά, όταν κάθε λίγο και λιγάκι ψηφίζουμε νομοσχέδια για την παιδεία;
Είναι καιρός να σοβαρευτούμε για να μπορέσουμε πράγματι να καταρτίσουμε ένα νόμο, ο οποίος θα δώσει όντως στο μέλλον, στην αρχή του 21ου αιώνος, τέτοιες προϋποθέσεις εκπαίδευσης στη χώρα μας που πραγματικά δεν θα έχουμε να ζηλέψουμε τίποτα από τα εκπαιδευτικά συστήματα των άλλων χωρών. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αλεξόπουλος έχει το λόγο.
ΓΕΩΡΓΙΟΣ ΑΛΕΞΟΠΟΥΛΟΣ: Κυρίες και κύριοι συνάδελφοι, η Κυβέρνηση διά του Υπουργού Παιδείας εισάγει σήμερα στην ΕΘνική Αντιπροσωπεία προς συζήτηση σχέδιο νόμου για τη ρύθμιση θεμάτων οργάνωσης και λειτουργίας των Τεχνολογικών Εκπαιδευτικών Ιδρυμάτων, μαζί με άλλες διατάξεις και πληθώρα συνυποβληθεισών τροπολογιών.
Με το υπό συζήτηση σχέδιο νόμου επιδιώκεται, λέει ο νομοθέτης, η αποσαφήνιση ορισμένων ρυθμίσεων, καθώς και η συμπληρωματική ρύθμιση άλλων περιπτώσεων που αναφέρονται σε θέματα οργάνωσης και λειτουργίας των Τ.Ε.Ι. και ειδικά σε θέματα διορισμού και υπηρεσιακής κατάστασης των εκπαιδευτικού προσωπικού και του ειδικού εκπαιδευτικού προσωπικού τους.
Για πολλοστή φορά το Υπουργείο Παιδείας προσπαθεί να διορθώσει επί το βέλτιον προηγούμενες λαθεμένες επιλογές και ρυθμίσεις της παρούσης Κυβέρνησης και του νυν Υπουργού Παιδείας ή και να αναιρέσει θέσεις και νομοθετήματα προηγουμένων Υπουργών της Κυβέρνησης.
Είναι σε όλους μας γνωστή η αναξιόπιστη και παρελκυστική πολιτική του "ράβε ξήλωνε" της Κυβέρνησης. Τις συνέπειες αυτής της αμφιλεγόμενης και αντιφατικής εκπαιδευτικής πολιτικής την πληρώνει, κυρίες και κύριοι συνάδελφοι, η μαθητιώσα νεολαία, η οποία δεν γνωρίζει τι τέξεται η επιούσα για τον επαγγελματικό προσανατολισμό της. 
Κατά δεύτερο λόγο, την πληρώνουν οι γονείς, οι οποίοι υποχρεωούνται να προσφύγουν στη γνωστή παραπαιδεία, λόγω ανεπάρκειας του εκπαιδευτικού μας συστήματος, για την αποκατάσταση των παιδιών τους.
Τέλος, την πληρώνει το έθνος-κράτος που δεν δύναται να παράγει πολίτες των απαιτήσεων της σημερινής παγκοσμιοποιημένης γνώσης και οικονομίας.
Στο υπό συζήτηση σχέδιο νόμου και μέσα στον παρεχόμενο εκ του Κανονισμού της Βουλής χρόνο, θα φροντίσω να επισημάνω την αναγκαιότητα βελτίωσης ορισμένων παραγράφων, από τις πολλές που εμπεριέχει το σχέδιο νόμου, σε δύο άρθρα τερατουργήματα. 
Η παράγραφος 3 του άρθρου 1 του παρόντος νόμου, σε αντικατάσταση της παραγράφου 2 του άρθρου 7 του νόμου 1404/88, αναφερόμενη στο πανεπιστημιακό άσυλο νομίζω ότι καθιστά ακόμα δυσχερέστερη τη λήψη απόφασης για παρέμβαση στην περίπτωση παραβίασης, βεβήλωσης και καταστροφής του πανεπιστημιακού ασύλου, όταν παραδίδουμε το σεβασμό της ιερότητας του χώρου στους αναρχικούς και περιθωριακούς της κοινωνίας. 
Είναι γεγονός αναμφισβήτητο ότι η έγκαιρος εφαρμογή του νόμου θα προστατεύσει το άσυλο από ασύδοτους. Η οριστική απόφαση για επέμβαση θα πρέπει να ανατεθεί σ' ένα εκ των δύο οργάνων, την Επιτροπή Ακαδημαϊκού Ασύλου ή το συμβούλιο των ΤΕΙ και με άμεση πλειοψηφία των 2/3 ενός εκ των ανωτέρω οργάνων να δύναται να αποφασίζει να επιτραπεί η παρέμβαση της δημόσιας δύναμης στους χώρους των ΤΕΙ.
Το άρθρο διαλαμβάνει, να προηγείται η Επιτροπή Ακαδημαϊκού Ασύλου και εφ' όσον δεν υπάρχει ομοφωνία τότε να προσφεύγει στο συμβούλιο των ΤΕΙ και να αποφασίζει εκείνο.
Είναι γνωστή η εγγενής αδυναμία των πρυτανικών αρχών διά ομοφώνων αποφάσεων να προστατεύσουν το πανεπιστημιακό άσυλο από τους βεβηλωτές και καταστροφείς. Για τούτο επιβάλλεται η δυνατότητα απόφασης εγκύρου και εγκαίρου επέμβασης για την αποτελεσματική καταστολή και προστασία των εκπαιδευτικών ιδρυμάτων, τα οποία τελευταία είναι ο στόχος των βεβηλωτών.
Δράττομαι της ευκαιρίας, κύριε Υπουργέ, στο σημείο τούτο να απευθύνω έκκληση, όπως δείτε και αντιμετωπίσετε το θέμα των αναπληρωτών καθηγητών με την επιβαλλόμενη σοβαρότητα για τη συνολική του αντιμετώπιση, όπως με την εμπρόθεσμο τροπολογία της Νέας Δημοκρατίας ζητείται η οριστική ρύθμιση του δίκαιου αυτού αιτήματος των αναπληρωτών καθηγητών.
Κυρίες και κύριοι συνάδελφοι, μέσα σε μία πανσπερμία διατάξεων επιχειρούνται ρυθμίσεις που αφορούν όχι μόνο τα ΤΕΙ, αλλά και την πρωτοβάθμια και δευτεροβάθμια εκπαίδευση.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)
Δημιουργείται έτσι σύγχυση, αποσπασματική αντιμετώπιση και ενδεχομένως αντιμετώπιση περιπτώσεων που αφορούν τους ημετέρους. Παρ' όλο ότι πάντοτε αναζητείται ως προτιμότερο κάθε νομοθέτημα να έχει ένα ενιαίο πρόσωπο και να μην αποτελεί συρραφή ποικίλων και ελάχιστα σχετιζομένων θεμάτων, εδώ έχουμε κλασική εικόνα της ποικιλότητας. Δεν μπορώ έτσι να αναφερθώ στα αρνητικά που μπορεί κανείς να διακρίνει σε κάθε ρύθμιση ή λεπτομέρεια ρύθμισης και επιφυλάσσομαι να το κάνω στην κατ'άρθρο συζήτηση.
Θα ήμουν ευτυχής αν ο κύριος Υπουργός έφερνε στη Βουλή κάποια νομοθετήματα, που σε συνεργασία με τα άλλα κόμματα θα μπορούσαν να λύσουν κατά τρόπο λογικό τα προβλήματα που υπάρχουν στις τρεις βαθμίδες της παιδείας, καθώς και στο ευρύ πεδίο των μεταπτυχιακών σπουδών. Δυστυχώς, βλέπουμε όλο ακατανόητες αλλαγές, που το ΠΑ.ΣΟ.Κ. χαρακτηρίζει ως εκπαιδευτικές μεταρρυθμίσεις και αυτές τις υφίσταται η νεολαία μας στην πιο δύσκολη ηλικία της, με αποτέλεσμα περισσότερο άγχος, μεγαλύτερη ασάφεια και μικρότερη ελπίδα για κάτι το καλύτερο.
Κράτος που νομοθετεί χωρίς να αφουγκράζεται τους δασκάλους του, ενεργεί επικίνδυνα. Κυβέρνηση που κωφεύει στην καθολική φωνή αντίδρασης της εκπαιδευτικής κοινότητας δεν νομοθετεί μακροχρόνια, αλλά συγκυριακά και προς εξυπηρέτηση ημετέρων. Για τούτο, επιβάλλεται ειλικρινής διάλογος μεταξύ φορέων συνδικαλιστικών, κομμάτων και Κυβέρνησης για σωστή νομοθέτηση και προς εξυπηρέτηση των σημερινών αναγκών της ελληνικής παιδείας συνοδεία με την κλασική παιδεία που αποτελεί το φωτοδότη φάρο της παγκόσμιας κοινωνίας.
Ευχαριστώ.
(Χειροκροτήματα απο την πτέρυγα της Νέας Δημοκρατίας)
ΠΡΟΕΔΡΕΥΩΝ (Νικόλαος Κατσαρός): Ο κ. Κοντογιαννόπουλος έχει το λόγο.
ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ: Κύριε Πρόεδρε, με αφορμή το νομοσχέδιο που συζητάμε, πιστεύω ότι είναι καιρός 
 

Επιστροφή στην κορυφή



Σελίδα 9811 
να αναλογισθούμε όλοι τις ευθύνες μας για την ποιότητα του νομοθετικού έργου που παράγουμε. 
Αυτό το νομοσχέδιο αποτελεί πραγματικά ένα νομοθετικό εξάμβλωμα. Παρά τις φιλότιμες προσπάθειες που κατέβαλαν οι ομιλητές από την πλευρά της Συμπολίτευσης, είναι αδύνατον να συγκαλυφθεί η ρύθμιση ζητημάτων που αφορούν το σύνολο περίπου της εκπαιδευτικής λειτουργίας και διαδικασίας κατά τρόπο πρόχειρο, εμβαλωματικό, αντιφατικό και πολλές φορές ακατανόητο. Είναι χαρακτηριστικές οι παρατηρήσεις της νομοτεχνικής επιτροπής της Βουλής.
Το νομοσχέδιο αυτό υποτίθεται, σύμφωνα με τον τίτλο του ότι ρυθμίζει θέματα οργάνωσης και λειτουργίας των Τεχνολογικών Εκπαιδευτικών Ιδρυμάτων. 'Ομως, από τις σαράντα πέντε διατάξεις μόνο είκοσι μία αναφέρονται σε θέματα Τ.Ε.Ι. και όλες οι άλλες διατάξεις αναφέρονται σε πλήθος θεμάτων πάσης φύσεως. 
Με τις διαπιστώσεις αυτές, είναι αδύνατο, όχι να τοποθετηθεί κανείς επί της αρχής του νομοσχεδίου, πολύ δε περισσότερο να το ψηφίσει. Διότι ορισμένες από τις διατάξεις κινούνται προς τη θετική κατεύθυνση, οι περισσότερες κινούνται προς λάθος κατεύθυνση, όλες όμως είναι εντεταγμένες ουσιαστικά σε δύο άρθρα. Πιστεύω, κύριε Πρόεδρε, ότι έχετε και εσείς ως Προεδρείο ευθύνη, διότι επιτρέπετε να εισάγονται τέτοιου είδους νομοθετήματα στη Βουλή.
Θα μπορούσε κανείς μέσα από την πανσπερμία αυτή των διατάξεων, να διακρίνει ότι η Κυβέρνηση επιχειρεί να ρυθμίσει τρία κύρια ζητήματα.
Το πρώτο έχει να κάνει με θέματα προσωπικού των Τ.Ε.Ι. Το δεύτερο έχει να κάνει με θέματα λειτουργίας και οργάνωσης των συλλόγων γονέων και το τρίτο με θέματα εκπαίδευσης Ελληνοπαίδων εξωτερικού. 
Θα μου επιτρέψετε να πω ότι καμία από τις παρεμβάσεις της Κυβέρνησης δεν αντιμετωπίζει κανένα από τα βασικά προβλήματα που αντιμετωπίζουν σήμερα τα Τεχνολογικά Εκπαιδευτικά Ιδρύματα της χώρας, αλλά και θα έλεγα γενικότερα η τεχνολογική επαγγελματική και τεχνική εκπαίδευση στην πατρίδα μας, που βρίσκεται σήμερα κάτω από τις χειρότερες συνθήκες. Συνθήκες οι οποίες υπονομεύουν τη μελλοντική πορεία της χώρας, παρά τις μεγαλόστομες εκφράσεις που επανειλημμένα χρησιμοποιούνται από κυβερνητικούς παράγοντες και με αφορμή αυτό το νομοσχέδιο είμαι βέβαιος ότι θα ακούσουμε και από την πλευρά του Υπουργείου.
Δεν λύνεται κανένα θέμα αναβάθμισης της ποιότητας της εκπαίδευσης στα Τ.Ε.Ι. Γιατί κάποτε επιτέλους πρέπει να καταλάβουμε όλοι, πρώτα απ' όλα εμείς οι πολιτικοί, αλλά και δεύτερον η κοινωνία, ότι η εκπαίδευση δεν υπάρχει χάρη των εκπαιδευτικών, υπάρχει χάρη των παιδιών, της εκπαίδευσης των παιδιών του ελληνικού λαού.
Και κατά κανόνα σχεδόν νομοθετούμε κάτω από την επιρροή και από τις πιέσεις συγκεκριμένων ομάδων, οι οποίες επιδιώκουν επαγγελματικές ρυθμίσεις που πολλές φορές αντιστρατεύονται την ποιότητα και την αποτελεσματικότητα των σπουδών. Στο υπό συζήτηση το νομοσχέδιο υπάρχουν τέτοιες διατάξεις, διότι από τις ρυθμίσεις που αναφέρονται σε θέματα του προσωπικού των ΤΕΙ ορισμένες μεν κινούνται προς τη σωστή κατεύθυνση της αύξησης των απαιτουμένων προσόντων, αλλά άλλες κινούνται προς λάθος κατευθύνσεις μέσα στα πλαίσια μιας -με διακομματική συναίνεση- τακτοποίησης προσωπικών προβλημάτων που αντιμετωπίζουν κατηγορίες στο προσωπικόν των τεχνολογικών ιδρυμάτων. Ασφαλώς αυτές οι ρυθμίσεις έχουν δυσμενείς επιπτώσεις στο επίπεδο των σπουδών.
Εδώ θα ήθελα να επισημάνω την υποκρισία της Κυβέρνησης και τη δυσκολία την οποία αντιμετωπίζουν πολλοί συνάδελφοι όταν προσπαθούν να κατατάξουν το επίπεδο σπουδών των ΤΕΙ. Μιλάμε για ενιαία τριτοβάθμια εκπαίδευση, αλλά στην ουσία αναγνωρίζουμε τη διαφορά επιπέδου ανάμεσα σε ΤΕΙ και ΑΕΙ. Διαφορά όχι ως προς την κατεύθυνση που θα έπρεπε να υπάρχει εάν πράγματι ανήκαν και οι δύο αυτές μορφές ιδρυμάτων σε μία ενιαία τριτοβάθμια εκπαίδευση. Γιατί επιχειρεί η Κυβέρνηση, αγνοώντας τη διάκριση του άρθρου 16 του Συντάγματος της τριτοβάθμιας εκπαίδευσης σε ανώτερα και ανώτατα εκπαιδευτικά ιδρύματα, να ξεπεράσει αυτή τη συνταγματική δέσμευση του παρελθόντος και αρνείται να τροποποιήσει το άρθρο του Συντάγματος, ώστε να εξομαλυνθεί αυτή η κατάσταση. Επιχειρεί δε με τεθλασμένες μεθόδους να κάνει αυτή την εξομοίωση όπου η αντιφατικότητα και η αδυναμία αυτής της ρύθμισης είναι φανερή. Είναι φανερή ακόμα και σ' αυτές τις διατάξεις που ρυθμίζουν τις σπουδές των ΤΕΙ, γιατί με το νόμο που ισχύει για τα ΤΕΙ οι απόφοιτοι των ΤΕΙ κατατάσσονται στο δεύτερο έτος σπουδών στα πανεπιστήμια.
Με άλλη όμως διάταξη αναγνωρίζουμε τη δυνατότητα αποφοίτων των ΤΕΙ να κάνουν μεταπτυχιακές σπουδές στα πανεπιστήμια, βεβαίως με την έγκριση των πανεπιστημίων. Αντιλαμβάνεσθε τον τραγέλαφο ο οποίος προκαλείται. Αν δε σκεφθούμε το τι θα συμβεί με την εφαρμογή των οδηγιών της Ευρωπαϊκής 'Ενωσης, με τις οποίες οι απόφοιτοι της τριτοβάθμιας εκπαίδευσης παίρνουν τίτλους ισότιμους για ιδρύματα τριτοβάθμιας εκπαίδευσης, θα έχουμε αριστούχους αποφοίτους των ΤΕΙ της Ελλάδας να μην παίρνουν ισοτιμία από το -ΔΙΚΑΤΣΑ και ορθώς σύμφωνα με την κείμενη νομοθεσία- και να έχουμε αποφοίτους αντιστοίχων σχολών ΤΕΙ του εξωτερικού να έρχονται στη χώρα μας και να παίρνουν ισοτιμία. Αυτό λίγο πολύ γίνεται όταν οι απόφοιτοι των ΤΕΙ παρακάμπτουν τις αντιδράσεις των πανεπιστημίων με αναγνώριση από το ΔΙΚΑΤΣΑ σπουδών σε πανεπιστήμια του εξωτερικού που τους δέχονται. Αυτόν τον τραγέλαφο η Κυβέρνηση δεν έχει επιχειρήσει να τον ρυθμίσει ούτε όμως και τα μεγάλα προβλήματα στον τομέα των επαγγελματικών δικαιωμάτων.
Εκεί όπως ορθά επεσήμανε ο εισηγητής της Μειοψηφίας, κ. Μπρατάκος, παραμένει αρρύθμιστο και διαιωνίζεται το καθεστώς σύμφωνα με το οποίο ορισμένες ειδικότητες έχουν αναγνωρισμένα επαγγελματικά δικαιώματα αλλά οι περισσότερες δεν έχουν. Αυτή η εκκρεμότητα παραμένει και εξελίσσεται συνεχώς προς το χειρότερο γιατί με όλες τις ρυθμίσεις που έχουν ως αφετηρία διεκδικήσεις ομάδων πίεσης ακολουθείται τα τελευταία χρόνια μία πορεία θεωρητικοποίησης των σπουδών των ΤΕΙ εις βάρος της κατεύθυνσης εφαρμογής. Αντίστροφα επιχειρείται από τα πανεπιστήμια, που θέλουν να αντιμετωπίσουν το πρόβλημα της ανεργίας, μία αντίστροφη πορεία προς σπουδές εφαρμογής.
Το αποτέλεσμα είναι να έχουμε συγκρούσεις σαν αυτές που αντιμετωπίσαμε πριν από λίγο νομοθετικά, με τη ρύθμιση των επαγγελματικών δικαιωμάτων των αποφοίτων των διαφόρων επιπέδων σχολών λογιστικής, όπου πράγματι συμβαίνει να χάνουν δικαιώματα αναγνωρισμένα απόφοιτοι των ΤΕΙ και να αναγνωρίζονται αυτά τα δικαιώματα σε αποφοίτους των ΑΕΙ.
Δυστυχώς, o χρόνος δεν μου επιτρέπει να αναφερθώ στα κρίσιμα προβλήματα και τα υπόλοιπα θέματα που ρυθμίζει το νομοσχέδιο σχετικά με τους συλλόγους γονέων. Επαναλαμβάνετε το παλαιό λάθος, αφού δεν επιχειρείτε να ρυθμίσετε -αν θέλετε- τα σημεία όπου οι σύλλογοι γονέων μπορούν να αναμειχθούν στην εκπαιδευτική διαδικασία, αλλά ρυθμίζετε το νομοθετικό πλαίσιο της λειτουργίας των συλλόγων γονέων, καταστρατηγώντας τις διατάξεις της ελευθερίας του συνεταιρίζεσθαι που καθιερώνει το Σύνταγμα και επαναλαμβάνετε το λάθος του συνδικαλιστικού εργατοπατερισμού.
Το ίδιο λανθασμένες είναι και οι ρυθμίσεις αναφορικά με τα θέματα εκπαίδευσης Ελληνοπαίδων εξωτερικού, όπου εκεί κατ' εξοχήν αγνοούμε τις ανάγκες των παιδιών του εξωτερικού και προσαρμόζουμε τις ρυθμίσεις στις ανάγκες των εκπαιδευτικών που αποστέλλονται για να εκπαιδεύσουν τα παιδιά των Ελλήνων του εξωτερικού.
Καταλήγοντας, κύριε Πρόεδρε, θεωρώ ότι παρά το γεγονός ότι ορισμένες διατάξεις, όπως είπα, κινούνται προς θετική κατεύθυνση, η όλη φιλοσοφία της νομοθετικής ρύθμισης, η αντιφατικότητά της και οι πολλές λανθασμένες ρυθμίσεις δεν μου επιτρέπουν να δώσω θετική ψήφο επί της αρχής.
ΠΡΟΕΔΡΕΥΩΝ (Νικόλαος Κατσαρός): Ο κ. Ελευθέριος Παπανικολάου έχει το λόγο.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, είναι κοινός 
 

Επιστροφή στην κορυφή



Σελίδα 9812 
τόπος ότι η ισχύς, η ευημερία και η πρόοδος μίας χώρας είναι άμεσα συνδεδεμένες με την ποιότητα του εκπαιδευτικού της συστήματος. Ζούμε στην κοινωνία της γνώσεως και οι προσπάθειες για προσαρμογή και ανταπόκριση στις προκλήσεις της νέας εποχής είναι έντονες και συνεχείς. 'Εχουμε την ανάγκη μιας ανθρωπιστικής παιδείας με ελεύθερη και δημοκρατική σκέψη στο ευρωπαϊκό γίγνεσθαι, αλλά με σεβασμό στη διατήρηση της ορθοδόξου και ελληνικής παραδόσεώς μας.
Εμείς πιστεύουμε ότι για τη χώρα μας η παιδεία και ο πολιτισμός πρέπει να είναι τα δυναμικά εκείνα στοιχεία που θα στηρίξουν την πρόοδό μας και την ανελικτική μας πορεία μέσα από τις αναγκαίες και μελετημένες ρήξεις και τομές.
Δυστυχώς, τα τελευταία χρόνια οι κυβερνήσεις του ΠΑΣΟΚ αντί να προχωρήσουν σε αναγκαίες τομές στο χώρο της παιδείας, αφιέρωσαν πολύ χρόνο σε αποσπασματικές, αλληλοαναιρούμενες και αντιφατικές ασκήσεις επί χάρτου. 
Τις συνέπειες αυτής της πολιτικής τις υφίσταται ολόκληρος ο ελληνικός λαός, αλλά ιδιαίτερα η χρυσή ελπίδα του αύριο, η νεολαία μας.
Στο έρεβος των εκσυγχρονιστικών προσπαθειών της Κυβέρνησης Σημίτη έχει βυθιστεί η μεταρρύθμιση στο χώρο της παιδείας και οι πειραματισμοί συνεχίζονται και προστίθενται στο βεβαρημένο ιστορικό και καμία ένδειξη ή εγγύηση δεν υπάρχει ότι το αύριο θα είναι καλύτερο από το σήμερα.
Το αδιέξοδο είναι πλήρες για τους γονείς και τους μαθητές και η παιδεία μας βυθίζεται στο τέλμα της μετριότητος, αφού αρχές, επιλογές και θεσμοί που βάναυσα ποδοπατήθηκαν από τους ίδιους τους ανθρώπους εν ονόματι της μεταρρύθμισης προσπαθούν να επανακαθιερωθούν κατά τρόπο άκομψο και πραξικοπηματικό.
Οι μαθητές της Α' τάξεως του λυκείου αποτελούν τυπικό παράδειγμα και ο εκσυγχρονισμός εμφανίζεται σε όλη του τη μεγαλοπρέπεια. Δεν είναι δυνατόν ανά τακτά χρονικά διαστήματα να βομβαρδιζόμαστε από λαϊκίστικες μεταρρυθμιστικές αλλαγές και η Α' λυκείου να λειτουργεί χωρίς πρόγραμμα και βιβλία -έγινε και αυτό για πρώτη φορά επί εκσυγχρονιστικού ΠΑΣΟΚ- και να καλούνται οι μαθητές εν μία νυκτί να δηλώσουν κατευθύνσεις σπουδών και επιλογές που δεν τις γνωρίζουν.
Τα τριτοβάθμια ιδρύματα διαμαρτύρονται και εκφράζουν ενστάσεις για τα επιβαλλόμενα προγράμματα σπουδών επιλογή. Ας μην χαρακτηρίσουμε τις εξαγγελόμενες λαϊκίστικα και επιπόλαια νέου τύπου διετείς σπουδές στα Πανεπιστήμια. Φτάνει πια, δεν αντέχει άλλο η ήδη βαρύτατα νοσούσα παιδεία μας.
Είναι ανάγκη να δοθεί ιδιαίτερο ενδιαφέρον στα θέματα της επαγγελματικής εκπαίδευσης και κατάρτισης, ιδιαίτερα μετά την επικράτηση της νέας θεωρίας της ανάπτυξης, που τονίζει ιδιαίτερα τους ποιοτικούς παράγοντες της γνώσης και της τεχνολογίας.
Δεν είναι τυχαίο το γεγονός -και πρέπει να αποτελέσει παράδειγμα προς μίμηση- ότι στην Ευρώπη σήμερα η αναλογία των μαθητών που ακολουθούν τη γενική εκπαίδευση σε σχέση με τους μαθητές που ακολουθούν την τεχνική και επαγγελματική εκπαίδευση είναι τρία προς εφτά, ενώ δυστυχώς στην Ελλάδα τα πράγματα είναι αντίστροφα επτά προς τρία, χωρίς να καταβάλονται οι αναγκαίες παρεμβάσεις εκ μέρους της πολιτείας τουλάχιστον να πλησιάσουμε τα στατιστικά δεδομένα που ισχύουν στην Ευρωπαϊκή 'Ενωση.
Κατά συνέπεια, είναι αναγκαία και άμεση η δημιουργία ενός αξιόπιστου συστήματος επαγγελματικής εκπαιδεύσεως και καταρτίσεως, βασικός στόχος του οποίου θα είναι η οργάνωση, η ανάπτυξη και η παροχή επαγγελματικής καταρτίσεως. Η εισαγωγή του εθνικού συστήματος επαγγελματικής εκπαιδεύσεως και καταρτίσεως με το νόμο 2009/92, εναρμονισμένo στις οδηγίες της Ευρωπαϊκής Ενώσεως και προσαρμοσμένο στις επικρατούσες σήμερα συνθήκες και αντιλήψεις, θα βοηθήσει τα μέγιστα στην επίτευξη των αναγκαίων στόχων, δίνοντας λύσεις στα προβλήματα της ελληνικής οικονομίας.
Οπωσδήποτε η υλοποίηση των αναφερθέντων απαιτεί και ανάλογη χρηματοδότηση και ιδίως μέσω προγραμμάτων της Ευρωπαϊκής Ενώσεως. Δυστυχώς και στον τομέα της απορροφήσεως κονδυλίων από συγκεκριμένα προγράμματα της Ευρωπαϊκής Ενώσεως, όπως σε όλα τα Υπουργεία, έτσι και στο Υπουργείο Παιδείας απεδείχθη ανίκανη η Κυβέρνηση.
Από το Σεπτέμβριο του 1997 είχαμε επισημάνει επανειλημμένως τα απαράδεκτα χαμηλά ποσοστά απορροφήσεως κονδυλίων από την Ευρωπαϊκή 'Ενωση, συνεπεία βασικών ελλείψεων προγραμματισμού και ο επίτροπος κ. Φλιν είχε επισημάνει τον κίνδυνο περικοπής της κοινοτικής χρηματοδοτήσεως, καταγγέλλοντας τους αυτοσχεδιασμούς και την προχειρότητα των μεταρρυθμίσεων στην παιδεία. 'Ετσι στην εβδόμη συνεδρίαση της επιτροπής παρακολουθήσεως του ΕΠΕΑΕΚ, το οποίο λήγει το 1999, διεπιστώθησαν δραματικά χαμηλά ποσοστά απορροφητικότητας κονδυλίων της τάξεως του 29%.
Κινδυνεύει να τιναχθεί στον αέρα η μεταρρύθμιση στη δευτεροβάθμια εκπαίδευση, καθώς επίσης και η ματαίωση ιδρύσεως νέων τμημάτων στα ΑΕΙ και ΤΕΙ λόγω περικοπής της χρηματοδοτήσεως κατά εβδομήντα δισεκατομμύρια (70.000.000.000).
Το πρόγραμμα κρίθηκε ανώριμο και δημιουργήθηκαν σοβαρά προβλήματα ελλείψει διαφάνειας, συνεχών επανασχεδιασμών και αθετηθέντων διαβεβαιώσεων. Η τελευταία "ευρωσφαλιάρα" δεν τιμά τη χώρα μας, πρέπει να προβληματίσει σοβαρά το Υπουργείο Παιδείας και να σταματήσει άμεσα το πρωτοφανές αυτό "αλαλούμ", που εκθέτει ίσως και ανεπανόρθωτα το κύρος και την εθνική μας αξιοπρέπεια στα αρμόδια όργανα της Ευρωπαϊκής Ενώσεως.
Δεν νομίζω ότι διαφωνεί κανείς ότι με τέτοια νοοτροπία και συμπεριφορά υπάρχει δυνατότης αναβαθμίσεως και εκσυγχρονισμού της ελληνικής παιδείας σήμερα. Εάν λάβουμε υπόψη μας ότι οι δαπάνες για την παιδεία στον προϋπολογισμό του 1998 είναι χαμηλότερες από του 1997 και συγκεκριμένα 3,52% του ΑΕΠ, έναντι 3,61% του ΑΕΠ του 1997 και αν δούμε ότι κατά μέσο όρο στις χώρες του ΟΟΣΑ η παιδεία χρηματοδοτείται με το 6% του ΑΕΠ, τότε μπορούμε ανεπιφύλακτα να συμπεράνουμε ότι οι μεγαλόστομες κυβερνητικές πρωτοβουλίες και παρεμβάσεις για μεταρρυθμίσεις στην παιδεία οδηγούν αναπόφευκτα στην οπισθοδρόμηση και την περιθωριοποίηση.
Και έρχεσθε με το συζητούμενο νομοσχέδιο, το οποίο είναι πρόχειρο και αποσπασματικό, χωρίς αρχή και τέλος και προσπαθείτε να ρυθμίσετε υπάρχουσες εκκρεμότητες. Δεν έχετε τη βούληση να δώσετε απάντηση στα σημαντικά θέματα, που απασχολούν τα ΤΕΙ. Δεν θέλετε να επιλύσετε τα καίρια θέματα της τριτοβαθμίου εκπαιδεύσεως και δεν ενδιαφέρεσθε για τα επείγοντα και σοβαρά θέματα, που απασχολούν τα ΤΕΙ.
Δεν νομίζετε, κύριε Υπουργέ, ότι έπρεπε να ασχοληθείτε με την επαγγελματική κατοχύρωση και την τακτοποίηση των επαγγελματικών δικαιωμάτων, που δημιουργούν υπαρξιακό πρόβλημα για τα ΤΕΙ και ενεργοποιούνται με την άμεση υλοποίηση της οδηγίας 8948 της Ευρωπαϊκής Ενώσεως;
Η Νέα Δημοκρατία από το 1992 στη Λισαβόνα έκανε ένα μεγάλο βήμα προς τη σωστή κατεύθυνση, δηλώνοντας ευθαρσώς ότι τα πανεπιστήμια και τα ΤΕΙ ανήκουν στην τριτοβάθμια εκπαίδευση.
Δεν μένει τίποτε άλλο, παρά να συνεχίσετε την προσπάθεια της Νέας Δημοκρατίας, δίνοντας σάρκα και οστά στα όνειρα χιλιάδων επιστημόνων των ΤΕΙ, για να σταματήσει να υπάρχει αυτή η εκκρεμότητα, που αμφισβητεί και απαξιώνει το κύρος των ΤΕΙ. "Ιδού η Ρόδος", κύριοι της Κυβερνήσεως, και "πεδίον δόξης λαμπρόν", για να ασχοληθείτε με τον πυρήνα του προβλήματος των ΤΕΙ. 
Δεν θα αναφερθώ με λεπτομέρειες, αλλά επιγραμματικά στα σημεία εκείνα, που πρέπει να γίνουν αλλαγές και ρυθμίσεις, για να ανταποκριθούν στη σύγχρονη πρόκληση και την είσοδο στην τριτοβάθμια εκπαίδευση.
Είναι ανάγκη για τον προσδιορισμό της φυσιογνωμίας των ιδρυμάτων, τη διάρκεια φοιτήσεως και τη ρύθμιση των βαθμίδων του εκπαιδευτικού προσωπικού, έτσι ώστε να υπάρχει η δυνατότητα ανανέωσης και προσέλκυση προσωπικού αξιόλογων προσόντων. Να υπάρχει δυνατότητα αναπτύξεως μεταπτυχιακών προγραμμάτων και καθιέρωση συστήματος 
 

Επιστροφή στην κορυφή



Σελίδα 9813 
αξιολογήσεως των εκπαιδευτικών προγραμμάτων των ιδρυμάτων.
Κρίνεται απολύτως απαραίτητη η καθιέρωση μηχανισμών στην αλλαγή προγραμμάτων σπουδών και τη δημιουργία διατμηματικών ενοτήτων και νέων ειδικοτήτων.
Αξίζει να επισημειώσω κάτι που αποδεικνύει την προχειρότητα με την οποία νομοθετείτε, με τα γνωστά επακόλουθα της πολυνομίας, που τόσο ταλαιπωρεί τη σύχρονη ζωή μας.
Συγκεκριμένα το άρθρο 2, από τις είκοσι ρυθμίσεις που έχει, οι δεκαέξι αφορούν τροποποιήσεις δικού σας νόμου, που πρόσφατα ψηφίσατε, του 2013/1996.
Είναι ανάγκη να προχωρήσουμε στη χάραξη και την εφαρμογή μιας νέας εθνικής εκπαιδευτικής πολιτικής με κύρια χαρακτηριστικά τη συνέπεια, τη συνέχεια, την αξιοκρατία, την ποιότητα και την αποτελεσματικότητα, για να μπορέσει η πατρίδα μας να ανταποκριθεί στις απαιτήσεις της κοινωνίας της γνώσεως του 21ου αιώνος. Η Κυβέρνηση δεν θέλει και είναι ανίκανη να ανταποκριθεί στην εθνική αυτή επιταγή και αναγκαία πρόκληση. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Νικόλαος Κατσαρός): Ο κ. Σημαιοφορίδης έχει το λόγο.
ΚΩΝΣΤΑΝΤΙΝΟΣ ΣΗΜΑΙΟΦΟΡΙΔΗΣ: Κύριε Πρόεδρε, εγώ τουλάχιστον προσωπικά με άλγος ψυχής θα καταθέσω κάποιες σκέψεις και απόψεις, με αφορμή το συζητούμενο νομοσχέδιο, που έχει σχέση με την παιδεία.
Η ποιότητα της παιδείας οποιασδήποτε χώρας, οποιασδήποτε κοινωνίας αντανακλάται στην ίδια την κοινωνία. Η κοινωνία μας -φαντάζομαι ότι συμμερίζεσθε την εκτίμηση- νοσεί. Αυτά τα νοσηρά φαινόμενα δεν είναι τυχαία, κάτι φταίει.
Κάποτε ο Ζαχαρίας Παπαντωνίου, όπως διάβαζα σήμερα σε κάποια εφημερίδα, είπε: "Αν θες να κάνεις διάγνωση της νόσου μιας κοινωνίας, ψάξε στην κούνια των παιδιών". Από κει εκπορεύονται και τα θετικά που έχει να παρουσιάσει μια κοινωνία, αλλά κατ' εξοχήν και τα αρνητικά. Αν επικρατεί η ζούγκλα του μαυροπίνακος, δεν μπορεί να περιμένει κανείς αγλαούς καρπούς.
Σήμερα η κοινωνία δείχνει ότι δεν έχει δύναμη αντιστάσεως. Οι πειρασμοί είναι πολλοί και δεν μπορεί να αντισταθεί. Γι' αυτό και το κακό είτε λέγεται ναρκωτικό είτε ό,τι άλλο, μέσα στην κοινωνία όλο και διευρύνεται και φυσικά όλο και η εικόνα είναι τραγικότερη. Τι πταίει; 'Οχι τις πταίει. Τι πταίει; Κάτι φταίει και δεν το αναζητούμε, προσπαθούμε να στρουθοκαμηλίζουμε όλοι μας, εθελοτυφλούμε, δεν ψάχνουμε τη ρίζα του κακού, προσπαθούμε όπως-όπως να αντιμετωπίσουμε περιστασιακά και περιπτωσιολογικά κάποια θέματα και κάποιες καταστάσεις, απλώς για να διαχειριστούμε μια πραγματικότητα οδυνηρή -όχι να τη θεραπεύσουμε-μετατοπίζοντας την οριστική λύση στο μέλλον, στο απώτερο μέλλον, στο μακρινό μέλλον ή στο ποτέ.
Σίγουρα, λοιπόν, τα εκπαιδευτικά πράγματα θα πρέπει να είναι η πεμπτουσία των ενδιαφερόντων της πολιτικής, των κομμάτων και των πολιτικών. Εδώ, όμως, ζούμε δεκαετίες τώρα ένα χορό αλλαγών, όχι γιατί είναι και αυτό ενταγμένο μέσα στους επιταχυνόμενους ρυθμούς αλλαγών, αλλά ίσως γιατί ποτέ δεν κατασταλάξαμε, ύστερα από βαθιά μελέτη, σε χάραξη μιας πολιτικής, έτσι ώστε να τροχιοδρομήσουμε την πορεία της παιδείας σε σταθερή βάση με πάντα αμετάθετο και συγκεκριμένο το στόχο. Και ο στόχος κάθε εκπαιδευτικού συστήματος -έτσι φαντάζομαι ταπεινά εγώ- είναι το πλάσιμο του ανθρώπου, της αξιοπρέπειας του ανθρώπου, του ανθρώπινου ανθρώπου, του ανθρώπου με ήθος, με αυτοσεβασμό. Μόνο τότε μπορεί να περιμένει κανείς ότι αυτού του είδους ο άνθρωπος μπορεί να σεβαστεί και το συνάνθρωπό του, να κατανοεί το συνάνθρωπό του, να συμπαραστέκεται στο συνάνθρωπό του, να συνυπάρχει με το συνάνθρωπό του. Σήμερα δεν ξέρω πόσους τέτοιους ανθρώπους μπορεί να μετρήσει κανείς μέσα στην κοινωνία.
Νοσεί, λοιπόν, και το εκπαιδευτικό σύστημα, κύριε Υφυπουργέ, γιατί πρώτα απ' όλα κινείται εδώ και πολύ καιρό, θα έλεγα μεταπολεμικά αν θέλετε, μέσα σ' ένα φαύλο-κύκλο συνεχών αλλαγών. Και μόνο το γεγονός, όπως ήδη επισημάνθηκε ότι με αυτό το νομοσχέδιο τροποποιούνται διατάξεις νόμων που πρόσφατα, λίγο πριν, ή λίγο παλιότερα, ψηφίστηκαν, δεν σημαίνει ότι πέρασε καιρός που σίγουρα φέρνει και αλλαγές και αναγκαστική αναπροσαρμογή, αλλά σημαίνει ότι οι νόμοι εκείνοι που ψηφίστηκαν, οι διατάξεις εκείνες που ψηφίστηκαν πέρσι ή πρόπερσι ή πριν δύο ή τρία ή περισσότερα χρόνια, ψηφίστηκαν εν βρασμώ, εν τάχει, με βιασύνη, χωρίς τη δέουσα προσοχή, χωρίς τη δέουσα μελέτη, χωρίς τη δέουσα εν πάση περιπτώσει μελέτη και συνολική αντιμετώπιση γι' αυτό και ο καιρός αποδεικνύει τη λαθεμένη επιλογή και επιβάλλει την τροποποίησή του. Η βιασύνη είναι πάντα κακός σύμβουλος.
Από πού αντλεί η ηγεσία του Υπουργείου Παιδείας σήμερα το δικαίωμα στα παιδιά που μπήκαν στη δευτεροβάθμια εκπαίδευση κάτω από ένα καθεστώς, κάτω από ένα νομικό καθεστώς, με έναν προσανατολισμό συμπεριφέρθηκαν ως τώρα και έφθασαν στην πρώτη λυκείου, και τώρα τα ξεστρατίζει, τους αλλάζει δρόμο, τους αλλάζει πορεία; 'Οταν γίνονται αυτού του είδους οι συνεχείς αναβρασμοί, είναι μοιραία και αναπόφευκτη η σύγχυση, η οποία είναι ηλίου φαεινότερο ότι υπάρχει σήμέρα σε παιδιά και σε γονείς.
Είναι δυνατόν να μείνει απαθής κανείς, κύριε Υφυπουργέ, όταν καταργείται η τεχνική και επαγγελματική εκπαίδευση και σε λίγες μέρες, σε λίγες εβδομάδες θα χρειαστούν τα παιδιά αυτά να εγγραφούν και δεν θέλουν ενδεχομένως να εγγραφούν στο ενιαίο λύκειο; Πού θα τα προσανατολίσουμε; Υπάρχει ως νεφέλωμα ότι θα καθιερωθεί ένα είδος σχολείου, εκπαιδευτηρίου που θα απορροφά όσους ενδιαφέρονται για την τεχνική και επαγγελματική εκπαίδευση. Αυτά δεν προδίδουν ούτε σοβαρότητα ούτε υπευθυνότητα. Θα έπρεπε προ πολλού ήδη να είναι δεδομένος ο δρόμος ή οι δρόμοι που θα κληθούν τα παιδιά να ακολουθήσουν εγγραφόμενα τώρα και από το Σεπτέμβριο να ακολουθήσουν την πορεία που εκείνα επιλέγουν.
'Επειτα, κύριε Πρόεδρε, ήδη έχει επισημανθεί -εγώ αντιμετωπίζω προσωπικά διλήμματα- όταν ένα άρθρο διαλαμβάνει είκοσι ή είκοσι πέντε διατάξεις και εγώ αποδέχομαι και θέλω να ψηφίσω τις πέντε ή τις δέκα ή τις δεκαπέντε, δεν έχω το δικαίωμα να ψηφίζω κλασματικά να πω ότι ψηφίζω τα 3/5 και καταψηφίζω τα 2/5. Αυτό δεν είναι τρόπος ορθολογικός δεν είναι τρόπος νομοθεσίας. Ενώ -και αυτό θα ήταν επωφελεία και της ίδιας της Κυβερνήσεως- αν κάθε διάταξη ήταν χωριστό άρθρο, δεν θα χρειαζόταν ούτε περισσότερος χρόνος, αλλά εν πάση περιπτώσει θα υπάρχε σαφής τοποθέτηση του καθενός εξ' ημών έναντι κάθε διατάξεως.
Με πολύ διακριτικό τρόπο άλλωστε, η Επιστημονική Υπηρεσία επισημαίνει αυτήν την αδυναμία του συγκεκριμένου νομοθετήματος. Δεν μιλούμε εδώ για νομοσχέδιο που έχει αρχή και φιλοσοφία. Απλώς διαχειρίζεται και μπαλώνει κάποιες καταστάσεις που κακώς δημιουργήθηκαν, αλλά εν πάση περιπτώσει, πρέπει να θεραπευθούν.
Εγώ δέχομαι ότι πολλές απ' αυτές τις δυσκολίες βεβαίως και είναι ζήτημα ανάγκης, αίτημα, να εξουδετερωθούν ή αν θέλετε διαδικαστικές. Στη συγκεκριμένη περίπτωση, σε ό,τι αφορά τα Τ.Ε.Ι., φοβούμαι ότι όλες οι κυβερνήσεις, από τότε που δημιουργήθηκαν τα Τεχνολογικά Εκπαιδευτικά Ιδρύματα, παίζουμε με τις λέξεις. Με το "τριτοβάθμια εκπαίδευση", βρήκαμε μια διέξοδο γιατί υπήρχε η συνταγματική δέσμευση. Δεν τολμούμε όμως ούτε εμείς στο παρελθόν ούτε εσείς τώρα, να ξεκαθαρίσουμε τη θέση μας, φοβούμενοι το πολιτικό κόστος. Αυτό όμως, το πληρώνει πολύ ακριβά ο τόπος, γιατί οι πτυχιούχοι απόφοιτοι των Τ.Ε.Ι. δεν αισθάνονται ασφαλείς και με συγκεκριμένα δικαιώματα και φυσικά πάντα κυοφορείται και εμφιλοχωρεί αυτή η αντιπαλότητα μεταξύ των πτυχιούχων Τ.Ε.Ι. και των πτυχιούχων των πανεπιστημίων.
Αν στα θέματα της παιδείας υπήρχε αυτή η ευρύτερη διακομματική συναίνεση, τότε δεν θα υπήρχε και ο φόβος του κόστους. Το αποφεύγουμε. Αν όλα όμως, τα κόμματα ξεκαθαρίζουν μια για πάντα ότι αυτά είναι τα δικαιώματα των πτυχιούχων των Τ.Ε.Ι. και αυτά των Α.Ε.Ι., νομίζω ότι ούτε κόστος θα υπάρξει, αλλά θα ηρεμήσουν μια για πάντα και θα 
 

Επιστροφή στην κορυφή



Σελίδα 9814 
πάψει να υπάρχει αυτή η αντιπαλότητα.
'Οσον αφορά τις άλλες παρατηρήσεις και για τα άλλα θέματα, για όσα μεν συμμερίζομαι και ψηφίζω, ασφαλώς και θα τοποθετηθώ, ωστόσο όμως, επειδή είναι αρκετά τα σημεία τα οποία δεν εγκρίνω, συνολικά δεν μπορώ να ψηφίσω την αρχή του νομοσχεδίου. Πολλές όμως, από τις διατάξεις δηλώνω εκ προοιμίου ότι θα τις ψηφίσω, γιατί αυτό μου υπαγορεύει η συνείδησή μου.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Νικόλαος Κατσαρός): Ο κ. Βεζδρεβάνης έχει το λόγο.
ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, κάθε φορά που γίνεται συζήτηση στη Βουλή για θέματα παιδείας, συμβαίνει το εξής παράδοξο: 'Ολοι ανησυχούν. Αντί ο ελληνικός λαός να αισθάνεται μια ικανοποίηση για το ότι η ελληνική Βουλή ασχολείται με θέματα παιδείας, αντιθέτως ανησυχεί, κύριε Υπουργέ. Ανησυχούν όλοι οι 'Ελληνες διότι οι συνεχείς αλλαγές και οι οβιδιακές μεταμορφώσεις στο όνομα των αλλεπάλληλων εκπαιδευτικών μεταρρυθμίσεων, έχουν δημιουργήσει ένα χάος στην ελληνική εκπαίδευση. 'Ετσι, ο ελληνικός λαός μόλις πληροφορηθεί ότι γίνεται κάποια συζήτηση για την παιδεία στη Βουλή, "κουμπώνεται".
Δεν σας κρύβω ότι αρκετοί πολίτες που δεν έχουν ιδιαίτερη σχέση με την παιδεία, αυτές τις ημέρες μου απηύθυναν το ερώτημα: "Τι ξανακάνετε πάλι για την παιδεία; Τι αλλάζετε πάλι; Τι αναμορφώνετε;". Μάταια προσπάθησα, ειλικρινά, κύριοι συνάδελφοι, να τους βεβαιώσω ότι το συζητούμενο νομοσχέδιο δεν δημιουργεί προβλήματα, ότι θα έχει κάποιες διατάξεις που είναι απαραίτητες, άλλο αν θα έπρεπε να είχαν προβλεφθεί όταν ψηφιζόταν αυτές οι ρυθμίσεις και σήμερα αναγκαζόμαστε μέσα σε πολύ μικρό χρονικό διάστημα να τις τροποποιούμε.
'Οσοι επικοινωνούμε, κύριε Υπουργέ με το λαό και τον αφουγκραζόμεθα, διαπιστώνουμε αυτά που ανέφερα. 'Εχω την αίσθηση ότι και σεις επικοινωνείτε με το λαό και τον αφουγκράζεσθε. 'Αρα, πρέπει τα ίδια να διαπιστώνετε με αυτά που διαπιστώνουμε και μεις.
'Οφειλα, κύριοι συνάδελφοι, να κάνω αυτήν την επισήμανση, για να τονίσω ότι τα θέματα παιδείας πρέπει κάποτε να υπαχθούν στο χρυσό κανόνα της ευρύτερης συμμετοχής, της ευρύτερης αποδοχής και της συναίνεσης, ώστε να υπάρξει μία διάρκεια της εφαρμογής τους και ενός σεβασμού από τις αλληλοδιαδεχόμενες κυβερνήσεις στον τόπο. Αν δεν συνειδητοποιήσουμε το κακό που έχουμε κάνει όλοι μας με τις προσωπικές επιλογές και τις κομματικές αγκιλώσεις στο θέμα της παιδείας, θα καλλιεργούμε την αναξιοπιστία και θα δυναμιτίζουμε τα θεμέλια της ελληνικής παιδείας.
Κάθε ελληνική οικογένεια έζησε τις περιπέτειες των συνεχών μεταβολών και των εκπαιδευτικών μεταρρυθμίσεων. Να σας πω προσωπικά; 'Εχω τρία παιδιά. 'Εζησαν πέντε εκπαιδευτικές μεταρρυθμίσεις!
ΠΡΟΕΔΡΕΥΩΝ (Νικόλαος Κατσαρός): Μόνο;
ΗΛΙΑΣ ΒΕΖΔΡΕΒΑΝΗΣ: Και εμείς δεν μπορούμε να δικαιολογήσουμε τίποτα στο ερώτημα των παιδιών μας που λένε, γιατί; Ανησυχούν, λοιπόν, κύριοι συνάδελφοι, οι 'Ελληνες πολίτες όταν ακούν ότι συζητούμε θέματα στη Βουλή, τρομοκρατούνται.
Το συζητούμενο νομοσχέδιο όμως δεν έχει αρχή. Κύριε Υπουργέ, δεν είναι ιδιαίτερα επιλήψιμο ότι δεν έχει αρχή, διότι σαφώς λέτε ότι θέλετε να μπαλώσετε κάποια πράγματα. Κάποια, λοιπόν, τα μπαλώνετε σωστά και κάποια όχι.
Δύο άρθρα έχει το νομοσχέδιό σας, αλλά κάθε άρθρο έχει πολύ μεγάλο αριθμό παραγράφων. Είκοσι δυο παραγράφους νομίζω έχει το ένα, είκοσι επτά το άλλο, αλλά διαφόρου αντιμετωπίσεως το κάθε ένα άρθρο, διάφορα προβλήματα η κάθε παράγραφος. Και το είπε πριν από λίγο ο κ. Σημαιοφορίδης, το έχω σημειώσει και εγώ και θα το επαναλάβω. Ειλικρινά κύριε Υπουργέ, μας δημιουργείτε συνειδησιακό πρόβλημα.
'Ενα μέρος των διατάξεων που αναφέρονται και στο ένα και στο άλλο άρθρο έχουμε όλη την καλή διάθεση να το ψηφίσουμε, διότι πράγματι είναι προς τη σωστή κατεύθυνση και έτσι πρέπει να γίνει. Μας βρίσκετε σύμφωνους. Αλλά υπάρχουν διατάξεις στις οποίες έχουμε αντίθετη άποψη. Και στην προκειμένη περίπτωση τα άρθρα, όπως είναι γνωστό, ψηφίζονται ολόκληρα. Και αν θυμάμαι καλά, το είπε με ένα χαρακτηριστικό τρόπο ο κ. Σημαιοφορίδης: "Κλασματικά θα ψηφίσω;". Το ίδιο ερώτημα κάνω και εγώ, κύριε Υπουργέ και λέω: Κλασματικά θα ψηφίσω;
Στην περίπτωση αυτή από τη διαδικασία που υπάρχει στη Βουλή, το έλασσον παρασύρει το μείζον. Δηλαδή, αν στις είκοσι δύο παραγράφους του άρθρου 1 υπάρχουν δεκαπέντε παράγραφοι που με βρίσκουν σύμφωνο και ενώ είναι περισσότερες από τις επτά που απομένουν έως τις είκοσι δύο, είμαι υποχρεωμένος να ακολουθήσω το έλασσον. Εδώ είναι η περίπτωση που το έλασσον παρασύρει το μείζον. Γιατί, λοιπόν, κύριε Υπουργέ μας δημιουργείτε συνειδησιακά προβλήματα;
Ρωτήστε τις νομοτεχνικές σας υπηρεσίες. Θα έπρεπε να το είχατε κάνει. Και πιθανότερα θα έπρεπε να το είχατε κάνει, όταν πήρατε τουλάχιστον την έκθεση της Επιστημονικής Υπηρεσίας της Βουλής, η οποία με τάκτ σας το υποδεικνύει. Δεν το κάνατε.
Αλλά το θέμα αυτό, κύριοι συνάδελφοι, είναι το μικρότερο. Μπορεί ο κύριος Υπουργός να τα κατατεμαχίσει τα άρθρα, για να μας δώσει την ευχέρεια να πούμε "ναι" εκεί που συμφωνούμε και "όχι" εκεί που δεν συμφωνούμε.
Αλλά υπάρχουν άλλα προβλήματα σοβαρότερα. Στα φοιτητικά μας χρόνια κύριε Υπουργέ, κατακλύζαμε τους δρόμους με αίτημα το 15% για την παιδεία. Σήμερα η ελληνική πολιτεία δίνει το 3,5% ...
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Του ΑΕΠ.
ΗΛΙΑΣ ΒΕΖΔΡΕΒΑΝΗΣ: Βεβαίως, του ΑΕΠ, ενώ ο μέσος όρος στις χώρες του ΟΟΣΑ είναι 6,1%. Με τι χρήματα θα προσπαθήσουμε να επιλύσουμε τα προβλήματα της παιδείας, κύριε Υπουργέ; Είναι γνωστό το αρχαίο ρητό "δει δε χρημάτων και άνευ τούτων ουδέν έστι γενέσθαι των δεόντων".
Ακόμη, κύριοι συνάδελφοι, πώς θα προσπαθήσουμε να λύσουμε τα θέματα της παιδείας, όταν είμαστε σαν πολιτεία ανίκανοι να απορροφήσουμε τους κοινοτικούς πόρους; Περίπου πεντακόσια εξήντα δισεκατομμύρια (560.000.000.000) μας έδωσαν οι "κουτόφραγκοι" για την παιδεία την περίοδο 1996-1999. Υπολείπονται ακόμη δεκαοκτώ μήνες, για να λήξει η προθεσμία και εμείς έχουμε απορροφήσει μόνο το 29% αυτών, πέραν του γεγονότος ότι ήδη απωλέσθησαν ανεπιστρεπτί εβδομήντα δισεκατομμύρια (70.000.000.000) δραχμές.
Και αφού ο λόγος για τα ΤΕΙ, αλήθεια, σαν πολιτεία εδώσαμε αποδείξεις ότι θέλουμε τα ΤΕΙ Ανώτατα Εκπαιδευτικά Ιδρύματα; 
ΒΑΣΙΛΗΣ ΚΕΔΙΚΟΓΛΟΥ: Πώς;
ΗΛΙΑΣ ΒΕΖΔΡΕΒΑΝΗΣ: Δώσαμε αποδείξεις ότι θέλουμε τα ΤΕΙ Ανώτατα Εκπαιδευτικά Ιδρύματα; Κάναμε πράξη την κοινοτική οδηγία 8948; Την ενσωματώσαμε στο εσωτερικό μας δίκαιο, για να λύσουμε το υπαρξιακό πρόβλημα των ΤΕΙ; Κατοχυρώσαμε τα επαγγελματικά δικαιώματα των αποφοίτων των ΤΕΙ;
Αλήθεια στο θέμα αυτό, δεν είμαστε μόνο αδιάφοροι, κύριοι συνάδελφοι, καταντούμε ανάλγητοι. Παίζουμε με την αγωνία χιλιάδων ανθρώπων και έχουμε τεράστιες ευθύνες. Και χρησιμοποιώ τη λέξη "έχουμε", κύριοι συνάδελφοι και το εννοώ.
Τι κάναμε για την υλικοτεχνική υποδομή των ΤΕΙ, που τα θέλουμε τεχνολογικά ιδρύματα;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
'Ενα λεπτό μόνο, κύριε Πρόεδρε, σας παρακαλώ. 
Αν επισκεφθούν ένα απ' αυτά τα ιδρύματα κάποιοι άνθρωποι που έχουν κάποια γνώση του προβλήματος -γιατί αν τα επισκεφθεί ένας άνθρωπος που δεν έχει γνώση για το αντικείμενο, είναι πολύ φυσικό να μην καταλάβει τίποτε- θα διαπιστώσουν ότι είμαστε όλοι επιλήσμονες του χρέους μας.
Περιμέναμε, κύριε Υπουργέ, μια ολοκληρωμένη πρόταση για 
 

Επιστροφή στην κορυφή



Σελίδα 9815 
τα ΤΕΙ, την οποία δεν βλέπουμε στο νομοσχέδιό σας. 
Κλείνοντας κύριε Υπουργέ, θα σας πω ότι επί της αρχής δεν μπορούμε να το ψηφίσουμε, γιατί δεν υπάρχει αρχή. 'Οσον αφορά τα άρθρα, δώστε μας τη δυνατότητα, με κατακερματισμό των δυο άρθρων, να απαντήσουμε "ναι" στις θετικές διατάξεις -και έχουμε όλη την καλή διάθεση- και "όχι" στις διατάξεις, που δεν πιστεύουμε.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Νικόλαος Κατσαρός): Ο κ. Σπυριούνης έχει το λόγο. 
ΚΥΡΙΑΚΟΣ ΣΠΥΡΙΟΥΝΗΣ: Κυρίες και κύριοι συνάδελφοι, κύριε Πρόεδρε, συζητούμε σήμερα ένα νομοσχέδιο που φωτίζει μια πλευρά της παιδείας μας με τη διευκρινιστική, αποσαφηνιστική και συμπληρωματική στόχευση του νομοσχεδίου.
'Οπως καθορίζεται στο περιεχόμενο της ομιλίας του κυρίου Υφυπουργού Παιδείας, στο προοίμιο της ομιλίας του στη Διαρκή Επιτροπή, το νομοσχέδιο δεν είναι θεσμικού χαρακτήρα. Είναι διαχειριστικού χαρακτήρα, που σημαίνει ότι αντιμετωπίζει επείγοντα προβλήματα των αντίστοιχων χώρων, Τ.Ε.Ι., μέσης εκπαίδευσης, εκπαίδευσης του εξωτερικού κλπ., με έναν τρόπο -θα έλεγα- επείγοντα, με έναν τρόπο που αποσκοπεί στη ρύθμιση αυτών των θεμάτων, γιατί έχουν ωριμάσει οι αντίστοιχες συνθήκες.
Κύριε Υφυπουργέ, θέλω να σας παρακαλέσω όπου διαπιστώσετε από την καλοπροαίρετη -και το τονίζω- κριτική που ασκήθηκε στο νομοσχέδιο, ότι υπάρχουν περιθώρια βελτίωσης -και υπάρχουν- να το κάνετε.
Θα μου επιτρέψετε να συμφωνήσω απολύτως με την απόφαση ότι η τυπική μορφή του νομοσχεδίου, να συμπυκνώνεται ένα ευρύτατο περιεχόμενο σε δύο άρθρα με περιεχόμενο εντελώς διαφορετικών ρυθμίσεων και παραγράφων, δεν είναι η καλύτερη δυνατή.
Ακούστηκε επανειλημμένως από συναδέλφους της Αντιπολίτευσης ότι καλοπροαίρετα θέλουν να ψηφίσουν συγκεκριμένες διατάξεις, που δεν απαντούν όμως σε αντίστοιχα άρθρα. 'Ετσι θα έδινε την αντίστοιχη ευχέρεια, να ψηφίσουν διατάξεις παραγράφων. Αλλά σε μία παραγραφοποίηση που δεν μπορεί να γίνει με την κλασματοποίηση της ψήφου, το πράγμα δημιουργεί πρόβλημα.
'Ετσι, λοιπόν, θα ήθελα και εγώ να προσθέσω τη δική μου παρατήρηση, η τυπική μορφή του νομοσχεδίου δεν είναι κανονική.
Παιδεία: Μέγιστο κεφάλαιο. Αν θα θέλαμε με δυο κουβέντες να πούμε τι προσδιορίζει αυτή η εθνική λειτουργία, δεν έχουμε παρά να ρίξουμε μια ματιά στο άρθρο 16 του Συντάγματος στην παράγραφο 5, με τι ανάγλυφο τρόπο προσδιορίζεται η ύψιστη αποστολή της παιδείας.
Ο εθνικός σκοπός της παιδείας περιλαμβάνει τρεις βασικές λειτουργίες-επιδιώξεις. Μία αγωγής, μία ανάπτυξης και μία διάπλασης.
Αποσκοπεί στην αγωγή. Ποια; Την ηθική, την πνευματική, την επαγγελματική και τη φυσική αγωγή του ανθρώπου. Να, ο νεοέλληνας. Αλήθεια, έχουμε σμιλεύσει την έννοια του σημερινού 'Ελληνα; Το πρότυπο, δηλαδή τι 'Ελληνα θέλουμε αύριο να παραδώσουμε στην πατρίδα μας; Αυτήν την απεικόνιση, αυτό το πρότυπο από πού θα το βγάλουμε; Ποιος θα το σμιλεύσει; Ποιος γλύπτης θα μας δώσει την εικόνα; Η παιδεία.
Να, λοιπόν, το πρότυπο του 'Ελληνα. Θα το βγάλουμε μέσα από το μεγάλο κεφάλαιο της εθνικής μας ζωής, που λέγεται παιδεία. Εδώ τα συμπυκνώνεται όλα. Κάθε προσπάθεια, κάθε θυσία και γι' αυτό το σκοπό θα ήταν απολύτως δικαιολογημένη. Πιστεύω ότι το κράτος, η πατριδούλα κάνει ό,τι μπορεί βεβαίως μέσα στην πραγματικότητα, για την οποία θα πω δυο-τρεις λέξεις.
Ο δεύτερος όρος λειτουργίας της παιδείας είναι ότι επιδιώκει την ανάπτυξη. Ποια; Της εθνικής και της θρησκευτικής συνείδησης, την ανάπτυξη της συνείδησης του 'Ελληνα. Μεγάλη υπόθεση, να το ομολογήσουμε. Λείπει η συνείδηση κατά κύριο λόγο. Ποια; Και η εθνική και η θρησκευτική και η ανθρωπιστική.
Και η τρίτη λειτουργία της παιδείας πάει σ' ένα βαθύτερο ακόμα περιεχόμενο, κοινωνικό, πολιτικό, να καταστήσει τους 'Ελληνες ελεύθερους και υπεύθυνους πολίτες.
Να το πρότυπο της εικόνας που πρέπει να σμιλεύσουμε μέσα από τη λειτουργία της παιδείας, για να δώσουμε στην πατρίδα τον αυριανό 'Ελληνα πολίτη με την έννοια του "Αγαθού και Καλού".
Απαιτεί εθνική συνεννόηση, σαν συνάθροιση όλων των προσπαθειών, σαν παράγοντα σ' ένα γινόμενο μακροσκελέστατο, το πλαίσιο της παιδείας. Και αυτό δεν κατορθώσαμε να το κάνουμε τα κόμματα, οι κυβερνήσεις. Απαιτείται εθνική διάσταση στη συνεννόηση. Είναι καλύτερα για την παιδεία, λόγω ιερότητας, να δημιουργήσουμε ένα μέσου όρου πλαίσιο, που θα είναι αποδεκτό απ' όλους και θα στηρίζεται από όλους, παρά να καταρτήσουμε ένα άριστο πλαίσιο από κάθε πλευρά και να είναι μονοκόμματο, μονοδρομικό.
Να, η ανάγκη, κύριε Υπουργέ -και σας διακρίνει αυτή η ευαισθησία- να περιλάβετε ό,τι διαπιστώσεις βελτιωτικές προκληθούν εδώ, ώστε να δώσουμε τον καλύτερο καρπό μετά τη συζήτηση του νομοσχεδίου.
'Εξω, λοιπόν, από κομματικές αντιπαραθέσεις, έξω από κομματικές σκοπιμότητες, με υπερβάλλον πνεύμα εθνικής συνεννόησης. Να, το νέο πλαίσιο, μέσα στο οποίο θα ζωγραφίσουμε την εικόνα της επιβαλλομένης παιδείας, για την αντιμετώπιση και της πραγματικότητας της κρίσης της παιδείας και των νέων συνθηκών που διαμορφώνονται διεθνώς και του πλαισίου της Ευρωπαϊκής 'Ενωσης, μέσα στο οποίο θα κληθεί η πατρίδα μας να πολεμήσει, να κολυμπήσει και των συνθηκών ειδικής βαρύτητος που αντιμετωπίζει η πατρίδα στην οικονομία και στα εθνικά θέματα.
Με ποια παιδεία, λοιπόν, θα πολεμήσουμε αυτήν την πραγματικότητα;
Το νομοσχέδιο επιλύει διάφορα προβλήματα. 'Εχει διατάξεις γόνιμες, που αναφέρονται στις ρυθμίσεις ορισμένων θεμάτων λειτουργίας και οργάνωσης των Τ.Ε.Ι., προσωπικής κατάστασης του εκπαιδευτικού προσωπικού, με όλες τις επιμέρους ρυθμίσεις, που δεν έχω χρόνο να αναλύσω. 'Εχει θέματα που αφορούν τη δευτεροβάθμια εκπαίδευση, έχει θέματα που αφορούν την εκπαίδευση στο εξωτερικό, έχει θέματα που αφορούν φοιτητές, έχει θέματα που αφορούν τους συλλόγους γονέων κλπ., με τις αντίστοιχες ρυθμίσεις, έχει θέματα σχετικά με τους καθηγητές των στρατιωτικών σχολών.
Θα μου επιτρέψετε, κύριε Υπουργέ και κύριοι συνάδελφοι -και συγχωρέστε την κεκτημένη ταχύτητα, λόγω παλαιάς ιδιότητας- να δούμε λίγο και τις 'Ενοπλες Δυνάμεις, με την ίδια ευλάβεια που πρέπει να δούμε την παιδεία. Δεν τις βλέπουμε με την επιβαλλομένη ευαισθησία, ενώ τις αγαπούμε και τις σεβόμαστε όλοι το ίδιο και σε βάθος. Αλλά λείπει αυτή η τεχνική γονιμοποίησης της ευαισθησίας και της αγάπης που έχουμε.
Ακόμα, οι στρατιωτικές σχολές δεν έχουν ισοτιμία με τις πανεπιστημιακές. Λύνετε μερικά θέματα εδώ -και με χαρά το διαπιστώνω-αλλά ακόμα οι καθηγητές, οι εκπαιδευτές των στρατιωτικών σχολών είναι αστήρικτοι, χωρίς ένα ερματικό πλαίσιο. Ακόμα υπάρχουν πολλά προβλήματα που πρέπει να μας απασχολήσουν για τις 'Ενοπλες Δυνάμεις. Θα μπορούσα να μιλάω μία ώρα για τα επείγοντα προβλήματα των Ενόπλων Δυνάμεων. Πρέπει να τα δούμε κάποτε.
Τελειώνοντας, θέλω να σταθώ σε δύο, τρία θέματα. Κάνει το νομοσχέδιο μια τολμηρή απόπειρα ρυθμίσεως, επιτέλους, αυτού του πολυσυζητημένου, περίπλοκου, πολυσύνθετου και πολλαπλώς ζημιώσαντος την πανεπιστημιακή κοινότητα, ασύλου. Επιτέλους, το μέτρο βγήκε απ' αυτή την πατρίδα. Από την ελληνική σοφία βγήκε το μέτρο. Μέτρο, λοιπόν, σε όλα τα πράγματα, γιατί μέτρον είναι η δημοκρατία για την εθνική μας ζωή.
Μέσα, λοιπόν, σε αυτό το μέτρο ας προσδιορίσουμε και τις έννοιες, που πολλαπλές δυνάμεις αντίθετες, υπονομευτικές στην παιδεία, υπονομευτικές στον εκπαιδευτικό προορισμό, υπονομευτικές στην εκπαιδευτική προσπάθεια, εζημίωσαν 
 

Επιστροφή στην κορυφή



Σελίδα 9816 
πολλαπλώς το πανεπιστήμιο και τα σχολεία. 
Εδώ, λοιπόν, κάνουμε μία προσπάθεια να καθορίσουμε την προστασία του ασύλου, αφού πούμε, με ποια διαδικασία θα εξασφαλίζεται αυτή, το αντίστοιχο συμβούλιο κλπ.
'Ενα δεύτερο θέμα που θέλω να πω, είναι το εξής: 'Εχει κίνητρα, έχει προωθητική και παραδειγματική προβολή η καθιέρωση της εισαγωγής στα πανεπιστήμια εκείνων που πρωτεύουν στις Ολυμπιάδες, τις μαθηματικές,τις βαλκανικές ή τις διεθνείς. Και έχει ένα μέτρο να ρυθμιστεί επιτέλους το θέμα για της στέγης, η εναλλακτική στέγη, με την έννοια της επιδότησης του μισθώματος και να περιοριστεί και αυτό το αποκαρδιωτικό φαινόμενο της καταχρηστικής εκμετάλλευσης των εννοιών και των διατάξεων από τους ισόβιους φοιτητές.
Το νομοσχέδιο έχει θετικές διατάξεις. Βγήκε από τη συνολική συζήτηση. Κύριε Υπουργέ, με την ευαισθησία που σας διακρίνει στην αξιολόγηση του διαλόγου, προσπαθήστε τις διαπιστώσεις που θα κάνουμε και που θα κριθούν θετικές, να τις περιλάβετε βελτιωτικά μέσα στο νομοσχέδιο. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, αγαπητοί συναδελφοί είμεθα σε μία περίοδο ευρύτερων αλλαγών της κοινωνίας της Ευρώπης, για τις οποίες αγωνίζεται και η χώρα μας και είναι φυσικό η παιδεία να μας απασχολεί όλως ιδιαιτέρως.
Φοβούμαι όμως, ότι η εν γένει παιδευτική πολιτική, δεν είναι σύγχρονη και ομόφωνη με τις απαιτήσεις και τις ανάγκες της χώρας και βεβαίως δεν είναι σύγχρονη με την πολιτική ΠΑ.ΣΟ.Κ. Δεν είναι πολιτική ΠΑ.ΣΟ.Κ. αυτή που ασκείται από το Υπουργείο Παιδείας και όπως ασκείται.
Το ΠΑ.ΣΟ.Κ., όπως ξέρετε, έχει ένα όραμα μιας κοινωνίας που θα διέπεται από κάποιες αξίες και έχει υποσχεθεί στο λαό ότι αυτές τις αξίες θα φροντίσει να τις εφαρμόσει, να τις πραγματοποιήσει με κάποιες εξίσου μεγάλες αρχές, ίσως ισοδύναμες με αξίες, μεταξύ των οποίων είναι ασφαλώς και βεβαίως η παιδεία. Το ΠΑ.ΣΟ.Κ. διεχώρισε την παιδεία από την εκπαίδευση. Και ήταν από τους όρους για τους οποίους τότε ο Ανδρέας Παπανδρέου είχε κρατήσει στάση επιφύλαξης στο Σύνταγμα.
'Αλλο αντικείμενο είναι η παιδεία, άλλο η εκπαίδευση. Δεν είναι όλα παιδεία. Αυτό καταλάβετέ το. Και όσο δεν το καταλάβαινετε ούτε ΠΑ.ΣΟ.Κ. είστε, ούτε Υπουργείο Παιδείας είστε.
Δεύτερο στοιχείο της τρέχουσας περιόδου είναι ότι όλος ο κόσμος και η χώρα μας τρέχει στον ανταγωνισμό. Πρέπει να αντιληφθείτε ότι πρέπει να φτιάξετε μία κοινωνία ανταγωνιστική. Να σεβαστείτε τον ανταγωνισμό και να μην τον επιβάλετε μόνο όπου θέλετε εσείς. Λόγου χάριν, δεν μπορεί να συλλάβει ο νους του ανθρώπου, να λέτε σ' έναν αναπληρωτή καθηγητή που επί δέκα χρόνια διδάσκει, δεν σε δέχομαι να δώσεις εξετάσεις γιατί δεν έχεις χαρτί από την ΠΑΤΕ-ΣΕΛΕΤΕ. Που το βρήκατε αυτό; Του δώσατε ευκαιρία και δεν έγινε; Επιπλέον, δεν ξέρετε σήμερα εσείς ότι ένα από τα στοιχεία της σύγχρονης εποχής είναι η συνεχής παιδεία, η συνεχής επιμόρφωση; Δηλαδή είναι δύσκολο να επιμορφωθεί ο καθηγητής σε αυτά που θα διδασκόταν στην ΠΑΤΕ, αν τον κρατάγατε έξι μήνες; Και του λέτε δεν σε δέχομαι για εξετάσεις;
Αφήστε το άλλο το τραγελαφικό. Δώδεκα χρόνια είσαι ικανός να διδάσκεις. 'Εχεις φτιάξει όποιους επιστήμονες,σε χαιρετούν, σε σέβονται, αλλά θα δώσεις εξετάσεις. Εκεί θέλετε ανταγωνισμό. Δεν θέλετε ανταγωνισμό στο παιδί που μπαίνει στην κοινωνία; Βγαίνει το παιδί από το δημοτικό σχολείο, πρέπει να αντιληφθείτε ότι μπαίνει σε ανταγωνισμό. Πώς να το κάνουμε; Οφείλετε να το καταλάβετε αυτό. 'Αρα, θέλετε εισαγωγικές εξετάσεις, ακόμη και στο γυμνάσιο. Θέλετε απολυτήριο στο γυμνάσιο και θέλετε εισαγωγικές στο λύκειο. Τι ανταγωνιστικό πνεύμα δημιουργείτε;
Ακούστε, ανταγωνισμός δεν είναι ένα ποσοτικό ζήτημα, είναι ένα ποιοτικό ζήτημα και οφείλετε να το αντιληφθείτε και να το εφαρμόζετε. Εμείς υποσχεθήκαμε κοινωνική απελευθέρωση, όχι όμως στη βάση συγκεκριμένου οικονομικού συστήματος. Και αυτή είναι η μεγάλη έμπνευση, η μεγάλη ιδέα και η προσφορά του Ανδρέα Παπανδρέου, που μίλησε για μία κοινωνία που θα διέπετε από αυτές τις αξίες -που διαχρονικώς κανείς δεν τις αρνήθηκε-αλλά δεν δεσμεύτηκε με συγκεκριμένο οικονομικό σύστημα, παρά το ότι τότε είχε εισπράξει το χλευασμό των Αριστερών Κομμάτων και ιδίως του Κομμουνιστικού Κόμματος. Είπε ο Ανδρέας Παπανδρέου κάτι απλό, ένα συγκεκριμένο οικονομικό σύστημα, ένα μοντέλο αύριο μπορεί να πέσει. Και το είδατε με τον υπαρκτό σοσιαλισμό και την διευθυνόμενη κεντρική οικονομία.
Σήμερα λοιπόν ως οικονομικό σύστημα, επικρατεί ο ανταγωνισμός, η οικονομία της αγοράς. Εσείς τι κάνετε για να συνηθίσετε τους νέους στον ανταγωνισμό; Τους λέτε πήγαινε στο δημοτικό, θα πας και στο γυμνάσιο και και στο λύκειο και αν θα πας στο λύκειο, τα πάντα δικαιούσαι, ουσιαστικά. Πρώτο και βασικό θέμα.
Δεύτερο θέμα ο ανταγωνισμός χρειάζεται να μπει στις πιο πάνω βαθμίδες. Που είναι τα ανταγωνιστικά δημοτικά σχολεία που το έχετε και πως αυτό φαίνεται; Πού είναι τα ανταγωνιστικά λύκεια που έχετε; Και πού είναι τα ανταγωνιστικά πανεπιστήμια; Οφείλετε να αφήσετε τα πανεπιστήμια να ρυθμίσουν αυτά τα θέματα σπουδαστών, καθηγητών, ποιότητας πτυχίων, κλπ. γιατί κατά το Σύνταγμα είναι νομικά πρόσωπα αυτοδιοικούμενα. Κατά ποία λογική κανονίζετε εσείς ποιον θα πάρει το Πανεπιστήμιο Αθηνών. Οφείλετε να αφήσετε τα πανεπιστήμια να επιλέξουν εισροές και εκροές ώστε να δημιουργηθεί ανταγωνισμός. Μπήκατε σ' αυτό το πλαίσιο τώρα που χρειάζεται; Αυτοί πρέπει να καθορίσουν ποιους μαθητές θέλουν, με ποιες προϋποθέσεις και πώς, στη βάση βεβαίως ενός βασικού πλαισίου. Και έρχεσθε τώρα εσείς και λέτε θα κάνουμε τεστ δεξιοτήτων. Ξέρετε κανένα βαθύνοα που είναι δεξιοτέχνης; Συμβαδίζει ο βαθύνους με το δεξιοτέχνη, τον επιδέξιο; Καμία σχέση. 'Αλλο ο καθηγητής βαθύνους, σκεπτόμενος και άλλο δεξιότητα. Είναι συγχύσεις τις οποίες τελείτε. Τρικυμία εν κρανίω, θα έλεγαν οι παλαιότεροι.
Πιο κάτω υπάρχει ένα ζήτημα τεράστιο αυτό της παρουσίας των καθηγητών. Δεν μπορείς, κύριε, να είσαι καθηγητής στην Κομοτηνή και να μένεις στην Αθήνα. Καταλάβετέ το. Δεν μπορεί να έχετε σχέση στην Ιατρική Σχολή επτακόσιους σαράντα οκτώ καθηγητές με δύο χιλιάδες εκατό σπουδαστές ούτε ένα με τρία και να μην μπορεί να συναντήσει σπουδαστής ούτε καν λέκτορα. Και βρείτε μου εναν σπουδαστή απόφοιτο που θα σας πει ότι γνωρίζω όλους τους καθηγητές της πρώτης βαθμίδος που πέρασαν στην περίοδό μου. Πώς δικαιολογείται αυτό; Είναι δυνατόν να λέτε ότι έχετε εποπτεία επι της παιδείας και να μην επιβάλλετε στους καθηγητές της πρώτης βαθμίδος να διδάσκουν στα αμφιθέατρα, παρά μόνον να πηγαίνουν στις διάφορες συνάξεις που κάνουν οι διάφορες εταιρείες για να διαφημίσουν φάρμακα ή τεχνολογικά υλικά ή ηλεκτρονικά, και να εισπράξουν επιμίσθια κύριε Τασούλα;
ΑΠΟΣΤΟΛΟΣ ΤΑΣΟΥΛΑΣ: Στα πλαίσια του ανταγωνισμού.
ΒΑΣΙΛΗΣ ΚΕΔΙΚΟΓΛΟΥ: Το ονόμασα έτσι το είπα, χαίρομαι όμως που με παρακολουθείτε.
Πριν ολοκληρώσω αυτό έχω υποχρέωση να διαβάσω, κύριε Πρόεδρε, και να περιληφθεί στα Πρακτικά αυτό που γράφει στην παράγραφο 1 η Επιστημονική Επιτροπή Νομοτεχνικής Επεξεργασίας "Με το υπό εξέταση σχέδιο νόμου ρυθμίζονται διάφορα ειδικότερα ζητήματα που αφορούν την λειτουργία των Τεχνολογικών Επαγγελματικών Ιδρυμάτων" και την παράγραφο 2 ολόκληρη. Είναι αυτό που είπε ο κ. Σημαιοφορίδης πριν από λίγο. Απόψε είχαμε πολύ καλές ομιλίες του κ. Σημαιοφορίδη, του κ. Κοντογιαννόπουλου, του κ. Σπυριούνη και άλλων συναδέλφων. Αυτά είναι εντελώς απαραίτητα.
Τέλος εμείς έχουμε πέρα από τον ανταγωνισμό, έχουμε δύο υποχρεώσεις. Αυτό που λέει το ΠΑΣΟΚ. Η Ελλάδα είναι μία χώρα ευρωπαϊκή και μία χώρα βαλκανική και φιλοδοξούμε ως πολιτική προς τα εμπρός τη διαβαλκανική συνεργασία. Ξέρετε καμία χώρα στην οποία κοντά στα σύνορα δεν διδάσκεται η όμορη γλώσσα προαιρετικώς; Πήγα στις Σέρρες 
 

Επιστροφή στην κορυφή



Σελίδα 9817 
και συνήντησα γκρούπ Βουλγάρων που ήθελαν να ψωνίσουν και δεν έβρισκαν καταστήματα όπου να μιλούσαν τη βουλγαρική γλώσσα. Γιατί δεν ρυθμίζετε προαιρετικό μάθημα τα βουλγαρικά στις Σέρρες και στη Δράμα; Για να λείψουν και οι εσωτερικοί ιδιωματισμοί, που δημιουργούν και προβλήματα και συγχύσεις; Να διδάσκεται η γνήσια βουλγαρική γλώσσα. Εγώ θέλω να γίνω επαγγελματίας στις Σέρρες να πουλάω και να αγοράζω. Ξέρετε ότι η αγορά γεμίζει από Βουλγάρους στη Ξάνθη;
ΚΥΡΙΑΚΟΣ ΣΠΥΡΙΟΥΝΗΣ: Δυτικότερα;
ΒΑΣΙΛΗΣ ΚΕΔΙΚΟΓΛΟΥ: Δυτικότερα είναι η γιουγκοσλαβική γλώσσα για να φύγουν οι παραφθορές . Τα ενδιάμεσα σλαβομακεδονικά και όλες οι διάφορες κουταμάρες. Οι γλώσσες αυτές είναι. Τις άλλες τις δημιούργησαν οι άνθρωποι γιατί δεν είχαν μόρφωση και ανεβασμένο επίπεδο. Γιατί δεν διδάσκετε γιουγκοσλαβικά πιο πέρα; Γιατί δεν διδάσκετε τα γνήσια αλβανικά πιο κάτω προαιρετικώς; Αλλά να έχετε δασκάλους. Πώς θέλετε να είσαστε προεξέρχουσα δύναμη στα Βαλκάνια, κήρυκας της ειρήνης και της ενότητας και όλων αυτών όταν αυτά δεν τα κάνετε; Και γιατί δεν διδάσκετε και τα τουρκικά. Σας ερωτώ. Μήπως νομίζετε με το να μην έχουμε εδώ κέντρο μωαμεθανικών σπουδών κερδίζουμε; Μήπως νομίζετε με το να μην διασπέρνουμε τους μουσουλμάνους ή τους ομιλούντες την τουρκική γλώσσα, σε όλα τα μέρη της Ελλάδος κερδίζουμε; Δεν μπορώ να καταλάβω κατά ποία έννοια και λογική μουσουλμάνος δικαιούται να έχει τζαμί στο Παρίσι και να μην δικαιούται να έχει στην Πάτρα ή στο Αγρίνιο; Σήμερα οι γλώσσες είναι άλλες. Εγώ έχω όνομα τουρκικής καταγωγής και είμαι περήφανος γι' αυτό και δεν το αλλάζω, γιατί οι γενιές των προγόνων μου έχουν αγώνες με το όνομα αυτό.
Γιατί με το όνομα Κεδίκογλου κρεμάστηκε ο πρόγονός μου από μια πύλη του σουλτάνου. 'Αμα το αλλάξω, πού είναι η ιστορία μου; Γι'αυτό δεν το αλλάζω. Κρατώ όνομα τουρκικής καταγωγής, και καιρός είναι να καταλάβετε πως ούτε το όνομα ούτε η γλώσσα ρυθμίζει καθαρά την εθνική συνείδηση.
Πηγαίνετε να συναντήσετε ακόμα πρόσφυγες μεγάλης ηλικίας, που δεν ξέρουν καλά τα ελληνικά. Είναι, όμως, 'Ελληνες. Και όχι μόνο είναι 'Ελληνες, αλλά αξίωσαν οι Τούρκοι να φύγουν από εκεί, γιατί ήταν 'Ελληνες και μιλούσαν μόνο τουρκικά.
Αυτά, λοιπόν, πρέπει να τα καταλάβετε. Είστε ένα Υπουργείο που είστε έξω από τις σύγχρονες καταστάσεις και απαιτήσεις.
Βέβαια υιοθετώ όλα τα περί απορρόφησης των κονδυλίων από την Ευρωπαϊκή 'Ενωση.
Τέλος, θα πω μερικά πράγματα για τα ιδρύματα: Τι θα πει αυτή η τριτοβάθμια εκπαίδευση; 'Η είναι πανεπιστήμιο ή είναι ανωτέρα σχολή εφαρμογής ή είναι λύκειο. Δεν υπάρχει άλλο. Το "τριτοβάθμια" βρέθηκε από κάποιον και δεν ξέρω και αν είναι γνήσια ελληνική γλώσσα. Και τέλος, ποια είναι η συμμετοχή των Ανωτάτων Εκπαιδευτικών Ιδρυμάτων στις έρευνες, στην έρευνα την επιστημονική, τη βιομηχανική; 
'Εχουμε κάποια αποτελέσματα από καινούρια πανεπιστήμια στην Κρήτη, την Πάτρα κλπ. εξαιρετικά. Αυτά πώς αποδεικνύονται και με ποια κίνητρα εσείς δίνετε έρευνα στα πανεπιστήμια; Τίποτα τέτοιο δεν προωθείτε, αγαπητέ κύριε Υφυπουργέ. Φέρνετε ένα νομοσχέδιο το οποίο ad hoc ρυθμίζει κάποια θέματα, βεβαίως της τρεχούσης πραγματικότητας. Αλλά δεν υπάρχει στο Υπουργείο ενόραση. Με αυτή δε την ιστορία της μεταρρύθμισης πρέπει να καταλάβετε κάτι. Το πράγμα δεν δουλεύει καλά, δεν πάει καθόλου καλά στα λύκεια, τα λύκεια δεν βγάζουν μαθητάς με παιδεία, που σημαίνει αγωγή, που σημαίνει στοργική διάπλαση, που σημαίνει"ως χαρίεν ο άνθρωπος όταν άνθρωπος εί". Και οφείλεται από τα λύκεια κατά κύριο λόγο να εξέρχονται νέοι άνθρωποι με αγωγή, με διάπλαση, με παιδεία.
Οφείλετε, λοιπόν, να αντιληφθείτε, ότι αυτό δεν πάει καλά. Να αντιληφθείτε ότι πρέπει άλλος να διδάσκει και άλλος να εξετάζει. Και δεν μπορώ να καταλάβω τι σας πείραζε -πόσο κοστίζει αυτό το σύστημα των πανελλήνιων εξετάσεων- να ήταν και στις τρεις τάξεις του λυκείου, αν όχι πανελλήνια, έστω κατά περιφέρεια. Πώς θέλετε να αναπτύξετε τις περιφέρειες με τις ιδιομορφίες τους και τα τοπικά τους χαρακτηριστικά, και την κατά κάποιο τρόπο αυτονομία τους, αν δεν κάνετε περιφερειακή εκπαίδευση. Η Α' Περιφέρεια της Στερεάς Ελλάδος κάνει επιτροπή καθηγητών που εξετάζει τα σφραγισμένα γραπτά αυτών που έχουν βαθμολογηθεί από τους διδάσκοντες προφορικά. Και όταν ο διδάσκων καθηγητής έχει μία διαφορά στο 20% των μαθητών του, μεταξύ γραπτών και προφορικών, πάνω από τρεις μονάδες και για κάποια δύο, τρία, τέσσερα χρόνια να πάει σπίτι του. Δεν μπορεί να βάζεις εσύ προφορικά δέκα οκτώ και να παίρνει ο άλλος ένδεκα συνεχώς στα γραπτά και αυτό να γίνεται στο 20% των μαθητών σου για τρία χρόνια. Να πας σπίτι σου.
Τα άλλα που λέτε περί δεξιοτήτων κλπ. και θέλετε να βάλετε τώρα το test δεξιοτήτων μαζί με τα γραπτά και τη διδασκαλία, αυτό δεν μπορώ να το καταλάβω. Αν το θέλετε να το αφήσετε στα πανεπιστήμια. Να πει το πανεπιστήμιο ότι εγώ θέλω αυτό το απολυτήριο, θα προτιμήσω να έχει αυτήν την αναλογία βαθμών στα μαθήματα αυτά και με τη σειρά αυτή θα κάνουμε την επιλογή των πρώτων εκατό ή διακοσίων μαθητών και ακόμη αυτές τις δεξιότητες. Πρέπει να το καθορίζουν τα πανεπιστήμια μόνα τους τα δικά τους. Στην Αμερική υπάρχει το Χάρβαρντ, υπάρχει το Γιέηλ και άλλα πολύ καλύτερα, που κανονίζουν μόνα τους πώς θα αναπτύξουν και τι θα αναπτύξουν και ο κάθε απόφοιτος αυτού του πανεπιστημίου έχει τη δική του ευθύνη, τη δική του φροντίδα και φροντίζει με δική του μέριμνα για να αποδώσει το πανεπιστήμιο.
Σ' αυτές τις σύγχρονες ιδέες, εσείς δεν ακουμπάτε καν. Χρησιμοποιούμε προφορική γλώσσα. 'Εχετε μία πολιτική, που ούτε πολιτική ΠΑ.ΣΟ.Κ. είναι για το όραμα που έχουμε υποσχεθεί ούτε στις σύγχρονες ανάγκες της ελληνικής πολιτικής σκηνής και κοινωνίας κινείται. Κινείστε να κάνετε μία ισορροπία μεταξύ προσφοράς και ζήτησης, ελληνικών πανεπιστημίων και ξένων πανεπιστημίων λέτε και είναι θέμα ποσότητας και δεν βλέπετε ευρύτερα θέματα. Δεν βλέπετε θέματα καθηγητών τι γίνεται. Κοιτάξτε πόσοι καθηγητές πρώτης βαθμίδας λείπουν από τα Πανεπιστήμια και γιατί λείπουν. Για να παρέχουν δύναμη ρουσφετολογική σε άλλους καθηγητές. Και σας είπα το παράδειγμα της ιατρικής σχολής, όπου είναι επτακόσιοι σαράντα οκτώ διδάσκοντες σε δύο χιλιάδες εκατό σπουδαστές. Θα ερευνήσουμε σε λίγο και τις άλλες σχολές για να δούμε πού βρίσκονται. Ευχαριστώ πολύ.
ΠΡΟΕΔΡΕΥΩΝ (Νικόλαος Κατσαρός): Ο Υφυπουργός κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κυρίες και κύριοι συνάδελφοι, παρακολούθησα με ιδιαίτερη προσοχή τις ομιλίες όλων σας και μπορώ να πω ότι συνέλεξα και πάρα πολύ χρήσιμα πράγματα που θα τα αξιοποιήσω μέχρι και τη δεύτερη μέρα της συζήτησης του νομοσχεδίου, εισερχόμενοι δηλαδή στην κατ'άρθρο συζήτηση.
Bέβαια, κάποια στιγμή απεκόμισα την εντύπωση ότι επαναφέρεται γνωστή και πρόσφατη επερώτηση και βέβαια η επανάληψη είναι μήτηρ της μαθήσεως, αλλά η Κυβέρνηση τα ερωτήματα της προηγούμενης επερωτήσεως τα απάντησε. Εάν οι απαντήσεις δεν έγιναν κατανοητές, τότε δεν νομίζω ότι μ' αυτήν την ευκαιρία είναι υποχρεωμένη να τις επαναλάβει. Γι' αυτό εγώ θα αντιστρέψω την τακτική των περισσοτέρων ομιλητών που ξεκίνησαν από ερωτήσεις ή θα έλεγα από την επικαιρότητα της παιδείας για να εισέλθουν και να αφιερώσουν κάποιο χρόνο και στο νομοσχέδιο.
Εγώ θα ξεκινήσω από το νομοσχέδιο, ξεπερνώντας και κάποιες γενικές αναφορές σχετικά περί εκπαιδευτικού συστήματος, περί παιδείας, περί ποιοτικού αποτελέσματος της παιδείας, περί των στόχων των γενικών και ειδικών της εκπαιδευτικής μεταρρύθμισης και άλλων τινών, τα οποία νομίζω ότι δεν είναι σκόπιμο να επαναλάβω, διότι θα έπρεπε σ' αυτή την Αίθουσα τουλάχιστον, όχι απλά να είχαν κατανοηθεί, αλλά θα έπρεπε να είχε τελειώσει η διαδικασία της αφομοίωσής τους. 
 

Επιστροφή στην κορυφή



Σελίδα 9818 
Ο ρυθμιστικός χαρακτήρας του νομοσχεδίου, δεν του αποστερεί από την αναγκαία φιλοσοφική βάση που αποτελεί και τη γενεσιουργό αιτία της νομοθετικής πρωτοβουλίας. 'Εχει αρχή που διέπει όλες τις επί μέρους νομοθετικές παρεμβάσεις, έτσι ώστε στο τέλος να συνδιαμορφώνουν ένα ιδεολογικά ομοιογενές άθροισμα. Και βέβαια εδώ θα λάβω υπόψη μου την παρατήρηση άλλων συναδέλφων, την οποία επανέλαβε στο τέλος και ο κ. Σπυριούνης, σχετικά με τη μορφολογική και νομοτεχνική διάταξή του. Εάν τυχόν, πραγματικά, πρόκειται να εξουδετερώσουμε το συνειδησιακό πρόβλημα το οποίο δημιουργείται σε κάποιους συναδέλφους της Νέας Δημοκρατίας, εγώ θα φροντίσω μέχρι την επόμενη φορά της συζήτησης επί των άρθρων να έχω επιφέρει βελτιώσεις νομοτεχνικού χαρακτήρα, όσον αφορά δηλαδή την αρθροποίηση και παραγραφοποίησή του.
Η αρχή που διέπει, όπως είπα, τις επί μέρους αυτές νομοθετικές πρωτοβουλίες που συναρθρώνονται ιδεολογικά σ' ένα ομοιογενές άθροισμα, είναι η αρχή του ενιαίου χώρου της τριτοβάθμιας εκπαίδευσης. Και είναι μια αρχή, η οποία έχει γίνει λειτουργικά αποδεκτή από την εκπαιδευτική κοινότητα. Η Κυβέρνηση την αποτύπωσε θαρραλέα και δυναμικά σε πρόσφατα νομοθετήματα. Μην ξεχνάτε ότι ο χαρακτηρισμός των εκπαιδευτικών των Τ.Ε.Ι. ως δημοσίων λειτουργών, δεν είναι τίποτε άλλο απ' αυτό που είπα, ότι δηλαδή ενιαιοποιούμε το χώρο της τριτοβάθμιας εκπαίδευσης, όπου αρμονικά συνυπάρχουν, δεν συνταυτίζονται τα Πανεπιστήμια και τα Τ.Ε.Ι.
Βέβαια, στην πράξη, όπως τόνισαν και κάποιοι συνάδελφοι, θα μπορούσε να περάσει μέσω της αναθεωρητικής διαδικασίας του Συντάγματος και να αποκτήσει έτσι και τη συνταγματική κατοχύρωση αυτή η αρχή με την κατάργηση της διάκρισης μεταξύ ανωτέρας και ανωτάτης εκπαίδευσης . Αλλά αυτό θα έπρεπε να γίνει και με την πρωτοβουλία του νομοθετικού Σώματος, αλλά και με τη συναίνεση όλων των πτερύγων της Βουλής, διότι δυστυχώς δεν έχει αποκτήσει ακόμη αυτή η αρχή που προανέφερα, την αναγκαία ωρίμανση στο ευρύτερο κοινωνικό σύνολο. 'Εχει αποκτήσει βεβαίως ευρύτατη αποδοχή σ' έναν ορισμένο χώρο της εκπαιδευτικής κοινότητας. Αλλά άλλο είναι μία εκπαιδευτική κοινότητα και άλλο είναι η ευρύτερη κοινωνία.
Συνεπώς, το νομοσχέδιο εκσυγχρονίζει, επικαιροποιεί, αλλά και προσαρμόζει τη λειτουργία των Τ.Ε.Ι. πάνω στη βάση αυτής της αρχής. Συγχρόνως, αποτυπώνει και το αποτέλεσμα ενός ευρύτατου διαλόγου που αναπτύχθηκε γόνιμα μέσα στο ιδεολογικό πλαίσιο της γενικευμένης εκπαιδευτικής μεταρρύθμισης με όλους τους φορείς της εκπαιδευτικής κοινότητας των Τ.Ε.Ι.
Θα σας θυμίσω, αγαπητοί συνάδελφοι, ότι παρήλασαν όλοι στη διάρκεια της συζήτησης του νομοσχεδίου στη Διαρκή Επιτροπή Μορφωτικών Υποθέσεων και ακούσατε από όλους όχι τον έπαινο αλλά την απόλυτη συμφωνία με όλες τις ρυθμίσεις οι οποίες προήλθαν από αυτούς και επικυρώθηκαν από την Κυβέρνηση. Και τώρα φυσικά μένει η δική σας επικύρωση.
Θα ήθελα να υπενθυμίσω ότι η αναβάθμιση των ΤΕΙ δεν γίνεται με αυτό το νομοσχέδιο, το όντως ρυθμιστικού χαρακτήρα. Η αναβάθμιση των ΤΕΙ έγινε με το νόμο 2413/96. Κάποιες ατέλειες, κάποιες αστοχίες, κάποια ελαττώματα, κάποιες παραλείψεις, αθροιζόμενες τώρα προσπαθεί αυτό το νομοσχέδιο να τις θεραπεύσει, πάντοτε μέσα στα πλαίσια της αρχής που προανέφερα δηλαδή του ενιαίου της τριτοβάθμιας εκπαίδευσης.
Αξίζει βέβαια με την ευκαιρία να σημειωθεί ότι το Υπουργείο Παιδείας έχει αναπτύξει τον τελευταίο καιρό μία αγαστή και καρποφόρο συνεργασία με τα ΤΕΙ της χώρας. Τα τεχνολογικά ιδρύματα της χώρας, αγαπητοί συνάδελφοι, -και καλά είναι να βλέπουμε και τις θετικές πλευρές του εκπαιδευτικού μας συστήματος και να μην το καταδικάζουμε συλλήβδην και διαρκώς- δικαίωσαν την πρωτοβουλία των προηγούμενων κυβερνήσεων του ΠΑΣΟΚ για την ίδρυση και τη λειτουργία τους. Σήμερα αποτελούν ένα όντως αξιόμαχο εκπαιδευτικό θεσμό με ανταγωνιστικά χαρακτηριστικά που τα αναγνωρίζει έμπρακτα και η αγορά εργασίας. Η ζήτηση και η απορρόφηση πτυχιούχων ΤΕΙ από την ελεύθερη αγορά εργασίας, δημιουργεί ένα αίσθημα αισιοδοξίας αλλά και παράλληλα αυξημένες ευθύνες της πολιτείας για περαιτέρω ενίσχυση του ρόλου τους και της θέσης τους.
Η αυξημένη ευθύνη της πολιτείας έναντι της τεχνικής και επαγγελματικής εκπαίδευσης που αποτελεί σημαντικότατο κομμάτι της εκπαιδευτικής μεταρρύθμισης είναι δεδομένη και την οδηγεί στην άμεση κατάθεση ενός νομοσχεδίου του οποίου οι αρχές, οι βασικές ιδρυτικές και λειτουργικές αρχές έχουν αποτυπωθεί σε μία πρόταση η οποία κοινοποιήθηκε και δημοσιοποιήθηκε για ευρύτατο κοινωνικό διάλογο πριν από μερικούς μήνες. Και το Υπουργείο Παιδείας κάθισε στο τραπέζι των διαπραγματεύσεων με όλους τους εμπλεκόμενους παραγωγικούς και εκπαιδευτικούς φορείς, πάνω σ' αυτό το αρχικό σχέδιο. 'Εχει ήδη διαμορφώσει το πρωτόλειο νομοσχέδιο το οποίο θα περάσει συντομότατα από το Υπουργικό Συμβούλιο και συντομότατα, επίσης, θα κατατεθεί στη Βουλή προς συζήτηση.
Πιστεύουμε ότι μέσα στον Ιούνιο θα έχει ολοκληρωθεί και η συζήτηση αυτού του νομοσχεδίου και νομίζω ότι, σήμερα, οι μαθητές όλοι γνωρίζουν πώς θα λειτουργήσει το Τεχνικό Επαγγελματικό Εκπαιδευτήριο (ΤΕΕ) και γνωρίζουν πολύ καλά κυρίως αυτοί οι οποίοι ενδιαφέρονται να το ακολουθήσουν.
Δεν θα μπω σε λεπτομέρειες, διότι θα ήθελα να αναφερθώ περισσότερο στο τι περιέχει με τη δομή του το σημερινό νομοσχέδιο, σχετικά με τα ΤΕΙ και με άλλες διατάξεις που αναφέρονται στη δευτεροβάθμια εκπαίδευση.
Στο άρθρο 1 που αποτελεί τον φέροντα οργανισμό του νομοσχεδίου καθορίζονται ή επανακαθορίζονται, συμπληρώνονται ή τροποποιούνται θέματα οργάνωσης και λειτουργίας των ΤΕΙ, όπως και θέματα που ανάγονται στο διορισμό και την υπηρεσιακή κατάσταση του εκπαιδευτικού προσωπικού και του ειδικού εκπαιδευτικού προσωπικού.
Ειδικότερα καθορίζονται περιορισμοί των μελών των ΤΕΙ από τις υποχρεώσεις τους. Ρυθμίζονται θέματα οργάνωσης και λειτουργίας των τμημάτων και των ομάδων μαθημάτων για την καλύτερη λειτουργία τους. Ορίζεται το όργανο και ο τρόπος λήψης απόφασης αυτού για την ενεργοποίηση των διατάξεων περί ακαδημαϊκού ασύλου. Και εδώ θα ήθελα να αναφέρω κάτι ότι το ακαδημαϊκό άσυλο κινδυνεύει εκ των έσω περισσότερο και γι' αυτό ακριβώς πρέπει να κάνουμε τους μηχανισμούς ενεργοποίησής του έτσι, τόσο εύκολους και αποτελεσματικούς, ώστε πραγματικά να προστατεύεται ο ακαδημαϊκό άσυλο.
Αποσαφηνίζονται οι διατάξεις που αναφέρονται στην εφαρμογή του συστήματος της ομάδας μαθημάτων.
Ορίζονται οι υπεύθυνοι για τη σύγκληση των σωμάτων των εκλεκτόρων.
Αντιμετωπίζεται η αναπλήρωση του Προέδρου ή Αντιπροέδρου του Τ.Ε.Ι. σε περίπτωση πρόωρης αποχώρησής του.
Συγκεκριμενοποιούνται οι πράξεις των οργάνων διοίκησης των Τ.Ε.Ι., οι οποίες είναι δεκτικές αναπομπής εκ μέρους της εποπτεύουσας αρχής.
Ρυθμίζονται θέματα που αναφέρονται στο λειτούργημα των μελών επιστημονικού προσωπικού των Τ.Ε.Ι. και στην επαγγελματική δραστηριότητα των υποψηφίων για εκλογή σε θέσεις τακτικών μελών επιστημονικού προσωπικού.
Δίνεται δυνατότητα για τις βαθμίδες του καθηγητή και του επίκουρου καθηγητή να λαμβάνεται υπόψη, πέραν της επαγγελματικής και η ερευνητική δραστηριότητα σε χώρους εργασίας -και έχει φύγει ο κ. Κεδίκογλου για να τ' ακούσει- ή η διεξαγωγή έρευνας και να συμπεριλαμβάνεται μέρος του διδακτικού τους έργου σε εκπαιδευτικά ιδρύματα τριτοβάθμιας εκπαίδευσης, στην επαγγελματική τους δραστηριότητα.
Επίσης, μέρος του εκπαιδευτικού έργου των υποψηφίων για τη βαθμίδα του καθηγητή εφαρμογών σε εργαστήρια τριτοβάθμιας εκπαίδευσης, το οποίο για τη βαθμίδα αυτή θεωρείται σημαντικό, συμπεριλαμβάνεται στην εκπαιδευτική τους δραστηριότητα.
Επαναπροσδιορίζονται τα προσόντα διορισμού σε θέσεις 
 

Επιστροφή στην κορυφή



Σελίδα 9819 
επιστημονικού προσωπικού των Τ.Ε.Ι.. Και προς ποία κατεύθυνση: 'Οταν θέλουμε να αναβαθμίσουμε ένα ίδρυμα, τότε αναβαθμίζουμε, αυστηροποιούμε τις διαδικασίες επιλογής του επιστημονικού του προσωπικού. Και εδώ, εφόσον θέλουμε τα Τ.Ε.Ι. στο ίδιο επίπεδο, στην τριτοβάθμια εκπαίδευση, με τα πανεπιστήμια, τότε θα πρέπει να ισχύσει αναλογικό σύστημα επιλογής και πρόσληψης του επιστημονικού του προσωπικού. Δεν μπορεί να γίνονται μαζικοί διορισμοί, για παράδειγμα εκτάκτου προσωπικού, χωρίς τη διαδικασία των εκλεκτορικών σωμάτων στα Α.Ε.Ι. και από την άλλη να διατεινόμεθα όλοι ότι θέλουμε την αναβάθμιση των Τ.Ε.Ι..
Βέβαια ο κ. Κοντογιαννόπουλος μίλησε πολύ σωστά. Το θέμα της εκπαίδευσης, το θέμα της παιδείας είναι θέμα των φοιτητών, είναι θέμα των μαθητών. Δεν είναι θέμα του προσωπικού. Το προσωπικό θα το επιλέξει η πολιτεία με τέτοιες διαδικασίες, εκχωρώντας, φυσικά, στα πλαίσια της αυτοδιοίκησης και της αυτοδυναμίας των πανεπιστημίων και των Τ.Ε.Ι. όλες αυτές τις διαδικασίες. Νομίζω όμως ότι εμείς είμαστε εκείνοι οι οποίοι θα καθορίσουμε τον αξιοκρατικό, ποιοτικό τρόπο επιλογής αυτού του προσωπικού για να αναβαθμίσουμε τα πανεπιστήμιά μας και τα Τ.Ε.Ι. μας. Να πάψουμε να υποχωρούμε σ' ένα λαϊκισμό που πραγματικά υπονομεύει όχι μόνο τη διαδικασία αναβάθμισης των ιδρυμάτων, αλλά την πορεία αυτών των ιδρυμάτων και το μέλλον τους.
Προβλέπεται η δυνατότητα επιδότησης του μισθώματος των σπουδαστών -φοιτητών τώρα- Τ.Ε.Ι. ως εναλλακτική λύση της παροχής στέγης. Το σύστημα των φοιτητικών και σπουδαστικών, όπως είναι, εστιών ξέρετε ότι παρουσιάζει σοβαρότατα προβλήματα. Φυσικά η υπονόμευση αυτού του συστήματος προέρχεται από τους ίδιους τους δικαιούχους αυτού του συστήματος. Και πρέπει να τα πούμε εδώ και να λέμε την αλήθεια για να αντιμετωπίζουμε το πρόβλημα.
Για παράδειγμα φοιτητές ισόβιου χαρακτήρα, που έχουν κλείσει οκτώ έως δέκα χρόνια...
ΑΠΟΣΤΟΛΟΣ ΤΑΣΟΥΛΑΣ: Πόσοι είναι αυτοί; Πείτε το μία φορά.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): 'Ενα λεπτό, κύριοι συνάδελφοι. Πάψτε να λαϊκίζετε επιτέλους. Δείτε την πραγματικότητα. 'Εχουν εξουδετερωθεί οι φοιτητικές εστίες Θεσσαλονίκης γιατί πέντε, εννέα, δέκα -πόσοι είναι αυτοί- υπεραιωνόβιοι φοιτητές αρνούνται να παραδώσουν τις φοιτητικές εστίες στους νέους, οι οποίοι έχουν ανάγκη φοιτητικής στέγης, όταν οι ίδιοι δεν έχουν ανάγκη ενός πτυχίου, όταν οι ίδιοι δεν έχουν ανάγκη να βγουν από ένα πανεπιστημιακό ίδρυμα.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Γιατί δεν τους πετάτε έξω;
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Πήγανε τα όργανα να κάνουν εκτέλεση δικαστικών αποφάσεων και προσέκρουσαν σε κατειλημμένες φοιτητικές εστίες. Και ξέρετε πως, όταν κάτι καταλαμβάνεται", δεν μπορεί το κράτος να προστατεύσει τους άλλους πολίτες. 'Οπως τώρα, για παράδειγμα, απειλείται η διεξαγωγή του διαγωνισμού του ΑΣΕΠ. Για πρώτη φορά μετά από επανειλημμένους διαγωνισμούς που έκανε το ΑΣΕΠ, απειλείται να μην γίνει. Και όταν περίπου πενήντα χιλιάδες υποψήφιοι λένε "εμείς θέλουμε να δώσουμε εξετάσεις, να συμμετάσχουμε στο διαγωνισμό", κάποιοι ήδη διορισμένοι καθηγητές ή κάποιοι αναπληρωτές που δεν τον θέλουν -και είναι προαιρετικός ο διαγωνισμός-θέλουν να ακυρώσουν το δικαίωμα συμμετοχής των πενήντα χιλιάδων.
Αυτά είναι τα κοινωνικά παράλογα της εποχής μας.
ΒΑΣΙΛΕΙΟΣ ΣΩΤΗΡΟΠΟΥΛΟΣ: Μάθανε έτσι!
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Και εσείς τους ενθαρρύνετε.
ΑΓΓΕΛΟΣ ΜΠΡΑΤΑΚΟΣ: "Ξύνεστε στην γκλίτσα του τσοπάνη", κύριε Υπουργέ!
ΠΡΟΕΔΡΕΥΩΝ (Νικόλαος Κατσαρός): Τελειώσατε,κύριοι συνάδελφοι; Μπορεί να συνεχίσει ο κύριος Υπουργός;
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Τις παροιμίες μετά!
Μιλήσατε για την ελλιπή χρηματοδότηση των Τ.Ε.Ι. Σας ενημερώνω -και δεν θα είμαι κουραστικός- ότι πέρσι δώσαμε δεκαπέντε δισεκατομμύρια (15.000.000.000) δραχμές, όταν πρόπερσι ήταν περίπου ένδεκα δισεκατομμύρια οκτακόσια εκατομμύρια (11.800.000.000) δραχμές και φέτος δώσαμε δεκαοκτώ δισεκατομμύρια (18.000.000.000) δραχμές. Βέβαια, θα θέλαμε να δώσουμε περισσότερα, αλλά όπως ξέρετε, υπάρχουν συγκεκριμένες οικονομικές δυνατότητες.
Εμείς όμως, δίνουμε δείγμα γραφής για το πώς εννοούμε τη χρηματοδότηση, με γενναίες αυξήσεις, που ποσοστιαία δίνουν και το μέτρο της διαφοράς, σε σχέση με το παρελθόν. Και δεν θέλω να αναφερθώ πάλι σε ορισμένες άλλες περιόδους, στην τετραετία 1990-1993, για να σας πω και γενικότερα για τη χρηματοδότηση της παιδείας από το 1994 μέχρι το 1998. 
Θα σας πω τα νούμερα: Το 1994 -και το ξέρω καλά, γιατί και τότε ήμουν Υφυπουργός Παιδείας- καθορίσαμε προϋπολογισμό στο ύψος των εξακοσίων δισεκατομμυρίων (600.000.000.000) δραχμών. Το 1995, επτακόσια δισεκατομμύρια (700.000.000.000) δραχμές. Το 1996 οκτακόσια δισεκατομμύρια (800.000.000.000) δραχμές. Το 1997 ένα τρισεκατομμύριο διακόσια δισεκατομμύρια (1.200.000.000.000) δραχμές. Και το 1998 ένα τρισεκατομμύριο τριακόσια πενήντα δισεκατομμύρια (1.350.000.000.000) δραχμές.
Από το 1994 μέχρι το 1998 έχουμε υπερδιπλασιασμό από εξακόσια δισεκατομμύρια (600.000.000.000) δραχμές, σ' ένα τρισεκατομμύριο τριακόσια πενήντα δισεκατομμύρια (1.350.000.000.000) δραχμές.
Να μην στεκόμαστε στο 15% και να μη λατρεύουμε είδωλα, αλλά να βλέπουμε μία πραγματικότητα, η οποία πραγματικότητα έχει και τα περιθώρια της. Γιατί, εάν οι 'Ελληνες είναι συνεπείς στις φορολογικές τους υποχρεώσεις και αν τουλάχιστον το Φ.Π.Α. -και με βλέπει ο κ. Γεωργακόπουλος και προφανώς, θα επιδοκιμάζει αυτά που λέω- κατέβαλαν οι 'Ελληνες πολίτες, θα είχε μία ευχέρεια ο κρατικός προϋπολογισμός να δώσει προς την παιδεία, όπως δίνει από το υστέρημά του θα έλεγα, περισσότερους πόρους.
ΑΓΓΕΛΟΣ ΜΠΡΑΤΑΚΟΣ: Ξέρετε όμως, κύριε Υπουργέ...
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, δεν σας διέκοψα. Εγώ υπομονετικά καθόμουν και άκουγα όλους σας. 
Εγώ όμως έχω τα νούμερα. Ξέρουμε τι δίνουμε. Ξέρουμε τι έχουμε. 
ΑΓΓΕΛΟΣ ΜΠΡΑΤΑΚΟΣ: 'Ολα αυτά είναι άχρηστα.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δεν είναι καθόλου άχρηστα. 
ΑΓΓΕΛΟΣ ΜΠΡΑΤΑΚΟΣ: Η χρηματοδότηση καθορίζεται επί τη βάσει του Α.Ε.Π.
ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε Μπρατάκο!
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Μπρατάκο, μην ενοχλείστε όταν διαψεύδεστε από αριθμούς, οι οποίοι είναι αδιάψευστοι.
ΑΓΓΕΛΟΣ ΜΠΡΑΤΑΚΟΣ: Δεν διαψεύδομαι.
ΠΡΟΕΔΡΕΥΩΝ (Νικόλαος Κατσαρός): Σας παρακαλώ πολύ, κύριε Μπρατάκο!
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Εγώ ξέρω πολύ καλά αυτό που επικαλεστήκατε, δηλαδή το αριθμητικό μέγεθος που δίνουν ότι η χώρα μας παρουσιάζει ένα 3,5% σε σχέση με το Α.Ε.Π. για δαπάνες παιδείας.
ΑΓΓΕΛΟΣ ΜΠΡΑΤΑΚΟΣ: 'Ετσι καθορίζεται. 'Ολα τα άλλα είναι παραμύθια!
ΠΡΟΕΔΡΕΥΩΝ (Νικόλαος Κατσαρός): Κύριε Μπρατάκο, σταματήστε!
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, επιτρέψτε μου να μιλήσω. Δεν σας διέκοψα καθόλου.
'Ομως, κύριε Μπρατάκο, ο 'Ελληνας γονέας από την τσέπη 
 

Επιστροφή στην κορυφή



Σελίδα 9820 
του δίνει ένα άλλο 3%. Και η χώρα μας για την εκπαίδευση πληρώνει περίπου το ίδιο ποσοστό με τη Γερμανία, δηλαδή 6% και μάλιστα λίγο παραπάνω από 6%, όταν αθροίζονται τα δημόσια κονδύλια με τα ιδιωτικά κονδύλια. Και ξέρετε, κύριε Μπρατάκο, που πάνε αυτά τα λεφτά. Αυτά τα λεφτά πάνε στα ιδιωτικά φροντιστήρια, πάνε στην παραπαιδεία...
ΑΓΓΕΛΟΣ ΜΠΡΑΤΑΚΟΣ: Τα οποία εσείς ενισχύετε.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Γιατί ίσχυε το σύστημα που καταργήσαμε των Γενικών Εξετάσεων. Και επίσης πήγαιναν στην φοιτητική μετανάστευση.
Και εμείς τι κάνουμε; Καταργούμε τις Γενικές Εξετάσεις. Ουσιαστικοποιούμε και επαναθεμελιώνουμε το Ενιαίο Λύκειο, το λύκειο ως οντότητα της δευτεροβάθμιας εκπαίδευσης. Δεν έχουμε εξετάσεις πλέον μετά το λύκειο. Και βέβαια, θα ομαλοποιηθεί και η αντίληψη σχετικά με το νέο σύστημα αξιολόγησης των μαθητών.
Δεν έχω το χρόνο τώρα να αναπτύξω λεπτομέρειες. Αλλά, κάνετε λάθος εάν νομίζετε ότι αυτό το σύστημα θα ανατροφοδοτήσει την παραπαιδεία. Σιγά, σιγά, θα την εξουδετερώσει.
ΑΓΓΕΛΟΣ ΜΠΡΑΤΑΚΟΣ: 'Εχουμε 16% άνοδο σε δεκαπέντε μέρες στο τέλος του σχολικού έτους.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Με συγχωρείτε, μπορώ να ολοκληρώσω τα νοήματά μου;
ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε Μπρατάκο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Μπρατάκο,πιστεύετε σε κάποια ποσοστά ερευνών χωρίς να έχουν λογική βάση. Μπορείτε να μου πείτε εσείς,στο τέλος του σχολικού έτους πριν εφαρμοστεί ο νέος τρόπος αξιολόγησης των μαθητών, πριν εφαρμοστεί το νέο ωρολόγιο πρόγραμμα μαθημάτων, σε ποια μαθήματα προσφεύγουν και γράφονται στα φροντιστήρια; Κάντε μια λογική ανάλυση των όσων προχείρως και επιπολαίως γράφονται.
ΑΓΓΕΛΟΣ ΜΠΡΑΤΑΚΟΣ: Η Α' Λυκείου.
ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε συνάδελφε.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δεν είναι δυνατόν να λέτε ότι αυξήθηκαν οι εγγραφές στα ιδιωτικά φροντιστήρια στο τέλος του σχολικού έτους. Σε ποια μαθήματα; Σε αυτά που δεν άρχισαν;
(Θόρυβος στην Αίθουσα)
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Τώρα έγινε, κύριε Υπουργέ.
ΠΡΟΕΔΡΕΥΩΝ (Νικόλαος Κατσαρός): Μόλις τελειώσετε, πείτε το, για να πω στον κύριο Υπουργό να συνεχίσει.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Ο κύριος Υπουργός είχε σταματήσει να μιλάει, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): 'Αρα, λοιπόν, έχετε εσείς το λόγο τώρα.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δεν χάνετε ευκαιρία και επωφελείσθε, για να επαναλαμβάνετε τα ίδια πράγματα.
Είμαι υποχρεωμένος να κάνω μερικές αναφορές, γιατί είπαν κάποιοι ότι τα τελευταία χρόνια έγιναν πολλές αλλαγές των συστημάτων. 'Αλλο αλλαγές συστήματος και άλλο παραλλαγή και μετονομασία συστήματος.
Εγώ το 1967, όταν έδωσα εισαγωγικές εξετάσεις για το πανεπιστήμιο, για τη Νομική Σχολή, εξετάστηκα ουσιαστικά σε τέσσερα μαθήματα, δηλαδή σε δέσμη. 'Εκτοτε, δεν υπήρξε καμία αλλαγή στο σύστημα. Ποιο ήταν το σύστημα; Βγαίνεις από το λύκειο και δίνεις εξετάσεις, για να μπεις στο πανεπιστήμιο. Αν αυτές λέγονταν γενικές, αν λέγονταν πανελλήνιες ή δεν ξέρω κι εγώ πώς αλλιώς, δεν έχει καμία σημασία. Το σύστημα ήταν το ίδιο.
Τώρα αλλάζει το σύστημα. Καταργούνται οι γενικές εξετάσεις και οποιεσδήποτε εξετάσεις μετά το λύκειο. 'Ολες οι εξετάσεις και μάλιστα πολύ λιγότερες απ' αυτές που δίνονταν στο περελθόν, είναι μέσα στο λύκειο.
Μέσα στο νέο λύκειο, μέσα στο νέο σχολειό της εκπαιδευτικής μεταρρύθμισης, αγαπητοί συνάδελφοι, προσπαθούμε πραγματικά να κάνουμε τον "ένοπλο", αλλά με πνευματικά εφόδια αυριανό 'Ελληνα πολίτη, ο οποίος θα αυτοκαθορίσει τη μοίρα του, θα αυτοκαθορίσει την πορεία του.
Εμείς δεν καλουπάρουμε τον άνθρωπο. Εμείς τον θέλουμε με όλα τα αναγκαία εφόδια και τις δεξιότητες, δηλαδή τις ικανότητες, διότι δεξιότητα δεν είναι η δεξιοτεχνία στο βιολί, είναι οι γενικές ικανότητες ενός ανθρώπου, οι δεξιότητές του να μπορεί να ανταποκριθεί στις ανάγκες της ζωής. Γι' αυτό ακριβώς απομειώνουμε συστηματικά το πειθαρχημένο και καταθλιπτικό μάθημα. Δεν υπάρχει στο σχολειό μόνο η μαθησιακή πειθαρχημένη διαδικασία με την εκπαιδευτική μεταρρύθμιση. Αφήνουμε χρόνο για δημιουργικές σχολικές δραστηριότητες.
ΑΓΓΕΛΟΣ ΜΠΡΑΤΑΚΟΣ: 'Ενα παράδειγμα μας λέτε, για να καταλάβουμε;
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θέλετε παράδειγμα; Ελάτε αύριο μαζί μου, να δείτε το παράδειγμα, που θα απονέμω τα βραβεία στους μαθητικούς καλλιτεχνικούς διαγωνισμούς όλης της χώρας, για να δείτε ο πολιτισμός μέσα στο σχολείο τι ενδιαφέρον έχει για τα παιδιά και πώς τα παιδιά επιδίδονται στον πολιτισμό.
ΑΓΓΕΛΟΣ ΜΠΡΑΤΑΚΟΣ: Για τις δεξιότητες.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Αλλά ο πολιτισμός είναι οικονομία χρόνου. Πρέπει να εξοικονομήσεις χρόνο, τον οποίο θα δώσεις στο παιδί, για να ασχοληθεί με τον πολιτισμό. 'Οταν το παιδί το έχεις στο μάθημα της παπαγαλίας, στο φροντιστήριο της πληρωμής και στη διαδικασία των πραγματικά εξουθενωτικών εξετάσεων για το πανεπιστήμιο, με το άγχος της εισαγωγής στο πανεπιστήμιο και το ΤΕΙ, αυτό το παιδί είναι εξουδετερωμένος πολίτης. Δεν μπορεί αυτό το παιδί να είναι δημιουργικός πολίτης.
Να η ουσία της εκπαιδευτικής μεταρρύθμισης. Είναι και ο ελεύθερος χρόνος μέσα στο σχολειό για δημιουργική απασχόληση, για πολιτισμό, για αγωγή υγείας, για αγωγή καταναλωτή, για προστασία του περιβάλλοντος.
Να πώς φτιάχνεται, λοιπόν, το κοινωνικοποιημένο σχολείο, το σχολείο της πλήρους αντιστοίχισης με την κοινωνική ζωή του αυριανού πολίτη, του σημερινού μαθητή. Αυτή είναι η πεμπτουσία της εκπαιδευτικής μεταρρύθμισης.
Θα σας το αποδείξω. Ολοήμερο νηπιαγωγείο, ολοήμερο δημοτικό. Τι σημαίνει "ολοήμερο"; Σημαίνει ότι μετά το πρόγραμμα των μαθημάτων θα υπάρχει δραστηριότητα μέσα στο σχολείο με τον πνευματικό καθοδηγητή, το δάσκαλο, τον καθηγητή.
ΚΥΡΙΑΚΟΣ ΣΠΥΡΙΟΥΝΗΣ: Είναι εξέλιξη.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Με τα σχολεία δεύτερης ευκαιρίας αντιμετωπίζουμε το μέγα πρόβλημα της σχολικής διαρροής και αποτυχίας. Υπάρχουν τα προληπτικά μέτρα: Το ολοήμερο νηπιαγωγείο, το ολοήμερο δημοτικό. Υπάρχουν και τα κατασταλτικά μέτρα: Σχολεία δεύτερης ευκαιρίας για όσους δεν μπόρεσαν να τελειώσουν το δημοτικό, το γυμνάσιο, να πάρουν έναν τίτλο της υποχρεωτικής εκπαίδευσης. Τους δίνουμε τώρα την ευκαιρία να φοιτήσουν σε αυτά τα σχολεία και να αποκτήσουν τον πολυπόθητο τίτλο, τον οποίο χρειάζονται ίσως και για την επαγγελματική εξέλιξή τους.
Νέα αναλυτικά προγράμματα, νέα ωρολόγια προγράμματα, νέα βιβλία, νέα διδακτική μεθοδολογία, νέα αξιολόγηση. Στην Α' λυκείου, αγαπητοί συνάδελφοι, μέσα σ'αυτό το πειραματικό έτος της προπαρασκευής, εξασφαλίσαμε είκοσι νέα βιβλία για το βαλιτσάκι του καθηγητή και μόνο. Τρία από αυτά είναι βιβλία διδακτικής μεθοδολογίας και δεκαεπτά περίπου είναι βιβλία αξιολόγησης για ένα έκαστο μάθημα. 
Κάναμε δύο σεμινάρια και θα κάνουμε το τρίτο σεμινάριο. Λένε να αναβάλουμε τη μεταρρύθμιση. Γιατί να αναβάλουμε τη μεταρρύθμιση; Βεβαίως, δύσκολα ξεκινάει, αλλά τι ξεκινάει εύκολα σ'αυτόν τον τόπο και σ'αυτήν τη ζωή; Χρειάζεται, όμως, 
 

Επιστροφή στην κορυφή



Σελίδα 9821 
επιμονή, χρειάζεται υπομονή, χρειάζεται εργασία, για να πετύχει.
Εμείς κάνουμε την αρχή. 'Αλλοι θα το συνεχίσουν, αλλά θα το συνεχίσουν, όπως συνέχισαν και ολοκλήρωσαν το Εθνικό Σύστημα Υγείας και ένα σωρό άλλες κοινωνικές και πολιτικές κατακτήσεις του κόμματός μας.
'Οσον αφορά τώρα το πανεπιστήμιο, υπάρχουν οι υπέρμαχοι των ιδιωτικών πανεπιστημίων, οι οποίοι, ξεκινούν από ορισμένα στοιχεία, που προκύπτουν από μια οδυνηρή πραγματικότητα και νομίζουν ότι η λύση είναι τα ιδιωτικά πανεπιστήμια στην Ελλάδα. Η εκπαιδευτική μεταρρύθμιση, όμως, με τα μέτρα τα οποία λαμβάνει, απαντά σε αυτήν την επιχειρηματολογία των ιδιωτικών πανεπιστημίων. Δεν θέλουμε διεύρυνση των θέσεων στο πανεπιστήμιο; Δεν θέλουμε προσφερόμενες θέσεις, ανάλογες με τις θέσεις ζήτησης; Δηλαδή, μπορεί κάθε εξερχόμενος από το ενιαίο λύκειο, κάτοχος του απολυτηρίου, να έχει μια εξασφαλισμένη θέση, είτε στα πανεπιστήμια είτε στα Τ.Ε.Ι;
Εμείς υποσχόμαστε και αγωνιζόμαστε και θα το πετύχουμε δίνοντας από τώρα το δείγμα γραφής με την ετήσια διεύρυνση του αριθμού των εισακτέων και λέμε ότι το 2000, το έτος της πρώτης εφαρμογής της εκπαιδευτικής μεταρρύθμισης συνολικά, θα έχουμε τουλάχιστον ογδόντα πέντε χιλιάδες προσφερόμενες θέσεις στα ισχύοντα προγράμματα πανεπιστημίων και Τ.Ε.Ι. Προσέξτε. 'Εχουμε, επίσης εισαγάγει άλλες δύο εναλλακτικές λύσεις οι οποίες είναι λύσεις βιώσιμες, γιατί είναι ήδη δοκιμασμένες στο εξωτερικό. Είναι το Ανοικτό Πανεπιστήμιο, η εξ αποστάσεως δηλαδή εκπαίδευση και είναι η διά βίου εκπαίδευση. δηλαδή τα Προγράμματα Σπουδών Επιλογής, τα οποία θα απορροφήσουν μέχρι τότε -άρχισαν ήδη να λειτουργούν με προβλήματα, θα μου πείτε, αλλά λειτουργούν- άλλες τριάντα χιλιάδες απόφοιτους λυκείου. Δηλαδή ογδόντα χιλιάδες και τριάντα χιλιάδες, φτάσαμε περίπου στους εκατόν δέκα χιλιάδες.
Δεν θα είναι τόσοι οι εξερχόμενοι από το ενιαίο λύκειο. Μπορεί βέβαια να μην πάνε όπου όλοι ή οι περισσότεροι θα ήθελαν. Μπορεί όλοι να θέλουν να πάνε στην ιατρική σχολή, ή όλοι να θέλουν να πάνε στο πολυτεχνείο. 'Ολη η τριτοβάθμια εκπαίδευση όμως δεν είναι ιατρική σχολή και πολυτεχνείο. Υπάρχουν πάρα πολλές σχολές.
Εμείς ως πολιτεία είμαστε υποχρεωμένοι να έχουμε έτοιμες θέσεις για την ανάλογη ζήτηση, έτσι ώστε να μην υπάρχει κανένα παιδί έξω από το εκπαιδευτικό σύστημα, για να μην αναζητήσει έξω από τη χώρα τριτοβάθμια εκπαίδευση. Δεν είναι αυτή εκπαιδευτική μεταρρύθμιση; Δεν είναι ριζική αλλαγή του συστήματος; Δεν είναι προοπτικές για μια αποτελεσματική αντιμετώπιση της μεταναστευτικής αιμορραγίας και της συναλλαγματικής μας αιμορραγίας;
'Ολα αυτά πρέπει να τα δούμε, αγαπητοί συνάδελφοι, καλόπιστα, διότι όλοι τώρα χτυπούν θεωρώντας ως αβέβαιη την εκπαιδευτική μεταρρύθμιση. Βεβαίως, δεν κάνουν τον κόπο ούτε να τη μελετήσουν.
Η εκπαιδευτική μεταρρύθμιση, όμως, έχει και βάθος χρόνου. Η εκπαιδευτική μεταρρύθμιση έχει μέχρι στιγμής ένα νόμο μόλις οκτώ μηνών.
Ακόμη ο νόμος δεν έγινε και όλοι καταδίκασαν την εκπαιδευτική μεταρρύθμιση σε αποτυχία. Είμαστε στη φάση της σταδιακής υλοποίησης όλων των αναγκαίων δύσκολων πρώτων φάσεων εφαρμοστικού πεδίου. Αλλά δώστε μας και λίγο χρόνο να ανασάνουμε. Κάντε λίγη υπομονή. 'Ολα θα γίνουν. 'Εχουμε βάλει χρονοδιαγράμματα. 'Εχουμε βάλει μεταβατικές περιόδους. Δεν είμαστε σκληροί και ανάλγητοι. Θα ήμασταν, αν δεν είχαμε μεταβατικές περιόδους. Αλλά έχουμε μεταβατική περίοδο και για το θέμα της αξιολόγησης των μαθητών και για το θέμα του νέου διορισμού των εκπαιδευτικών και για το θέμα της πρόσβασης στην τριτοβάθμια εκπαίδευση. 'Ολες αυτές οι μεταβατικές λύσεις είναι αναγκαίες, διότι στο εκπαιδευτικό σύστημα δεν κάνεις βίαιες παρεμβάσεις. Χρειάζεται τρυφερή προσέγγιση. Διότι το εκπαιδευτικό σύστημα δεν είναι μόνο τα σχολικά κτίρια, είναι οι ψυχές που είναι μέσα, είναι οι μαθητές, είναι οι εκπαιδευτικοί. Γι' αυτό χρειάζονται τρυφερότητα και γι' αυτό χρειάζεται και το fade system, αυτό δηλαδή το σύστημα που το παλιό σβήνει και σιγά-σιγά έρχεται το καινούριο.
Αγαπητοί συνάδελφοι, έπεσα κι εγώ στον πειρασμό να ξεφύγω από το νομοσχέδιο περισσότερο απ' όσο θα ήθελα να μείνω σ' αυτό, αλλά θα ήθελα πραγματικά να σας καλέσω να το ψηφίσετε επί της αρχής. Διότι κανένας απ' όλους τους ομιλητές δεν διαφώνησε ότι η αρχή, που διέπει όλες αυτές τις αποσπασματικές, όπως είπατε εσείς, νομοθετικές παρεμβάσεις, στηρίζεται στην αρχή του ενιαίου της τριτοβάθμιας εκπαίδευσης.
Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Νικόλαος Κατσαρός): Η Κοινοβουλευτική Εκπρόσωπος της Νέας Δημοκρατίας κ. Μπενάκη έχει το λόγο.
ΑΝΝΑ ΜΠΕΝΑΚΗ ΨΑΡΟΥΔΑ: Κυρίες και κύριοι συνάδελφοι, νομίζω ότι η κατάληξη της ομιλίας, ή το τελευταίο μέρος της ομιλίας του κυρίου Υφυπουργού, επιβεβαιώνει πόσο δίκιο είχαμε όλοι οι ομιλητές της παράταξής μου και κυρίως ο εισηγητής, να θέσουμε απ' αυτό το Βήμα με αφορμή ένα, θα μου επιτρέψετε να πω εν σχέσει με το συνολικό μας πρόβλημα, περιθωριακό νομοσχέδιο, τα βασικά θέματα της παιδείας που απασχολούν σήμερα την Ελλάδα. Αυτή τη στιγμή, κύριοι συνάδελφοι, η πολιτική του Υπουργείου Παιδείας, οι αιφνιδιαστικές πρωτοβουλίες και κυρίως η τελείως αμελέτητη και απροετοίμαστη εφαρμογή μιας βαθιάς μεταρρύθμισης, έχουν δημιουργήσει τόση ανασφάλεια και τόσα προσωπικά δράματα στον εκπαιδευτικό κόσμο και σε όλους τους φορείς της εκπαίδευσης, ώστε θα ήταν πραγματικά μια συμπεριφορά εκτός πραγματικότητας, αν ερχόμασταν σ' αυτήν την Αίθουσα να συζητήσουμε για τις τελείες και τα κόματα ενός νομοσχεδίου, που στην πραγματικότητα όλο αποτελείται από σημεία στίξεως.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Ο κύριος Υφυπουργός, όμως, βρήκε και μια αρχή σ' αυτό το νομοσχέδιο. Είπε ότι έχει αρχή. Εξυπηρετεί, λέει, την τοποθέτηση των Τεχνολογικών Εκπαιδευτικών Ιδρυμάτων στο ενιαίο σύνολο της τριτοβάθμιας εκπαίδευσης. Και ακούστε, κύριοι συνάδελφοι, από που αποδεικνύεται ότι γίνεται ένα βήμα προς την πραγματική αναβάθμιση και σταθεροποίηση των ΤΕΙ στην τριτοβάθμια εκπαίδευση. Από το ότι -όπως μας είπε ο κύριος Υπουργός- χαρακτηρίζονται οι καθηγητές των ΤΕΙ ως δημόσιοι λειτουργοί! Αυτό είναι το σημείο το οποίο θα αποδείξει και θα καταδείξει και προς τους συναλλασσομένους με τα ΤΕΙ και προς τους εργαζομένους και φοιτώντες στα ΤΕΙ, αν ανήκουν ή δεν ανήκουν στην τριτοβάθμια εκπαίδευση. Επιπλέον το είπε αυτό, παρ' όλο ότι στο τέλος της ομιλίας του και εν τη ρύμη του λόγου του, εξ' αφορμής άλλου θέματος είπε κάτι σωστό.
Είπε ότι η αναβάθμιση ενός εκπαιδευτικού χώρου δεν αρχίζει από τους διδάσκοντες, διότι εκείνο που ενδιαφέρει είναι οι διδασκόμενοι και το εκπαιδευτικό προϊόν.'Ετσι, λοιπόν υπηρετείται το ενιαίο της τριτοβάθμιας εκπαίδευσης με αυτό το νομοσχέδιο, με το γεγονός ότι οι διδάσκοντες χαρακτηρίζονται δημόσιοι λειτουργοί! Ακόμα, είπε ο κύριος Υπουργός ότι είναι ένα νομοσχέδιο, το οποίο ήταν προϊόν διαλόγου. Δηλαδή, συμφώνησαν όλοι οι εκπαιδευτικοί των Τ.Ε.Ι. Μα νομίζετε ότι θα διαφωνούσαν με ρυθμίσεις τις οποίες οι ίδιοι ζήτησαν; Μερικές ρυθμίσεις είναι βέβαια προς την κατεύθυνση της αναβάθμισης του εκπαιδευτικού έργου, αλλά πολλές άλλες είναι πραγματικές "τακτοποιήσεις".
Το θέμα των Τ.Ε.Ι. είναι πολύ μεγάλο. Δεν είναι, ούτε ποια προσόντα θα κόψουμε και θα ράψουμε, προκειμένου να εξασφαλιστεί η ακώλυτη εξέλιξη των μελών του εκπαιδευτικού προσωπικού, ούτε πώς θα συνθέσουμε τα όργανα διοίκησης για να λαμβάνονται πιο εύκολα οι αποφάσεις ή όποιες αποφάσεις θέλουμε να διευκολύνουμε. Το πρόβλημα των Τ.Ε.Ι. είναι πολύ πιο σύνθετο και πολύ πιο βαθύ. Γι'αυτό, λυπούμεθα ειλικρινά, διότι μπροστά σε τόσα ανοικτά προβλήματα των Τ.Ε.Ι., μπροστά σε τόσες ανοικτές πληγές που περιμένουν επούλωση και μπροστά σε τόσες συγκρούσεις που έχουν
 

Επιστροφή στην κορυφή



Σελίδα 9822 
δημιουργηθεί στο χώρο της τριτοβάθμιας εκπαίδευσης μεταξύ Α.Ε.Ι. και Τ.Ε.Ι. και μεταξύ των αποφοίτων τους, έρχεται το Υπουργείο Παιδείας και προσκομίζει απλώς κάποιες "τακτοποιήσεις". Μπορεί να είναι αναγκαίες και μερικές ίσως να είναι επιτυχείς. Μπορούμε όμως να ψηφίσουμε ένα νομοσχέδιο "τακτοποιήσεων", όταν το μεγάλο, το συνολικό πρόβλημα της τεχνικής και επαγγελματικής εκπαίδευσης και ιδιαίτερα των Τ.Ε.Ι. μένει ανοικτό και δεν γίνεται το παραμικρό βήμα προς την επίλυσή του;
Ποια είναι η φυσιογνωμία των Τ.Ε.Ι.; Την έχουμε καθορίσει; Ποια είναι η σχέση τους με τα Α.Ε.Ι.; Γιατί αυτήν τη στιγμή μπροστά σε κάθε καινοτομία βρισκόμαστε αντιμέτωποι με τη σύγκρουση Α.Ε.Ι. και Τ.Ε.Ι.; Στο Πολυτεχνείο Κρήτης, παραδείγματος χάριν, πήγαν να ιδρύσουν με αυτόν τον τελείως αμελέτητο και παιδαριώδη τρόπο πρόγραμμα σπουδών επιλογής και περίπου έγινε σύγκρουση μεταξύ Τ.Ε.Ι. και Α.Ε.Ι. Ποια είναι η ακαδημαϊκή αξία των πτυχίων που απονέμουν τα Τ.Ε.Ι. σε σχέση με τις νεότερες ευρωπαϊκές εξελίξεις, με την πορεία που ακολουθούν οι ευρωπαϊκές χώρες και με το status που δίνουν στα αντίστοιχα εκπαιδευτικά ιδρύματα; Ακόμη, τι γίνεται με τα επαγγελματικά δικαιώματα μερικών κατηγοριών αποφοίτων Τ.Ε.Ι.;'Ολα αυτά είναι ανοικτά και εμείς ερχόμαστε εν μακαριότητι και τακτοποιούμε την τάδε κατηγορία διδασκόντων, ή τη δείνα κατηγορία, ή επιλύουμε κάποια προβλήματα διοικητικής λειτουργίας των Τ.Ε.Ι.
Κύριοι συνάδελφοι, αυτήν τη στιγμή συντελούνται θεμελιακές μεταβολές στο χώρο της παιδείας σε διεθνές επίπεδο, διότι η παιδεία και πιο συγκεκριμένα εκείνο το κομμάτι της που λέγεται τεχνική και επαγγελματική εκπαίδευση αναδεικνύεται ως το κλειδί για την επίλυση των προβλημάτων που θα δημιουργήσει η κοινωνία του αύριο, η κοινωνία της γνώσης, η κοινωνία της πληροφορικής, της επιστημονικής και τεχνολογικής προόδου. 'Ενα κλειδί διαθέτει αυτήν τη στιγμή ο πολιτισμένος κόσμος και ιδιαίτερα η Ευρώπη, για να βοηθήσει το σημερινό παιδί, τον νέο, να ανταποκριθεί στις απαιτήσεις της μελλοντικής κοινωνίας.
Θα είναι μία κοινωνία συνεχώς μεταβαλλόμενη, που θα στηρίζεται σε ένα και μόνο κεφάλαιο, στη γνώση και τη δυνατότητα μεταλλαγής της γνώσης. Γι'αυτόν τον στόχο το μόνο μέσο είναι η παιδεία, το πώς θα κατορθώσουμε δηλαδή να διαμορφώσουμε έτσι τους νέους, ώστε μεθαύριο να έχουν, όχι μόνο τις απαραίτητες γνώσεις, αλλά να κατέχουν και το μυστικό της μεταλλαγής των γνώσεων και της συνεχούς προσαρμογής στις νέες συνθήκες.
Το κλειδί είναι η τεχνική και επαγγελματική εκπαίδευση, γι' αυτό και έχει δοθεί τόσο μεγάλη σημασία από την Ευρώπη και μέσω της Λευκής Βίβλου και μέσω όλων των άλλων κειμένων που κυκλοφορούν σε ευρωπαϊκό επίπεδο.
Εδώ όμως, τι γίνεται, κύριοι συνάδελφοι; Εδώ επιστρατεύουμε εκπαιδευτικές μεταρρυθμίσεις, για να βοηθήσουμε τα παιδιά να πάνε στα πανεπιστήμια, επειδή εκεί υπάρχει πίεση, επειδή αυτή η ιδεολογία και η ψυχολογία κυριαρχεί στην Ελλάδα. Ανοίγουμε, λοιπόν, την πόρτα προς τα εκεί και την κλείνουμε, κυριολεκτικά, στην τεχνική και στην επαγγελματική εκπαίδευση. Την κλείνουμε σε επίπεδο μέσης παιδείας. Καταργήθηκαν τα τεχνικά επαγγελματικά λύκεια και οι τεχνικές επαγγελματικές σχολές και μόλις συνειδητοποίησε το κενό, το Υπουργείο Παιδείας εξήγγειλε τα τεχνικά εκπαιδευτήρια.
Ακούσαμε για κάποιο νομοσχέδιο, που ήδη είναι έτοιμο, που έχει δοθεί για μελέτη και που πρόκειται να έλθει. 
Δεν ξέρω, κύριε Υφυπουργέ, πού είναι αυτό το νομοσχέδιο, τι ολοκληρωμένη πρόταση υπάρχει επ' αυτού και τι έχετε δώσει. Εκείνο το οποίο ξέρω είναι ο μεγάλος αναβρασμός που επικρατεί αυτήν τη στιγμή στο χώρο των τέως τεχνικών λυκείων, στο μονόδρομο που δημιουργείτε πλέον στα παιδιά με το ενιαίο λύκειο και τις τρεις κατευθύνσεις που δημιουργείτε μέσα στο ενιαίο λύκειο, για τις οποίες μέχρι προχθές δεν ήξεραν ούτε από ποια μαθήματα θα αποτελούνται, ούτε για ποια τμήματα Α.Ε.Ι. θα νομιμοποιούν. Μόνο που ζήτησαν από τα παιδιά προηγουμένως, να κάνουν δηλώσεις για κατευθύνσεις και για περιεχόμενο σπουδών, το οποίο δεν ήξεραν καθόλου ποιο είναι.
Συνεπώς, κύριοι συνάδελφοι, στον τομέα της τεχνικής και επαγγελματικής εκπαίδευσης, είτε αφορά το μέσο επίπεδο είτε αφορά την τριτοβάθμια εκπαίδευση, η Κυβέρνηση συμπεριφέρεται ως μαθητευόμενος μάγος. Και, επαναλαμβάνω, αυτό είναι το καίριο σημείο και η βασική αδυναμία, η αχίλλειος πτέρνα του εκπαιδευτικού μας συστήματος, που δεν φαίνεται το Υπουργείο Παιδείας να τη συνειδητοποιεί και κινείται προς άλλες, ίσως φιλολαϊκότερες, κατευθύνσεις: να ανοίξουμε δηλαδή το δρόμο προς τα πανεπιστήμια. Τι ποιο ωραίο στα αυτιά των νέων παιδιών. Κινείται προς αυτές τις κατευθύνσεις, το Υπουργείο, μη συνειδητοποιώντας, βεβαίως, την ευθύνη την οποία έχει για τις μελλοντικές γενεές.
Αλλά εδώ ο κύριος Υφυπουργός είπε και ορισμένα άλλα, εν τη ρύμη του λόγου του και εν τω ενθουσιασμώ του, για την υποστήριξη της εκπαιδευτικής μεταρρύθμισης, που πραγματικά μας δημιουργούν πάρα πολλές απορίες. Και διερωτώμεθα μήπως έχει χάσει το Υπουργείο και την αίσθηση της πραγματικότητας!
Ποιοι, κύριε Υφυπουργέ, πηγαίνουν να ματαιώσουν και γιατί -όπως είπατε- τον, για μας, πάρα πολύ αμφίβολου περιεχομένου και αποτελέσματος διαγωνισμό; Εννοούσατε τους αναπληρωτές χωρίς να διαισθάνεσθε, τι προσωπικές τραγωδίες δημιουργείτε για μία κατηγορία εργαζομένων και τι άδικη μεταχείριση τους επιφυλάσσετε και βεβαίως, καταφεύγουν σε εκδηλώσεις απαράδεκτες για μία οργανωμένη κοινωνία;
Αλλά είναι δυνατόν να ρίχνετε το λίθο του αναθέματος σε ανθρώπους,οι οποίοι πίστεψαν εσάς, πίστεψαν το σύστημά σας, πίστεψαν το σύστημα όλων μας -γιατί για καιρό και για πολλά χρόνια εφαρμόζεται το σύστημα- και ξαφνικά τους βγάζετε από τη μια μέρα στην άλλη έξω από την πόρτα, όταν είναι οικογενειάρχες, όταν έχουν δημιουργήσει καταστάσεις και όταν προσβλέπουν σε μία αποκατάσταση, αυτήν που τους υποσχεθήκατε και τους εμπνεύσατε εμπιστοσύνη ότι θα την αποκτήσουν στο μέλλον;
Κύριε Υφυπουργέ, στο θέμα αυτό πρέπει να πάρετε θέση. Και πρέπει να πάρετε θέση όχι με αφορισμούς, όχι με γενικόλογες εκφράσεις του τύπου να μην κλονιστεί ο διαγωνισμός. Ο διαγωνισμός μπορεί και να μην κλονιστεί -ο δικός σας ο διαγωνισμός, αυτός τον οποίο απορρίπτουμε- αν καθήσετε να συνομιλήσετε και μελετήσετε κάποιες λογικές διεξόδους, γιατί υπάρχουν διέξοδοι. Εμείς σας έχουμε καταθέσει και σχετική τροπολογία.
Ελάτε, λοιπόν, να συζητήσετε και κάποιες πιο ανθρώπινες και χειροπιαστές και ρεαλιστικές λύσεις, χωρίς να εγκαταλείπετε αυτά τα μεγαλεπήβολα σχέδια και τις ελπίδες που τρέφετε για το εκπαιδευτικό σας σύστημα. 
Αλλά,για να δούμε λιγάκι και αυτό το περίφημο σύστημα και αυτήν τη σπουδαία μεταρρύθμιση,την οποία ενεπνεύσθη το Υπουργείο. 
Πρώτα απ' όλα, κύριοι συνάδελφοι, είναι μία μεταρρύθμιση η οποία μας είπε ο ίδιος ο κύριος Υφυπουργός ότι αριθμεί ζωή οκτώ μηνών. Από τότε που συνελήφθη μέχρι τη στιγμή που έγινε νόμος και μέχρι τη στιγμή που άρχισε να εφαρμόζεται, συμπληρώθηκαν οκτώ μήνες.
Για όνομα του Θεού, κύριοι συνάδελφοι! Μια τέτοια μεταρρύθμιση, που μπορεί να έχει και σωστά στοιχεία, είναι δυνατόν να εφαρμοστεί μέσα σε οκτώ μήνες; Από το μηδέν και μέσα σε οκτώ μήνες να αλλάξουμε το εκπαιδευτικό σύστημα; 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Αυτό είναι το ερώτημά μας.
ΑΝΝΑ ΜΠΕΝΑΚΗ-ΨΑΡΟΥΔΑ: Επομένως επιβεβαιώνετε, κύριε Υφυπουργέ, ότι έρχεστε να εφαρμόσετε μία μεταρρύθμιση που δεν μελετήθηκε, δεν δοκιμάστηκε πειραματικά.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Λάθος. 
ΑΝΝΑ ΜΠΕΝΑΚΗ-ΨΑΡΟΥΔΑ: Σε άλλες χώρες έγιναν τέτοιες εκπαιδευτικές μεταρρυθμίσεις και χρειάστηκαν χρόνια, γιατί πουθενά δεν εφαρμόστηκαν με μιάς.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας 
 

Επιστροφή στην κορυφή



Σελίδα 9823 
και Θρησκευμάτων): Μου επιτρέπετε, κυρία Μπενάκη, μία διακοπή;
ΑΝΝΑ ΜΠΕΝΑΚΗ-ΨΑΡΟΥΔΑ: Μισό λεπτό, κύριε Υφυπουργέ.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ναι, αλλά μην παραφράζετε τα λεγόμενά μου. 
ΑΝΝΑ ΜΠΕΝΑΚΗ-ΨΑΡΟΥΔΑ: Εφαρμόστηκαν πειραματικά και αφού προηγουμένως είχαν γίνει οι απαραίτητες δοκιμές.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μου επιτρέπετε, κυρία Μπενάκη;
ΑΝΝΑ ΜΠΕΝΑΚΗ-ΨΑΡΟΥΔΑ: Ευχαρίστως, αν με βοηθήσει λίγο στο χρόνο ο κύριος Πρόεδρος.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Πριν από οκτώ μήνες ψηφίστηκε το νομοσχέδιο της εκπαιδευτικής μεταρρύθμισης και έγινε νόμος του κράτους. Μέσα σε οκτώ μήνες όμως έχουμε δρομολογήσει και έχουμε βγάλει περίπου όλα τα προεδρικά διατάγματα και τις υπουργικές αποφάσεις προκειμένου να ολοκληρωθεί. Υπάρχει μεταβατική πενταετία για το ενιαίο λύκειο; Υπάρχει μεταβατική πενταετία για τα θέματα της επετηρίδας; Υπάρχουν μεταβατικές περίοδοι, έτσι ώστε το παλιό να φεύγει και το νέο να έρχεται; 
ΑΝΝΑ ΜΠΕΝΑΚΗ-ΨΑΡΟΥΔΑ: Να σας απαντήσω, λοιπόν, και εγώ, κύριε Υφυπουργέ.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μην αντιστρέφετε όμως τα λεγόμενά μου. Βιάζονται κάποιοι να πουν ότι δεν κάναμε την εκπαιδευτική μεταρρύθμιση. Μόλις που πέρασαν οκτώ μήνες! Γι' αυτό σας λέω μην παραφράζετε τα λεγόμενά μου.
ΑΝΝΑ ΜΠΕΝΑΚΗ-ΨΑΡΟΥΔΑ: 'Ωστε είναι ικανός χρόνος το ότι ψηφίστηκε προ οκτώ μηνών; Αυτό λέω και εγώ. Με επιβεβαιώνετε, δηλαδή. Ψηφίζεται ο νόμος προ οκτώ μηνών και θέλουμε σήμερα να τον εφαρμόσουμε. Αφήστε που για την ψήφιση του νόμου και μέχρι την ψήφιση του νόμου ουδείς γνώριζε τίποτα, ουδεμία μελέτη και προετοιμασία είχε γίνει.
Ρωτήσατε, κύριε Υφυπουργέ, τα μέλη του Παιδαγωγικού Ινστιτούτου που τα βάλατε στη γωνία;. Δεν ρωτήσατε κανέναν και πιάσατε κάποιους άγνωστους ή γνωστούς σε σας εμπειρογνώμονες, για να σας φτιάξουν εκπαιδευτικό πρόγραμμα και να το εφαρμόσετε μέσα σε οκτώ μήνες.
Και ποια είναι η πενταετής μεταβατική περίοδος; Οι φετινοί μαθητές της Α' λυκείου δεν πρέπει από του χρόνου να μπουν στο νέο σύστημα; Δεν θα μπουν στο νέο εκπαιδευτικό πρόγραμμα; Δεν θα δώσουν τις καινούριες εξετάσεις; Με τι αναλυτικά προγράμματα; Με ποια βιβλία;
Είπατε ότι το βαλιτσάκι δόθηκε προχθές. Πολύ ωραία, κύριοι συνάδελφοι, προχθές δόθηκε το βαλιτσάκι και θα αρχίσει να εφαρμόζεται το Σεπτέμβριο και κάνατε...
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δεν είπα προχθές. Είκοσι βιβλία από την αρχή του σχολικού έτους. Μην κάνετε άλλες διαστρεβλώσεις.
ΑΝΝΑ ΜΠΕΝΑΚΗ-ΨΑΡΟΥΔΑ:...δύο σεμινάρια, νομίζω, δύο ή τριών εβδομάδων το καθένα για να προετοιμασθούν οι εκπαιδευτικοί, εκπαιδευτικοί εθισμένοι σ' αυτό το ισχύον και καθόλου εκσυγχρονισμένο εκπαιδευτικό σύστημα. Και πόσοι είναι αυτοί που παρακολούθησαν τα σεμινάρια; Το λέω, γιατί δεν χωρούσαν όλοι.
Και το τραγικότερο όλων, κύριοι συνάδελφοι -γιατί πρέπει να τελειώνω- είναι με τι χρήματα θα γίνει αυτή η μεταρρύθμιση και του ενιαίου λυκείου και του ανοίγματος των πανεπιστημίων, ιδίως διά των προγραμμάτων σπουδών επιλογής. Κόπηκαν τα λεφτά από την ΕΟΚ. Κατά την τελευταία συνεδρίαση της επιτροπής παρακολούθησης, που συμμετείχαν και καθηγητές από την Ελλάδα ως εκπρόσωποι του Υπουργείου, μέλη της συνόδου των πρυτάνεων -και έφεραν κείμενο ολόκληρο της συνόδου των πρυτάνεων, το οποίο θα σας το καταθέσω, γιατί πρέπει να υπάρχει και στη Βουλή- οι οποίοι είπαν ότι στις Βρυξέλλες οι αρμόδιοι αγανάκτησαν τόσο πολύ από την προχειρότητα, την ανωριμότητα και τις συνεχώς αναιρούμενες πρωτοβουλίες του Υπουργείου Παιδείας, ώστε είπαν καθαρά και ξάστερα,κόβουμε τα εβδομήντα δισεκατομμύρια που προορίζονται για το ενιαίο λύκειο και για τα προγράμματα σπουδών επιλογής. Με τι θα γίνει αυτή η μεταρρύθμιση, κύριοι συνάδελφοι; Ακούσατε τα νούμερα που είπε ο κύριος Υφυπουργός προηγουμένως, που έρευσαν κάτι τρισεκατομμύρια στα ΤΕΙ; Τα νούμερα μπορούμε να τα διαβάζουμε και από την καλή και από την ανάποδη. Οι δείκτες έχουν σημασία. Και οι δείκτες, κύριοι συνάδελφοι, μας φέρνουν στην προτελευταία θέση σε δαπάνες για την παιδεία, με τελευταία τη Ρουμανία.
Κύριοι συνάδελφοι, η Νέα Δημοκρατία φυσικά καταψηφίζει αυτό το νομοσχέδιο. Και σας είπα από πριν γιατί το καταψηφίζει.
Πρώτον, γιατί νομοτεχνικά μας προσβάλλει -χαίρομαι γιατί ο κύριος Υφυπουργός θα κάνει, τέλος πάντων, κάποιες βελτιώσεις- και κυρίως γιατί δεν είναι δυνατόν να επικρατεί αυτή η κατάσταση στην παιδεία και ιδιαίτερα στα ΤΕΙ και εμείς να ερχόμαστε αυτήν τη στιγμή, να κάνουμε "τακτοποιήσεις" στους χώρους των διδασκόντων και των διδασκομένων, λες και το μοναδικό πρόβλημα της παιδείας και των τεχνολογικών ιδρυμάτων ήταν πώς θα αισθάνονται κάποιοι καλύτερα στις θέσεις τους.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Κύριε Γεωργακόπουλε, ζήτησε πριν από σας το λόγο ο κ. Κουναλάκης και σύμφωνα με τον Κανονισμό το λόγο παίρνει αυτός που θα τον ζητήσει πρώτος. Δεν ξέρω βεβαια αν ο κ. Κουναλάκης θέλει να μιλήσει ...
ΠΕΤΡΟΣ ΚΟΥΝΑΛΑΚΗΣ: Δεν θα μιλήσω πολύ κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κουναλάκη, έχετε το λόγο.
Πόσο θέλετε; Δεκαπέντε λεπτά;
ΠΕΤΡΟΣ ΚΟΥΝΑΛΑΚΗΣ: Μάλιστα, κύριε Πρόεδρε.
Κυρία και κύριοι συνάδελφοι, κατ' αρχήν θέλω να κάνω δυο-τρεις παρατηρήσεις στην ομιλία του κυρίου Υπουργού.
Παραπονεθήκατε, γιατί δεν έγινε η αναθεώρηση του Συντάγματος, ούτως ώστε να αναβαθμισθεί... Δεν κατάλαβα. Τι είστε εσείς; Είστε κόμμα της Αντιπολίτευσης; Ποιος είχε την ευθύνη για την αναθεώρηση του Συντάγματος; Η Κυβέρνησή σας κατ' εξοχήν, η οποία δεν έκανε τίποτε προς αυτήν την κατεύθυνση. Και όταν εμείς λέμε ότι αυτή η αναθεώρηση ήταν άτολμη, δειλή, επί δευτερευόντων θεμάτων, ότι άφησε ένα σωρό κρίσιμα θέματα απ' έξω, μας κάνετε κριτική, γιατί είμαστε μίζεροι, μεμψίμοιροι κλπ. Τώρα λέτε και εσείς τα ίδια.
Δεύτερον, άκουσα με κατάπληξη περίπου να λέτε,κύριε Υπουργέ,ότι τείνετε στην κατάργηση των φοιτητικών εστιών. Λέτε ότι είναι σε κρίση -πράγματι-άθλια η κατάσταση κλπ. Αναφερθήκατε στην περίπτωση της Θεσσαλονίκης. Εγώ έχω πάει εκεί, σας έφερα και σχετική ερώτηση.
Πρόκειται για τραγικό χάλι, αλλά κοιτάξτε: Ξεκινώντας από μία τέτοια άθλια κατάσταση που επικρατεί πάμε να καταργήσουμε τις εστίες; Μα οι τάσεις σε όλη την Ευρώπη είναι προς την αντίθεση κατεύθυνση. Κάθε χρόνο και περισσότεροι φοιτητές μένουν σε φοιτητικές εστίες.Γιατί σήμερα όπως ξέρετε...
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Βγαίνουν όμως οι προηγούμενοι !
ΠΕΤΡΟΣ ΚΟΥΝΑΛΑΚΗΣ: Εντάξει. Μα, εγώ δεν αρνούμαι τα προβλήματα, αλλά εν όψει των προβλημάτων θα πάμε να καταργήσουμε τις φοιτητικές εστίες; Σήμερα, κύριε Υπουργέ, το μεγαλύτερο πρόβλημα των παιδιών, σπουδαστών και φοιτητών, είναι το στεγαστικό. Αναγκάζονται να ξοδεύουν πολλές φορές το μισό τους εισόδημα για να μπορούν να ζουν σε όχι πάντοτε ικανοποιητικές συνθήκες, για να σπουδάζουν.
'Αρα λοιπόν, η τάση έπρεπε να είναι να αυξήσουμε τις φοιτητικές εστίες και όχι να τις καταργήσουμε.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μου επιτρέπετε να πω κάτι;
ΠΡΟΕΔΡΕΥΩΝ (Παναγιώτης Σγουρίδης): 'Οχι,κύριε Υφυπουργέ.
 

Επιστροφή στην κορυφή



Σελίδα 9824 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δεν είπα ότι καταργούνται οι φοιτητικές εστίες.
ΠΡΟΕΔΡΕΥΩΝ (Παναγιώτης Σγουρίδης): Μετατρέψαμε το νομοσχέδιο σε επερώτηση και συζητήσαμε όλα τα θέματα της παιδείας. 'Ενα νομοσχέδιο το οποίο θα έπρεπε να τελειώσει με ομοφωνία και να το ψηφίσουμε, διότι όλοι συμφωνούμε, καταντήσαμε σήμερα να το συζητάμε ...
ΠΕΤΡΟΣ ΚΟΥΝΑΛΑΚΗΣ: Με συγχωρείτε, σε μένα κάνετε κριτική;
ΠΡΟΕΔΡΕΥΩΝ (Παναγιώτης Σγουρίδης): 'Οχι, δεν κάνω κριτική σε σας αλλά στον Υπουργό, που σηκώνετε για να πάρει το λόγο κάθε στιγμή. 'Εγινε επερώτηση ένα νομοσχέδιο, που θα έπρεπε να συμφωνήσουμε όλοι μας.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, αύριο θα βγει η είδηση ότι η Κυβέρνηση καταργεί τις φοιτητικές εστίες.
ΠΡΟΕΔΡΕΥΩΝ (Παναγιώτης Σγουρίδης): Θα δευτερολογήσετε, κύριε Υφυπουργέ.
Συνεχίστε, κύριε Κουναλάκη.
ΠΕΤΡΟΣ ΚΟΥΝΑΛΑΚΗΣ: Παρουσιάσατε κύριε Υφυπουργέ, μία παραδείσια εικόνα της μεταρρύθμισης και δώσατε την εντύπωση ότι κάποιοι συνωμοτούν εναντίον αυτής της μεταρρύθμισης.
Εγώ θέλω να σας θέσω τέσσερα ερωτήματα:
Πρώτον, γιατί αντιδρούν οι εκπαιδευτικοί; Είναι δυνατόν να υπάρξει μεταρρύθμιση χωρίς τη συναίνεση των εκπαιδευτικών; Πρώτοι που αντιδρούν είναι οι εκπαιδευτικοί, αυτοί που πάνε να ματαιώσουν τους διαγωνισμούς, που αρνούνται να εφαρμόσουν τη μεταρρύθμιση κλπ.
Δεύτερον, γιατί υπάρχει αυτή η σύγχυση στην κοινωνία, γύρω από αυτό το θέμα; 'Εγιναν γκάλοπ, σφυγμομετρήσεις κλπ., που δείχνουν τα τραγικά αποτελέσματα, ότι η μεγάλη πλειοψηφία των παιδιών και των γονέων αγνούν πλήρως τι είναι αυτό το πράγμα, τι περιμένει τα παιδιά τους κλπ.
Τρίτον, είπατε ότι δεν θα υπάρξει άνοδος της παραπαιδείας και σωστά είπατε ότι δεν μπορούμε να ξέρουμε τώρα τι θα γίνει του χρόνου. Ο κ. Αρσένης, όμως, σε μία συνέντευξή του στην ΕΛΕΥΘΕΡΟΤΥΠΙΑ προχθές παραδέχθηκε -προσωρινά είπε βέβαια- ότι λόγω αυτής της νέας καταστάσεως, της ρευστότητας κλπ., θα υπάρξει αύξηση της παραπαιδείας τα πρώτα χρόνια. Και αυτό ακριβώς οφείλεται στο πρόχειρο, στο βιαστικό, στη μη ενημέρωση εκπαιδευτικών, γονέων, παιδιών κλπ., που σπρώχνει, μέσα στην απελπισία, τους νέους να τρέξουν στα φροντιστήρια, μπας και μπορέσουν να αντιμετωπίσουν από καλύτερη -ας πούμε- θέση αυτά τα καινούρια πράγματα που έρχονται.
Τέταρτον, πού οφείλεται, κύριε Υπουργέ -γιατί υπάρχει αυτό- μία μεγάλη αντίδραση επιφανών εκπαιδευτικών; 'Εχω διαβάσει και ακούσει να μιλούν και να γράφουν δεκάδες επιφανείς εκπαιδευτικοί, ότι έχουν πολύ μεγάλες επιφυλάξεις γι'αυτήν τη μεταρρύθμιση, έτσι όπως προωθείται. Δεν μπορείτε, λοιπόν, να λέτε ότι κάποιοι περίπου συνωμοτούν. Δεν είπατε αυτήν τη λέξη, αλλά λέω ότι κάποιες δυνάμεις κατά κάποιον τρόπο θέλουν να ανατρέψουν μία πάρα πολύ καλή υπόθεση. Πρέπει να αντιληφθείτε και εσείς ότι αυτή η υπόθεση έχει ατέλειες, έγινε σπασμωδικά, έγινε ατελώς, έγινε γρήγορα, βιαστικά και είναι μία πολύ κρίσιμη υπόθεση, για να μπορούμε να παίξουμε με μία εκπαιδευτική μεταρρύθμιση με αυτόν το βιαστικό τρόπο.
Να πω τώρα μερικά πράγματα για το νομοσχέδιο. Κατ'αρχήν το Υπουργείο Παιδείας την τελευταία διετία ξεκίνησε μία σειρά από μεταρρυθμίσεις σε όλες τις βαθμίδες της εκπαίδευσης. Εμείς δεν μηδενίζουμε και αναγνωρίζουμε και ορισμένες θετικές πλευρές. 'Αλλωστε είναι γνωστό ότι σε αρκετά νομοσχέδια δώσαμε μία θετική ψήφο. Πρέπει να πούμε, όμως, ότι η γενική εικόνα είναι ότι η επιχειρούμενη μεταρρύθμιση γίνεται με προχειρότητα, με αποσπασματικότητα, με ελλιπή χρηματοδότηση και ανεπαρκή σχεδιασμό.
Το εκπαιδευτικό σύστημα, κύριε Υπουργέ, κάθε χώρας έχει μία παράδοση, η οποία είναι δυνατόν βεβαίως μεθοδευμένα να μετεξελιχθεί, αλλά δεν μπορεί να ξεριζωθεί από τη μία μέρα στην άλλη.
Είπατε πριν ότι η μεταρρύθμιση προχωρεί με τρυφερότητα. Πού την είδατε την τρυφερότητα; Εγώ βλέπω μία προσπάθεια, με έναν τρόπο απόλυτο, αδυσώπητο, χωρίς ουσιαστικό διάλογο, να επιβληθεί μία λύση. Είναι τρυφερή αυτή η προώθηση της μεταρρύθμισης; Δεν είδα καμιά τρυφερότητα εγώ.
ΠΡΟΕΔΡΕΥΩΝ (Παναγιώτης Σγουρίδης): Η βία προέρχεται μέσα από την τρυφερότητα! 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Οι άλλοι δεν είναι τρυφεροί με τη μεταρρύθμιση. Αυτό δεν καταλάβατε. Οι άλλοι είναι βίαιοι προς τη μεταρρύθμιση. 
ΠΕΤΡΟΣ ΚΟΥΝΑΛΑΚΗΣ: Είπαν και άλλοι ομιλητές ότι το νομοσχέδιο που συζητούμε δεν έχει θεσμικό χαρακτήρα. Προσπαθεί να ρυθμίσει και να επιλύσει θέματα του εκπαιδευτικού προσωπικού και της λειτουργίας των ΤΕΙ κατά τη γνώμη μας με θετικό τρόπο. Είναι ένα αποτέλεσμα διαλόγου με τους ανθρώπους που εργάζονται εκεί και αυτό είναι ένα θετικό γεγονός, πράγμα που δεν κάνατε παραδείγματος χάρη με την άλλη μεταρρύθμιση. Δεν κάνατε διάλογο.
'Οταν έρχεται ένα νομοσχέδιο, που έχετε κάνει διάλογο, το επαινείτε, λέτε "τι καταπληκτικά μιλήσαμε με όλους τους φορείς, συμφωνήσαμε", αλλά στα κρίσιμα θέματα, όπως ήταν το προηγούμενο νομοσχέδιο, δεν ακολουθείτε την ίδια τακτική και στρατηγική του διαλόγου, της συναίνεσης κλπ. Πήγατε να επιβάλετε μία λύση και βλέπετε ποια είναι τα αποτελέσματα. Εσείς ο ίδιος αγωνιάτε για το αν θα πραγματοποιηθεί ή όχι ο διαγωνισμός του ΑΣΕΠ τις επόμενες ημέρες.
Στις συζητήσεις που έγιναν στην Επιτροπή Μορφωτικών Υποθέσεων τονίσθηκε από όλους τους συναδέλφους η ανάγκη ενος θεσμικού πλαισίου, που θα προσβλέπει στη δημιουργία μιας ενιαίας τριτοβάθμιας εκπαίδευσης. Ελπίζουμε ότι το Υπουργείο Παιδείας θα καταθέσει στο άμεσο μέλλον ένα ολοκληρωμένο νομοσχέδιο, που θα κινείται προς αυτήν την κατεύθυνση και θα είναι αποτέλεσμα, όπως και τούτο, συνεργασίας και συναίνεσης της ακαδημαϊκής κοινότητας.
Εγώ δε συμφωνώ με την κ. Μπενάκη και με μερικούς ομιλητές της Νέας Δημοκρατίας, που θεωρούν εκ προοιμίου αρνητικό να υπάρχει μία συμφωνία με τους εκπαιδευτικούς. Γιατί, κυρία Μπενάκη, είναι αρνητικό αυτό το πράγμα; Λέτε εδώ ότι βλέπετε διατάξεις, που έχουν επιβληθεί κλπ. Πρέπει να υπάρχει ένας διάλογος και μία συναίνεση, διότι αν δεν υπάρχουν αυτά, βλέπουμε τα αποτελέσματα σε σχέση μ' αυτήν τη μεταρρύθμιση.
ΑΝΝΑ ΜΠΕΝΑΚΗ-ΨΑΡΟΥΔΑ: Δεν είναι κανένας διάλογος, ο οποίος ...
ΠΕΤΡΟΣ ΚΟΥΝΑΛΑΚΗΣ: Εντάξει, είναι ένα νομοσχέδιο περιορισμένης σημασίας. Νομίζω ότι συμφωνούμε σ' αυτό.
'Οσον αφορά τα Τ.Ε.Ι., νομίζω πως πρέπει να ομολογήσουμε ότι υπήρξε μία ακαδημαϊκή άνοδος. 'Ομως σαφώς -και σ' αυτό θα συμφωνήσω με την κριτική που κάνατε- δεν μπόρεσαν μέχρι τώρα να ανταποκριθούν στα δεδομένα της σύγχρονης κοινωνίας και όχι από δική τους αδυναμία, αλλά γιατί ποτέ -και αυτό πρέπει να γίνει γρήγορα- δεν αποσαφηνίστηκε ο πραγματικός τους ρόλος και δεν υπήρξε συνολικός σχεδιασμός της τριτοβάθμιας εκπαίδευσης.
Θα έπρεπε να υπάρχει μία αποσαφήνιση για το τι είναι τα Α.Ε.Ι., τι είναι τα Τ.Ε.Ι., ποιος είναι ο ρόλος τους κλπ. στα πλαίσια αυτής της ενιαίας τριτοβάθμιας εκπαίδευσης. Παραδείγματος χάρη, κατά τρόπο άναρχο και άκριτο δημιουργούνται νέα τμήματα σε περιοχές που δεν είναι δυνατή η ανάπτυξη αξιόλογης εκπαιδευτικής κοινότητας, με αποτέλεσμα να φυτοζωούν αρκετά απ' αυτά και να εγκαταλείπονται από τους φοιτητές που έχουν εισαχθεί.
'Ετσι όμως δεν εξυπηρετείται η αποστολή που έχουν σαν τεχνολογικά ιδρύματα εφαρμοσμένων επιστημονικών κατευθύνσεων. Ο στόχος τους ανάμεσα στα άλλα πρέπει να είναι και η σύνδεσή τους με την τοπική κοινωνία και η συμβολή τους στην ανάπτυξη της περιοχής. Και αυτά δυστυχώς σε 
 

Επιστροφή στην κορυφή



Σελίδα 9825 
αρκετές περιπτώσεις δεν συμβαίνουν.
Μία ορθολογική ανάπτυξη των Τ.Ε.Ι. θα έπρεπε να προβλέπει σταδιακά τη δημιουργία μεταπτυχιακών τμημάτων, ερευνητικών κέντρων και ινστιτούτων, μέσα από τα οποία τα Τ.Ε.Ι. θα μπορούσαν να προσελκύσουν πόρους ανθρώπινους και οικονομικούς. 
Ούτε αυτά τα προβλήματα αντιμετωπίζονται, κύριε Υπουργέ, με σκοπό βέβαια την αυτοδύναμη ανάπτυξή τους και την παροχή εκπαίδευσης υψηλής στάθμης. Ο στόχος, κατά τη γνώμη μας, πρέπει να είναι να καταστούν τα Τ.Ε.Ι. ικανά να ανταγωνισθούν αντίστοιχα ιδρύματα και να διασφαλίσουν τη θέση τους στο ολοένα και πιο ανταγωνιστικό περιβάλλον της Ευρωπαϊκής 'Ενωσης.
Στις άλλες χώρες της Ευρωπαϊκής 'Ενωσης η τεχνολογική εκπαίδευση αποτελεί συνειδητή επιλογή των υποψηφίων σπουδαστών. Να, ένα σημαντικό θέμα. Στην Ελλάδα δεν αποτελεί, κατά κανόνα. Τα παιδιά, που μπαίνουν στα Τ.Ε.Ι., στη μεγάλη τους πλειοψηφία αισθάνονται μειονεκτικά, ότι απέτυχαν να μπουν στα πανεπιστήμια και η διέξοδος και το καταφύγιο είναι τα Τ.Ε.Ι. Αυτό δεν συμβαίνει σε καμία άλλη ευρωπαϊκή χώρα.
Εγώ σπούδαζα στη Γερμανία και πήγαιναν συνειδητά όλοι οι σπουδαστές εκεί, διότι ήξεραν αυτό που είπατε ότι θα συμβεί, ότι η απορρόφησή τους στην παραγωγή θα είναι πολύ πιο αποδοτική, ήταν υπερήφανοι για το δίπλωμά τους, οι μισθοί τους θα ήταν περίπου ίσοι με το μισθό των αποφοίτων των πανεπιστημίων κλπ. 'Ηταν μία συνειδητή επιλογή, πράγμα που δεν συμβαίνει στη χώρα μας δυστυχώς.
Στον κόσμο, λοιπόν, της ραγδαίας τεχνολογικής εξέλιξης, είναι επιβεβλημένο η πολιτεία να ενισχύσει το ρόλο των Τ.Ε.Ι., όχι μόνο βελτιώνοντας το θεσμικό πλαίσιο που διέπει τη λειτουργία τους, αλλά και με τη διάθεση επαρκών οικονομικών πόρων, τόσο από τα κοινοτικά κονδύλια όσο και απο το Εθνικό Πρόγραμμα Δημοσίων Επενδύσεων. 
Μας είπατε ότι υπάρχει μία αύξηση των κονδυλίων. Δεν μας είπατε όμως ποια είναι η σχέση των κονδυλίων που διατίθενται στα Τ.Ε.Ι. σε σχέση μ' αυτά που διατίθενται στα Α.Ε.Ι. Νομίζω ότι η ψαλίδα είναι πάρα πολύ μεγάλη και πρέπει να κλείσει και όχι να μειωθεί το ποσόν που διατίθεται στα εκπαιδευτικά ιδρύματα, αλλά να αυξηθεί σημαντικά αυτό που διατίθεται στα Τ.Ε.Ι.
Η υλικοτεχνική υποδομή, κύριε Υπουργέ, είναι ικανοποιητική; Αυτή η υποδομή των παλαιοτέρων τμημάτων είναι απαρχαιωμένη και αναντίστοιχη της σημερινής τεχνολογικής στάθμης. Βασίζεται στον εξοπλισμό που αποκτήθηκε με την ίδρυσή τους, δηλαδή στις αρχές της δεκαετίας του '80 στις περισσότερες περιπτώσεις. 
Θα ήθελα να πω μερικά πράγματα για το έκτακτο προσωπικό, κύριε Υπουργέ. Εκείνο που έχουμε να παρατηρήσουμε στο παρόν νομοσχέδιο είναι ότι δεν υπάρχουν διατάξεις που να αναφέρονται στο έκτακτο προσωπικό των Τ.Ε.Ι., που αποτελεί το 60% του εκπαιδευτικού προσωπικού.
Στα περιφερειακά ΤΕΙ το ποσοστό αυξάνει. Παραδείγματος χάρη,μου είπαν εκπαιδευτικοί που εργάζονται στα ΤΕΙ ότι στα ΤΕΙ Σερρών υπηρετούν σαράντα τέσσερις μόνιμοι και διακόσιοι δύο έκτακτοι. Δηλαδή,το 82% περίπου του συνόλου των εκπαιδευτικών είναι έκτακτοι.
Το εργασιακό καθεστώς των εκτάκτων εκπαιδευτικών είναι το χειρότερο όλων των βαθμίδων της εκπαίδευσης. Ξέρετε τι μας λένε οι άνθρωποι; Αισθανόμαστε παρίες. Μάλιστα μου είπε κάποιος -δεν θέλω να το επαναλάβω, γιατί το θεωρώ και ρατσιστικό και δεν μ' αρέσει- ότι είμαστε οι Αλβανοί της παιδείας. 'Ετσι αισθάνονται οι άνθρωποι, εννοώ οι έκτακτοι καθηγητές των ΤΕΙ.
ΠΡΟΕΔΡΕΥΩΝ (Παναγιώτης Σγουρίδης): Μη σας ακούσει ο κ. Ανδρεουλάκος και τους στείλει σε ξερονήσι.
ΠΕΤΡΟΣ ΚΟΥΝΑΛΑΚΗΣ: Θα τους στείλει σε κανένα ξερονήσι.
Εργάζονται ως έκτακτοι επί σειρά ετών, ορισμένοι για δεκαπέντε ολόκληρα χρόνια, χωρίς ουσιαστικά τη δυνατότητα μονιμοποίησης, αφού είτε δεν προκηρύσσονται θέσεις, ή ο αριθμός των προκηρυσσομένων θέσεων είναι εξαιρετικά μικρός σε σχέση με τις υπάρχουσες ανάγκες των τμημάτων.
Η προαναφερόμενη κατηγορία εκπαιδευτικών στερείται βασικών ακαδημαϊκών δικαιωμάτων. Δεν έχουν εκπαιδευτική άδεια, δεν έχουν τη δυνατότητα να παρακολουθούν επιστημονικά συνέδρια, δεν εκπροσωπούνται στα θεσμικά όργανα, δεν έχουν πλήρη ασφαλιστική κάλυψη, επίδομα ανεργίας.
Εμείς συμφωνούμε με την άποψη του Υπουργείου ότι τα ΤΕΙ πάντα θα απασχολούν έκτακτο προσωπικό, γιατί χρειάζονται τις γνώσεις, τις εμπειρίες ανθρώπων από την παραγωγή. Το ποσοστό όμως που θα ήταν δικαιολογημένο δεν πρέπει να είναι μεγαλύτερο του 10% έως 20%. Και εδώ δυστυχώς, κύριε Υπουργέ, η πλειοψηφία των διδασκόντων στα ΤΕΙ είναι έκτακτοι. Επομένως το αυξημένο αυτό ποσοστό αποδεικνύει, κατά τη γνώμη μου, ότι η πρόθεση του Υπουργείου είναι να καλύπτει πάγιες και διαρκείς ανάγκες με χαμηλό κόστος με ένα προσωπικό που βρίσκεται σε μία ιδιότυπη ομηρία και αυτή η κατάσταση πρέπει να εκλείψει.
Προτείνουμε, επομένως, την προκήρυξη νέων θέσεων, ώστε να μειωθεί ο αριθμός των εκτάκτων. Για τους υπόλοιπους να προβλεφθεί ρύθμιση ανάλογη με το π.δ. 407/80 που ισχύει στα πανεπιστήμια. Με αυτόν τον τρόπο πιστεύουμε ότι θα βελτιωθούν οι χαμηλότατες αποδοχές τους, τα ασφαλιστικά τους προβλήματα θα αντιμετωπιστούν, θα ρυθμιστεί η εργασιακή τους σχέση και θα εξασφαλιστεί η ουσιαστικότερη σύνδεση με τα ιδρύματα.
Σε ό,τι αφορά το δεύτερο άρθρο του παρόντος νομοσχεδίου, έχω να παρατηρήσω τα εξής: Το Υπουργείο Παιδείας με σειρά παρεμβάσεων ως προς τον τρόπο λειτουργίας των συλλόγων γονέων και κηδεμόνων ισχυρίζεται ότι συμβάλλει στην αποτελεσματικότερη οργάνωση και λειτουργία τους. Δεν κατανοεί όμως ότι η αδράνεια των συλλόγων γονέων και κηδεμόνων δεν οφείλεται στην έλλειψη διατάξεων, κύριε Υπουργέ, αλλά στη συγκεντρωτική εκπαιδευτική πολιτική του Υπουργείου σας, που δεν αφήνει, δυστυχώς, περιθώρια για ουσιαστικές αρμοδιότητες, όχι μόνο στους γονείς, αλλά και στα άλλα μέλη της εκπαιδευτικής κοινότητα.
Θέλω να τελειώσω με το εξής και να κάνω μία πρόταση. Είδα ότι γι' αυτό το νομοσχεδιο κατατέθηκαν πάνω από εκατό τροπολογίες. Είναι πρωτοφανής αριθμός και δείχνει ακριβώς τη χαωτική κατάσταση που επικρατεί σε αυτόν τον τομέα της εκπαίδευσης. Αυτό δείχνει. 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): 'Οχι! Δείχνει τη ρουσφετολογική κατάσταση που επικρατεί.
ΠΕΤΡΟΣ ΚΟΥΝΑΛΑΚΗΣ: Δεν είναι ρουσφετολογική, με συγχωρείτε. Χαοτική είναι. 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Oι τριάντα από αυτές αφορούν μεταγραφές φοιτητών εξωτερικού, που δεν έχουν τις προϋποθέσεις του νόμου.
ΠΕΤΡΟΣ ΚΟΥΝΑΛΑΚΗΣ: 'Εχουμε δεχθεί όλα τα κόμματα, κύριε Υπουργέ, δεκάδες προτάσεις για τροπολογίες κυρίως από εκπαιδευτικούς των ΤΕΙ. 'Εχουν κατατεθεί δεκάδες τροπολογίες από Βουλευτές όλων των κομμάτων. Πιστεύω ότι μία άνετη συζήτηση των τροπολογιών θα βελτιώσει σημαντικά το νομοσχέδιο. Γι' αυτό προτείνω και προς εσάς και προς το Υπουργείο μία τρίτη συνεδρίαση, την οποία θα αφιερώσουμε στη συζήτηση των τροπολογιών. Και μη μου πείτε πάλι ότι αυτά θα τα λύσει το νομοσχέδιο "σκούπα" που θα έλθει κάποτε γιατί κάθε φορά που συζητούμε ένα νομοσχέδιο και καταθέτουμε τροπολογίες, η απάντησή σας είναι μόνιμη: "Θα έλθει το νομοσχέδιο "σκούπα", που θα τα αντιμετωπίσει αυτά".
Δύο χρόνια που είμαι Βουλευτής, αυτό ακούω. Λοιπόν, ας αφήσουμε τις "σκούπες" που δεν έλθουν ποτέ να αφιερώσουμε μία τρίτη συνεδρίαση και να προσπαθήσουμε να συμπληρώσουμε το νομοσχέδιο αυτό και να καλύψουμε στο μέγιστο δυνατό βαθμό τις ατέλειές του και να υιοθετήσουμε αυτές τις τροπολογίες, που είναι δυνατόν να υιοθετηθούν.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γεωργακόπουλος 
 

Επιστροφή στην κορυφή



Σελίδα 9826 
έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κύριοι συνάδελφοι -όσοι απομείναμε ακόμα στην Αίθουσα αυτή- άκουσα με μεγάλη προσοχή όλους τους συναδέλφους και είναι κοινή διαπίστωση ότι δεν υπήρχαν βασικές διαφωνίες με το νομοσχέδιο. Μπορεί να διαφωνείτε μερικοί συνάδελφοι της Αντιπολίτευσης σε σχέση με την ακολουθούμενη εκπαιδευτική πολιτική που ασκεί η Κυβέρνηση, αλλά στο νομοσχέδιο αυτό δεν υπάρχουν διαφωνίες. Μια πρώτη διαπίστωση ήταν αυτή.
Η δεύτερη διαπίστωση, κύριε Υπουργέ, αφορά εσάς. Είναι η νομοτεχνική παρουσίαση αυτού του νομοσχεδίου. Θα έλεγα ότι δεν είναι από τις πλέον επιτυχείς παρουσίες νομοσχεδίου στη Βουλή. Κατ'αρχήν, παρουσιάζονται τα άρθρα χωρίς τίτλο. Και δεν είναι τυχαίο ότι δεν έχουν τα άρθρα τίτλο. Δεν έχουν τίτλο, γιατί δεν μπορέσατε να βάλετε τίτλο, γιατί κανένας τίτλος δεν μπορούσε να συμπεριλάβει είκοσι δύο, ή είκοσι πέντε διατάξεις, έτσι ώστε το άρθρο να έχει και μια αντιστοίχιση με τον τίτλο.
Απ' ό,τι μου λέει η εμπειρία μου στα δεκαεφτά χρόνια που υπηρετώ σ'αυτήν την Αίθουσα, όσο πιο σύντομα είναι τα άρθρα, τόσο πιο καλή είναι η νομοθετική προπαρασκευή και τόσο καλύτερα έχουν μελετηθεί τα θέματα.
'Οταν παρουσιάζεται, λοιπόν, ένα νομοσχέδιο με δέκα ολόκληρες στήλες, πέντε σελίδες, που σημαίνει ότι αν το βάζαμε στις μεγάλες εφημερίδες -όχι τις μικρές που έχουμε σήμερα- θα έπιανε δύο σελίδες, καταλαβαίνετε πόσο δύσκολο θα είναι να το παρακολουθήσει και να βρει τις σχετικές διατάξεις ο εφαρμοστής του νόμου. Και αν πούμε ότι κάποια φορά μπορεί να χρειαστεί να καταφύγουμε και στη δικαιοσύνη, πόσο μάλλον θα μπορέσουν να βρουν άκρη εκείνοι, οι οποίοι θα ασχοληθούν με το θέμα αυτό.
Παρακαλώ πάρα πολύ, ιδιαίτερα το Υπουργείο Παιδείας που θα πρέπει να δίνει μαθήματα παιδείας και σ'αυτόν τον τομέα, την επόμενη φορά να μην παρουσιάσει τέτοιο νομοσχέδιο. Τα λέω αυτά, παρ' ότι υπάρχουν και οι παρατηρήσεις της νομοπαρασκευαστικής επιτροπής και έγιναν και από άλλους συναδέλφους σχετικές παρατηρήσεις, γιατί ουσιαστικά αυτό δεν μας επιτρέπει να μελετήσουμε το νομοσχέδιο, δεν μας επιτρέπει να μπορέσουμε να παρακολουθήσουμε τι ακριβώς θέλετε να αλλάξετε, να προβάλετε ή, εν πάση περιπτώσει, να θεσμοθετήσετε, έτσι ώστε αυτό να εφαρμοσθεί για την παιδεία. Και για την παιδεία θα πρέπει να είναι τουλάχιστον καθαρά τα πράγματα.
Δεν ξέρω ποιοι υπηρεσιακοί παράγοντες συνέταξαν αυτό το νομοσχέδιο, την ευθύνη όμως την έχετε εσείς. Αυτή είναι η δεύτερη παρατήρηση.
Τρίτη παρατήρηση σε σχέση με το νομοσχέδιο είναι ότι πραγματικά κάνει βελτιώσεις υφισταμένων νόμων. Δεν κάνει μεγάλες τομές, δεν εισάγει καινούριες διαδικασίες, ούτε καινούριες πολιτικές. Απλά και μόνο κάνει μια, θα έλεγα, μελετημένη αυτήν τη φορά ή περισσότερο μελετημένη, για να είμαι πιο ακριβής, τακτοποίηση διαφόρων θεμάτων, που έχουν προκύψει από την εφαρμογή των δύο προηγουμένων νόμων.
Αυτό δεν είναι κακό, κύριοι συνάδελφοι. Το ότι στην πράξη βρέθηκαν κάποιες ατέλειες, παραλείψεις, αβλεψίες ή ο,τιδήποτε και ερχεται η Κυβέρνηση και κάνει κάποιες τροποποιήσεις, με τη σύμφωνη γνώμη όλων των εμπλεκομένων παραγόντων, των εκπαιδευτικών στα ΤΕΙ, ή των άλλων εκπαιδευτικών -και όπως παρουσιάστηκε και στην αρμόδια Διαρκή Επιτροπή από την παρουσία των φορέων αυτών στην επιτροπή, οι οποίοι σύμφωνησαν ότι πρέπει να γίνουν αυτές οι τροποποιήσεις- πιστεύω ότι είναι θετικό. 'Ισως να έπρεπε όλη η Βουλή να συμβάλει προς αυτήν την κατεύθυνση, όταν το νομοσχέδιο είναι προϊόν διαλόγου.
Γιατί διαφορετικά είμαστε αντιφατικοί. Τη μία φορά λέμε ότι δεν έγιναν οι συζητήσεις, οι οποίες έπρεπε να γίνουν με το νόμο τον οποίο περάσαμε τον Σεπτέμβριο για την εκπαιδευτική μεταρρύθμιση και γι'αυτό δεν τον ψηφίσαμε, τώρα λέμε ότι έγιναν οι συζητήσεις και συμφώνησαν οι αρμόδιοι φορείς, αλλά δεν τον ψηφίζουμε πάλι. Το λόγο δεν τον καταλαβαίνω. Και αφού συμφωνούν οι αρμόδιοι παράγοντες, ύστερα από διάλογο που έγινε, παρουσιάζεται το σχέδιο νόμου εδώ, όπου πρέπει να βελτιωθούν αυτές οι διατάξεις, και εμείς λέμε πάλι ότι δεν το ψηφίζουμε. Και δεν το ψηφίζουμε απλώς και μόνο για να κάνουμε αντιπολίτευση.
ΚΩΝΣΤΑΝΤΙΝΟΣ ΣΗΜΑΙΟΦΟΡΙΔΗΣ: 'Οχι εν τω συνόλω.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ναι, εσείς το διευκρινίσατε και είμαι υποχρεωμένος να το δεχθώ αυτό.
Βεβαίως, δικαίωμά σας είναι να το κάνετε αυτό, όμως δικαίωμα είναι και δικό μας, να επισημαίνουμε αυτές τις αντιφάσεις.
Δεν πρόκειται περί αιφνιδιαστικής πρωτοβουλίας, την οποία πήρε η Κυβέρνηση, όπως ακούστηκε εδώ. 'Ακουσα εδώ ότι δημιούργησε δράματα η εκπαιδευτική μεταρρύθμιση, η οποία ούτε λίγο ούτε πολύ παρουσιάζεται ως ένας νόμος, ο οποίος ουσιαστικά είναι αυτός που έχει αναστατώσει γενικότερα την ελληνική κοινωνία.
'Εχει αναστατώσει πράγματι μία μικρή μερίδα των εκπαιδευτικών. 'Εχουν τουςδικούς τους λόγους, αν θέλετε συντεχνιακούς λόγους, που αντιδρούν και καλά κάνουν και αντιδρούν, αλλά από αυτό το σημείο μέχρι το να λέμε ότι δημιούργησε δράματα η εκπαιδευτική μεταρρύθμιση υπάρχει διαφορά. Κανένα δράμα δεν δημιούργησε.
Εκείνο, όμως, το οποίο θέλω να επισημάνω είναι το εξής: Πάντοτε θα υπάρχει μία αδράνεια όλων αυτών των ανθρώπων, οι οποίοι εμπλέκονται σε οποιαδήποτε δημόσια υπηρεσία ή στο δημόσιο τομέα. Πολλοί συνάδελφοι έχετε διατελέσει κυβερνητικοί παράγοντες. Θα θυμάστε, αν σε έναν υπάλληλο λέγατε να αλλάξει τη θέση και να καθίσει στην απέναντι, τι αντίδραση υπήρχε; 'Οχι μάλιστα εδώ, που γίνεται μία, θα έλεγα, επαναστατική μεταρρύθμιση στην εκπαιδευτική πολιτική. Δεν θα υπήρχαν αντιδράσεις; Είναι δυνατόν να μην υπάρξουν αντιδράσεις προς αυτήν την κατεύθυνση, όταν πραγματικά γίνεται μία τεράστια αλλαγή στο εκπαιδευτικό σύστημα;
Είναι άδικο, κυρία Μπενάκη, να κατηγορείτε τον Υπουργό, επειδή είπε: "Μέσα σε οκτώ μήνες". Δεν είπε ότι ολοκληρώθηκε η εκπαιδευτική μεταρρύθμιση και τι ωραία, τι καλά, είναι όλα αυτά. Ο Υπουργός επεσήμανε ότι παρά το σύντομο χρονικό διάστημα και παρ' ότι αυτά γίνονται με αργά βήματα και υπάρχει μια μεταβατική περίοδος πενταετής, μέσα σε οκτώ μήνες έχουν γίνει τεράστια βήματα, έτσι ώστε πραγματικά και ουσιαστικά, όταν θα κλείσει η πενταετία, η εκπαιδευτική μεταρρύθμιση θα έχει ολοκληρωθεί και τότε θα δούμε τα ουσιαστικά και πραγματικά αποτελέσματα αυτής της προσπάθειας, την οποία σήμερα κάνει η πολιτεία.
Αυτή είναι η έννοια των λόγων του Υπουργού, ότι μέσα σε οκτώ μήνες έχουν μπει και λειτουργούν πάρα πολλά, από αυτά τα οποία ψηφίσαμε αμέσως πριν, που σημαίνει ότι η μεταρρύθμιση προχωράει με γοργά βήματα. Εχει αρχίσει να δείχνει τα πρώτα αποτελέσματα και όσο περνάει ο χρόνος, θα σβήνει το παλιό και θα έρχεται το καινούριο, το οποίο έτσι πρέπει να γίνεται στην εκπαίδευση.
Δεν μπορεί βεβαίως να αιφνιδιάζει από τη μια στιγμή στην άλλη, ούτε τα παιδιά ούτε τους γονείς.
Ακούστηκε εδώ κάτι για τα επαγγελματικά δικαιώματα στην τεχνολογική εκπαίδευση. Σε αυτό είμαστε όλοι σύμφωνοι. Θα πρέπει επιτέλους η εκπαίδευση να δίνει και κάποια επαγγελματικά δικαιώματα. Δεν είναι δυνατόν να εκπαιδεύει η πολιτεία, είτε στα Τεχνολογικά Εκπαιδευτικά Ιδρύματα, είτε στα Ανώτατα Εκπαιδευτικά Ιδρύματα και να βγάζει άνεργους, ή να βγάζει ανθρώπους οι οποίοι δεν μπορούν να κάνουν κάτι. Δεν μπορούν να προσφέρουν τις υπηρεσίες τους, δεν έχουν επαγγελματικά δικαιώματα. Και θα πρέπει να είναι με σαφήνεια προκαθορισμένα αυτά τα επαγγελματικά δικαιώματα, έτσι ώστε από τη μία μεριά, ούτε συμπλέγματα κατωτερότητος να δημιουργούν -γιατί σήμερα δεν πρέπει σε καμία περίπτωση η εργασία να δημιουργεί τέτοια συμπλέγματα- (και από την άλλη μεριά) να βγαίνουν προς την παραγωγή και όχι μόνο προς την παραγωγή που υπάρχει αλλά και προς την προβλεπόμενη παραγωγή. Γιατί, όπως ξέρετε πάρα πολύ καλά, κύριε Υπουργέ, το εκπαιδευτικό σύστημα πρέπει να προβλέπει είκοσι 
 

Επιστροφή στην κορυφή



Σελίδα 9827 
χρόνια μπροστά.
Θα σας θυμίσω εδώ μια κινέζικη παροιμία, που την έχω αναφέρει άλλη μια φορά στη Βουλή. Οι Κινέζοι λένε ότι αν θέλεις να προγραμματίσεις για ένα χρόνο, βάλε ρύζι, αν θέλεις να προγραμματίσεις για είκοσι χρόνια φύτεψε δέντρα, αν θέλεις να προγραμματίσεις για εκατό χρόνια, φτιάξε σχολεία, που σημαίνει ότι το εκπαιδευτικό σύστημα πρέπει να προβλέπει πολύ μπροστά. Πρέπει να προβλέπει τι θα γίνει την επόμενη δεκαετία, εικοσαετία, πεντηκονταετία έτσι ώστε τα άτομα τα οποία εκπαιδεύεις σήμερα να είναι σε θέση να ανταποκριθούν στις ανάγκες της εποχής στην οποία θα ζήσουν σε όλον τους το βίο.
Ακούστηκε εδώ από την κ. Μπενάκη ιδιαίτερα το θέμα της τεχνολογικής εκπαίδευσης, ούτε λίγο ούτε πολύ, ότι θα πρέπει να δώσουμε το μεγαλύτερο βάρος στην τεχνολογική εκπαίδευση, γιατί αυτή είναι το μέλλον, αυτή είναι εκείνη η οποία προσδιορίζει σήμερα την παραγωγή και την εξέλιξη. Αυτό είναι γεγονός, κανένας δεν μπορεί να το αμφισβητήσει, αλλά δεν πρέπει σε καμία περίπτωση να ξεχάσουμε την ανθρωπιστική εκπαίδευση.
Γιατί αν χάσουμε την ανθρωπιστική εκπαίδευση, ιδιαίτερα στη γενική παιδεία, εκείνο που λέμε υποχρεωτική παιδεία, γυμνάσιο και λύκειο, τότε ουσιαστικά δεν φτιάχνουμε πολίτες, δεν εκπαιδεύουμε πολίτες, εκπαίδευουμε μηχανές. Τέτοιο ίσως να ήταν το προηγούμενο σύστημα σε κάποιους τομείς, όταν προσδιόριζε στα παιδιά το στενό πεδίο, που έπρεπε να επιδοθούν μετά μανίας, για να μπορέσουν να πετύχουν στο πανεπιστήμιο. Περιόριζε τους ορίζοντες της γνώσης και της δράσης του εκπαιδευτικού συστήματος και ιδιαίτερα των μαθητών, τους περιόριζε το πεδίο γνώσης μόνο στα τέσσερα μαθήματα, τα οποία θα έδιναν, για να πετύχουν στο πανεπιστήμιο και τους αφαιρούσε το υπόλοιπο πεδίο γνώσης, το οποίο θα πρέπει να παίρνει κάποιος από τη γενική παιδεία.
Πιστεύω ότι με τη μεταρρύθμιση αυτή ανοίγει αυτό το πεδίο αρκετά, έτσι ώστε ο πολίτης σήμερα να έχει τις γενικές γνώσεις, που να τον οδηγήσουν μετά στην εξειδίκευση, στα ΤΕΙ ή ΑΕΙ, όταν πραγματικά εκεί θα πρέπει να πάρει τις τεχνικές γνώσεις, οι οποίες είναι απαραίτητες σήμερα για την εποχή μας.
Βεβαίως, κύριε Υπουργέ, είμαι υποχρεωμένος εδώ να επαναφέρω ένα θέμα, το οποίο βάζω κάθε φορά. Πράγματι, έχει γίνει μία αποκέντρωση στην παιδεία τα τελευταία χρόνια. 'Εχουν γίνει εκπαιδευτικά ιδρύματα σε επαρχιακές πόλεις, έχουν αναπτυχθεί ΤΕΙ σε πολλες πρωτεύουσες νομών. Υπάρχει όμως ένα παράπονο, το οποίο εκφράζω για πολλοστή φορά και θα συνεχίσω να το λέω. Ο Νομός Ηλείας βρίσκεται στη δυσμενή θέση να συνορεύει με το Νομό Αχαϊας. Το αποτέλεσμα είναι να αναπτύσσεται υπερτροφικά στην εκπαίδευση η Πάτρα με το Νομό Αχαϊας. Και το πανεπιστήμιο και τα ΤΕΙ και η έδρα του ανοιχτού πανεπιστημίου στην Πάτρα ζητούν εναγωνίως να δημιουργηθούν κάποια ΤΕΙ γεωργικής εκπαίδευσης, μια και ο Νομός Ηλείας είναι κατ' εξοχήν γεωργικός νομός, έτσι ώστε να μην καταφεύγουν οι φοιτητές στη Λάρισα ή στην Πάτρα ή στο Μεσολόγγι ή στο Αγρίνιο. Εν τούτοις φωνή βωόντος εν τη ερήμω. Και δεν ξέρω γιατί μας αγνοείτε, παρ' ότι έχουμε επανειλημμένως αποσπάσει, αν θέλετε, τη φράση "θα το μελετήσουμε". 'Οταν ακούμε ότι θα το μελετήσετε το θέμα, εμείς κουμπωνόμαστε, γιατί επί πολλά χρόνια, παρ' ότι επαναφέρουμε το θέμα αυτό, ποτέ δεν έχουμε πάρει μία ουσιαστική απάντηση. Δεν γνωρίζω για ποιο λόγο γίνεται αυτό το πράγμα. Θεωρείτε ότι δεν μπορεί να λειτουργήσει ένα ΤΕΙ και πρέπει να φορτώνουμε συνεχώς τις πόλεις, ή θέλετε να γίνει ό,τι έγινε με το Πανεπιστήμιο Θεσσαλονίκης, ή με άλλα πανεπιστήμια, να δημιουργηθούν επεισόδια, να κλείσουν δρόμοι, να διαδηλώσουμε σε πλατείες, μπας και μας ακούσετε. Δεν ξέρουμε ποια μέτρα πρέπει να πάρουμε και τι πρέπει να κάνουμε, όταν τόσες πολλές φορές έχουμε βάλει ένα τόσο πολύ μεγάλο θέμα.
Τελειώνοντας θέλω να τονίσω ότι πρέπει να καλυφθούν οι μόνιμες θέσεις των ΤΕΙ. Οι μόνιμες θέσεις του εκπαιδευτικού προσωπικού των ΤΕΙ, του επιστημονικού προσωπικού, θα πρέπει να καλυφθούν και όχι μόνο στα ΤΕΙ αλλά και στα ΑΕΙ. Δεν νοείται πανεπιστήμια, ΤΕΙ κλπ., να μην έχουν καθηγητές, όταν γνωρίζουμε ότι αν θέλουμε να έχουμε σωστή παιδεία, ο κάθε καθηγητής θα πρέπει να έχει συγκεκριμένους φοιτητές. Δεν μπορεί να έχει ούτε εκατό ούτε διακόσιους φοιτητές. Πρέπει να έχει συγκεκριμένο αριθμό φοιτητών ο κάθε καθηγητής, ή ο βοηθός ή ο επίκουρος, όταν θέλουμε να έχουμε σωστό εκπαιδευτικό σύστημα. Και βεβαίως θα υπάρχουν έκτακτοι. Αλίμονο αν δεν υπήρχαν έκτακτοι. Πρέπει να υπάρχουν έκτακτοι, γιατί θα υπάρχουν επισκέπτες καθηγητές, θα υπάρχει συγκεκριμένο πεδίο γνώσης που μπορεί να δοθεί από έκτακτους, δεν διαφωνεί κανείς με το θεσμό του έκτακτου εκπαιδευτικού προσωπικού, αλλά δεν μπορεί το έκτακτο προσωπικό να είναι περίπου 40% περισσότερο από το τακτικό προσωπικό.
Και δεν νομίζω ότι οι δαπάνες είναι μικρότερες. Ούτε είναι λόγος αυτός, να είμαστε -θα έλεγα- ακριβοί στα πίτουρα και φθηνοί στο αλεύρι. Και το λέω έτσι, για να γίνω κατανοητός. Θα πρέπει και να έχουν σιγουριά για τη ζωή τους οι εκπαιδευτικοί και την ασφάλισή τους να έχουν, για να μπορέσουν ν'αποδώσουν και για να μπορέσει η πολιτεία στο κάτω-κάτω να απαιτήσει απ'αυτούς να λειτουργήσουν ανταγωνιστικά μέσα στην ανταγωνιστική κοινωνία την οποία ζούμε.
Δυο λόγια θα ήθελα να πω τώρα για τις τροπολογίες. Πραγματικά, κύριε Υπουργέ, είναι πρωτοφανές. Εγώ δεν θυμάμαι να έχουν κατατεθεί εκατόν τέσσερις τροπολογίες και όχι ενενήντα, όπως ελέχθη προηγουμένως.
ΚΩΝΣΤΑΝΤΙΝΟΣ ΣΗΜΑΙΟΦΟΡΙΔΗΣ: Είναι περισσότερες. 'Εχουν κατατεθεί και άλλες.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μέχρι τις οκτώ η ώρα ήταν εκατόν τέσσερις. 'Ισως μέχρι την Τετάρτη, που θα ολοκληρωθεί η ψήφιση του νομοσχεδίου, να έχουν γίνει διακόσιες. Πιστεύω ότι πολλές απ'αυτές θα αφορούν πελατειακές σχέσεις, θα έλεγα. Κάποιοι θέλουν να κάνουν μεταγραφές από τα πανεπιστήμια του εξωτερικού, βρίσκουν κάποιους συναδέλφους και για να μην τους χαλάσουν το χατίρι, κατεβάζουν τριάντα τροπολογίες. Πολλές είναι γραμμένες από το ίδιο χέρι, από την ίδια γραφομηχανή, με τη μόνη διαφορά ότι έχει διαφορετική υπογραφή.
Θα ήθελα λοιπόν, κύριε Υπουργέ, να δείτε αυτές τις τροπολογίες. Δεν μπορούμε να απορρίψουμε και τις εκατόν τέσσερις. Δείτε τις. Και αν κάποιες απ'αυτές νομίζετε ότι βελτιώνουν το νομοσχέδιο, ή κάποιες απ'αυτές ταλανίζουν μικρές-μικρές ομάδες, οι οποίες μπορεί να συμπεριληφθούν, δεν έχουν μεγάλο κόστος και μπορεί να το σηκώσει το Υπουργείο Παιδείας, φέρτε τες σιγά-σιγά, ώστε να λύνονται ορισμένα προβλήματα. Γιατί το Υπουργείο σηκώνει τέτοιες τροπολογίες, μια και το ίδιο το νομοσχέδιο λύνει μικρά προβλήματα που έχουν δημιουργηθεί στην τεχνολογική εκπαίδευση και όχι μόνο.
Επίσης, θα ήθελα να αναφερθώ και στη λέξη "κηδεμών". Το βάζει το Επιστημονικό Συμβούλιο της Βουλής και θα πρέπει να το μελετήσετε, κύριε Υπουργέ. Η λέξη "κηδεμών" νομίζω πλέον ότι πρέπει να αντικατασταθεί. Δεν θέλω να σας διαβάσω τι γράφει το Επιστημονικό Συμβούλιο, αλλά διαβάστε το, ίσως σας δοθεί η ευκαιρία να το διορθώσετε, έτσι ώστε να είναι πιο άρτια νομοτεχνικό το νομοσχέδιο αυτό.
Τον τελευταίο καιρό γίνεται μια μεγάλη προσπάθεια, στο να αλλάξει το εκπαιδευτικό σύστημα. Εγώ πιστεύω ότι γίνεται προς τη σωστή κατεύθυνση. Και όχι μόνο αυτό, αλλά θα έλθουν και πολύ πιο γρήγορα τα αποτελέσματα, απ'ό,τι αναμένουμε. Αυτό δε, θα φανεί στα δύο επόμενα χρόνια. 
Μιλήσατε όλοι για αιφνιδιασμό των μαθητών της Β'λυκείου και των γονέων τους, που δεν ξέρουν τι γίνεται. Οι γονείς ενημερώνονται κατά κύριο λόγο από τις εφημερίδες και τα ραδιόφωνα, χωρίς να μπαίνουν σε λεπτομέρειες. 'Οταν όμως τα προεδρικά διατάγματα, οι αποφάσεις, οι εγκύκλιοι, βγαίνουν και τις μελετούν, τότε καταλαβαίνουν ότι δεν είναι τόσο τραγικά τα πράγματα, όπως παρουσιάζονται από διάφορους ρεπόρτερς από τα Μέσα Μαζικής Ενημέρωσης, για να πουλήσουν λιγάκι -να το λέμε και αυτό- γιατί πουλάει το θέμα 
 

Επιστροφή στην κορυφή



Σελίδα 9828 
της παιδείας και το θέμα της εκπαίδευσης. Είναι γεγονός ότι δημιουργεί μια σύγχυση. Αλλά από τώρα που είναι Μάιος, λέει το Υπουργείο τι θα γίνει τον επόμενο χρόνο, που θα ξεκινήσει η εκπαιδευτική χρονιά το Σεπτέμβριο.
Γιατί αιφνιδιάζονται λοιπόν; 'Οχι μόνο δεν αιφνιδιάζονται, αλλά ίσως και για πρώτη φορά τόσο έγκαιρα ενημερώνει το Υπουργείο Παιδείας τους μαθητές και γονείς, τι τους περιμένει τον επόμενο χρόνο, έτσι ώστε να προετοιμαστούν κατάλληλα, όχι μόνο ψυχολογικά αλλά και ουσιαστικά και πραγματικά, για να μπορέσουν να ανταπεξέλθουν σ'αυτό το νέο που έρχεται, να αντικαταστήσει το παλιό. Και να είστε βέβαιοι ότι το νέο θα είναι πολύ καλύτερο από το παλιό.
ΚΩΝΣΤΑΝΤΙΝΟΣ ΣΗΜΑΙΟΦΟΡΙΔΗΣ: Φρονείτε ότι δεν αιφνιδιάστηκαν οι μαθητές της Α'λυκείου;
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Οι της Α'λυκείου δεν αιφνιδιάστηκαν, διότι η προετοιμασία για τις εισαγωγικές στο πανεπιστήμιο άρχιζε κυρίως από την Β'λυκείου και όχι από την Α'λυκείου. 
Κανείς μαθητής δεν άρχιζε αυτά τα εντατικά φροντιστήρια από την Α' λυκείου. Εάν κάποιοι άρχιζαν να ετοιμάζονται, δεν πειράζει, καλό τους έκανε.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, για να μπορέσουμε να βάλουμε τη συζήτηση σε κάποια τάξη και για να μη μακρηγορήσουμε και φθάσουμε στις 02.00' η ώρα, έχω να κάνω την εξής πρόταση: Θέλουν να δευτερολογήσουν κάποιοι από τους εισηγητές. Επίσης εξεδήλωσε την επιθυμία να μιλήσει και ο κ. Σπυριούνης. Θα πρότεινα να δώσουμε πέντε λεπτά στους εισηγητές, στον κ. Σπυριούνη τρία λεπτά, να απαντήσει ο κύριος Υπουργός για επτά λεπτά και να κλείσουμε τη συνεδρίαση. Δέχεστε την πρότασή μου;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή απεδέχθη την πρόταση.
Ο κ. Μπρατάκος έχει το λόγο.
ΑΓΓΕΛΟΣ ΜΠΡΑΤΑΚΟΣ: Κύριε Πρόεδρε, ο κύριος Υπουργός είπε ότι όταν μίλησα, κατανάλωσα τον περισσότερο χρόνο με γενικά θέματα για την παιδεία και με θέματα που έχουν σχέση με επερώτηση. 'Ομως, καθώς τον άκουγα, στο μυαλό μου ήρθε μια ρήση της Αγίας Γραφής, που λέει ότι "ο αναμάρτητος πρώτος τον λίθο βαλέτω", διότι ο κύριος Υπουργός ελάχιστα ασχολήθηκε με το νομοσχέδιο που συζητάμε σήμερα.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Επρεπε να απαντήσει.
AΓΓΕΛΟΣ ΜΠΡΑΤΑΚΟΣ: Αισθάνθηκε την ανάγκη να απαντήσει. 
Θέλω, κύριε Υπουργέ, να κάνω ορισμένες διευκρινιστικές παρατηρήσεις. 'Οταν συζητούσαμε το νομοσχέδιο στη Διαρκή Επιτροπή, είχαμε επισημάνει ότι η δομή του νομοσχεδίου όπως είναι έτσι, δεν μπορεί να αφήσει ελεύθερους τους Βουλευτές να ψηφίσουν τις διατάξεις που θέλουν, θετικά ή αρνητικά. Και σχημάτισα την εντύπωση ότι θα ερχόταν στην Ολομέλεια το νομοσχέδιο με διαφορετική δομή. Είπατε ότι θα την αλλάξετε. Το ελπίζω παρ' ότι θα έπρεπε να είναι ήδη αλλαγμένη η δομή του κατά τη συζήτηση εδώ. Επισημαίνω παράλληλα και την άποψη της Επιστημονικής Διεύθυνσης της Βουλής, που λέγει ότι "η πρώτη παρατήρηση αφορά την όλη κατάσταση και παρουσίαση του νομοσχεδίου, δεδομένου ότι ...."κλπ. Αν την διαβάσετε -και πιστεύω ότι την διαβάσατε- θα δείτε ότι ενισχύει τις απόψεις μας και έχω την εντύπωση ότι θα μας έρθει μια καλύτερη ουσιαστικά δομή του νομοσχεδίου κατά τη συζήτηση των άρθρων.
Το δεύτερο που πρέπει να εξετασθεί, κύριε Πρόεδρε, έχει σχέση με τη διαδικασία. Η σημερινή μέρα, θα μου επιτρέψετε την έκφραση, ήταν κολοβή. Ξεκινήσαμε τη συζήτηση του νομοσχεδίου γύρω στις 20.00' η ώρα. Το νομοσχέδιο, παρ' ότι έχει δυο άρθρα, στην ουσία είναι δύο νομοσχέδια. 'Εχει για συζήτηση πολλά ουσιαστικά άρθρα και επιπλέον υπάρχουν και εκατόν τέσσερις τροπολογίες. Ολα αυτά δεν μπορούν να βγουν σε μια μέρα. Επομένως καθίσταται αδήριτη η ανάγκη, να δοθεί και τρίτη μέρα για τη συζήτηση αυτού του νομοσχεδίου. Να αφιερώσουμε δηλαδή μια μέρα ακόμα για τη συζήτηση των άρθρων και άλλη μια μέρα για τη συζήτηση των τροπολογιών, αφού τις ταξινομήσουμε προηγουμένως.
Ο κύριος Υπουργός είπε ότι το νομοσχέδιο -αναφερόταν στο πρώτο άρθρο του νομοσχεδίου- έχει μια φιλοσοφία, έχει μια αρχή, την αρχή δηλαδή της ενιαίας τριτοβάθμιας εκπαίδευσης. 
Κύριε Υπουργέ, πρέπει να κάνω μια διευκρίνιση. Εμείς στα θέματα της παιδείας δεν σπεκουλάρουμε πολιτικά -επιτρέψτε μου την έκφραση- δεν προσπαθούμε να εκμεταλλευθούμε τα θέματα της παιδείας για να κάνουμε πολιτική. 'Ενας αντικειμενικός παρατηρητής, αυτό μπορεί να το δει. Αγωνιούμε για την τύχη της παιδείας και της εκπαίδευσης και γι' αυτό πάντοτε προβληματιζόμαστε και κάνουμε τις παρατηρήσεις μας.
Λέμε, λοιπόν, ότι η αρχή του νομοσχεδίου είναι η ενιαία τριτοβάθμια εκπαίδευση! Να το ξεκαθαρίσουμε αυτό, κύριε Υπουργέ. Αυτό είναι λόγος κενός. 'Οπως είναι τα πράγματα ,σήμερα είναι λόγος κενός, Διότι εάν δεν τροποποιηθεί το άρθρο 16 του Συντάγματος, που μιλάει για ανώτερη και ανώτατη εκπαίδευση, τελείωσε. Μιλάμε για τριτοβάθμια εκπαίδευση και όταν σας ρωτάει κανείς τι σημαίνει τριτοβάθμια εκπαίδευση, η απάντηση είναι ότι κάναμε τους καθηγητές των ΤΕΙ δημόσιους λειτουργούς. Κάτι τρέχει στα γύφτικα! Τι σημαίνει δημόσιοι λειτουργοί;
Εγώ συζητούσα με αρεοπαγίτη επί μία ώρα και δεν μπορούσε να μου πει τη διαφορά μεταξύ δημόσιου λειτουργού και του ασκούντος το δημόσιο λειτούργημα. Και ούτε ο Υπουργός το ξέρει τι σημαίνει δημόσιος λειτουργός. Θέλω να πω ότι βρισκόμαστε σε αδιέξοδο. Από τη στιγμή που δεν συμπεριλάβαμε στο Σύνταγμα την ενιαία τριτοβάθμια εκπαίδευση, που έχουν όλες οι χώρες της Ευρωπαϊκής 'Ενωσης, βρισκόμαστε σε αδιέξοδο. Δυστυχώς, διαπιστώνω ότι όχι μόνο τα νομοσχέδια έρχονται και εξετάζονται πρόχειρα, αλλά φοβούμαι ότι σε πάρα πολλά σημεία και η αναθεώρηση του Συντάγματος ήταν πρόχειρη. Και θέλω να πω κάτι άλλο σημαντικό, κύριε Υπουργέ. Μιλάμε για το σύστημα των εισαγωγικών εξετάσεων, απολυτηρίων εξετάσεων. Και θέλω να σας ρωτήσω, κύριε Υπουργέ, ο εξετάζων θα γνωρίζει τον εξεταζόμενο; Αυτός ο καθηγητής, ο οποίος βαθμολογεί σε κάποιο κομμάτι της όποιας διαδικασίας, θα γνωρίζει τον εξεταζόμενο; Οταν οι εξετάσεις γίνονται στο ίδιο το λύκειο, ή όταν παίρνει βαθμό από το τεστ δεξιοτήτων; Θα γνωρίζει δηλαδή ο καθηγητής που θα βάζει βαθμό, τον εξεταζόμενο; Πώς θα γίνουν οι εξετάσεις μέσα στο λύκειο; Μπορείτε να μου πείτε ότι θα γίνονται εξετάσεις στο λύκειο, θα δίνουν οι μαθητές μου το μάθημα με κλειστές κόλλες σας λέω εγώ και εγώ δεν θα βρω τον τρόπο να τους βοηθήσω; Τότε αυτό, κύριε Υπουργέ, με συγχωρείτε είναι κάτι το εξωφρενικό, κάτι το απίστευτο, το μαγικό και δεν το πιστεύω. Θα σας πω, όμως, παρά ταύτα, ότι το ίδιο είχαμε, αν θυμόσαστε και το '82 με '86. Τι συνέβη; Αυξήθηκαν τα άριστα των απολυτηρίων κατά τέσσερις φορές επάνω. Και ήρθε το ίδιο το ΠΑΣΟΚ και το κατήργησε, γιατί ξεσηκώθηκε ο κόσμος. Να ξέρετε ότι αυτό το σύστημα δεν θα έχει μέλλον, θα καταργηθεί εκ των πραγμάτων. Μην αναστατώνετε, λοιπόν, την παιδεία, με θέματα τα οποία δεν τα έχετε μελετήσει όσο πρέπει.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τασούλας έχει το λόγο.
ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, πολύ σύντομα να πω ότι αυτό το νομοσχέδιο δεν κάνει τίποτε το σπουδαίο. Αλλά το ότι δεν κάνει τίποτε το σπουδαίο, σημαίνει ότι αφήνει τα πράγματα έτσι που είναι ή, εν πάση περιπτώσει, οι μεταβολές που κάνει είναι πάρα πολύ μικρές, άρα αφήνει τα ζητήματα των Τ.Ε.Ι. σε πολύ άσχημη κατάσταση. Αυτό ο Υπουργός το είδε με το δικό του τρόπο, ότι μπορεί να μην είναι ένα σπουδαίο νομοσχέδιο, αλλά βρίσκεται σε ιδεολογική ομοιογένεια με την όλη προσπάθεια που κάνει το Υπουργείο για τη λεγόμενη εκπαιδευτική μεταρρύθμιση, την εκπαιδευτική αντιμεταρρύθμιση που λέμε εμείς.'Ετσι είναι τα πράγματα.
Τώρα, αν έγινε διάλογος ευρύτατος κλπ., δεν ξέρω τι 
 

Επιστροφή στην κορυφή



Σελίδα 9829 
διάλογος έγινε. Πάντως, δεν απολυτοποιούμε εμείς και αυτήν την έννοια του διαλόγου και δεν σημαίνει πάντα ότι, αν δεν γίνεται διάλογος, έχουμε και το καλύτερο αποτέλεσμα. Το νομοσχέδιο αυτό δεν λύνει ούτε ποιο είναι το αντικείμενο των Τ.Ε.Ι., ούτε ποιο είναι το επίπεδο και πώς θα αναβαθμιστεί. Και δεν είναι σωστό, εκβιασμός είναι να λέμε "αλλάξτε το άρθρο 16", στην πραγματικότητα περάστε τα ιδιωτικά πανεπιστήμια, για να λύσουμε και το πρόβλημα της ενιαιοποίησης των Τ.Ε.Ι. και Α.Ε.Ι. Μπορούν να γίνουν αυτά τα πράγματα και στα πλαίσια της δημόσιας παιδείας. 
Δεν λύνει τα προβλήματα του προσωπικού, ούτε το 70% του έκτακτου προσωπικού. Και δεν μπορέσατε εσείς και όσοι υποστηρίζουν ότι χρειάζεται το έκτακτο προσωπικό κλπ., να θεμελιώσετε ότι για λόγους καλύτερης λειτουργίας υπάρχει το 70% του προσωπικού με έκτακτη μορφή -όποιος θέλει ας το ισχυρισθεί αυτό- ή ότι, εν πάση περιπτώσει, θα έρθει η τεχνογνωσία και η πληροφόρηση απ' αυτό το έκτακτο προσωπικό. Το γνωρίζετε το έκτακτο προσωπικό; Ξέρετε ποια τεχνογνωσία φέρνει; 'Εχετε κανένα παράδειγμα τρανταχτό να μας πείτε, για το τι έφερε μέσα στα Τ.Ε.Ι. αυτό το έκτακτο προσωπικό, επειδή είναι έκτακτο;
Αλλά δεν λύνετε και τα προβλήματα του τακτικού προσωπικού. Προσπαθήσατε να σπεκουλάρετε -με συγχωρείτε για τον όρο- ότι τάχα εμείς εδώ ζητάμε χωρίς προσόντα, να ενταχθεί το έκτακτο προσωπικό και να γίνει τακτικό. Κανένας δεν το λέει αυτό. Μέσα από τα εκλεκτορικά Σώματα ξέρετε πολύ καλά ότι πάνω από χίλια άτομα έκτακτο προσωπικό έχουν αυτήν τη στιγμή τα ουσιαστικά προσόντα να κριθούν ισότιμα, για να ενταχθούν στις θέσεις των καθηγητών. Κάντε το. Αλλά εσείς δεν πληρώνετε τις τριακόσιες δεκαεννέα θέσεις που λέτε. Απλώς τις προκηρύσσετε. Επομένως δεν λύνεται ούτε αυτό και δημιουργείται μία σειρά...
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Για όνομα του Θεού! 'Εχω απαντήσει σε δέκα επίκαιρες ερωτήσεις του κ. Τασούλα και του κ. Κουναλάκη γι' αυτό. Οι τριακόσιες δεκαεννέα θέσεις εγκρίθηκαν από το Υπουργικό Συμβούλιο και προσφέρθηκαν στα Τ.Ε.Ι. να τις προκηρύξουν. Η Κυβέρνηση θα κάνει τις προκηρύξεις; Τα Τ.Ε.Ι. κάνουν τις προκηρύξεις και εκεί όπου υπάρχουν αξιόλογοι εκπαιδευτικοί με τα προσόντα του νόμου τις καταλαμβάνουν και υπογράφουμε τις αποφάσεις.
ΑΠΟΣΤΟΛΟΣ ΤΑΣΟΥΛΑΣ: Τώρα τα λέτε, όπως θέλετε. Μια λέτε ότι εσείς τις προκηρύσσετε, μια ότι οι άλλοι φταίνε κλπ. Αυτά δεν είναι σοβαρά.
Κάνει όμως μερικά πράγματα το νομοσχέδιο. Παρεμβαίνει στα ζητήματα του ασύλου. Και μη μου λέτε ότι κινδυνεύει εκ των έσω το άσυλο. Εκ των έξω κινδύνευε πάντα. Και κινδυνεύει και τώρα το άσυλο εκ των έξω.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Εκ των έσω κινδυνεύει το άσυλο. 'Εξω υπάρχει δημοκρατία.
ΑΝΝΑ ΜΠΕΝΑΚΗ-ΨΑΡΟΥΔΑ: Εμείς κινδυνεύουμε από το άσυλο.
ΑΠΟΣΤΟΛΟΣ ΤΑΣΟΥΛΑΣ: Κύριε Υπουργέ, δεν ξέρω τι κάνατε, όταν κινδύνευε το άσυλο και πού ήταν ο καθένας. Εγώ το υπερσπιζόμουν και ξέρω πολύ καλά από πού κινδυνεύει το άσυλο. Επομένως μην επιμένετε. Το άσυλο θα πρέπει να το υπερασπίζεται η εκπαιδευτική κοινότητα. Και την εκπαιδευτική κοινότητα δεν μπορείτε να την περιορίσετε σε ένα συμβούλιο. 'Οταν θέλετε να υποστηρίξετε κάτι, να βρίσκετε σοβαρότερα επιχειρήματα και να μη λέτε, πέντε, επτά, οκτώ φοιτητές στη Θεσσαλονίκη έγιναν αιωνόβιοι, σας δημιούργησαν το πρόβλημα και θέλετε να αλλάξετε τα ζητήματα της σίτισης και της στέγασης, όταν είναι δεκάδες χιλιάδες οι σπουδαστές και οι φοιτητές. Εσείς το είπατε. Πέντε, επτά, οκτώ φοιτητές. 'Ετσι είπατε, είναι στα Πρακτικά γραμμένο.
ΠΡΟΕΔΡΕΥΩΝ (Παναγιώτης Σγουρίδης): Να βάλουμε, λοιπόν, την Αστυνομία να τους βγάλει μέσα από τις φοιτητικές εστίες! Τότε, όμως, θα παραβιαστεί το άσυλο!
ΑΠΟΣΤΟΛΟΣ ΤΑΣΟΥΛΑΣ: Δεν έχει άσυλο στις φοιτητικές εστίες.
Εν πάση περιπτώσει, αν το πρόβλημά σας είναι οι πέντε φοιτητές και φέρνετε ένα νομοσχέδιο γι' αυτό, φέρτε το. Δεν νομίζω όμως ότι μπορούμε να σκεφτόμαστε και να νομοθετούμε έτσι. 
Κλείνω, κύριε Πρόεδρε, με το παράπονο του Υπουργού, αν θα γίνουν ή δεν θα γίνουν οι εξετάσεις των καθηγητών στο ΑΣΕΠ. Δικό σας πρόβλημα είναι. Σας το είπαμε, σας το επαναλάβαμε και θελήσατε να συγκρουστείτε.
Τα αποτελέσματα δικά σας θα είναι.
Και φυσικά, θα σας ανατρέψουν αυτοί. Δεν θα κάνουν τις εξετάσεις αργά ή γρήγορα και δεν θα χρειαστούν εξετάσεις.
Χρειάζονται περισσότερα για τις δαπάνες. Εσείς δεν τα δίνετε. Και ομολογήσατε ότι άλλα τόσα δίνουν από την τσέπη τους και οι γονείς και οι ίδιοι οι σπουδαστές. Αυτό είναι το ζήτημα.
ΠΡΟΕΔΡΕΥΩΝ (Παναγιώτης Σγουρίδης): Η κ. Βασιλική Αράπη-Καραγιάννη έχει το λόγο.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Θα επισημάνω κάποιες περίεργες τροποποιήσεις, που δεν πρόλαβα να αναφέρω στην πρώτη μου ομιλία.
Κύριε Υφυπουργέ, όσον αφορά γα το άσυλο και την επέμβαση της δημόσιας δύναμης στα πανεπιστήμια, νομίζω ότι το να λαμβάνει απόφαση το 1/3, δηλαδή τρία-τέσσερα άτομα σε σύνολο επτά -είναι λίγα τα άτομα- είναι πάρα πολύ επικίνδυνο. Θα πρέπει να προστατεύσουμε το άσυλο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Είναι τα 2/3, κυρία Καραγιάννη.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Το αλλάξατε; 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δεν το αλλάξαμε. 'Ετσι ήταν από την αρχή.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Ζητώ συγγνώμη τότε, έκανα λάθος.
'Οσον αφορά το επιστημονικό προσωπικό, κύριε Υφυπουργέ, εκεί που συνεκτιμάται η καλή γνώση μιας ξένης γλώσσας, αλλά δεν είναι τυπικό προσόν, νομίζω ότι είναι απαραίτητο για έναν καθηγητή των Τ.Ε.Ι., όταν πρόκειται για την αναβάθμιση της παιδείας και φυσικά για όλες τις βαθμίδες, θα πρέπει να το προσέξουμε και να μην το καταργήσουμε.
Με την εξέλιξη καταργούνται θέσεις καθηγητών εφαρμογών, πράγμα που θα προκαλέσει προβλήματα στη λειτουργία των Τ.Ε.Ι. Θα πρέπει και αυτό -το είπαν και συνάδελφοι από τα άλλα κόμματα- να το προσέξουμε.
Κύριε Υφυπουργέ, υπάρχει αντιφατικότητα ανάμεσα στη διατύπωση που υπάρχει στο νομοσχέδιο και στα λόγια τα δικά σας, όσον αφορά τη στέγαση και τη σίτιση των φοιτητών. Γιατί είπατε ότι δεν μπορείτε οκτώ-δέκα άτομα να τα βγάλετε. Και φυσικά πάτε να καταργήσετε τη σίτιση και τη στέγαση των φοιτητών. 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Η εισαγωγή ενός νέου συστήματος δεν σημαίνει κατάργηση του αρχικού. Λέμε ότι επιπλέον επιδοτούμε το μίσθωμα των φοιτητών. Αυτό δεν σημαίνει ότι καταργούμε τις φοιτητικές εστίες. Για όνομα του Θεού! 
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Πάντως δεν το ξεκαθαρίζετε. Εγώ αυτό που καταλαβαίνω...
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Να μην το δώσουμε; Να μην επιδοτήσουμε το μίσθωμα;
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Επιδότηση και χρόνια φοίτησης, δεν ξεκαθαρίζετε...
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): 'Αλλο εκείνο. 
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Να το ξεκαθαρίσετε, για να τα καταλάβουμε και εμείς.
'Ενα άλλο θέμα είναι η σοβαρή παρέμβαση και η συμπλήρωση των εκλεκτόρων εκτός Τ.Ε.Ι. και ο διορισμός άλλων επιστημόνων με υπουργική απόφαση. Πρέπει και αυτό να το προσέξουμε.
Αυτές ήταν κάποιες επισημάνσεις στο άρθρο 1, στις οποίες αναφέρομαι τώρα, για να προλάβετε να τις μελετήσετε και, 
 

Επιστροφή στην κορυφή



Σελίδα 9830 
αν θέλετε, να βοηθήσετε, επιφέροντας κάποιες αλλαγές.
'Ερχομαι τώρα στο άρθρο 2. Είναι γνωστή η σύνθεση των ΠΥΣΔΕ. Τριετής διοίκηση, δύο αιρετοί. Επικρατούσε έλλειψη αξιοκρατίας και κομματισμός στην επιλογή των διευθυντών. Δεν μπορεί μόνο ο διευθυντής να συγκαλεί εκτάκτως το σχολικό συμβούλιο όποτε θέλει. Είναι δυνατόν, με αυτό που λέτε, να υπάρξει κατάχρηση.
'Αρα, είναι απαράδεκτο να μην ψηφίζουν και οι γονείς. Αυτό είναι το ένα θέμα. Μόνο ο διευθυντής το συγκαλεί. Μπορεί να κάνει κατάχρηση, μπορεί να μην το συγκαλέσει ποτέ. Μπορεί να τύχουμε σε μια ακραία περίπτωση. Σας το λέω αυτό, κύριε Υπουργέ, γιατί έχει τύχει να μην το συγκαλέσει ποτέ. Σας μιλάω από πείρα, ειδικά γι' αυτό το θέμα.
Είναι λάθος να βάλουμε τα κόμματα μέσα στο σύλλογο γονέων και κηδεμόνων. Νομίζω ότι δεν ενδιαφέρει τους γονείς σε ποιο κόμμα ανήκουν, αλλά τους ενδιαφέρει τα παιδιά τους να παίρνουν καλή μόρφωση. Ενδιαφέρονται για τα προβλήματα, που καίνε το σχολείο τους.
Επίσης, οι ημερομηνίες των εκλογών δεν βοηθούν για να δραστηριοποιηθούν οι σύλλογοι των γονέων από την αρχή του σχολικού έτους, όσον αφορά την καλή λειτουργία του σχολείου. Θεωρώ ότι δεν είναι σωστές οι ημερομηνίες.
Θεωρούμε ύποπτη τη ρύθμιση για τους αναπληρωτές συντονιστές, που ο ορισμός τους θα γίνεται με υπουργική απόφαση και μάλιστα, όταν ο συντονιστής, που είναι μονομελές όργανο, εισηγείται αποσπάσεις εκπαιδευτικών. Αυτό θέλει μια ευαισθησία και μια προσοχή.
'Οσον αφορά την επάρκεια της ξένης γλώσσας των αποσπασμένων καθηγητών στο εξωτερικό, το έχετε αφήσει υποκειμενικό μετά την αφαίρεση των λέξεων "επιτυχούς εξέτασης". Δηλαδή, ποιος θα ελέγξει, αν έγινε πραγματική εξέταση και αν επέτυχε; Ποιος θα το ελέγξει και ποιος θα μας το πει; Εδώ νομίζω ότι κάτι ύποπτο γίνεται.
ΠΡΟΕΔΡΕΥΩΝ (Παναγιώτης Σγουρίδης): Τα υπόλοιπα θα τα πείτε επί των άρθρων. Κάνετε νομοτεχνικές παρατηρήσεις επί των άρθρων αυτήν τη στιγμή.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ:'Εχω και άλλα να πω για τα άρθρα. Τα λέω αυτά επί της αρχής, για να προλάβει ο Υπουργός να τα δει.
ΠΡΟΕΔΡΕΥΩΝ (Παναγιώτης Σγουρίδης): Ωραία, μπορείτε να τα δώσετε αυτά, για να συμπεριληφθούν στα Πρακτικά.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σπυριούνη, είστε ο τελευταίος ομιλητής πριν από τον κύριο Υπουργό, που ελπίζω να μη μας ανάψει φωτιές.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Οχι ο τελευταίος.
ΠΡΟΕΔΡΕΥΩΝ (Παναγιώτης Σγουρίδης): Μα συμφωνήσαμε, κύριε Γεωργακόπουλε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εγώ δεν συμφώνησα σε τίποτα.
ΠΡΟΕΔΡΕΥΩΝ (Παναγιώτης Σγουρίδης): Θέλετε να μιλήσετε; 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ναι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ωραία, θα μιλήσετε.
Ορίστε, κύριε Σπυριούνη, έχετε το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, το νομοσχέδιο καλύπτει το σκοπό και της αποσαφήνισης και της συμπληρωματικής βελτίωσης των υφισταμένων διατάξεων. Επιπλέον, επιλύει προβλήματα άμεσα στην πρωτοβάθμια και στη δευτεροβάθμια εκπαίδευση και στην εκπαίδευση του εξωτερικού. Διαμορφώνει ένα συγκεκριμένο πλαίσιο για θέματα που είναι πολύ σοβαρά και που η καθαρή περιγραφή τους στηρίζει την έννοια και τη λειτουργία των θεσμών, όπως είναι το άσυλο, όπως είναι η λειτουργία του συλλόγου γονέων και κηδεμόνων στο σχολείο κλπ., με την οργανωτική διεύρυνση που παίρνει και αναμφισβητήτως, έξω από κομματικές σκοπιμότητες -ας βγάλουμε κάποια συμπεράσματα- που ζημίωσαν πολλαπλώς την πατρίδα μας: Αναίρεσαν αρχές και αξίες της δημοκρατίας μας, υπονόμευσαν προοπτικές, διαμόρφωσαν -και αυτό είναι το εγκληματικότερο- νοοτροπίες συντεχνιακές, που τις πληρώνει τώρα η προοπτική της πατρίδας μας. Και με εννοείτε όλοι τι λέγω.
Επειδή έγινε πολύς λόγος για τη μεταρρύθμιση, κύριε Υπουργέ, η καταργούμενη είχε ένα μέγα πλεονέκτημα, την αντκειμενικότητα των εξετάσεων. Αλίμονο εάν ξαναγυρίσουμε σε συστήματα αμφιβόλου αντικειμενικότητας. Είναι ένα σημείο που πρέπει ιδιαιτέρως να το προσέξετε.
Η αντικειμενικότητα εξασφαλίζεται όταν το πλαίσιο είναι στεγανό και δεν εξαρτάται από υποκειμενικές, κακοπροαίρετες παρεμβάσεις. Να μην καταλήξουμε, δηλαδή, στο σημείο του 20%, του 15%,του 10%. Τι θα γίνει αυτό το ποσοστό εξαρτώμενο από την παρέμβαση του τοπικού καθηγητή; Να μην καταλήξει σε ανεπίτρεπτες συναλλαγές. Είναι γνωστά τα φαινόμενα και γνωστή η νοοτροπία.
Δηλαδή να μη διαμορφώσουμε μία άλλη παραπαιδεία στην υπόθεση αυτή, πιο σκοτεινή, πιο υπόγεια και πιο επικίνδυνη από την υφισταμένη.
Τελικά και το νομοσχέδιο που συζητάμε έχει αξονική αρχή και συνάφεια και μένει -όπως το είπατε, να το κάνουμε και στην πράξη- η αρχή ότι ενιαιοποιεί την ανωτάτη εκπαίδευση, εντασσομένων των ΤΕΙ στο πλαίσιο της ανωτάτης παιδείας. Βεβαίως, για να έχει αυτό πρακτική αξία, θα πρέπει να επαληθευθεί στην πράξη με ανάλογη βελτίωση των σπουδών, με ανάλογη λειτουργία των ΤΕΙ, κ.λπ.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μετά θα μιλήσω;
ΠΡΟΕΔΡΕΥΩΝ (Παναγιώτης Σγουρίδης): Σαφώς. Ο Υπουργός κλείνει και από εκεί και πέρα πάρτε το λόγο εσείς, οι Κοινοβουλευτικοί Εκπρόσωποι. 'Εχουμε χρόνο μπροστά μας, όση ώρα θέλετε.
Κύριε Υπουργέ, έχετε το λόγο για δεκαπέντε λεπτά.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, ευχαριστώ για τη μεγαλοψυχία σας. Δεν θα εξαντλήσω το χρόνο.
Θα ήθελα να καθησυχάσω τους συναδέλφους στα σημεία της έντονα διατυπωθείσης ανησυχίας, ότι, πρώτον, ο διαγωνισμός του ΑΣΕΠ θα γίνει με απόλυτη ομαλότητα και γι'αυτό η πολιτεία έχει λάβει όλα τα μέτρα της. Πιστεύουμε, όμως, εμείς πως πέρα από τη διασφάλιση με τη λήψη των αναγκαίων πολιτειακών μέτρων ο διαγωνισμός αυτός θα περιφρουρηθεί ουσιαστικά από τους συμμετέχοντες, τους πενήντα χιλιάδες περίπου υποψήφιους, οι οποίοι προετοιμάστηκαν και θα συμμετάσχουν.
Δεύτερον, το σύστημα της αξιολόγησης, το οποίο εισάγεται με το σχέδιο του προεδρικού διατάγματος που δόθηκε για διάλογο, καθώς επίσης και το σχέδιο υπουργικής απόφασης για πρόσβαση στην τριτοβάθμια εκπαίδευση, κατοχυρώνουν συγχρόνως δύο πράγματα: Την ελεύθερη ανοιχτή πρόσβαση στην τριτοβάθμια εκπαίδευση με ανετότερο, με ευχερέστερο, επιλεκτικότερο και σίγουρο τρόπο και αφ'ετέρου το αδιάβλητο, το αντικειμενικό της διαδικασίας των εξετάσεων μέσα στη Β' και Γ' λυκείου -η Α' λυκείου έχει τελείως ήπιο χαρακτήρα, δεν λαμβάνεται υπόψη η βαθμολογία σε τίποτα- και αυτό γίνεται με τον εξής τρόπο. Πήραμε από το σύστημα των Γενικών Εξετάσεων όλες τις ασφαλιστικές δικλείδες του αδιαβλήτου και τις εφαρμόζουμε με ευλαβική συνέπεια στις εξετάσεις της Β' και Γ' λυκείου. Με λίγη προσεκτική -ας είναι και δεύτερη- ανάγνωση, θα το διαπιστώσετε.
Διατηρούμε όμως και κάτι πολύ σημαντικό στην εκπαίδευση, την ψυχική επαφή και συνεργασία του μαθητή με το φυσικό του δάσκαλο και το φυσικό του καθηγητή. Δεν μπορούμε να αποστερήσουμε το μαθητή αλλά και τον καθηγητή από αυτήν τη δημιουργική σχέση. Ελέγχουμε όμως τα όρια της αξιολογικής κρίσης του καθηγητή. 'Εχουμε προσαρμογή του προφορικού βαθμού προς το γραπτό, έτσι ώστε να ακυρώνεται οποιαδήποτε υστερόβουλη ενέργεια βαθμολογικού χαρακτήρα από τον καθηγητή.
Εμείς πιστεύουμε ότι οι καθηγητές θα σταθούν στο ύψος των περιστάσεων και το αποδεικνύουμε. Οι περισσότεροι 
 

Επιστροφή στην κορυφή



Σελίδα 9831 
έχουν ήδη αποδείξει και το ηθικό επίπεδο που τους διακρίνει, αλλά θα έλεγα και την επιδεκτικότητα και την ευελιξία που αποδεικνύουν καθημερινά στην εφαρμογή της εκπαιδευτικής μεταρρύθμισης. Η Α' λυκείου δούλεψε καταπληκτικά. Παρά το γεγονός ότι απετέλεσε μία πειραματική τάξη, καθαρά προπαρασκευαστικού και προσανατολιστικού χαρακτήρα, σας πληροφορούμε ότι με τα δύο σεμινάρια που έγιναν, ένα το Σεπτέμβρη και ένα το Γενάρη, με τα τρία βιβλία της νέας διδακτικής μεθοδολογίας, τα δεκαεπτά βιβλία που δόθηκαν τμηματικά μέχρι και τη δεύτερη φάση το Γενάρη, της αξιολόγησης ενός εκάστου μαθήματος και με το τρίτο σεμινάριο που θα γίνει τώρα επί τη λήξει του σχολικού έτους, που θα έχει και απολογιστικό χαρακτήρα, η επόμενη Α' λυκείου δεν θα έχει τις όποιες παραλείψεις ή λαθάκια στη διαδικασία και θα προχωρήσει ακόμα καλύτερα.
'Ολα αυτά για μας αποτελούν ένα πετυχημένο πείραμα το οποίο πέτυχε κυρίως να προετοιμάσει ψυχολογικά, παιδαγωγικά, εκπαιδευτικά τα παιδιά της Α' λυκείου για να αρχίσουν το ωρολόγιο πρόγραμμα, τη διδακτική μεθοδολογία και το σύστημα αξιολόγησης στη Β' λυκείου και στη συνεχεια στη Γ' λυκείου.
Επίσης, θα ήθελα να πω ότι ψηφίσαμε ένα νόμο της εκπαιδευτικής μεταρρύθμισης, για να τον εφαρμόσουμε, όχι για να τον κρατήσουμε στο ράφι. Γι' αυτόν ακριβώς το λόγο, με εντατικοποίηση της προσπάθειάς μας, αλλά με πολλή επιμέλεια και προσοχή στα βήματά μας, κάναμε τα Προγράμματα Σπουδών Επιλογής, το Ανοικτό Πανεπιστήμιο -τα οποία ήδη λειτουργούν- το νέο Ωρολόγιο Πρόγραμμα και για τις τρεις τάξεις του λυκείου, το Ολοήμερο Νηπιαγωγείο και το Ολοήμερο Δημοτικό. 'Ηδη έχουμε εκατόν εξήντα πρότυπα τέτοια νηπιαγωγεία. Του χρόνου θα κάνουμε άλλα εκατόν ενενήντα Ολοήμερα Νηπιαγωγεία. Στην τριετή φάση εφαρμογής του θεσμού θα έχουμε περίπου φθάσει τα εφτακόσια ολοήμερα νηπιαγωγεία και εν συνεχεία με γεωμετρική πρόοδο θα εξαπλώνονται σε όλα τα νηπιαγωγεία της χωρας, ώστε σε μία πενταετία να μην υπάρχει νηπιαγωγείο της χώρας που να μη λειτουργεί σε ολοήμερη βάση. Κάτι παρόμοιο δηλαδή, με τα χίλια περίπου δημοτικά σχολεία της δημιουργικής απασχόλησης, τα λεγόμενα ολοήμερα, που ήδη λειτουργούν και επεκτείνονται.
Ολοκληρώσαμε με διάλογο την πρόταση για την Τεχνική Επαγγελματική Εκπαίδευση. Δεν ξέρω αν και εδώ πρέπει να νιώσουμε ένοχοι, γιατί επί τέσσερις μήνες κάνουμε διάλογο. Είναι ήδη έτοιμο το νομοσχέδιο και θα κατατεθεί συντομότατα, μάλλον την επόμενη εβδομάδα.
Προχωρήσαμε σε πειραματικό πιλοτικό στάδιο για φέτος την τρίμηνη εφαρμογή της ενισχυτικής διδασκαλίας με πολύ καλό ποσοστό επιτυχίας, αν και ήταν πειραματική αυτή η εφαρμογή. Από τον ερχόμενο Σεπτέμβρη πιστεύουμε ότι θα μπουν τα νέα προγράμματα και θα εφαρμοσθεί για το επόμενο σχολικό έτος, απο Οκτώβρη-Νοέμβρη, με πλήρη και ολοκληρωμένο ρυθμό η ενισχυτική διδασκαλία, που αποτελεί πραγματικά επανάσταση. Διότι δεν είναι ένα φροντιστήριο μέσα στο σχολείο. Είναι λάθος αυτό. Είναι η αντιμετώπιση ψυχολογικών και μαθησιακών δυσκολιών των παιδιών, έτσι ώστε να μην έχουν ελλείμματα στις βάσεις τους και να προχωρούν με το ίδιο εναρμονισμένο βήμα όλα τα παιδιά μέσα σε μία τάξη, για να μην υπάρχουν μαθητές πολλών και διαφορετικών ταχυτήτων.
'Οπως είπε και ο Κοινοβουλευτικός Εκπρόσωπος του ΠΑ.ΣΟ.Κ., σε κάθε μεταρρυθμιστική προσπάθεια, όποια και αν είναι η εμβέλειά της, όποιο και αν είναι το βάθος της, όποιοι και αν είναι οι στόχοι της, οπωσδήποτε κάποιοι θα αντιδράσουν. Τώρα, το ποιοι είναι αυτοί, το πόσοι είναι αυτοί και σε τι αντιδρούν, είναι γνωστό, δεν χρειάζεται να το επαναλάβω. Εκεί όπου αντιδρούν, εκείνοι οι οποίοι αντιδρούν, δηλαδή οι εκπαιδευτικοί, ή οι υποψήφιοι εκπαιδευτικοί, είναι στο θέμα της επετηρίδος και στο θέμα της αξιολόγησης. Σε δύο θέματα, δηλαδή, που εκ προοιμίου οι ίδιοι απέκοψαν κάθε προσπάθεια διαλόγου, διότι είπαν "είμαστε ανυποχώρητοι, η επετηρίδα δεν καταργείται και η αξιολόγηση δεν εισάγεται". Τι έπρεπε να κάνει η Κυβέρνηση, αγαπητοί συνάδελφοι; Να πει όχι;
ΚΥΡΙΑΚΟΣ ΣΠΥΡΙΟΥΝΗΣ: Το ανεξέλεγκτο πάντοτε γοητεύει.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): 'Ολοι σας λέτε ότι η επετηρίδα ολοκλήρωσε τον κύκλο της. 'Ολοι σας λέτε ότι επιτέλους χρειάζεται αξιολόγηση και του εκπαιδευτικού έργου και του εκπαιδευτικού ως παραγωγικής προσωπικότητας μέσα στο χώρο του σχολείου. Ναι ή όχι; Προχωρήσαμε, λοιπόν. Υπήρχαν κάποιες διαφορετικές απόψεις στο πώς θα καταργηθεί, πόση θα είναι η μεταβατική περίοδος κλπ., αλλά, εν πάση περιπτώσει, αυτός είναι ο νόμος ο οποίος διαμορφώθηκε τελικά. Δώσαμε μία πριμοδότηση στους αναπληρωτές. Και να ξέρετε ότι αναπληρωτής πέντε ετών, για παράδειγμα, μαθηματικός, εάν ερωτηθεί με την επετηρίδα πότε θα διοριζόταν, η απάντηση είναι σε τριάντα πέντε έως ενενήντα έτη.
Και τώρα με το νέο νόμο του δίνουμε την ευκαιρία να συμμετάσχει σε ένα διαγωνισμό το 1998, σε έναν το 2000, σε έναν το 2002,σε έναν το 2004 και με πριμοδότηση πάνω σε αντικείμενα που ο ίδιος διδάσκει -είναι τα αναλυτικά προγράμματα, τα μαθήματα τα οποία διδάσκει- και σε παιδαγωγικά θέματα,τα οποία βιώνει και υπερέχει παντός άλλου. Προσθέτουμε και την πριμοδότηση του 2%. Και αυτός που έχει πέντε έτη παίρνει 10% προσαύξηση στο βαθμό του. Δηλαδή, αν έχει γράψει για δεκαπέντε, θα πάρει δεκαέξι και μισό. Ξέρετε τι σημαίνει δεκαπέντε με δεκαέξι και μισό απόσταση, όταν η σειρά στον πίνακα επιτυχίας θα κριθεί από το δεύτερο δεκαδικό ψηφίο; Αυτός που έχει 15,15, με αυτόν που έχει 15,16, με αυτόν που έχει 15,18, θα κλιμακώνονται και αυτός που έχει περισσότερο, θα υπερπηδά τουλάχιστον διακόσιους στον πίνακα επιτυχίας, από τον οποίο θα διοριστούν πλέον των πέντε χιλιάδων εκπαιδευτικών, είτε ως μόνιμοι είτε ως αναπληρωτές, με το 30% ποσοστό απορρόφησης στα πλαίσια της διετούς ισχύος του πίνακος επιτυχόντων.
'Αρα ο διαγωνισμός έχει ουσία. Επαναλαμβάνω, όμως, ότι εάν από την εφαρμογή του προκύψουν κάποια προβλήματα και μετρήσουμε το βαθμό απορροφητικότητας των αναπληρωτών, εδώ είναι η Βουλή, για να ξανασυζητήσουμε το θέμα και να δούμε πώς μπορούμε να βελτιώσουμε ακόμα περισσότερο τη θέση τους, γιατί εμείς είπαμε ως Κυβέρνηση ότι αναγνωρίζομε την προσφορά τους, διότι πήραν μια απόφαση ζωής, για να υπηρετήσουν το δημόσιο εκπαιδευτικό σύστημα. Γι' αυτό πρέπει να είμαστε τρυφεροί και ευγνώμονες. 'Ηδη το κάνουμε, δίδοντας την ευκαιρία σε έναν μαθηματικό, ή φυσικό, ή καθηγητή της Φυσικής Αγωγής, να διοριστεί τώρα και όχι σε πενήντα χρόνια. Λίγο είναι αυτό;
Κλείνω με το έκτακτο προσωπικό των ΤΕΙ. Κύριε Τασούλα, απάντησα σήμερα στις 18.30' σε δική σας επίκαιρη ερώτηση και τις προάλλες απάντησα στον κ. Κουναλάκη σε παρόμοια ερώτηση. Το έκτακτο προσωπικό, δηλαδή το επιστημονικό προσωπικό και το προσωπικό των εργαστηριακών συνεργατών, δεν είναι τόσο μεγάλο, όσο εσείς λέτε. Αποτελεί το 30% του συνολικού εκπαιδευτικού προσωπικού στα ΤΕΙ και καλύπτει το 20% του εκπαιδευτικού χρόνου, διότι είναι έκτακτοι που απασχολούνται δύο έως δώδεκα ώρες εβδομαδιαίως, όταν το μόνιμο εκπαιδευτικό προσωπικό στα ΤΕΙ διδάσκει από δεκατέσσερις έως δεκαέξι ώρες. Αντιλαμβάνεσθε τη διαφορά.
Δεύτερον, καλύπτουν έκτακτες ανάγκες σε γνωστικά αντικείμενα ενός ΤΕΙ, που πιθανόν να αλλάζουν από χρόνο σε χρονο. Τρίτον καλύπτουν το θέμα της κατάτμησης σε μικρές υποομάδες των φοιτητών. Θα πρέπει, εφόσον δεν προλαβαίνει ο ένας καθηγητής, ο μόνιμος, να πηγαίνουν και έκτακτοι να καλύπτουν αυτές τις διδακτικές ανάγκες. Τέταρτον, συνδέουν την παραγωγική διαδικασία με την εκπαιδευτική διαδικασία και μεταφέρουν τη σύγχρονη τεχνολογική γνώση από το χώρο της παραγωγής στο χώρο της εκπαίδευσης.
Επομένως δεν μπορούν να μονιμοποιηθούν μαζικά, διότι θα πρέπει να καταργήσουμε τις ανοιχτές διαδικασίες, θα πρέπει να καταργήσουμε τα ακαδημαϊκά προσόντα, τα οποία αναβαθμίζουν το χώρο των ΤΕΙ με την αναβάθμιση του εκπαιδευτικού 
 

Επιστροφή στην κορυφή



Σελίδα 9832 
προσωπικού. Δεν μπορούμε πλέον να πάμε πίσω, όταν ο ν. 2413 επιχειρεί και πετυχαίνει την αναβάθμιση των ΤΕΙ και πρώτα απ' όλα με την ποιοτική αναβάθμιση του εκπαιδευτικού προσωπικού.
Από κει και πέρα η Κυβέρνηση θα δει το θέμα της μισθοδοσίας τους, της ασφάλισής τους και των συνθηκών εργασίας τους. Δεν μπορεί όμως να αναιρέσει ένα βασικό στόχο, δηλαδή την ποιοτική αναβάθμιση των ΤΕΙ. 
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΠΑΣΟΚ κ. Γεωργακόπουλος έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είμαι υποχρεωμένος να αναφερθώ σε δύο θέματα, τα οποία επανήλθαν στη δευτερολογία των συναδέλφων. Το ένα είναι το θέμα του ασύλου και το άλλο είναι το θέμα των φοιτητικών εστιών.
Κύριε Υπουργέ, αυτό το αστείο με το άσυλο θα πρέπει να σταματήσει, όταν έχουμε εγκληματικές πράξεις. 'Οταν έχουμε εγκληματικές πράξεις, θα πρέπει να εφαρμόζεται ο νόμος. Δεν είναι δυνατόν η κοινωνία να γίνεται μάρτυρας καθημερινών καταστροφών στα πανεπιστήμια από κάποιους αναρχικούς και να λέμε ότι προστατεύεται το ακαδημαϊκό άσυλο. Και βεβαίως θα πρέπει να προστατευθεί το ακαδημαϊκό άσυλο και όχι το άσυλο των εγκληματιών. 'Οχι να καίγεται το Πολυτεχνείο και μην μπορεί να επέμβει η Πυροσβεστική Υπηρεσία. 'Οχι να καίγεται η Εμπορική Σχολή και η Πατησίων πριν από λίγες ημέρες, επειδή κάποιοι έκαναν μία συναυλία εκεί και μετά να οχυρώνονται μέσα στο πανεπιστήμιο και να μην μπορεί να επέμβει η Αστυνομία. Κάποια στιγμή πρέπει να τελειώσουν αυτά. Είναι ώριμο πλέον στην κοινωνία. Μην διστάζετε να πάρετε αυτήν την απόφαση! Το ένα είναι αυτό.
Το δεύτερο αφορά τις φοιτητικές εστίες. Και εδώ πρέπει να τελειώσει αυτό το καλαμπούρι με τους αιώνιους φοιτητές, που δεν παραδίδουν τα κλειδιά και δεν εγκαταλείπουν τα δωμάτια.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Είναι κομματικά στελέχη!
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν ξέρω ποιανού είναι κομματικά στελέχη, κύριε Υφυπουργέ, αλλά δεν περιποιεί τιμήν αυτό το οποίο λέτε στην πολιτεία, ότι κάποια στελέχη καταλαμβάνουν τη δημόσια περιουσία!
Θα σας πω κάτι, που μπορείτε να το εφαρμόσετε στις φοιτητικές εστίες, εκεί που πηγαίνουν ιδιαίτερα τα πιο φτωχά παιδιά και ήταν κάποτε -θα έλεγα- το καταφύγιο του φτωχού φοιτητή. Και τότε ήταν πάρα πολύ αξιόλογες. Θυμάμαι τη φοιτητική εστία της Πατησίων, η οποία ήταν σαν ένα ξενοδοχείο πολυτελείας. Τώρα περνώντας απ'έξω, δεν ξέρω αν είναι εγκαταλελειμμένο κτίριο, αν μένουν κουκουβάγιες μέσα, ή αν μένουν φοιτητές. Είναι αδύνατον να προσδιορίσει κάποιος τι γίνεται σε αυτήν τη φοιτητική εστία. Νομίζω ότι είναι κλειστή. Αυτή την εντύπωση μου δίνει, ότι δεν λειτουργεί. Κακώς δεν λειτουργεί, γιατί εκατοντάδες φοιτητές θα μπορούσαν να δέχονται εκεί τις υπηρεσίες.
Εφαρμόστε ένα σύστημα. Να παίρνετε εγγυητική επιστολή, ή χρηματική εγγύηση από τους γονείς κάθε φοιτητή που μπαίνει σε κάθε δωμάτιο. Θα γίνεται παράδοση και παραλαβή του κάθε δωματίου και όλων των αντικειμένων τα οποία περιέχει μέσα, έτσι ώστε να περιφρουρηθεί η περιουσία του δημοσίου, για να μπορούν να τη βρίσκουν και τα επόμενα παιδιά, οι επόμενοι φοιτητές οι οποίοι έρχονται και δεν έχουν να μείνουν και αναγκάζεται η πολιτεία σήμερα να επιδοτήσει το ενοίκιο αυτών των φοιτητών. Δεν καταργούνται, βεβαίως, οι φοιτητικές εστίες, όπως εδώ τονίστηκε.
Θα πρέπει κάποια στιγμή η πολιτεία να πάρει ορισμένες αποφάσεις και να ξεφύγουμε από ορισμένες αγκυλώσεις του παρελθόντος. Δεν είναι ίδια η εποχή του '50 ή του '55 ή του '60 ή του '63, που επενέβαινε η Αστυνομία στο ακαδημαϊκό άσυλο για τους λόγους τους οποίους όλοι γνωρίζουμε. Αυτήν τη στιγμή επιβάλλεται να περιφρουρηθεί η περιουσία του δημοσίου, όχι να καταργηθεί το ακαδημαϊκό άσυλο.
Νομίζω ότι είμαι σαφής και πρέπει να πάρετε αυτές τις αποφάσεις. Είναι ώριμη η κοινωνία και θα σας χειροκροτήσει. Δεν πρόκειται ούτε η κοινωνία ούτε η ακαδημαϊκή κοινότητα να στραφεί εναντίον σας, εάν συζητήσετε και συνεννοηθείτε μαζί τους. Κανείς δεν θέλει να πετάγονται μηχανήματα εκατοντάδων χιλιάδων δραχμών του Πολυτεχνείου στην οδό Πατησίων, ή να γίνονται προσάναμα για τη φωτιά. Δεν μπορεί πλέον άλλο η κοινωνία να αντέξει αυτά που γίνονται στο όνομα του πανεπιστημιακού ασύλου.
ΠΡΟΕΔΡΕΥΩΝ (Παναγιώτης Σγουρίδης): Η κ. Μπενάκη έχει το λόγο.
ΑΝΝΑ ΜΠΕΝΑΚΗ-ΨΑΡΟΥΔΑ: Δεν θέλω το λόγο, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κουναλάκης έχει το λόγο.
ΠΕΤΡΟΣ ΚΟΥΝΑΛΑΚΗΣ: Δύο λόγια μόνο θέλω να πω. Εγω νομίζω ότι αυτό το θέμα των φοιτητικών εστιών είναι πάρα πολύ σοβαρό και δεν μπορούμε να το αντιμετωπίσουμε με προχειρότητα και επιπολαιότητα. Θα πρέπει να κάτσουμε μια φορά να το κουβεντιάσουμε σε βάθος, γιατί θεωρώ ότι αποτελεί λύση, ή μπορεί να αποτελέσει λύση για χιλιάδες παιδιά, υπό τον όρο ότι θα αλλάξει πλήρως η κατάσταση εκεί.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Εθνικής Παιδείας και Θρησκευμάτων:"Ρύθμιση θεμάτων οργάνωσης και λειτουργίας των Τεχνολογικών Εκπαιδευτικών Ιδρυμάτων και άλλες διατάξεις".
Ερωτάται το Σώμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Εθνικής Παιδείας και Θρησκευμάτων: "Ρύθμιση θεμάτων οργάνωσης και λειτουργίας των Τεχνολογικών Εκπαιδευτικών Ιδρυμάτων και άλλες διατάξεις", έγινε δεκτό κατά πλειοψηφία επί της αρχής.
'Εχουν διανεμηθεί τα Πρακτικά της Παρασκευής 15 Μα|ου 1998 και ερωτάται το Σώμα, αν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Παρασκευής 15 Μα|ου 1998 επεκυρώθησαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 01.30' λύεται η συνεδρίαση για σήμερα Πέμπτη 28 Μα|ου 1998 και ώρα 10.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συζήτηση προτάσεως νόμου Βουλευτών της Νέας Δημοκρατίας αρμοδιότητας Υπουργείου Ανάπτυξης: "Εγγυήσεις καθιέρωσης της αρχής διαφάνειας ως προς την ανάθεση και εκτέλεση των συμβάσεων δημόσιων έργων και προμηθειών", σύμφωνα με την ημερήσια διάταξη.
Ο ΠΡΟΕΔΡΟΣΟΙ ΓΡΑΜΜΑΤΕΙΣ

