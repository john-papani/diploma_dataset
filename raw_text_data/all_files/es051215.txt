ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΝΑ΄

Πέμπτη 15 Δεκεμβρίου 2005

ΘΕΜΑΤΑ
ΕΙΔΙΚΑ ΘΕΜΑΤΑ
Ανακοινώνεται ότι τη συνεδρίαση παρακολουθούν μαθητές από τα Εκπαιδευτήρια Γ. Ζώη, το Γυμνάσιο Αγίου Κωνσταντίνου Φθιώτιδας, το Γυμνάσιο Λεπενούς Αιτωλοακαρνανίας, το Β’ Λύκειο Πατρών Αχαϊας και το Β’ Λύκειο Κατερίνης Πιερίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 16 Δεκεμβρίου 2005, σελ.
4. Συζήτηση επικαίρων ερωτήσεων:
α. Προς τον Υπουργό Ανάπτυξης:
i) σχετικά με την επίσπευση εξάπλωσης της χρήσης του φυσικού αερίου στη Βόρεια και Ανατολική Αττική κ.λπ., σελ.
ii) σχετικά με την έρευνα και αξιοποίηση των πετρελαϊκών κοιτασμάτων της χώρας μας κ.λπ., σελ.
β. Προς τον Υπουργό Αγροτικής Ανάπτυξης και Τροφίμων:
i) σχετικά με την αποζημίωση των ελαιοπαραγωγών του Νομού Ηρακλείου από το πρόγραμμα FROST για τις ζημιές που υπέστησαν από τον παγετό, σελ.
ii) σχετικά με τον έλεγχο στην εισαγωγή μεταλλαγμένων σπόρων κ.λπ., σελ.
γ. Προς τον Υπουργό Οικονομίας και Οικονομικών σχετικά με την εξαίρεση της Κρήτης από τον αναπτυξιακό νόμο για νέες τουριστικές επενδύσεις κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Δημόσιες Επιχειρήσεις και Οργανισμοί ΔΕΚΟ», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΚΕΓΚΕΡΟΓΛΟΥ Β., σελ.
ΚΟΝΤΟΣ Α., σλ.
ΜΠΑΝΤΟΥΒΑΣ Κ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΣΑΛΑΓΚΟΥΔΗΣ Γ., σελ.
ΣΤΑΥΡΟΥ Α., σελ.
ΤΖΕΚΗΣ Α., σελ.
ΦΩΛΙΑΣ Χ., σελ.

Β. Επί του σχεδίου νόμου του Υπουργείου Οικονομίας και Οικονομικών:
ΑΛΑΒΑΝΟΣ Α., σελ.
ΑΝΤΩΝΙΟΥ Α., σελ.
ΒΑΣΙΛΕΙΟΥ Γ., σελ.
ΒΕΡΓΙΝΗΣ Ξ., σελ.
ΒΛΑΧΟΣ Γ., σελ.
ΒΟΥΛΤΕΨΗ Σ., σελ.
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Ν., σελ.
ΓΙΑΚΟΥΜΑΤΟΣ Γ., σελ.
ΓΚΙΟΥΛΕΚΑΣ Κ., σελ.
ΓΡΗΓΟΡΑΚΟΣ Λ., σελ.
ΔΡΑΓΑΣΑΚΗΣ Ι., σελ.
ΕΥΘΥΜΙΟΥ Π., σελ.
ΖΗΣΗ Ρ., σελ.
ΚΑΛΑΝΤΖΑΚΟΥ Σ., σελ.
ΚΑΛΑΦΑΤΗΣ Σ., σελ.
ΚΑΣΤΑΝΙΔΗΣ Χ., σελ.
ΚΩΣΤΟΠΟΥΛΟΣ Α., σελ.
ΛΕΒΕΝΤΗΣ Α., σελ.
ΜΑΓΚΡΙΩΤΗΣ Ι., σελ.
ΜΑΝΟΣ Σ., σελ.
ΜΑΝΩΛΙΑ Χ., σελ.
ΜΕΡΕΝΤΙΤΗ Α., σελ.
ΜΠΑΝΤΟΥΒΑΣ Κ., σελ.
ΜΠΟΥΡΑΣ Α., σελ.
ΝΑΣΙΩΚΑΣ Ε., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΟΙΚΟΝΟΜΟΥ Β., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΧΡΗΣΤΟΣ Ε., σελ.
ΠΕΤΣΑΛΝΙΚΟΣ Φ., σελ.
ΠΙΠΕΡΓΙΑΣ Δ., σελ.
ΡΗΓΑΣ Π., σελ.
ΣΚΟΥΛΑΚΗΣ Ε., σελ.
ΤΑΣΟΥΛΑΣ Κ., σελ.
ΤΖΕΚΗΣ Α., σελ.
ΤΣΑΚΛΙΔΗΣ Ι., σελ.
ΤΣΑΛΙΔΗΣ Φ., σελ.
ΤΣΙΟΓΚΑΣ Δ., σελ.
ΦΟΥΣΑΣ Α., σελ.
ΦΩΛΙΑΣ Χ., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΝΑ΄
      Πέμπτη 15 Δεκεμβρίου 2005
      
      Αθήνα, σήμερα στις 15 Δεκεμβρίου 2005, ημέρα Πέμπτη και ώρα 10.54΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Ασημίνα Ξηροτύρη-Αικατερινάρη, Βουλευτή Α΄ Θεσσαλονίκης, τα ακόλουθα:  
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ και ο Γ΄ Αντιπρόεδρος και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Σύλλογος Εργαζομένων ΙΚΑ Μαγνησίας ζητεί την πρόσληψη προσωπικού για την εύρυθμη λειτουργία του ΙΚΑ Μαγνησίας.
      2) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η Ένωση Αστυνομικών Υπαλλήλων Αττικής ζητεί την επίλυση προβλημάτων που θα προκύψουν από τις μετακινήσεις – μεταθέσεις των Ειδικών Φρουρών και των Συνοριακών Φυλάκων.
      3) Ο Βουλευτής Β΄ Πειραιώς κ. ΓΡΗΓΟΡΙΟΣ ΝΙΩΤΗΣ και ο Γ΄ Αντιπρόεδρος και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ  κατέθεσαν αναφορά με την οποία η Ένωση Μονίμων και Δοκίμων Λιμενεργατών ΟΛΠ ζητεί την υπογραφή Συλλογικής Σύμβασης Εργασίας χωρίς να θίγονται κεκτημένα δικαιώματα των μελών της κ.λπ.
      4) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ  κατέθεσε αναφορά με την οποία το Τεχνικό Επιμελητήριο της Ελλάδας – Τμήμα Ηπείρου ζητεί τη χρηματοδότηση και κατασκευή του έργου για τη σιδηροδρομική σύνδεση της Ηπείρου.
      5) Οι Βουλευτές Β΄ Αθηνών, Β΄ Πειραιώς και Λασιθίου κύριοι ΓΕΩΡΓΙΟΣ ΑΝΩΜΕΡΙΤΗΣ, ΓΡΗΓΟΡΙΟΣ ΝΙΩΤΗΣ και ΜΙΧΑΗΛ ΚΑΡΧΙΜΑΚΗΣ αντίστοιχα, κατέθεσαν αναφορά με την οποία η Εταιρεία ΔΙΑΣ ΕΠΕ καταγγέλλει την παράνομη λειτουργία κέντρου στο Καρλόβασι Σάμου.
      6) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία η Εθνική Ομοσπονδία Κινητικά Αναπήρων ζητεί να θεσπισθούν ευνοϊκές φορολογικές ρυθμίσεις για τα άτομα με κινητικές αναπηρίες.
      7) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Δήμος Ιεράς Πόλεως Μεσολογγίου ζητεί τη λήψη μέτρων για την επίλυση των στεγαστικών και λειτουργικών προβλημάτων των Γυμνασίων και Λυκείων της περιοχής του.
      8) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος «Κίνηση Πολιτών για το Δήμο Ευήνου» διαμαρτύρεται για την προσάρτηση των Κοινοτήτων Γαλατά και Περιθωρίου στο Δήμο Χάλκειας.
      9) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία το Δημοτικό Συμβούλιο Θέρμου Αιτωλ/νίας ζητεί τη μεταστέγαση της Δ.Ο.Υ. Θέρμου.
      10) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία η Συντονιστική Επιτροπή Συλλόγων Μεσολογγίου ζητεί την ίδρυση Πανεπιστημιακών Σχολών στην πόλη του Μεσολογγίου.
      11) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία το Νομαρχιακό Συμβούλιο Αιτωλ/νίας ζητεί να συνεχισθεί η λειτουργία του τομέα αποκατάστασης σεισμοπλήκτων στο Νομό Αιτωλ/νίας.
      12) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Δήμος Ιεράς Πόλεως Μεσολογγίου ζητεί η Ιονία Οδός να διέλθει προς βορρά στους πρόποδες του όρους Αρακύνθου.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με επενδύσεις Ιαπωνικής Εταιρείας στην Πάτρα Αχαΐας.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα υπέρογκα ποσά που δίδονται σε ιδιωτικές εταιρείες φύλαξης για τα Νοσοκομεία, το ΙΚΑ καθώς και για τον Οργανισμό «Πάτρα Πολιτιστική Πρωτεύουσα 2006».
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  το οποίο  αναφέρεται στην ανάγκη ενίσχυσης  του υποσταθμού της ΔΕΗ στο Ζαβλάνι Αχαΐας.
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις ζημιές που προκλήθηκαν σε παράρτημα του Πανεπιστημίου Πατρών Αχαΐας, κατά τον εορτασμό της επετείου του Πολυτεχνείου.
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις ελλείψεις του Νευρολογικού Τμήματος του Νοσοκομείου Αγ. Ανδρέα Πατρών Αχαΐας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 3264/11-10-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ./Κ.Ε./235/3-11-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 3264/11-10-05 ερώτησης του Βουλευτή κ. Στ. Ματζαπετάκη, σας πληροφορούμε τα εξής:
      Το Υπουργείο Πολιτισμού βρίσκεται σε άμεση και δημιουργική συνεργασία με το Ελληνικό Ίδρυμα Πολιτισμού και καταβάλλεται κάθε προσπάθεια ώστε η διεθνής παρουσία του Ιδρύματος να στηριχθεί οικονομικά και θεσμικά.
      Γενικότερα η πολιτιστική δραστηριότητα αυτού καλύπτει τους εξής τομείς: επιστημονική έρευνα και εκδοτικό έργο, παρουσίαση συγγραφέων εν γένει, οργάνωση ή/και στήριξη θεατρικών, εικαστικών, μουσικών γεγονότων, συνεργασία με ξένους πολιτιστικούς φορείς, συμμετοχή σε μεγάλα διεθνή πολιτιστικά γεγονότα.
      Η αποδοτικότητα των Παραρτημάτων ΕΙΠ είναι μεγάλη και αξιόλογη σε ό,τι αφορά την προβολή του Ελληνικού Πολιτισμού στον διεθνή χώρο και στο μέτρο του δυνατού, πράγμα που καθίσταται ιδιαιτέρως σημαντικό αν ληφθούν υπόψη οι εξαιρετικά περιορισμένες πιστώσεις που διαθέτει το ΕΙΠ.
      Όσον αφορά τον Οργανισμό Προβολής Ελληνικού Πολιτισμού ουδέποτε έχει ιδρύσει παράρτημα στο εξωτερικό της χώρας. Ο Οργανισμός Προβολής Ελληνικού Πολιτισμού λειτουργεί με έδρα την Αθήνα και ένα υποκατάστημα στην Θεσσαλονίκη, το οποίο δημιουργήθηκε το 2001.
      Στον ΟΠΕΠ προτάθηκε, από το Υπουργείο Εξωτερικών, να αποδεχθεί την παραχώρηση χώρου στην Βιέννη, του οποίου θα καλύπτει τα σαφώς προσδιοριζόμενα λειτουργικά έξοδα, προκειμένου, σε συνεργασία με την Ελληνική Πρεσβεία να τίθεται στην διάθεση οιουδήποτε ενδιαφερόμενου για την πραγματοποίηση εκδηλώσεων πολιτιστικού χαρακτήρα. Για τον συγκεκριμένο χώρο δεν απαιτείται προσωπικό, καθώς ο ΟΠΕΠ διασφαλίζει μόνο την ύπαρξή του, προκειμένου να μην χαθεί ένας χώρος, με προνομιακούς για την χώρα μας όρους, στην καρδιά της Βιέννης, όταν οι άλλες χώρες έχουν φροντίσει να διαθέτουν πολιτιστικά κέντρα, δια των οποίων προβάλουν τον πολιτισμό τους και στα οποία σήμερα αναγκάζεται η Ελλάδα να προσφεύγει για την διοργάνωση αντίστοιχων εκδηλώσεων.
      Η προβολή του Ελληνικού Πολιτισμού απαιτεί ευρύτερες συναινέσεις και διάθεση δημιουργικής σύνθεσης διαφορετικών απόψεων. Η συμμετοχή του ΟΠΕΠ στην συγκεκριμένη δράση της Βιέννης διέπεται από τις αρχές αυτές όπως διαφαίνεται και από το συνολικό πρόγραμμα των εκδηλώσεων «Ελληνικό Φθινόπωρο στην Βιέννη». Οι συγκρίσεις για τον ΟΠΕΠ δεν γίνονται με το πρόσφατο παρελθόν της Ελλάδας αλλά με το σύγχρονο ανταγωνιστικό Ευρωπαϊκό περιβάλλον.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      2. Στην με αριθμό 3302/11-10-05 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. ΥΠΠΟ/ΓΡ.ΥΦΥΠ.Κ.Ε./237/3-11-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 3302/11-10-05 ερώτησης του Βουλευτή κ. Γ. Μανιάτη, σχετικά με το δίκτυο των 25 Αρχαιότερων Πόλεων της Ευρώπης, σας πληροφορούμε τα εξής:
      1. Στις 10/12/1993 υπεβλήθη από το Δήμο Άργους, εγκρίθηκε από τη Γενική Διεύθυνση Περιφερειακής Πολιτικής της Ε.Ε. και χρηματοδοτήθηκε με το ποσό των 180.000 ECU το Πρόγραμμα συγκρότησης το «Δικτύου των Αρχαιότερων Πόλεων της Ευρώπης» project  number 94 ΑΟ611). Στο Δίκτυο συμμετείχαν οι παρακάτω πόλεις:
      - Από την Ελλάδα το Άργος (Επικεφαλής του Δικτύου)
      - Από την Αγγλία η Colchester
      - Από την Γαλλία η Beziers
      - Από την Πορτογαλία η Evora
      - Από την Ισπανία η Candiz
      - Από την Ολλανδία το Maastricht
      - Από την Ιρλανδία η Cork
      - Από την Γερμανία η Worms
      - Από την Δανία η Roskilde
      - Από το Βέλγιο η Tongeren
      Οι στόχοι του δικτύου, όπως διατυπώθηκαν στην αίτηση που υποβλήθηκε στην επιτροπή για έγκριση, ήταν η διάδοση και ανταλλαγή γνώσεων και μεθόδων σε θέματα αρχαιολογικής έρευνας, τουρισμού και ενσωμάτωσης των αρχαίων μνημείων στον αστικό σχεδιασμό.
      Η πρώτη επίσημη συνάντηση των Δημάρχων που εκπροσωπούσαν πόλεις-μέλη του Δικτύου έγινε στο Άργος 22-26 lουνίου 1993.
      Ακολούθησαν δύο ακόμη συναντήσεις, η πρώτη στο Tongeren (Βέλγιο), 8/11/1995 και η δεύτερη στο Maastricht (Ολλανδία), 11/11/1996, με αντικείμενο συζήτησης τις «Νέες μεθόδους αρχαιολογικής έρευνας, την τουριστική ανάπτυξη και την ιστορία των αρχαιολογικών χώρων». Το 1995 την προεδρία του Δικτύου ανέλαβε το Tongeren και τον επόμενο χρόνο το Colchester (Μ. Βρετανία), το οποίο δεν μπόρεσε, λόγω οικονομικών δυσκολιών, να ανταποκριθεί στις απαιτήσεις της Προεδρίας, με αποτέλεσμα να σταματήσει η λειτουργία του Δικτύου.
      2. Η σύσταση ενός νέου Δικτύου σε αυτό το πλαίσιο και με βάση τα νέα δεδομένα στη σύνθεση της Ε.Ε. (25 κράτη-μέλη), ακριβώς επειδή πρόκειται για Δίκτυο πόλεων, πρέπει, να αποτελέσει πρωτοβουλία φορέα της Τοπικής Αυτοδιοίκησης. Οι κρατικές υπηρεσίες και δη το Υπουργείο Πολιτισμού θα παρακολουθεί με ενδιαφέρον αφενός το έργο του Δικτύου στο πλαίσιο των μειζόνων ενδιαφερόντων του, και αφετέρου θα εμπλέκεται μόνο στην περίπτωση προγραμμάτων που αφορούν την άσκηση πολιτιστικής πολιτικής από την πλευρά του κράτους δια του Υπουργείου Πολιτισμού.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      3. Στην με αριθμό 4198/4-11-05 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ./Κ.Ε./319/25-11-05 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την. υπ' αριθμ. 4198/04.11.2005 ερώτηση του Βουλευτή κ. Γιάννη Δραγασάκη, σας γνωρίζουμε τα εξής:
      Σύμφωνα με το άρθρο 22 του Ν. 3342, που ψηφίστηκε στις 6 Ιουνίου 2005 για τη «Βιώσιμη Ανάπτυξη, Κοινωνική Αξιοποίηση των Ολυμπιακών Εγκαταστάσεων, αδειοδότηση, χρήσεις και λειτουργίες τους», στο Ολυμπιακό Πόλο Φαλήρου, εκτός των άλλων, επιτρέπονται οι λειτουργίες του Εθνικού Ναυταθλητικού Κέντρου, οι εγκαταστάσεις των ναυταθλητικών ομίλων, των ναυτοπροσκόπων και των αλιέων, που ήταν ήδη εγκατεστημένοι στην περιοχή, και με ουδένα τρόπο ελλιμενισμός κρουαζιερόπλοιων.
      Τέλος, έχουν γίνει οι απαραίτητες ενέργειες για τη συγκρότηση της Γνωμοδοτικής Επιτροπής, η οποία πολύ σύντομα και θα χορηγήσει τις άδειες λειτουργίας στην εγκατάσταση. Αμέσως μετά την απόφαση της Γνωμοδοτικής Επιτροπής θα ακολουθήσει Υπουργική Απόφαση και αδειοδότηση της μαρίνας. Έτσι, η μαρίνα θα μπορεί να λειτουργεί νόμιμα ως ναυταθλητικός χώρος, όπως έχει εξαρχής χαρακτηριστεί.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ-ΠΑΛΛΗ
      4. Στην με αριθμό 1800/6-9-05 ερώτηση των Βουλευτών κυρίων Χρήστου Αηδόνη και Μιχάλη Καρχιμάκη δόθηκε με το υπ’ αριθμ. 320/1-11-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 6/9/2005 ερώτησης των Βουλευτών κυρίων  Χρ. Αηδόνη και Μιχ. Kαρxιμάκη, σχετικά με τα κωλύματα συμμετοχής του κ. Χούλη για ποινικούς λόγους στη διοίκηση των ΠΑΕ Ακράτητος και Ηρακλής, σας διαβιβάζουμε συνημμένα το σχετικό έγγραφο της Επιτροπής Επαγγελματικού Αθλητισμού με λεπτομερή ανάλυση της υποθέσεως Χούλη. Όσον αφορά τις γενικού χαρακτήρα αναφορές σας στην καταπολέμηση της διαφθοράς κ.λπ. σημειώνουμε ότι τόσο με την στάση μας απέναντι στα θεσμοθετημένα όργανα, όπως η Ε.Ε.Α. όσο και με τις νομοθετικές πρωτοβουλίες που έχουμε λάβει και θα λάβουμε, εφ' όσον χρειαστεί στο μέλλον, διασφαλίζεται πλήρως η διαφάνεια στον χώρο του επαγγελματικού αθλητισμού. Ειδική ως προς την εφαρμογή του «πόθεν έσχες», για την αγωνιστική περίοδο 2004-2005, η Ε.Ε.Α συνέταξε εκθέσεις που αφορούν συνολικά 277 μετόχους και μέλη Δ.Σ. ΠΑΕ & ΚΑΕ και 89 διαιτητές-παρατηρητές ποδοσφαίρου και καλαθοσφαίρισης.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 3683/20-10-05 ερώτηση του Βουλευτή κ. Κωνσταντίνου Καΐσερλη δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ.Κ.Ε./264/11-11-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 3683/20-10-05 ερώτησης του Βουλευτή κ. Κ. Καΐσερλη, σχετικά με τις αυθαίρετες εργασίες σε περιοχή αρχαιοτήτων στη Λέρο, σας πληροφορούμε τα εξής:
      Στην περιοχή Μερικιά της Λέρου η αρμόδια Εφορεία Αρχαιοτήτων του Υπουργείου Πολιτισμού, κατόπιν αιτήσεως του Δήμου Λέρου, εξέδωσε άδεια για χωροθέτηση κλειστού γυμναστηρίου σύμφωνα με τα κατατεθειμένα σε αυτή σχέδια. Κατά τη διάρκεια των εργασιών διαπιστώθηκε ότι κοντά στο μνημείο του Αγίου Ζαχαρία στην ίδια περιοχή ερρίφθησαν μεγάλες ποσότητες χώματος που προέρχονταν από το παρακείμενο έργο του γυμναστηρίου. Η αρμόδια Εφορεία Αρχαιοτήτων του Υπουργείου Πολιτισμού εξέδωσε σήμα διακοπής εργασιών. Ο Δήμος παραδέχθηκε τις παράνομες εργασίες και ήδη εκπονεί μελέτη για την αποκατάσταση του τοπίου στον περιβάλλοντα χώρο της εκκλησίας.
      Παρά ταύτα, στη συνέχεια διαπιστώθηκαν περαιτέρω εργασίες εκβραχισμού στην ευρύτερη περιοχή. Η ως άνω αρμόδια υπηρεσία του Υπουργείου Πολιτισμού εξέδωσε σήμα διακοπής εργασιών προς το Δήμο Λέρου εκ νέου. Με έγγραφό του ο Δήμος επεσήμανε ότι δεν έχουν αναμειχθεί στις εν λόγω αυθαίρετες ενέργειες, όπως περιγράφονταν με το τελευταίο σήμα διακοπής, αλλά παρόλα αυτά αναλαμβάνει την ευθύνη να προχωρήσει σύντομα στην αποκατάσταση του περιβάλλοντος χώρου του Αγίου Ζαχαρία. Παρακαλεί δε να προβεί η τοπική Εφορεία Αρχαιοτήτων στη σχετική έρευνα ώστε να αποδοθούν ευθύνες σε εκείνους που προέβησαν στις αυθαίρετες ενέργειες.
      Κατόπιν αυτών οι υπηρεσίες του Υπουργείου Πολιτισμού προέβησαν στην άρση του σήματος διακοπής θα προβούν σε μήνυση κατά αγνώστων.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      6. Στην με αριθμό 4968/25-11-05 ερώτηση της Βουλευτού  κ. Μαρίας Δαμανάκη δόθηκε με το υπ’ αριθμ. 134147/ΙΗ/19-12-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4968/25-11-05, την οποία κατέθεσε η Βουλευτής κ. Μαρία Δαμανάκη, σας γνωρίζουμε τα ακόλουθα:
      Ο νέος Οργανισμός μέσα στο σύντομο χρονικό διάστημα λειτουργίας του εξέδωσε περισσότερες από 9.500 πράξεις αναγνώρισης και βεβαιώσεις βαθμολογικής αντιστοιχίας. Το έργο που έχει υποχρέωση να διεκπεραιώσει είναι τεράστιο και γίνεται προσπάθεια να αντιμετωπιστεί μεταξύ των άλλων και με τη δρομολόγηση και εφαρμογή της νέας οργανωτικής του δομής, της στελέχωσης με το αναγκαίο και κατάλληλο προσωπικό, της προμήθειας και εγκατάστασης νέας υλικοτεχνικής υποδομής και της μετεγκατάστασης του σε νέες κτηριακές εγκαταστάσεις.
      Ένα από τα πρωταρχικά μελήματα του Δ.Ο.Α.Τ.Α.Π. είναι να διεκπεραιωθούν το συντομότερον δυνατόν οι παλιές υποθέσεις που εκκρεμούσαν κατά το χρόνο που τέθηκε σε ισχύ ο Ν. 3328/2005.
      Παράλληλα με τη διεκπεραίωση των υποθέσεων του πρώην ΔΙ.ΚΑ.Τ.Σ.Α., εξετάζονται και ολοκληρώνονται από τις Επιτροπές αιτήματα που κατατίθενται στο Δ.Ο.Α.Τ.Α.Π. με σκοπό να αποφευχθεί η συσσώρευση αιτήσεων αναγνώρισης τίτλων στο νέο Οργανισμό. Με τη λήψη αυτών των μέτρων και όσων άλλων χρειαστούν είμαστε πεπεισμένοι πως θα μπορέσει ο Δ.Ο.Α.Τ.Α.Π. σε σύντομο χρονικό διάστημα να διεκπεραιώνει τα αιτήματα των ενδιαφερομένων πολιτών μέσα στο χρονικό πλαίσιο των 60 ημερών που προβλέπει ο νόμος και απαιτεί το κοινωνικό σύνολο.
      Ο Υφυπουργός
      ΣΠ. ΤΑΛΙΑΔΟΥΡΟΣ»
      7. Στην με αριθμό 3403/13-10-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 338/14-11-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 13/10/2005 ερώτησης του Βουλευτή κ. Φ. Κουβέλη, σας γνωρίζουμε ότι σύμφωνα με τις διατάξεις του άρθρου 15 του Ν.1646/86 και των άρθρων 1,3 παραγρ. 1δ΄ και 5 του Κανονισμού Λειτουργίας ΟΑΚΑ, οι αποφάσεις του ΔΣ του ΟΑΚΑ καθίστανται εκτελεστές μόνο μετά από τον έλεγχο νομιμότητας που ασκείται από τον αρμόδιο για θέματα Αθλητισμού υφυπουργό.
      Για την υπόψη ερώτηση η ορθότης και ιδιαίτερα νομιμότης της αποφάσεως του ΔΣ του ΟΑΚΑ θα ελεγχθεί μόλις μας υποβληθεί αρμοδίως. Ως προς τα πραγματικά περιστατικά της υποθέσεως σας επισυνάπτουμε την σχετική από 8-11-2005 απάντηση του Συντονιστή Γενικού Διευθυντή του ΟΑΚΑ κ. Γιαννόπουλου.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 3794/21-10-05 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. 343/18-11-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της από 21/10/2005 ερώτησης του Βουλευτή κ. Α. Λοβέρδου, σας διαβιβάζουμε το υπ' αριθμ. 462/16-10-2005 έγγραφο του Ο.Δ.Ι.Ε. με τα ζητηθέντα στοιχεία.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 4888/23-11-05 ερώτηση του Βουλευτή  κ. Νικολάου Νικολόπουλου δόθηκε με το υπ’ αριθμ. Φ90022/28880/1402/16-12-05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην ΠΑΒ 4888/23-11-05 ερώτηση η οποία κατατέθηκε στηΒουλή στις 23-11-05 από το βουλευτή κ. Ν. Ι. Νικολόπουλο που αφορά τους υπαλλήλους του Εθνικού Ιδρύματος Κωφών και ειδικότερα για την ασφαλιστική τους κατάσταση μετά την μετάταξή τους σε Σχολικές Μονάδες Ειδικής Αγωγής (ΣΜΕΑ), σας γνωρίζουμε τα παρακάτω:
      1.Σύμφωνα με την παρ.2 του άρθρου 4 του ν. 3408/2005 (ΦΕΚ 272/Α/4-11-05) οι υπάλληλοι των Ν.Π.Δ.Δ. οι οποίοι μετατάσσονται ή μεταφέρονται υποχρεωτικά σε θέσεις υπηρεσιών ή φορέων που διέπονται από διαφορετικό ασφαλιστικό - συνταξιοδοτικό καθεστώς από αυτό στο οποίο υπάγονταν μέχρι την μετάταξη ή μεταφορά τους, δύνανται αντί της αυτοδίκαιης υπαγωγής τους στο ασφαλιστικό - συνταξιοδοτικό καθεστώς κύριας, επικουρικής ασφάλισης, πρόνοιας και υγειονομικής περίθαλψης που διέπει το αντίστοιχο προσωπικό της νέας τους θέσης, να διατηρήσουν το προηγούμενο της μετάταξης ή μεταφοράς τους ασφαλιστικό-συνταξιοδοτικό καθεστώς και όλη η εφεξής υπηρεσία τους στην νέα τους θέση θεωρείται ότι διανύεται στη θέση από την οποία προέρχονται.
      Η διάταξη αυτή η οποία θεσπίστηκε από το Υπουργείο Οικονομίας και Οικονομικών έχουμε την γνώμη, ότι είναι γενικής εφαρμογής και καταλαμβάνει και τους παραπάνω υπαλλήλους εφόσον η μετάταξή τους είναι υποχρεωτική.
      Στην περίπτωση αυτή, εάν διατηρήσουν το παλαιό ασφαλιστικό καθεστώς θα συνεχίσουν ν’ ασφαλίζονται στα ταμεία που είχαν πριν την μετάταξή τους υποβάλλοντας σχετική αίτηση, διαφορετικά αυτοδικαίως θα ασφαλιστούν στα ταμεία που υπάγονται οι δημόσιοι υπάλληλοι δηλ. Σύνταξη Δημοσίου, ΟΠΑΔ, ΜΤΠΥ, ΤΕΑΔΥ και ΤΠΔΥ.
      Όσον αφορά την ασφάλισή τους στα προηγούμενα ταμεία, θα ληφθεί υπόψη ο χρόνος ασφάλισής τους με τις διατάξεις της διαδοχικής ασφάλισης.
      Ο Υφυπουργός
      Ν. ΑΓΓΕΛΟΠΟΥΛΟΣ»
      10. Στην με αριθμό 5076/29-11-05 ερώτηση του Βουλευτή κ. Αθανάσιου Λεβέντη δόθηκε με το υπ’ αριθμ. Φ90022/30067/2108/19-12-05 έγγραφο από τον Υφυπουργό Απασχόλησης και Κοινωνικών Ασφαλίσεων η ακόλουθη απάντηση:
      «Απαντώντας στην παραπάνω ερώτηση που κατέθεσε στη Βουλή των Ελλήνων ο Βουλευτής κ. Αθαν. Λεβέντης, σχετικά με το παραπάνω θέμα, σας γνωρίζουμε τα ακόλουθα τα οποία μας έκανε γνωστά η Διοίκηση του ΙΚΑ-ΕΤΑΜ:
      Για την εξυπηρέτηση των ασφαλισμένων του ΙΚΑ του πολεοδομικού συγκροτήματος του Ολυμπιακού Χωριού, η Διοίκηση του Ιδρύματος βρίσκεται σε συνεννόηση με τον Οργανισμό Εργατικής Κατοικίας και τον Οργανισμό του Ολυμπιακού Χωριού για την αναζήτηση χώρου, προκειμένου να ανεγερθεί κτίριο για τη δημιουργία ιατρείων του ΙΚΑ στο χώρο αυτό.
      Σήμερα, οι ασφαλισμένοι του ΙΚΑ του ανωτέρω πολεοδομικού συγκροτήματος εξυπηρετούνται από την Τοπική Μονάδα Υγείας ΙΚΑ-ΕΤΑΜ Αχαρνών στην οποία λειτουργούν ιατρεία ειδικοτήτων, εργαστήρια και ο Σταθμός Προστασίας Μάνας και Παιδιού στον οποίο παρέχονται υπηρεσίες πρόληψης σε εγκύους, βρέφη και παιδιά.
      Επιπλέον, η Διοίκηση του Ιδρύματος, για την εξυπηρέτηση των κατοίκων της ευρύτερης περιοχής του Ολυμπιακού Χωριού, έχει εγκρίνει τη σύναψη σύμβασης με ιδιωτικό εργαστήριο για τη διενέργεια παρακλινικών εξετάσεων (π.χ. αξονικές και μαγνητικές τομογραφίες, Triplex αγγείων και καρδιάς, ακτινογραφίες, υπερηχογραφήματα σώματος και καρδιάς κ.λπ.).
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
      11. Στην με αριθμό 2380/12.10.05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 6014/14.10.05 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ερώτησης με αρ. πρ. 2380/12-10-2005 του Βουλευτή κ. Μ. Καρχιμάκη, σχετικά με τη τροποποίηση δράσεων για την ενίσχυση της ανταγωνιστικότητας των πολύ μικρών επιχειρήσεων του εμπορίου, σας αναφέρουμε τα ακόλουθα :
      1. Η πιθανότητα νέας προκήρυξης δράσεων για την ενίσχυση της ανταγωνιστικότητας των πολύ μικρών επιχειρήσεων εμπορίου θα εξαρτηθεί από την ύπαρξη αδιάθετων πόρων στο σχετικό μέτρο και στο πρόγραμμα καθώς επίσης και από την έγκαιρη συμβασιοποίηση των διαθέσιμων ποσών. Όπως είναι γνωστό το ΕΠ.ΑΝ, όπως και κάθε άλλο επιχειρησιακό πρόγραμμα, υποχρεώνεται να δεσμεύσει νομικά το σύνολο των πόρων του μέχρι και το τέλος του 2006. Υπό την προϋπόθεση ότι πληρούνται οι παραπάνω όροι για νέα προκήρυξη δράσεων εμπορίου θα εξεταστούν και πιθανές τροποποιήσεις σημείων του οδηγού εφαρμογής.
      2. Όσον αφορά το ερώτημα για την ένταξη των εποχιακών τουριστικών εμπορικών επιχειρήσεων και των αυτοαπασχολουμένων, ισχύει ως προτεραιότητα η επίτευξη σημαντικού αναπτυξιακού αποτελέσματος που αντικειμενικά περιορίζει την ομάδα στόχο των επιχειρήσεων. Αν δεν υπήρχε αυτός ο περιορισμός και δεδομένου του ότι οι πόροι του προγράμματος δεν είναι απεριόριστοι θα έπρεπε να ενισχυθεί 1 στις 105 επιχειρήσεις που ανήκουν σε κλάδους του εμπορίου (οι εμπορικές επιχειρήσεις που δεν απασχολούν προσωπικό ανέρχονται σε 225.000 περίπου) αναλογία που δυσκολεύει την επίτευξη σημαντικών αναπτυξιακών στόχων.
      Ειδικά για τις εμπορικές τουριστικές επιχειρήσεις, όμως, τους δίνεται η δυνατότητα να συμμετάσχουν και στην ανοικτή προκήρυξη της δράσης 2.2.3 που δεν θέτει κάποιον περιορισμό, όσον αφορά τον αριθμό των απασχολούμενων.
      3. Όσον αφορά το ελάχιστο ύψος του προϋπολογισμού, είναι ελαφρά ανώτερο από αυτό της δημιουργίας νέων επιχειρήσεων από νέους και γυναίκες διότι θεωρούμε ότι οι προτάσεις που υποβάλλονται από υπάρχουσες και λειτουργούσες επιχειρήσεις πρέπει να έχουν ένα αρκετά σημαντικό μέγεθος ώστε να ενισχύεται ουσιαστικά η ανταγωνιστικότητα αυτών.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      12. Στην με αριθμό 2422/21-9-05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 96873/ΙΗ/13-10-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2422/21-9-05 την οποία κατέθεσε η Βουλευτής κ. Ευαγ. Σχοιναράκη-Ηλιάκη και αφορά στο ΔΟΑΤΑΠ, σας γνωρίζουμε τα ακόλουθα:
      Ολοκληρώθηκαν οι διαδικασίες για την πλήρωση των υπό του (ν.3328/2005) προβλεπομένων 21 θέσεων Ειδικών Εισηγητών και αναμένεται άμεσα να στελεχώσουν τον Οργανισμό.
      Επίσης διατέθηκαν από το ΥΠΕΠΘ 29 εκπαιδευτικοί προς ενίσχυση του προσωπικού του Δ.Ο.Α.Τ.Α.Π. με αποτέλεσμα το συνολικό προσωπικό που υπηρετεί στον Οργανισμό να ανέλθει σε 67 υπαλλήλους.
      Στόχος του Οργανισμού είναι να ολοκληρώνεται η διαδικασία αναγνώρισης των τίτλων σπουδών που απέκτησαν οι ενδιαφερόμενοι από το εξωτερικό μέσα στις προθεσμίες που προβλέπει το άρθρο 11 παραγρ. 4 του ν. 3328/2005. .Επειδή ο όγκος των εκκρεμών υποθέσεων από το ΔΙΚΑΤΣΑ και τις Διατμηματικές Επιτροπές είναι πολύ μεγάλoς και τα αιτήματα που κατατίθενται καθημερινά επίσης πάρα πολλά, θα χρειαστούν τουλάχιστον 3 με 4 μήνες προκειμένου να ολοκληρωθούν οι διαδικασίες αναγνώρισης των εκκρεμών υποθέσεων. Σημειώνεται ότι οι εκκρεμείς υποθέσεις ανέρχονται σης 8.500 με 9.000 περίπου και σε 3.440 ανέρχονται τα αιτήματα των πολιτών που κατατέθηκαν στον Οργανισμό κατά το μήνα Σεπτέμβριο 2005.
      Γίνεται προσπάθεια να ολοκληρωθούν μέσα στο πρώτο δίμηνο του 2006 οι εκκρεμείς υποθέσεις (πρώην ΔΙΚΑΤΣΑ και πρώην Διατμηματικών Επιτροπών), έτσι ώστε να ομαλοποιηθεί η λειτουργία του Δ.Ο.Α.Τ.Α.Π., να εξετάζονται άμεσα τα αιτήματα που κατατίθενται από τους πολίτες και να εκδίδονται οι σχετικές πράξεις σε σύντομο χρονικό διάστημα.
      Ο Υφυπουργός
      ΣΠΥΡΙΔΩΝ ΤΑΛΙΑΔΟΥΡΟΣ»
      13. Στην με αριθμό 1853/7.9.05 ερώτηση των Βουλευτών κυρίων Μιχάλη Καρχιμάκη, Χρήστου Αηδόνη, Συλβάνας Ράπτη και Θεοδώρας Τζάκρη δόθηκε με το υπ’ αριθμ. 94604/ΙΗ/14-10-05 έγγραφο από η Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1853/7-9-2005, την οποία κατέθεσαν οι Βουλευτές κ. κ. Μιχ. Καρχιμάκης, Χρ. Αηδόνης, Συλβ. Ράπτη και Θεοδ. Τζάκρη και μας διαβίβασε το ΥΠ.ΕΣ.Δ.Δ.Α. με το αριθμ. Τ.Κ.Ε. Φ.2/17683/16-9-2005, σας γνωρίζουμε τα ακόλουθα:
      Το ΥΠ.Ε.Π.Θ. ακολουθεί πάντα τις διαδικασίες που προβλέπουν οι διατάξεις των νόμων περί προμηθειών (ΠΔ 394/96, ΠΔ 370/95) καθώς και οι Κοινοτικοί Κανονισμοί (οδηγία 93/36/ΕΟΚ), σύμφωνα με τους οποίους ελέγχονται όλες οι διαδικασίες που αφορούν στην προμήθεια οποιονδήποτε αντικειμένων, που χρηματοδοτούνται από την Ε.Ε.
      Στην ερώτηση αναφέρεται ότι πρόκειται για προμήθεια 60 εκατ. ευρώ εποπτικών μέσων διδασκαλίας που έχει σπάσει σε 40 διαγωνισμούς ήτοι 1,5 εκατ. ευρώ ανά διαγωνισμό. Οι εν λόγω διαγωνισμοί αφορούν στον εξοπλισμό 36 διαφορετικών εργαστηρίων ειδικότητας για την Τεχνική Επαγγελματική Εκπαίδευση και οι προϋπολογισμοί τους κυμαίνονται από 35.000 ευρώ έως και 4.200.000 ευρώ ανάλογα με τα αντικείμενα - προϊόντα των εργαστηρίων και την πολλαπλότητα αυτών. Σε καμία περίπτωση δεν ήταν δυνατή μία ενιαία προκήρυξη για το ποσό των 60 εκατ. ευρώ, αφού πρόκειται για εργαστήρια διαφορετικών ειδικοτήτων στα οποία εξειδικεύονται διαφορετικές κατασκευάστριες εταιρείες και .τα οποία πρέπει να αξιολογηθούν από διαφορετικές επιτροπές (εργαστήρια Μηχανολόγων δεν μπορούν να αποτελούν ενιαία προμήθεια με εργαστήρια Οδοντοτεχνίας ή με εργαστήρια πλοιάρχων Εμπορικού Ναυτικού και με εργαστήρια κατεργασίας ετοίμου ενδύματος κ.α.). Οι διακηρύξεις όσον αφορά στους γενικούς και ειδικούς όρους είναι πανομοιότυπες, διότι ακολουθούν την υφισταμένη νομοθεσία. Κατά τα λοιπά διαφέρουν ανάλογα με την ειδικότητα στην οποία αναφέρονται και προκηρύσσονται για πρώτη φορά.
      Η ομαδοποίηση των αντικειμένων έγινε σύμφωνα με την Υ.Α Γ2/109533/15-10-2002 (Βασικός εργαστηριακός εξοπλισμός ΣΕ ΤΕΕ-ΣΕΚ) σύμφωνα με τις διατάξεις του άρθρου 2 παρ.2 σημείο 8 του ΠΔ .370/95 που απαγορεύει την κατάτμηση των προς προμήθεια προϊόντων. Επίσης σχεδόν όλοι αυτοί οι διαγωνισμοί προμηθειών πρόκειται να κατατεθούν προσυμβατικά για έγκριση από το Ελεγκτικό Συνέδριο για την νομιμότητα των διαδικασιών, όπως έχει γίνει και με παρόμοιους προγενέστερους διαγωνισμούς που έχει διενεργήσει το ΥΠΕΠΘ.
      Σημειώνεται ότι το σύνολο της προμήθειας αυτής αφορά 650 τουλάχιστον διαφορετικά και ανεξάρτητα αντικείμενα - προϊόντα για τα οποία σύμφωνα με την υφιστάμενη νομοθεσία θα ήταν δυνατή η προκήρυξη ενός ξεχωριστού διαγωνισμού για καθένα, με αποτέλεσμα να μην είναι απαραίτητη η διαδικασία του προσυμβατικού ελέγχου από το Ελεγκτικό Συνέδριο.
      Οι διαγωνισμοί αυτοί είναι στο σύνολό τους διεθνείς και έτυχαν της δημοσιότητος που επιβάλλει η Κοινοτική και Εθνική Νομοθεσία στις περιπτώσεις αυτές. Έχουν ήδη πραγματοποιηθεί, έχουν κατατεθεί 293 προσφορές από 80 διαφορετικές εταιρείες για το σύνολο των δημοπρατηθέντων ειδών που ξεπερνούν τα 650. Όλες οι συμμετέχουσες εταιρείες αποδέχθηκαν τους όρους των διακηρύξεων στο σύνολό τους Δεν απεδέχθησαν τους όρους των διαγωνισμών μόνο 2 εταιρείες, προσέφυγαν στο Συμβούλιο της Επικρατείας, το οποίο τους έδωσε τη δυνατότητα να συμμετάσχουν χωρίς να ακολουθήσουν κατά γράμμα τους όρους των διακηρύξεων αν και έδωσε εντολή στην αρμόδια Υπηρεσία του ΥΠΕ.ΠΘ. να τις κάνει δεκτές, λαμβάνοντας υπόψη τις αιτιάσεις των προσφυγών τους.
      Παρόλα αυτά οι δύο εν λόγω εταιρείες δεν συμμετείχαν στους διαγωνισμούς, πράγμα που καταδεικνύει ότι η προσπάθεια τους ήταν μόνο για παρακώλυση των διαδικασιών και καθυστέρηση της εφαρμογής του όλου προγράμματος ώστε να μην καταστεί δυνατόν ο εξοπλισμός να βρίσκεται στις σχολικές μονάδες τον Σεπτέμβριο του 2006.
      Τέλος σημειώνεται ότι λόγω του μεγάλου όγκου των φακέλων των διαγωνισμών είναι αδύνατο να κατατεθούν, αλλά βρίσκονται στη διάθεση των ερωτώντων Βουλευτών.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      14. Στην με αριθμό 2484/22.9.05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 355/14.10.05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής Κ. Δ. Πιπεργιάς, σας πληροφορούμε τα εξής:
      Τα θέματα που αφορούν την οικονομική και διοικητική υποστήριξη των Περιφερειακών Δασικών Υπηρεσιών, μετά την ισχύ του Ν. 2503/1997 και την υπαγωγή των υπηρεσιών αυτών στις Περιφέρειες του Κράτους, ρυθμίζονται σε επίπεδο νομού, .με τον προγραμματισμό των αναγκαίων δασικών έργων και εργασιών και την εγγραφή των απαραίτητων πιστώσεων από το Γενικό Λογιστήριο του Κράτους, στην οικεία Περιφερειακή Δασική Αρχή (Κωδ. αρ. φορέα 908-16 του Φ.065) και στην προκειμένη περίπτωση στη Δ/νση Δασών Ευβοίας που υπάγεται στη Γεν. Γραμματεία Περιφέρειας Στερεάς Ελλάδας.
      Εντός του πλαισίου που προαναφέρθηκε και με βάση τις δημοσιονομικές δυνατότητες που καθορίζει το Υπουργείο Οικονομίας και Οικονομικών - ΓΛΚ, γίνεται η χρηματοδότηση των Περιφερειακών Δασικών Υπηρεσιών, προκειμένου να καλύπτουν τα πάσης φύσεως λειτουργικά τους έξοδα.
      Ανάλογη διαδικασία ακολουθείται και για την κάλυψη αναγκών σε προσωπικό, δηλαδή υποβολή αιτήματος για την πρόσληψη μονίμου προσωπικού, από την οικεία Δ/νση Διοίκησης προσωπικού της Περιφέρειας Στερεάς Ελλάδας προς το ΥΠΕΣΔΔΑ, προκειμένου να εγκριθεί η κάλυψη οργανικών θέσεων με την πρόσληψη ειδικοτήτων μονίμου προσωπικού που κρίνονται απαραίτητες για την απρόσκοπτη λειτουργία του Δασαρχείου Αλιβερίου.
      Πέραν των ανωτέρω, το Δασαρχείο Αλιβερίου θα πρέπει να καλύψει τις τρέχουσες υποχρεώσεις του, όπως κάθε έτος στο πλαίσιο της εγγεγραμμένης πίστωσης στον Προϋπολογισμό Εξόδων (Κωδικός αριθμ. φορέα 908-16. του Φ. 065), σύμφωνα με τις σχετικές οδηγίες του Γενικού Λογιστηρίου του Κράτους για την εκτέλεση του Προϋπολογισμού.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      15. Στην με αριθμό 3006/5.10.05 ερώτηση των Βουλευτών κυρίων Αικατερίνης Περλεπέ-Σηφουνάκη και Ιωάννου Δριβελέγκα δόθηκε με το υπ’ αριθμ. Φ.90022/24181/419/14-10-05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην ερώτηση με αριθμ. πρωτ. 3006/5~10-05, που κατέθεσαν στη Βουλή οι Βουλευτές, κ.κ. Κ. Περλεπέ - Σηφουνάκη και Γ. Δριβελέγκας, σχετικά με το προαναφερόμενο θέμα, σας γνωρίζουμε ότι το αίτημα που ουσιαστικά προβάλλουν οι αλιευτικοί σύλλογοι και οι επαγγελματίες αλιείς είναι να μην προκαταβάλλονται οι εισφορές στο σύνολό τους, για όλο το χρόνο μετάκλησης των αλλοδαπών αλιεργατών που απασχολούν.
      Το Υπουργείο μας με γνώμονα το γενικότερο συμφέρον ανάπτυξης της αγροτικής οικονομίας και αποβλέποντας στην ελάφρυνση του ασφαλιστικού κόστους των ιδιοκτητών σκαφών - εργοδοτών, θα προβεί λίαν συντόμως στην νομοθετική αντιμετώπιση του θέματος.
      Επί του παρόντος και μέχρι την νομοθετική ρύθμιση έχουν δοθεί οδηγίες στον Ο.Γ.Α. όπως για το εν λόγω θέμα, κατά την πρακτική εφαρμογή των σχετικών διατάξεων ασφάλισης των μετακλητών αλλοδαπών, να αναζητείται από τους εργοδότες τους ως προκαταβολή το σύνολο των ασφαλιστικών εισφορών ενός τριμήνου, αντί της προκαταβολής του συνόλου των ασφαλιστικών εισφορών για όλο το χρόνο μετάκλησης, θέση με την οποία συμφωνούν και οι ενδιαφερόμενοι αλιείς.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 307/12.12.2005 επίκαιρη ερώτηση του Βουλευτή της Νέας Δημοκρατίας κ. Απόστολου Σταύρου προς τον Υπουργό Ανάπτυξης, σχετικά με την επίσπευση εξάπλωσης της χρήσης του φυσικού αερίου στη βόρεια και ανατολική Αττική κ.λπ..
      Η ερώτηση του κυρίου συναδέλφου έχει ως εξής:
      «Είναι ευρέως πλέον αποδεκτό ότι τα τελευταία δύο χρόνια καταβάλλεται μεγάλη προσπάθεια για τη διείσδυση  του φυσικού αερίου στα νοικοκυριά. Η φθηνότερη τιμή του φυσικού αερίου σε σχέση με το πετρέλαιο θέρμανσης και κυρίως σε σχέση με την ηλεκτρική ενέργεια βοηθά το έργο της Κυβέρνησης και της Δ.Ε.Π.Α. στην προσπάθεια εξάπλωσης του ευγενούς αυτού καυσίμου. Αν συνεκτιμήσουμε και τη μεγάλη ωφέλεια στο περιβάλλον από την υποκατάσταση των  ρυπογόνων καυσίμων, τότε βλέπουμε ότι το όφελος για τη χώρα και τους κατοίκους πολλαπλασιάζεται. 
      Μέχρι σήμερα παρατηρούμε ότι η διείσδυση του φυσικού αερίου περιορίζεται σε επιλεγμένες περιοχές που συμφέρουν τις εταιρείες διανομής, ενώ παραμένουν εκτός άλλες περιοχές που θα ήθελαν να χρησιμοποιήσουν φυσικό αέριο. Μεταξύ των περιοχών που στερούνται της χρήσης φυσικού αερίου περιλαμβάνονται και οι περιοχές της βόρειας και ανατολικής Αττικής, με πολλές βιομηχανικές ζώνες και ανεξάρτητες βιομηχανίες, από τις οποίες περνά ο μεγάλος κλάδος φυσικού αερίου που οδεύει στις μονάδες παραγωγής ηλεκτρισμού στο Λαύριο. 
      Μετά τα παραπάνω ερωτάται ο Υπουργός Ανάπτυξης:
      1.Ποιος είναι ο προγραμματισμός της Δ.Ε.Π.Α. και της Εταιρείας Διανομής Φυσικού Αερίου για τη διείσδυση του φυσικού αερίου στις βιομηχανικές περιοχές και στους δήμους και τις κοινότητες της βόρειας, ανατολικής και δυτικής Αττικής;
      2.Τι μέτρα προτίθεται να λάβει το Υπουργείο Ανάπτυξης για να διευκολύνει και να επισπεύσει την εξάπλωση της χρήσης του φυσικού αερίου και στις περιοχές της Περιφέρειας Αττικής;».
      Θα απαντήσει ο Υφυπουργός Ανάπτυξης κ. Σαλαγκούδης.
      Κύριε Υπουργέ, πρέπει να σας πω ότι υπάρχει ενδιαφέρον και από το Προεδρείο γι’ αυτό το θέμα.
      Ορίστε, κύριε Υπουργέ, έχετε το λόγο για τρία λεπτά.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, είναι γεγονός ότι η νέα διακυβέρνηση ακολουθεί μία επιθετική πολιτική όσον αφορά τις εναλλακτικές μορφές ενέργειας, όπως είναι το φυσικό αέριο, αλλά και τις ανανεώσιμες πηγές ενέργειας. Ήδη στο φυσικό αέριο έχουμε αυξήσει αρκετά την κατανάλωση στη χώρα μας και έχουμε πείσει τους καταναλωτές ότι είναι πιο φθηνό και ότι ο καταναλωτής πληρώνει ό,τι ακριβώς καταναλώνει, ενώ δεν συμβαίνει το ίδιο με το πετρέλαιο.
      Θα ήθελα να πω ότι το 2003 στις περιοχές και της Αττικής, αλλά και της Θεσσαλονίκης και της Θεσσαλίας είχαμε παραλάβει πολύ λίγες συνδέσεις με φυσικό αέριο. Συγκεκριμένα, στην Αττική ήταν το 2003 χίλιες επτακόσιες οι συνδέσεις. Τις κάναμε επτά χιλιάδες το 2004 και σήμερα έχουμε φθάσει περίπου τις είκοσι χιλιάδες. Σε σχέση με την Ε.Π.Α. Θεσσαλονίκης και την Ε.Π.Α. Θεσσαλίας υστερεί πραγματικά η Ε.Π.Α. Αττικής που είχε αρκετά προβλήματα, τα οποία όμως τώρα έχουμε δρομολογήσει και οι ρυθμοί της αύξησης των συνδέσεων είναι πολύ σημαντικοί. 
      Όμως, σε κάθε περίπτωση πρέπει να πω ότι η ανάπτυξη των δικτύων γίνεται σταδιακά και δεν μπορεί να γίνει ταυτόχρονα παντού. Θα λέγαμε ότι στην Αττική, όπως συμβαίνει και σε όλες τις άλλες περιοχές, υπάρχει η τροφοδοσία των βιομηχανικών εγκαταστάσεων που έχουν πάνω από δέκα εκατομμύρια κυβικά μέτρα ετήσια κατανάλωση, η οποία γίνεται από τη Δ.Ε.Π.Α., δηλαδή τη Δημόσια Επιχείρηση Αερίου. Όλες οι υπόλοιπες μικρότερες καταναλώσεις –και οι βιομηχανικές και οι οικιακές- γίνονται από την Ε.Π.Α. Αττικής. 
      Πράγματι, η Ε.Π.Α. Αττικής σταδιακά αυξάνει το δίκτυό της, αλλά δεν μπορεί αυτόματα να καλύψει όλες τις περιοχές. Σύμφωνα με τον προγραμματισμό της, έχει εκτελέσει αρκετά σημαντικό έργο μέχρι σήμερα. Το 2003 είχε χίλια τριακόσια εβδομήντα τέσσερα χιλιόμετρα και τώρα έχουν φθάσει τα δύο χιλιάδες. Υπάρχει προοπτική μέχρι το 2010 για την ανάπτυξη περίπου τριάμισι χιλιάδων χιλιομέτρων. Από αυτά τα χιλιόμετρα, σήμερα στη βορειοανατολική Αττική είναι πεντακόσια δύο χιλιόμετρα, στη νότια Αττική τριακόσια σαράντα πέντε χιλιόμετρα, στη δυτική Αττική τετρακόσια εβδομήντα εννέα χιλιόμετρα και στο κέντρο εξακόσια εξήντα οκτώ χιλιόμετρα. Πρέπει να ξέρετε ότι η ανάπτυξη και η επέκταση συνεχώς σε κάθε νομό συμβαδίζει με την αντίστοιχη αύξηση των συνδέσεων, ούτως ώστε τα έσοδα που συναποκομίζονται από τις συνδέσεις επενδύονται και πάλι για την επέκταση, ώστε να φθάσει κάποια στιγμή ολόκληρος ο νομός που είναι στη δικαιοδοσία της Ε.Π.Α. Αττικής να τροφοδοτηθεί με φυσικό αέριο. Όμως αυτό, όπως αντιλαμβάνεσθε, θα γίνει σταδιακά.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Το λόγο έχει ο κ. Σταύρου για δύο λεπτά.
      ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, καταλαβαίνω τις εκτιμήσεις και την αναφορά που έκανε ο κύριος Υπουργός για τη διείσδυση του φυσικού αερίου σε ολόκληρη την Περιφέρεια της Αττικής. Όμως, είμαι υποχρεωμένος να εντοπίσω από την απάντηση ότι μέχρι σήμερα και στο άμεσο μέλλον φαίνεται, δυστυχώς, να μην υπάρχει καμία προοπτική για τη διείσδυση του φυσικού αερίου στις περιοχές που αναφέρω στην ερώτησή μου, δηλαδή στη δυτική, ανατολική και βόρεια Αττική. 
      Κύριοι συνάδελφοι, όλοι γνωρίζουμε τις ωφέλειες από την επέκταση του φυσικού αερίου στους κατοίκους αυτών των περιοχών, όπου υπάρχουν αρκετές επιχειρήσεις και βιομηχανίες. Το μόνο που μπορώ να πω είναι να ευχηθώ όσο το δυνατόν συντομότερα να ενταθούν οι ρυθμοί διείσδυσης του φυσικού αερίου στις περιοχές της Περιφέρειας Αττικής, ώστε και οι κάτοικοι αυτών των περιοχών να απολαύσουν φθηνή ενέργεια, όπως είναι το φυσικό αέριο σε σχέση με το πετρέλαιο και την ηλεκτρική ενέργεια που είναι ακριβότερες. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κύριε Υφυπουργέ, έχετε το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, η επιθυμία όλων των κυβερνήσεων,  και της προηγούμενης κυβέρνησης και αυτής της Κυβέρνησης αλλά και της επόμενης κυβέρνησης, είναι το φυσικό αέριο να φθάσει σε όλους τους νομούς σε ολόκληρη την Ελλάδα. Και φυσικά πολύ περισσότερο πιέζουμε και την Ε.Π.Α. Αττικής και την Ε.Π.Α. Θεσσαλονίκης και την Ε.Π.Α. Θεσσαλίας και τις καινούργιες τρεις Ε.Π.Α. που δημιουργούμε τώρα, γιατί άλλες δεκατρείς πόλεις, που μέχρι τώρα δεν είχαν συνδεθεί με το φυσικό αέριο, μέσα στο 2006 και το αργότερο στις αρχές του 2007 θα έχουν πλέον τη δυνατότητα να τροφοδοτηθούν με φυσικό αέριο. Μέσα στο 2006 θα γίνει ένας δεκαετής προγραμματισμός ούτως ώστε πολύ περισσότερες πόλεις της Ελλάδος να τροφοδοτηθούν με φυσικό αέριο και φυσικά θα ενταθούν ακόμα περισσότερο οι επεκτάσεις των δικτύων εντός αυτών των πόλεων συνολικά που θα είναι και στην Ε.Π.Α. Αττικής.
      Θέλω να πω ότι ορισμένες φορές γίνεται με πρωτοβουλία των δημάρχων. Σας λέω πως έγινε στη δική μου περιοχή στη Β΄ Περιφέρεια Θεσσαλονίκης όπου με πρωτοβουλία του Δημάρχου Ωραικάστρου, του Δημάρχου Πανοράματος και του Δημάρχου Πυλαίας επεκτάθηκε το φυσικό αέριο, αφού και οι δήμαρχοι δημιούργησαν εκ των προτέρων μία συνειδητοποίηση στους πολίτες, οι οποίοι έσπευσαν να κάνουν αιτήσεις στη Δ.Ε.Η., στην Ε.Π.Α. Θεσσαλονίκης ότι πράγματι υπήρχε αυτό το ενδιαφέρον και φυσικά υπεβλήθη στις δαπάνες εκείνες της επέκτασης του δικτύου, γιατί πραγματικά έβλεπε ότι θα έκανε πολύ περισσότερες συνδέσεις από όσες συνδέσεις σε άλλες περιοχές έμειναν στάσιμες και δεν υπήρχαν αντίστοιχες αιτήσεις. Έτσι, θα υποβοηθηθεί το έργο και θα φθάσει το φυσικό αέριο σε πολύ περισσότερες περιοχές απ’ αυτές που σας ανέφερα προηγουμένως, στη βόρεια, στην ανατολική αλλά και στη δυτική, στην περιφέρεια γενικότερα έξω από το πολεοδομικό συγκρότημα της Αθήνας στο συντομότερο χρονικό διάστημα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Η με αριθμό 304/12-12-2005 δεύτερη επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Έκτωρα Νασιώκα προς τον Υπουργό Απασχόλησης και Κοινωνικής Προστασίας, σχετικά με τη μείωση των παροχών αναλώσιμων υλικών στα άτομα με σακχαρώδη διαβήτη, διαγράφεται λόγω κωλύματος του κυρίου Υπουργού.
      Η με αριθμό 310/12-12-2005 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Ανάπτυξης και Απασχόλησης και Κοινωνικής Προστασίας, σχετικά με το μέλλον της Ελληνικής Βιομηχανίας Λιπασμάτων κ.λπ., διαγράφεται λόγω αναρμοδιότητας.
      Η με αριθμό 306/12-12-2005 Τρίτη επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Εθνικής Παιδείας και Θρησκευμάτων και Οικονομίας και Οικονομικών, σχετικά με την καταβολή των δεδουλευμένων αποδοχών και των υπερωριών στους εκπαιδευτικούς της Δωδεκανήσου κ.λπ., διαγράφεται κατόπιν συνεννοήσεως Υπουργού και κυρίου Βουλευτή.
      Εισερχόμαστε στις επίκαιρες ερωτήσεις δευτέρου κύκλου.
      Θα συζητηθεί η με αριθμό 311/12-12-2005 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Ανάπτυξης και Απασχόλησης και Κοινωνικής Προστασίας, σχετικά με την έρευνα και αξιοποίηση των πετρελαϊκών κοιτασμάτων της χώρας μας κ.λπ.
      Η επίκαιρη ερώτηση του κ. Τζέκη έχει ως εξής:
      «Μετά από τρεις δεκαετίες ερευνητικής και παραγωγικής δραστηριότητας στον Κόλπο της Καβάλας η Κυβέρνηση δεν δίνει σαφή εικόνα σχετικά με την ύπαρξη και το μέγεθος εκμεταλλεύσιμων κοιτασμάτων πετρελαίου. Έτσι δεν είναι γνωστά διάφορα στοιχεία, όπως ποιες γεωτρήσεις έγιναν μέχρι τώρα από την «ΚΑΒΑΛΑ ΟΙΛ», πόσο κόστισε η κάθε μία και ποιο συμπέρασμα προέκυψε από αυτές. Συνεχίζει η «DENISON» να έχει δικαιώματα στον Κόλπο της Καβάλας και ανατολικά της Θάσου και άλλα.
      Παράλληλα δυναμώνουν οι πιέσεις διεθνών μονοπωλιακών ομίλων προκειμένου να τους παραχωρηθούν τα δικαιώματα έρευνας, εξόρυξης και αξιοποίησης των πετρελαϊκών κοιτασμάτων της χώρας.
      Ερωτώνται οι κύριοι Υπουργοί για τα παραπάνω, καθώς και για το αν:
      1.Σκοπεύει και με ποια μέτρα να αναλάβει η Κυβέρνηση την κρατική ευθύνη για την έρευνα και την αξιοποίηση των πετρελαϊκών κοιτασμάτων της χώρας.
      2. Θα πάρει πρωτοβουλίες προάσπισης των κυριαρχικών δικαιωμάτων στο Αιγαίο στον αντίποδα των επιλογών του ΝΑΤΟ».
      Ορίστε, κύριε Υφυπουργέ, έχετε το λόγο για τρία λεπτά.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, είναι γεγονός ότι η έρευνα και η εκμετάλλευση υδρογονανθράκων καθυστέρησε αρκετά σημαντικά μετά το 1980. Το ένα κοίτασμα που ήταν εκμεταλλεύσιμο, το κοίτασμα του Πρίνου στην περιοχή της Καβάλας, εξαντλήθηκε κατά την εταιρεία “MAPC”, η οποία το διαχειριζόταν μέχρι τότε, απεχώρησε, για λίγο χρονικό διάστημα ανέλαβαν τα ΕΛ.ΠΕ. –τότε ΔΕΠΕΚY- την εκμετάλλευση αυτών, η ΔΕΠΕΚY αντελήφθη ότι δεν ήταν κερδοφόρος η εκμετάλλευση και τελικώς βρέθηκε ένα μόρφωμα μιας ιδιωτικής εταιρείας της «ΚΑΒΑΛΑ ΟΙΛ», που ήταν ένας συνδυασμός των εργαζομένων εκεί ταυτόχρονα με έναν ιδιώτη επενδυτή και βάσει του νόμου 2779 συνεχίστηκε εκεί η εξορυκτική δραστηριότητα. Στη συνέχεια, ο ιδιώτης επενδυτής εξαγοράστηκε από έναν ξένο επενδυτή, από τη “RE GAL PETROLEUM” και έτσι συνέχισε η εξορυκτική δραστηριότητα της «ΚΑΒΑΛΑ ΟΙΛ», και συνεχίζεται μέχρι σήμερα, με μικρές αποδόσεις. Όμως, το τελευταίο χρονικό διάστημα οι μικρές αυτές αποδόσεις βοηθούνται από τις υψηλές τιμές του πετρελαίου και έτσι η επιχειρηματική δραστηριότητα βρίσκεται περίπου στα όρια της βιωσιμότητας αυτήν τη στιγμή, εδώ και αρκετό διάστημα δηλαδή, τα τελευταία δύο χρόνια.
      Είναι γεγονός ότι αντιμετωπίζει προβλήματα, διότι εκεί θα έπρεπε να έχουν γίνει επενδύσεις. Δυστυχώς μεταξύ του ξένου επενδυτή και των εργαζομένων που είναι συνεταίροι αλλά με ειδικές σχέσεις -και ο νόμος έχει πολύ περισσότερα δικαιώματα από τους εργαζομένους που ξεκίνησαν αυτή τη δραστηριότητα- δεν τα βρίσκουν και είμαστε στη θέση να παρακολουθούμε συνεχώς τη δραστηριότητα εκεί έχοντας ευθύνη μόνο για τρεις παράγοντες, την περιβαλλοντική μη επιβάρυνση, την ασφάλεια των εργαζομένων και των περιοίκων και φυσικά την ασφάλεια των εγκαταστάσεων, καθώς έχουν δοθεί για χρησικτησία και ανήκουν στο ελληνικό δημόσιο. Κατά τα άλλα, είναι μία ιδιωτική επιχείρηση, λειτουργεί βάσει του νόμου 2779 και τη σύμβαση παραχώρησης του δημοσίου και αυτήν τη στιγμή συνεχίζεται.
      Τώρα όσον αφορά τα υπόλοιπα πράγματι, υπάρχουν αρκετές πετρελαιοπιθανές περιοχές στη χώρα μας. Δυστυχώς, όμως, ο νόμος της συνένωσης των Δ.Ε.Π., ΔΕΠΕΚΥ, ΕΛ.Δ.Α., Ε.Κ.Ο., σε έναν όμιλο των ΕΛ.Π.Ε., έγινε με ένα λάθος το οποίο επισημάναμε πάρα πολλές φορές ως αντιπολίτευση. Το λάθος αυτό ήταν ότι παραχωρήθηκε η ΔΕΠΕΚΥ και η δυνατότητα παραχώρησης τέτοιων πετρελαιοπιθανών περιοχών στα ΕΛ.Π.Ε., σε μία ιδιωτική θα λέγαμε επιχείρηση όπου το μετοχικό κεφάλαιο του δημοσίου έχει πέσει τώρα πλέον κάτω από το 51%.
      Δεν έχει κανένας δικαίωμα, παρά μόνο το κράτος, να κάνει παραχωρήσεις ελληνικού εδάφους. Αυτήν τη στιγμή έχουμε επεξεργαστεί ένα νομοσχέδιο για να δημιουργήσουμε είτε ένα ινστιτούτο πετρελαίου είτε μια ανώνυμη εταιρεία που να πάρει όλα αυτά τα δικαιώματα που δικαιούται και καταχρηστικώς έχουν δοθεί στα ΕΛ.ΠΕ., έτσι ώστε να ξεκινήσουμε ένα νέο κύκλο παραχωρήσεων σε πετρελαιοπιθανές περιοχές στην πατρίδα μας. Υπάρχουν τέτοιες -και επισημασμένες περιοχές- στην πατρίδα μας, όπου έχει βρεθεί φυσικό αέριο, έχει βρεθεί πετρέλαιο που κάποτε κρινόταν μη εκμεταλλεύσιμο, στις σημερινές όμως συνθήκες πιθανόν να κριθεί εκμεταλλεύσιμο. 
      Αλλά θέλουμε να ολοκληρώσουμε αυτό το θεσμικό πλαίσιο, για να μπορούμε στη συνέχεια να κάνουμε διαγωνισμούς, ώστε να συνεχιστεί η έρευνα για την εξεύρεση και επομένως την εκμετάλλευση υδρογονανθράκων στην πατρίδα μας.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης):  Το λόγο έχει ο κ. Τζέκης για δύο λεπτά.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Στην πρόσφατη επίσκεψη που κάναμε με την κομματική οργάνωση της Καβάλας στην «ΚΑΒΑΛΑ OIL» διαπιστώσαμε και εμείς πραγματικά -και μετά την ενημέρωση που είχαμε από τους εργαζόμενους- ότι τα πράγματα δεν πάνε καλά. Πρόκειται για μια επιχείρηση που παίζει σημαντικό ρόλο για την ανάπτυξη της περιοχής –το ξέρετε, κύριε Υπουργέ- και μαζί με τη βιομηχανία λιπασμάτων είναι τα δυο μεγάλα συγκροτήματα που απέμειναν στον νομό αλλά και στην ευρύτερη περιοχή.
      Άκουσα με ιδιαίτερη προσοχή τον κύριο Υπουργό. Δεν αναφερόμαστε μόνο στις ευθύνες που έχετε εσείς, αλλά και στις προηγούμενες. Εδώ και τρεις δεκαετίες πραγματικά υπάρχει ερευνητική και παραγωγική δραστηριότητα στον κόλπο της Καβάλας αλλά και στη γύρω περιοχή. Δεν μας δώσατε συγκεκριμένα στοιχεία.
      Έχουμε καταθέσει βέβαια και αίτηση κατάθεσης εγγράφων, γιατί ζητάμε συγκεκριμένα στοιχεία. Και το λέμε αυτό γιατί οι εργαζόμενοι πραγματικά είναι σε μια ανησυχία, γιατί οι μέτοχοι, όπως πολύ καλά είπατε, απαιτούν να παρθούν και μέτρα απέναντι στους εργαζόμενους: και μείωση προσωπικού και μείωση αποδοχών και μείωση και άλλων δικαιωμάτων. Έτσι, μ’ αυτόν τον τρόπο δεν μπορεί βέβαια να γίνει μόνο κερδοφόρος η επιχείρηση.
      Μας είπαν επίσης ότι τους δώσατε και ως νέα Κυβέρνηση υποσχέσεις. Μας ανέφεραν κάτι για δέσμευση μετοχών υπέρ της «ΚΑΒΑΛΑ OIL» «τέσσερα εκατομμύρια μετοχές. Είχατε μια σύσκεψη στο Υπουργείο και, απ’ ό,τι τουλάχιστον βγαίνει πλέον τελικά, η Κυβέρνηση δεν αντιμετωπίζει όπως πρέπει να αντιμετωπίσει και την ερευνητική και την παραγωγική δραστηριότητα και στην περιοχή αλλά και γενικότερα στον ελλαδικό χώρο.
      Δεν σας κρύβω ότι και εμείς ανησυχούμε πάρα πολύ ότι –δημοσίευμα είναι, αλλά δεν έχει διαψευστεί- στις 9/9/2005 έγινε συνάντηση με ένα σημαίνον στέλεχος αγγλικής-ολλανδικής πολυεθνικής εταιρείας με τον κ. Σιούφα και με τον κ. Πέτρο Δούκα για την έρευνα και αξιοποίηση των κοιτασμάτων στη χώρα. Είναι αυτό ακριβώς που είπατε και εμείς πραγματικά βλέπουμε ότι εκεί πρέπει να βαδίσουν τα πράγματα. Δεν μπορεί η ερευνητική δραστηριότητα να δοθεί σε κανένα ιδιώτη, δεν μπορεί -αν θέλετε- ακόμα και η παραγωγική δραστηριότητα να δοθεί σε κανένα ιδιώτη.
      Κλείνω μ’ αυτό, κύριε Πρόεδρε, ότι θα πρέπει πραγματικά να είναι κάτω από τον απόλυτο κρατικό έλεγχο αυτά τα πράγματα, γιατί είναι σοβαροί οι λόγοι και τους αντιλαμβανόμαστε όλοι μέσα εδώ. Δεν μπορούν οι ιδιώτες να «αλωνίζουν». Διότι μην ξεχνάμε, κύριε Πρόεδρε, ένα όνομα θα πω: Ο κ. Τίμιτς ήρθε, είδε, χρηματιστηριακά παιχνίδια παίχτηκαν, αλλά η «ΚΑΒΑΛΑ OIL» αντιμετωπίζει σοβαρά προβλήματα. Και ξέρετε, κύριε Πρόεδρε, ότι είναι μια περιοχή που το ένα εργοστάσιο κλείνει πίσω από το άλλο.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κύριος Υφυπουργός.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, είναι γεγονός ότι η δραστηριότητα της «ΚΑΒΑΛΑ OIL» ιδιαίτερα με την επέμβαση της ξένης εταιρείας, της «REGAL PETROLEUM», βοήθησε στο να έρθουν στη χώρα μας ενενήντα εκατομμύρια -κατά την άποψη των εργαζομένων εξήντα εκατομμύρια- σε κάθε περίπτωση όμως εκατομμύρια δολάρια για επένδυση. Έγινε μια εξορυκτική διαδικασία, μία γεώτρηση η οποία απέτυχε.
      ΑΓΓΕΛΟΣ ΤΖΕΚΗΣ: Είναι γνωστό. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Τώρα, το αν έγιναν παιχνίδια στο Χρηματιστήριο του Λονδίνου, αυτά εκφεύγουν του όποιου ελέγχου της ελληνικής Κυβέρνησης και της όποιας ευθύνης της ελληνικής Κυβέρνησης. Οπωσδήποτε ήταν καλό ότι έγιναν αυτές οι επενδύσεις και αυτά τα χρήματα έπεσαν στην περιοχή της Καβάλας.
      Από κει και πέρα τώρα, η υπόθεση είναι ότι η «ΚΑΒΑΛΑ OIL» είναι μια ιδιωτική επιχείρηση. Ως μη έχων -θα έλεγε κανείς- ούτε ευθύνη ούτε υποχρέωση να αναμειχθώ στα εσωτερικά της, κατά καιρούς και από τη θέση της αντιπολίτευσης αλλά και ως Κυβέρνηση προσπάθησα να βοηθήσω, ώστε να εξελιχθεί προς το καλύτερο η λειτουργία της. Τα κατάφερα δυο-τρεις φορές. Η τελευταία φορά, μετά από επανειλημμένες συναντήσεις τόσο του ξένου επενδυτή, «REGAL PETROLEUM» όσο και των εργαζομένων, δεν κατέστη δυνατόν να βρούμε μια φόρμουλα ανεκτή για τη λειτουργία και τη συνέχιση των επενδύσεων, διότι υπάρχει ένα πρόγραμμα και άλλων ερευνητικών γεωτρήσεων που μπορούν να γίνουν σε εκείνη την περιοχή. Δυστυχώς, όμως, αυτές για να γίνουν θα πρέπει να επέλθει μια συμφωνία μεταξύ των εργαζομένων και του ξένου επενδυτή. Αυτή δεν τη βλέπουμε αυτήν τη στιγμή και δεν μπορούμε να επέμβουμε διαφορετικά σε μια ιδιωτική επιχείρηση. Σας είπα μόνο ποιες είναι οι δικές μας αρμοδιότητες, ελεγμένες από το Νομικό Συμβούλιο του κράτους το οποίο ρωτήθηκε και γνωμάτευσε επ’ αυτού του γεγονότος.
      ΑΓΓΕΛΟΣ ΤΖΕΚΗΣ: Δηλαδή το δημόσιο είναι θεατής. Παρέμβαση χρειάζεται, αποφασιστική παρέμβαση για να σταματήσει η εκμετάλλευση από τους ξένους. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Στη συνέχεια σας είπα ότι εξελίσσεται ένα θεσμικό πλαίσιο που πρέπει πρώτα να υπάρξει για να μπορέσουμε από εκεί και πέρα να βγάλουμε τους διαγωνισμούς για παραχώρηση και άλλων πετρελαιοπιθανών περιοχών, ούτως ώστε να γίνουν οι έρευνες και να ευρεθούν ενδεχομένως υδρογονάνθρακες, που μας ενδιαφέρουν, να υπάρχουν και στη χώρα μας.
      Ευχαριστώ κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Θα συζητηθεί τώρα η με αριθμό 308/12-12-2005 δεύτερη επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των ελαιοπαραγωγών του Νομού Ηρακλείου από το Πρόγραμμα «FROST» για τις ζημιές που υπέστησαν από τον παγετό. 
      Η επίκαιρη ερώτηση του κυρίου συναδέλφου έχει ως εξής: 
      «Η αγανάκτηση των ελαιοπαραγωγών του Νομού Ηρακλείου, που περιμένουν χωρίς αποτέλεσμα είκοσι μήνες τώρα τις αποζημιώσεις για τις μεγάλες καταστροφές που υπέστησαν από τον παγετό του Φεβρουαρίου του 2004 στο φυτικό κεφάλαιο και την φυτική παραγωγή, κορυφώθηκε μετά την πρόσφατη ενημέρωση του Υπουργείου Αγροτικής Ανάπτυξης ότι ο Νομός Ηρακλείου δεν εντάσσεται στις περιοχές που θα αποζημιωθούν από το Πρόγραμμα «FROST» γιατί, όπως ανακριβώς ειπώθηκε, δεν υπήρξε ζημιά πάνω από 30% που απαιτεί ο σχετικός κανονισμός. 
      Επειδή όλα τα πραγματικά στοιχεία για τις περιοχές που επλήγησαν δείχνουν μείωση της παραγωγής από 50% έως 80% και για πολλούς παραγωγούς έως και 100% και ο ΕΛ.Γ.Α. κεντρικά συνεχίζει να τα αγνοεί, χρησιμοποιώντας μέσους όρους και στοιχεία που αφορούν άλλες περιοχές ή ευρύτερες ζώνες, 
      Ερωτάται ο κύριος Υπουργός αν θα αποδεχθεί τα πραγματικά στοιχεία που απέστειλε η Νομαρχιακή Αυτοδιοίκηση Ηρακλείου με τις υποζώνες για τις ζημιές που αφορούν τους παραγωγούς και τις συγκεκριμένες περιοχές που επλήγησαν και τι συγκεκριμένο πρόκειται να πράξει, ώστε να αποζημιωθούν όλοι οι παραγωγοί των περιοχών του Νομού Ηρακλείου που υπέστησαν τις ζημιές αυτές.»
      Θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, ο ΕΛ.Γ.Α. δεν αγνοεί στοιχεία τα οποία έχει στη διάθεσή του από τη Νομαρχιακή Αυτοδιοίκηση Ηρακλείου και ούτε είναι ακριβές ότι οι ζημιές στο σύνολο του Νομού Ηρακλείου αλλά και στο σύνολο των ομογενών ελαιοκομικών ζωνών φτάνουν σε επίπεδα 70% και 80%. 
      Ο κύριος συνάδελφος, ο οποίος μετείχε στις συσκέψεις που έγιναν για το θέμα αυτό στο Υπουργείο Ανάπτυξης και Τροφίμων, γνωρίζει πολύ καλά ότι καταβάλλεται προσπάθεια από το Υπουργείο, έτσι ώστε να τύχουν αποζημιώσεων οι ελαιοπαραγωγοί του Ηρακλείου, οι οποίοι υπέστησαν ζημιές από τον παγετό το Φεβρουάριο του 2004. 
      Το Πρόγραμμα «FROST» περιλαμβάνει ζημιές που είχαμε σε όλη τη χώρα. Ιδιαίτερα για το Ηράκλειο τον Φεβρουάριο του 2004 εγκρίθηκε στις 18/10 από την Ευρωπαϊκή Ένωση, είναι ένα πρόγραμμα των Π.Σ.Ε.Α. και βεβαίως όσοι παραγωγοί έχουν τις προϋποθέσεις που θέτει ο κανονισμός 28/2000 όλοι θα αποζημιωθούν και μάλιστα το ταχύτερο δυνατόν.
      Στο Ηράκλειο υπάρχει ένα πρόβλημα. Το πρόβλημα είναι ότι τη χρονιά που είχαμε τη ζημιά δεν είχαμε παραγωγή η οποία να είναι λιγότερη από 30% σε σχέση με τις δυο προηγούμενες χρονιές. Αυτό προβλέπει ο κανονισμός. Προσπαθήσαμε, λοιπόν, να αλλάξουμε την προϋπόθεση αυτή. 
      Ζητήσαμε έγκριση από την Ευρωπαϊκή Ένωση -διότι εκτός από το Ηράκλειο υπήρχαν και άλλες περιοχές που είχαν το πρόβλημα αυτό- έτσι ώστε να πάρουμε τριετία και όχι διετία –μέσο όρο διετίας προηγουμένων ετών- να μετατοπίσουμε κάποιες προηγούμενες χρονιές, όπου είχαμε αυξημένη παραγωγή, για να μπορέσουμε να αποζημιώσουμε τους αγρότες.
      Δυστυχώς, παρ’ ότι πήραμε και γι’ αυτό έγκριση από την Ευρωπαϊκή Ένωση, δεν καλύπτονταν οι προϋποθέσεις για το Νομό Ηρακλείου. 
      Στη συζήτηση που έγινε στο Υπουργείο Αγροτικής Ανάπτυξης και Τροφίμων, αποφασίστηκε να δημιουργηθούν υποζώνες μέσα στις ομοιογενείς ελαιοκομικές ζώνες, που είχαν προταθεί από τη Διεύθυνση Αγροτικής Ανάπτυξης της Νομαρχιακής Αυτοδιοίκησης Ηρακλείου. 
      Όλα τα στοιχεία τα οποία είχαμε σαν βάση υπολογισμού, ήταν στοιχεία τα οποία δεχθήκαμε όπως μας τα έδωσε η Νομαρχιακή Αυτοδιοίκηση Ηρακλείου. 
      Η Νομαρχιακή Αυτοδιοίκηση Ηρακλείου, λοιπόν, μας έστειλε νέα στοιχεία, τα οποία υποβάλαμε στην Ευρωπαϊκή Ένωση έτσι ώστε, εφόσον πάρουμε έγκριση, να μπορέσουν να αποζημιωθούν οι ελαιοπαραγωγοί του Νομού Ηρακλείου.
      Θέλω να σας διαβεβαιώσω, κύριε συνάδελφε, ότι επιθυμία και πρόθεση του Υπουργείου Αγροτικής Ανάπτυξης και Τροφίμων είναι να αποζημιωθούν οι ελαιοπαραγωγοί του Νομού Ηρακλείου. 
      Πρέπει να πω, όσον αφορά τον ΕΛ.ΓΑ., ότι γίνεται υποδειγματική δουλειά και αξιοποιούνται με τον καλύτερο τρόπο τα στοιχεία που παίρνουμε από τις Νομαρχιακές Αυτοδιοικήσεις, τα οποία και αποδεχόμαστε. Πρέπει, βέβαια, να καλύπτονται οι προϋποθέσεις, οι οποίες τίθενται από την Ευρωπαϊκή Ένωση.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Ο κ. Κεγκέρογλου έχει το λόγο για δύο λεπτά. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Προφανώς και δεν αμφισβητείται η πρόθεση του Υπουργείου Γεωργίας και του κυρίου Υφυπουργού που παρευρίσκεται, να αποζημιωθούν οι παραγωγοί. Αυτό, όμως, το οποίο μετράει είναι το αποτέλεσμα κι εκεί πρέπει να επικεντρώσετε τις προσπάθειές σας, προκειμένου να ξεπεραστούν τα όποια προβλήματα.
      Πράγματι υπάρχει  διάταξη στον κανονισμό που αφορά το 30% της ζημιάς, ούτως ώστε να μπορεί να εγκριθεί η δαπάνη για αποζημιώσεις. Όμως δεν αναφέρεται σε συγκεκριμένη διοικητική μονάδα. Αναφέρεται στην περιφέρεια. Περιφέρεια μπορεί να είναι όλη η Περιφέρεια Κρήτης, ο Νομός Ηρακλείου, ο δήμος, το δημοτικό διαμέρισμα. Κι εκεί νομίζω ότι θα πρέπει να πάρουμε υπόψη μας τα πραγματικά στοιχεία, γιατί η ζημιά είναι εμφανέστατη και τώρα που μιλάμε. Η απώλεια του εισοδήματος λόγω της απώλειας παραγωγής είναι δραματική. Και δεν πρέπει οι παραγωγοί των Δήμων Καστελίου, Θραψανού, Αρκαλοχωρίου και όλης της ευρύτερης περιοχής να αδικηθούν, κύριε Υπουργέ, σε καμία περίπτωση.
      Έχω στη διάθεσή μου στοιχεία τα οποία συνέλεξα από δεκατρία δημοτικά διαμερίσματα. Τα στοιχεία που αφορούν αυτά τα δεκατρία δημοτικά διαμερίσματα δεν είναι με βάση την εκτίμηση κάποιων υπαλλήλων της νομαρχίας. Είναι με βάση τις αιτήσεις που έκαναν οι παραγωγοί για να επιδοτηθούν το 2002 και το 2003 και τις αιτήσεις που έκαναν το 2004 και 2005. Είναι στοιχεία του Ο.Π.Ε.Κ.Ε.Π.Ε.. Είναι στοιχεία που έχουν οι ενώσεις στη διάθεσή τους. 
      Τι λένε αυτά τα στοιχεία; Ότι γι’ αυτά τα δεκατρία δημοτικά διαμερίσματα έχουμε μείωση της τάξεως του 50% κατά μέσο όρο, ακριβώς όπως σας λέω και στην ερώτησή μου. Οι παραγωγοί οι οποίοι βρίσκονται σ’ αυτά τα δημοτικά διαμερίσματα είναι δύο χιλιάδες εννιακόσια σαράντα τρία . Από τους τέσσερις χιλιάδες εννιακόσιους δεκαπέντε τόνους που παρήχθησαν τη χρονιά 2002-2003, έχουμε πέσει στους δύο χιλιάδες πεντακόσιους ενενήντα τρεις τόνους. Αυτή η μείωση είναι δραματική, κύριε Υπουργέ. 
      Επομένως, θα πρέπει να λάβουμε υπόψη μας τα στοιχεία που αφορούν το κάθε δημοτικό διαμέρισμα και τον κάθε παραγωγό και όχι όλο το νομό ή όλη την περιοχή. Εάν γίνει αυτό, νομίζω ότι δεν υπάρχει κανένα γραφειοκρατικό πρόβλημα που να οφείλεται στον κανονισμό ή οτιδήποτε άλλο. 
      Επαναλαμβάνω ότι σε καμία περίπτωση δεν υπάρχει αμφισβήτηση των προθέσεων. Αλίμονο αν υπήρχε αμφισβήτηση των προθέσεων για ένα θέμα, για το οποίο θα θέλατε κι εσείς να σας ευχαριστήσουν οι παραγωγοί. Αυτοί, όμως, βιώνουν το πρόβλημα και νομίζω ότι εκεί πρέπει να επικεντρώσουμε τις προσπάθειές μας.
      Ευχαριστώ.
      (Στο σημείο αυτό ο Βουλευτής κ. Βασίλειος Κεγκέρογλου καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο κύριος Υφυπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κι εγώ δεν αμφισβητώ τα στοιχεία τα οποία κατέθεσε στη Βουλή ο συνάδελφος. Ξέρει, όμως, πολύ καλά –διότι έγινε μία πλήρης ανάλυση σε μία καλόπιστη συζήτηση που κάναμε στο Υπουργείο Αγροτικής Ανάπτυξης και Τροφίμων- ότι τα ποσοστά υπολογίζονται ανά ομοιογενή ελαιοπαραγωγική ζώνη. 
      Δυστυχώς, η Διεύθυνση Αγροτικής Ανάπτυξης του Ηρακλείου δεν καθόρισε τις ελαιοκομικές ζώνες έτσι όπως έπρεπε, για να μπορέσουμε να πληρώσουμε τις αποζημιώσεις. Τα στοιχεία τα οποία κατέθεσε για τη δημιουργία των ζωνών ήταν τέτοια που μας οδηγούν, δυστυχώς, στο γεγονός να μην μπορούμε με βάση αυτά –τα οποία απεδέχθη και το Υπουργείο και η Ευρωπαϊκή Ένωση και έγιναν κανονισμός της Ευρωπαϊκής Ένωσης- να αποζημιώσουμε τους αγρότες. 
      Είπαμε, λοιπόν, στη συζήτηση, η οποία έγινε στο Υπουργείο Αγροτικής Ανάπτυξης και Τροφίμων, να καταθέσει νέα στοιχεία η Διεύθυνση Αγροτικής Ανάπτυξης του Ηρακλείου, έτσι ώστε, αφού πάρουμε έγκριση από την Ευρωπαϊκή Ένωση, να μπορέσουμε να αποζημιώσουμε τους αγρότες.
      Τα στοιχεία αυτά έχουν ήδη κατατεθεί από τη Διεύθυνση Αγροτικής Ανάπτυξης Ηρακλείου και γίνεται μία προσπάθεια στην Ευρωπαϊκή Ένωση να ληφθεί η σχετική έγκριση. 
      Σας λέμε λοιπόν –και το επαναλαμβάνω- ότι δική μας βούληση είναι να αποζημιωθούν οι ελαιοπαραγωγοί που όντως επλήγησαν. Δυστυχώς, ο κανονισμός δεν προβλέπει να υπολογίσουμε για κάθε παραγωγό χωριστά τα ποσοστά που είχε -τη ζημιά- σε σχέση με τα προηγούμενα χρόνια. Εάν μπορούσαμε να το κάνουμε αυτό, τότε είναι βέβαιο ότι αυτοί που πραγματικά επλήγησαν, θα είχαν αποζημιωθεί.
      Παρατηρήθηκε όμως και το παράδοξο φαινόμενο σε πάρα πολλές περιοχές να έχουμε ζημιά και η παραγωγή, η οποία εμφανίστηκε στον Ο.Π.Ε.Κ.Ε.Π.Ε., να είναι μεγαλύτερη από τα προηγούμενα χρόνια. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Ψεύδος.
      ΑΛΕΞΑΝΔΡΟΣ ΚΟΝΤΟΣ ( Υφυπουργός Αγροτικής Ανάπτυξης και Τροφίμων): Το γνωρίζετε πολύ καλά αυτό. Και ξέρετε τους λόγους για τους οποίους παρατηρήθηκε το πολύ παράδοξο αυτό φαινόμενο.
      Σας λέμε, λοιπόν, ότι εμείς τα παραβλέπουμε όλα αυτά. Σας λέμε ότι λαμβάνουμε υπόψη μας τα στοιχεία που εκ των υστέρων μας απέστειλε η Διεύθυνση Αγροτικής Ανάπτυξης της Νομαρχιακής Αυτοδιοίκησης του Ηρακλείου…
      ΒΑΣΙΛΕΙΟΣ ΚΕΓΚΕΡΟΓΛΟΥ: Δεν είναι τα πραγματικά, κύριε Υφυπουργέ.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): …και ότι καταβάλουμε προσπάθεια, έτσι ώστε όντως οι παραγωγοί, οι οποίοι επλήγησαν από τον παγετό, να αποζημιωθούν.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 16 Δεκεμβρίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 312/13.12.2005 επίκαιρη ερώτηση του Βουλευτή της Νέας Δημοκρατίας κ. Άρη Σταθάκη προς την Υπουργό Εθνικής Παιδείας και Θρησκευμάτων, σχετικά με τη διδασκαλία του μαθήματος της κυκλοφοριακής αγωγής και της οδικής ασφάλειας στα σχολεία.
      2. Η με αριθμό 313/13.12.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Αργύρη προς τον Υπουργό Αγροτικής Ανάπτυξης και Τροφίμων, σχετικά με τις επικείμενες διαπραγματεύσεις στον Παγκόσμιο Οργανισμό Εμπορίου για το βαμβάκι κ.λπ..
      3. Η με αριθμό 320/13.12.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Οικονομίας και Οικονομικών, σχετικά με τη διαγραφή των πανωτοκίων στους αγρότες κ.λπ.. 
      4. Η με αριθμό 318/13.12.2005 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Δικαιοσύνης, σχετικά με τη νομική αναγνώριση της συμβίωσης των ομοφυλοφίλων κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 316/13.12.2005 επίκαιρη ερώτηση του Βουλευτή της Νέας Δημοκρατίας κ. Ιωάννη Πλακιωτάκη προς τον Υπουργό Υγείας και Κοινωνικής Αλληλεγγύης, σχετικά με τις προσλήψεις προσωπικού στο Θεραπευτήριο Χρονίων Παθήσεων Λασιθίου.
      2. Η με αριθμό 314/13.12.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Υπουργό Αγροτικής Ανάπτυξης και Τροφίμων, σχετικά με τον υπολογισμό των δικαιωμάτων των τευτλοπαραγωγών, σύμφωνα με την εφαρμογή της νέας Κ.Α.Π. κ.λπ..
      3. Η με αριθμό 321/13.12.2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Απασχόλησης και Κοινωνικής Προστασίας, σχετικά με την καταβολή του επιδόματος της ανεργίας σε όλους τους δικαιούχους εργαζόμενους στη Ναυπηγοεπισκευαστική Ζώνη κ.λπ.
      4. Η με αριθμό 317/13.12.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την πληροφορική υποδομή στα νοσοκομεία κ.λπ..
      Επανερχόμαστε στη συζήτηση των επικαίρων ερωτήσεων δεύτερου κύκλου. 
      Θα συζητηθεί η με αριθμό 309/12.12.2005 τέταρτη επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη – Αικατερινάρη προς τον Υπουργό Αγροτικής Ανάπτυξης και Τροφίμων, σχετικά με τον έλεγχο στην εισαγωγή μεταλλαγμένων σπόρων κ.λπ..
      Η επίκαιρη ερώτηση της κυρίας συναδέλφου έχει ως εξής:
      «Μετά τις κυβερνητικές δεσμεύσεις ότι η Ελλάδα θα μείνει μακριά από την καλλιέργεια μεταλλαγμένων, αποκαλύπτεται έγγραφο της Γενικής Διεύθυνσης Φυτικής Παραγωγής (υπ’ αριθμόν 248622/799/24/2/2005), στο οποίο η ηγεσία του Υπουργείου συναινεί στη διενέργεια δοκιμαστικής καλλιέργειας γενετικά τροποποιημένου βαμβακιού στο Ινστιτούτο Ελέγχου Ποικιλιών στη Σίνδο. Επιχειρείται έτσι η εν κρυπτώ προώθηση μεταλλαγμένου σπόρου, όταν είναι γνωστό ότι για την καλλιέργεια μεταλλαγμένου πολλαπλασιαστικού υλικού απαιτείται να συσταθεί επιτροπή επιστημόνων, να γνωματεύσει αν αυτό είναι ασφαλές, να εξεταστούν από ειδική ομάδα οι περιβαλλοντικές επιπτώσεις, να ενημερωθεί η γύρω περιοχή για το πείραμα και να εκδοθεί υπουργική απόφαση που θα γνωστοποιεί όλα αυτά.
      Το γεγονός αυτό έρχεται μετά την απαγόρευση στην ίδια περιοχή πειραματικής καλλιέργειας μεταλλαγμένου ρυζιού, καθώς και την πρόσφατη δοκιμαστική καλλιέργεια ελαιοκράμβης στην περιοχή Ελασσώνας, οι σπόροι της οποίας εισήχθησαν παράνομα, αφού οι αρμόδιες διευθύνσεις του Υπουργείου (Ελέγχου Εισαγομένων Σπόρων και Φυτών Μεγάλης Καλλιέργειας) αγνοούν πώς και από ποιον έγινε η εισαγωγή τους. Να ξεκαθαρίσει, λοιπόν, η Κυβέρνηση τι εννοεί ακριβώς όταν δηλώνει δημόσια ότι αντιτίθεται στα μεταλλαγμένα, ενώ κάτω από το τραπέζι αδειοδοτεί δοκιμαστικές καλλιέργειες, που σημαίνει κίνδυνο για τη γεωργία και το περιβάλλον.
      Ερωτάται ο κύριος Υπουργός:
      Πώς και με ποιους μηχανισμούς ελέγχει την εισαγωγή μεταλλαγμένων σπόρων;
      Ποια η σκοπιμότητα διενέργειας πειραματικών καλλιεργειών γενετικά τροποποιημένων οργανισμών και με ποια άμεσα μέτρα θα αποτρέψει παράνομη χρήση μεταλλαγμένων σπόρων;».
      Το λόγο έχει ο κύριος Υπουργός για τρία λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, θέλουμε να κάνουμε σαφές ότι η Κυβέρνηση και το Υπουργείο Αγροτικής Ανάπτυξης και Τροφίμων είναι κάθετα αντίθετοι στη χρησιμοποίηση γενετικά τροποποιημένων ποικιλιών στη χώρα μας. Και είμαστε κάθετα αντίθετοι και το έχουμε δηλώσει προς όλες τις κατευθύνσεις για δύο λόγους:
      Πρώτον, γιατί δεν έχει ξεκαθαρίσει η επιστημονική κοινότητα τους κινδύνους που προκαλούνται από τους γενετικά τροποποιημένους οργανισμούς στην υγεία των καταναλωτών, αλλά και στο περιβάλλον και δεύτερον, διότι η διάρθρωση και η διαμόρφωση της ελληνικής γεωργίας, αν θέλετε οι ηπειρωτικές περιοχές, οι ορεινές περιοχές, οι νησιωτικές περιοχές, το ανάγλυφο του εδάφους, δεν ευνοούν τις εκτατικές καλλιέργειες, την εντατικοποίηση της γεωργίας, αλλά ευνοούν την ποιοτική γεωργία. Και ποιοτική γεωργία με γενετικά τροποποιημένους οργανισμούς είναι βέβαιον ότι δεν γίνεται.
      Θέλω δε να σας πω ότι όσες φορές ετέθη στο Συμβούλιο των Υπουργών Γεωργίας της Ευρωπαϊκής Ένωσης αντίστοιχο θέμα, τόσο ο κ. Τσιτουρίδης όσο και ο κ. Μπασιάκος τάχθηκαν με την πλευρά των χωρών που ήταν αντίθετες με την επέκταση των γενετικά τροποποιημένων οργανισμών. Σ’ αυτό είμαστε κάθετα αντίθετοι.
      Ποιοι κάνουν τους ελέγχους; Ελέγχους για τους γενετικά τροποποιημένους οργανισμούς κάνουν τα κέντρα ελέγχου και πιστοποίησης πολλαπλασιαστικού υλικού και ελέγχου λιπασμάτων. Και τα αποτελέσματα των ελέγχων μέχρι στιγμής ήταν θετικά. Θέλω να σας πω ότι σε πάρα πολλές περιοχές της χώρας, όπου από αναλύσεις διαπιστώθηκε ότι είχαμε καλλιέργειες γενετικά τροποποιημένων οργανισμών, καταστράφηκαν οι καλλιέργειες αυτές και ζημιώθηκαν οι αγρότες. Εκτός απ’ αυτό, θέλω να σας πω ότι –επειδή αναφέρεστε στο Ινστιτούτο Ελέγχου Ποικιλιών Καλλιεργούμενων Φυτών- ποτέ δεν ήρθε ολοκληρωμένος φάκελος και ποτέ δεν ήρθε κανένα δείγμα για να γίνει έλεγχος. Και όταν πληροφορηθήκαμε ότι υπήρχε μια αίτηση, γιατί δόθηκε έγκριση όντως, όχι για τροποποιημένα, αλλά για καλλιέργεια δοκιμαστική βαμβακιού, θέλω να σας πω ότι αμέσως στείλαμε επιστολή στο Ινστιτούτο. Ήμασταν κάθετοι και απαγορεύσαμε αυτή τη δοκιμαστική καλλιέργεια.
      Επίσης, θέλω να σας πω ότι έγινε και σύσκεψη στο Υπουργείο Αγροτικής Ανάπτυξης και Τροφίμων στις 5 Δεκεμβρίου, όπου ελήφθη μια πολύ σημαντική απόφαση: να πραγματοποιείται πλήρης έλεγχος γενετικά τροποποιημένων οργανισμών σε όλα τα εισαγόμενα φορτία δημητριακών από Τρίτες Χώρες. Και θέλω να σας πω ότι οργανώσεις όπως η ΒΙΟΖΩ, η ΕΚΠΟΙΖΩ, η GREENPEACE, έχουν συγχαρεί επανειλημμένως με επιστολές τους το Υπουργείο Αγροτικής Ανάπτυξης και Τροφίμων για τις θέσεις που έχει όσον αφορά τους γενετικά τροποποιημένους οργανισμούς.
      ΠΡΟΕΔΡΕΥΩΝ (Ιωάννης Τραγάκης): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Αυτή τη φορά βέβαια, κύριε Υπουργέ, η GREENPEACE δεν σας έχει συγχαρεί, αλλά εκφράζει τις ανησυχίες της, όπως και εγώ θα εκφράσω τώρα με την ερώτησή μου. 
      Βεβαίως, γνωρίζω τη θέση της Κυβέρνησης και χαίρομαι γι’ αυτό, αλλά από εκεί και πέρα πρέπει να το κάνουμε πράξη, κύριε Υπουργέ. Πρέπει να κάνουμε πράξη ότι η χώρα μας παραμένει μια χώρα απαλλαγμένη από τη χρήση των μεταλλαγμένων προϊόντων. Τα πράγματα όμως είναι πάρα πολύ δύσκολα και τα μέτρα που πρέπει να πάρετε πρέπει να είναι πολύ περισσότερα γιατί τα τελευταία χρόνια, ιδιαίτερα με τη λήξη του μορατόριουμ που είχε υπογράψει η Ελλάδα με τις άλλες έξι χώρες της Ευρωπαϊκής Ένωσης, έχουν αυξηθεί οι φόβοι απέναντι στην εισαγωγή μεταλλαγμένων σπόρων. Άλλωστε και η ίδια η Ευρωπαϊκή Ένωση πιέζει ακόμη περισσότερο. Από την άλλη πλευρά οι πολίτες, οι φορείς της Τοπικής Αυτοδιοίκησης, όλοι στην Ελλάδα, είναι κατά αυτής της χρήσης των μεταλλαγμένων προϊόντων. Με την αποκάλυψη του εγγράφου της Γενικής Διεύθυνσης Φυτικής Παραγωγής που έγινε ο υπεύθυνος του Ινστιτούτου Σίνδου δηλώνει ότι αυτή τη στιγμή δεν έχει ακυρωθεί η πράξη της δοκιμαστικής καλλιέργειας.
      Κύριε Υπουργέ, αφορά μεταλλαγμένο βαμβάκι η δοκιμαστική καλλιέργεια. Σ’ αυτό, λοιπόν, το θέμα δώστε μας σαφέστατες διευκρινίσεις και ακυρώστε με αντίστοιχο έγγραφο αυτή την πράξη της Γενικής Διεύθυνσης. Διαφορετικά, δεν μπορούμε να πειστούμε ότι όλα τα πράγματα πηγαίνουν καλά. Απαιτούμε, δηλαδή, να υπάρχουν πρόσθετες διευκρινίσεις σ’ αυτό το θέμα, όπως απαιτούμε να μας γνωρίσετε –και το έχουμε ρωτήσει κι άλλες φορές- τι έγιναν οι ποσότητες μεταλλαγμένου βαμβακιού που είχαν εισέλθει πριν τρία χρόνια και είχε υποσχεθεί το Υπουργείο Γεωργίας ότι θα ελέγξει. Πριν δύο χρόνια ήταν γνωστό ότι απορρίφθηκε και με απόφαση της Νομαρχίας Θεσσαλονίκης η πειραματική καλλιέργεια ρυζιού στην ίδια περιοχή της Σίνδου. Λοιπόν, είναι τελειωμένα αυτά τα πράγματα. Δεν μπορεί από τη Γενική Διεύθυνση του Υπουργείου να προκύπτουν τέτοιες αποφάσεις κι εσείς τρόπον τινά να τις καλύπτετε. 
      Πέρα όμως από αυτές τις καθησυχαστικές υποσχέσεις που μας δίνετε πρέπει η Κυβέρνησή σας να ξεκαθαρίσει τι θα κάνει με το μεταλλαγμένο καλαμπόκι, το ΜΟΝ 810. Θα υπερασπιστεί το δικαίωμα της χώρας, θα υπερασπιστεί τη δική σας απόφαση και τη δική μας να μην εισάγει αυτό το μεταλλαγμένο; Θα κάνετε προσπάθειες στην Ευρωπαϊκή Ένωση να αλλάξει αυτό το καθεστώς στην Κομισιόν, που χωρίς δημοκρατικό τρόπο, χωρίς να λαμβάνει υπόψη τις χώρες και τα δικαιώματα των πολιτών και τις αποφάσεις αρχίζει και παίρνει αποφάσεις για την καλλιέργεια μεταλλαγμένων σπόρων; Σ’ αυτό πρέπει να παρέμβετε δυναμικά. Ήδη η Ελβετία έχει παρέμβει κι έχει ανανεώσει το μορατόριουμ για τη δική της χώρα να μην επιτρέπει την καλλιέργεια μεταλλαγμένων σπόρων και την εισαγωγή τους.
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Η κ. Ξηροτύρη γνωρίζει πολύ καλά ότι συμφωνούμε απόλυτα με τη μη χρήση μεταλλαγμένων, γενετικά τροποποιημένων οργανισμών στη χώρα και ότι λαμβάνονται όλα τα μέτρα, έτσι ώστε κάτι τέτοιο να μην καταστεί δυνατό στη χώρα μας.
      Θέλω να σας πω ότι έχει πάει στη Σίνδο επιστολή από τη Γενική Διεύθυνση Φυτικής Παραγωγής, που απαγορεύει κάθε δοκιμή γενετικά τροποποιημένου βαμβακιού. Και θέλω να σας πω ότι και με δελτίο Τύπου που εκδώσαμε στις 9 Δεκεμβρίου 2005 κάναμε σαφές ότι δεν πρόκειται να δοθεί τέτοια έγκριση στο μέλλον, έστω και για πειραματική καλλιέργεια γενετικά τροποποιημένων ποικιλιών. Πρέπει να ξέρετε ότι κανένα δείγμα δεν ήρθε στη χώρα για να γίνει αυτή η δειγματοληπτική καλλιέργεια, κανένας φάκελος δεν έχει κατατεθεί στις αρμόδιες υπηρεσίες. Και θέλω να κάνω σαφές ότι ακόμα και αν κατατεθεί αίτημα ή φάκελος, αυτός θα απορριφθεί. Αυτό, για να είμαστε σαφείς. 
      Όσο για την Ευρωπαϊκή Ένωση που λέτε, θέλω να επαναλάβω ότι πάντοτε η Ελλάδα τήρησε σθεναρή στάση όσον αφορά τις καλλιέργειες των γενετικά τροποποιημένων οργανισμών, πάντοτε ήμασταν κάθετα αντίθετοι. Ξέρουμε όμως ότι τα συμβούλια των Υπουργών Γεωργίας είναι ένας χώρος όπου λαμβάνονται αποφάσεις κατά πλειοψηφία. Παρ’ ό,τι, λοιπόν, σε ορισμένες περιπτώσεις εμείς έχουμε αντίθετη άποψη, δυστυχώς δεν μπορούμε να σχηματίσουμε την ανάλογη πλειοψηφία για να μπορούμε να περάσουμε την άποψή μας. Σας λέω, λοιπόν, ότι σε όλους τους τόνους εμείς διακηρύσσουμε ότι είμαστε κάθετα αντίθετοι σε γενετικά τροποποιημένους οργανισμούς.
      Πιστεύουμε -είναι ξεκάθαρο αυτό- ότι η ελληνική γεωργία δεν πρέπει με τίποτε να πάει σε μεταλλαγμένα προϊόντα. Η ελληνική γεωργία πρέπει να παράγει –αυτή είναι η κατεύθυνση που δίνουμε- αγροτικά προϊόντα υψηλής ποιότητας. Το πλεονέκτημα της χώρας μας είναι η ποιότητα των ελληνικών προϊόντων και το βασικό σημείο της ανταγωνιστικότητας της ελληνικής γεωργίας πρέπει να είναι η ποιότητα. Προς τα εκεί είναι όλες οι κατευθύνσεις.
      Κατά συνέπεια, θεωρώ ότι όλοι συμφωνούμε ότι δεν πρέπει να πάμε σε γενετικά τροποποιημένους οργανισμούς. Το Υπουργείο Αγροτικής Ανάπτυξης και Τροφίμων παίρνει όλα τα μέτρα για να μην κινηθούμε προς την κατεύθυνση αυτή.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι έξι μαθητές και μαθήτριες και ένας συνοδός-καθηγητής από τα Εκπαιδευτήρια Γεωργίου Ζώη των Αθηνών. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Τελευταία θα συζητηθεί  η με αριθμό 301/12-12-2005 πρώτη επίκαιρη ερώτηση του Βουλευτή της Νέας Δημοκρατίας κ. Κωνσταντίνου Μπαντουβά προς τους Υπουργούς Οικονομίας και Οικονομικών και Τουριστικής Ανάπτυξης, σχετικά με την εξαίρεση της Κρήτης από τον αναπτυξιακό νόμο για νέες τουριστικές επενδύσεις κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Μεγάλη αναστάτωση και σφοδρές αντιδράσεις από τους τουριστικούς φορείς και παράγοντες της Κρήτης έχει προκαλέσει η πληροφορία που διοχετεύτηκε στον τοπικό και αθηναϊκό Τύπο ότι προωθείται από το Υπουργείο Οικονομίας και Οικονομικών και τα συναρμόδια Υπουργεία απόφαση, με την οποία εξαιρείται η Κρήτη για την προσεχή διετία από τις ευεργετικές διατάξεις του αναπτυξιακού νόμου 3399/2004.
      Ο νόμος αυτός, τον οποίο ψήφισε η Κυβέρνησή μας πέρυσι, δημιούργησε αυξημένες προσδοκίες στους επιχειρηματικούς κύκλους του νησιού, οι οποίοι δρομολόγησαν, ήδη, μεγάλες επενδύσεις σε κλίνες υψηλών κατηγοριών για τα επόμενα χρόνια. Δυστυχώς, το ενδεχόμενο υπογραφής της ως άνω απόφασης προκαλεί έντονες αντιδράσεις και δημιουργεί στον κρητικό λαό την αίσθηση ότι η Κυβέρνηση μεταχειρίζεται την Κρήτη δυσμενέστερα σε σύγκριση με άλλες περιφέρειες.
      Για τους λόγους αυτούς, ερωτώνται οι κύριοι Υπουργοί Οικονομίας και Οικονομικών και Τουριστικής Ανάπτυξης:
      Όντως υπάρχει πρόθεση υπογραφής της ως άνω απόφασης και με ποια αιτιολογία;» 
      Στην ερώτηση θα απαντήσει ο Υφυπουργός Οικονομίας και Οικονομικών κ. Χρήστος Φώλιας.
      Ορίστε, κύριε Φώλια, έχετε το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Αφού καλωσορίσω τα παιδιά στον Οίκο της Δημοκρατίας και τους ευχηθώ να αποκομίσουν από την επίσκεψή τους θετικές εντυπώσεις, θα προσπαθήσω να είμαι χρήσιμος και να απαντήσω σ’ αυτά που ο κύριος συνάδελφος ρωτάω για την Κρήτη.
      Κατ’ αρχάς, κύριε συνάδελφε, θέλω να ξεκαθαρίσω ότι αυτός ο νόμος ισχύει μέχρι το τέλος του 2006. Ως εκ τούτου, έχει ακόμα ένα χρόνο ζωής, μιας και μετά το 2006, ξεκινώντας από το 2007, θα πάμε σε μία νέα νομοθετική ρύθμιση για αναπτυξιακό νόμο, ο οποίος θα ισχύει από εκεί και πέρα. 
      Όπως όλοι γνωρίζετε, κάθε δύο χρόνια υπογράφεται μια κοινή υπουργική απόφαση μεταξύ των Υπουργών Οικονομίας και Οικονομικών, Τουριστικής Ανάπτυξης και Δημοσίων Έργων, που ορίζει ποιες περιοχές είναι τουριστικά κορεσμένες και παρουσιάζουν υπερσυγκέντρωση τουριστικής δραστηριότητας. Σε αυτές τις περιοχές δεν έχουν εφαρμογή οι ενισχύσεις της επιχορήγησης, της επιδότησης, της χρηματοδοτικής μίσθωσης και της επιδότησης μισθολογικού κόστους του παρόντος για ίδρυση ή επέκταση ξενοδοχειακών μονάδων. Αυτή η απόφαση βρίσκεται σε επεξεργασία και σε περιφορά για συλλογή των υπογραφών. Πολύ σύντομα θα έχει υπογραφεί από όλους τους συναρμόδιους Υπουργούς και θα δημοσιοποιηθεί. 
      Ως τότε, όμως, θέλω να πω πως ό,τι διαλαμβάνεται σ’ αυτήν την απόφαση, η οποία θα γίνει γνωστή, βασίστηκε πρώτα απ’ όλα σε προτάσεις κυρίως θεσμικών φορέων, που έχουν σχέση με το τουριστικό προϊόν από όλη την επικράτεια. Αυτές κατατέθηκαν μετά από διάλογο με το Υπουργείο Οικονομίας και Οικονομικών ή με τη διαδικασία άσκησης κοινοβουλευτικού ελέγχου.
      Επίσης, αξιοποιήθηκαν τα πορίσματα των στατιστικών στοιχείων, τα οποία καταγράφουν την παρουσία και την ανάπτυξη της τουριστικής βιομηχανίας στον τόπο μας. Ακόμα, αυτή η απόφαση βασίστηκε σε μία ευρεία διαβούλευση, που έγινε με τη Γενική Γραμματεία Τουρισμού του Υπουργείου Τουριστικής Ανάπτυξης.
      Θέλω, επιπλέον, να πω ότι ο επενδυτικός νόμος 3399/2004, τον οποίο φέραμε και ψηφίστηκε στη Βουλή πριν από ένα χρόνο περίπου, δίνει πολύ μεγάλη έμφαση και υποστήριξη στην ανάπτυξη των τουριστικών υποδομών, έτσι ώστε το τουριστικό προϊόν και οι παρεχόμενες υπηρεσίες να ανεβούν στα επίπεδα τα οποία οφείλουμε να έχουμε. 
      Τα οφέλη αυτού του νόμου, έμμεσα και άμεσα, θα είναι οπωσδήποτε πιο ορατά και πιο ανάγλυφα για τις περιοχές οι οποίες είναι οι παραδοσιακοί προορισμοί τουρισμού, όπως τα νησιά μας, η Κρήτη και η Χαλκιδική. Άλλωστε, τα τελευταία χρόνια πολλές νέες ξενοδοχειακές μονάδες αναπτύχθηκαν και σ’ αυτούς τους τουριστικούς προορισμούς, αν και δεν υπήρχαν επενδυτικά κίνητρα για τις επιχορηγήσεις τους. Παρ’ όλα αυτά, και ο τουρισμός αναπτύχθηκε και νέες μονάδες έγιναν.
      Εκείνο που θέλω να πω, είναι πως και αν ακόμα εξαιρείται η Κρήτη, εκείνο που πρέπει να επισημανθεί, είναι ότι η Περιφέρεια της Κρήτης ανήκει στη Γ΄ ζώνη κινήτρων του επενδυτικού νόμου. Οι επιχειρηματικές δραστηριότητες του ξενοδοχειακού χώρου, οι οποίες αναφέρονται στη μετατροπή παραδοσιακών κτηρίων σε ξενοδοχειακές μονάδες, στον εκσυγχρονισμό υφιστάμενων ξενοδοχειακών μονάδων, στη δημιουργία κέντρων θαλασσοθεραπείας, στη δημιουργία γηπέδων γκολφ ή στα συνεδριακά κέντρα κ.α., μπορούν και σήμερα να ενισχυθούν με ποσοστά μέχρι και 45%. Για πρώτη φορά οφείλω να επισημάνω ότι  η σημερινή Κυβέρνηση έχει προσθέσει δεκαπέντε ποσοστιαίες μονάδες σε μικρομεσαίες επιχειρήσεις, οι οποίες βρίσκονται σε φτωχούς νομούς.
      Επίσης, θέλω να πω ότι μία ξενοδοχειακή επένδυση στην Περιφέρεια της Κρήτης, κάνοντας χρήση του νόμου των φορολογικών κινήτρων, μπορεί να έχει πλήρη απαλλαγή έως και 100% μέχρι το ύψος της επενδύσεως του ξενοδοχείου για μέχρι δέκα χρόνια. Επομένως, δεν μπορούμε να λέμε ότι δεν έχουμε κίνητρα. Υπάρχουν κίνητρα εναλλακτικά, τα οποία για πρώτη φορά είναι τόσο σπουδαία και τόσο σημαντικά για την Κρήτη. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Ο κ. Μπαντουβάς έχει το λόγο για δύο λεπτά.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ:  Ευχαριστώ, κύριε Πρόεδρε. 
      Παρακαλώ για μια δίλεπτη επιπλέον ανοχή σας, γιατί το θέμα είναι ζωτικής σημασίας για την Κρήτη και δεν μπορεί να αναπτυχθεί σε δύο μόνο λεπτά.
      Κύριε Υπουργέ, όπως αναφέρω στην ερώτησή μου, η πληροφορία ότι εξαιρείται η Κρήτη από ευεργετικές διατάξεις του αναπτυξιακού νόμου, προκάλεσε πράγματι αντιδράσεις και θλίψη και έδωσε για μια ακόμη φορά αφορμή για πολιτική εκμετάλλευση. Ο απλός λαός της Κρήτης, ακούγοντας ότι εξαιρέθηκε από τον αναπτυξιακό νόμο η Κρήτη, αντιλαμβάνεστε ότι πιστεύει ή τον κάνουν κάποιοι να πιστεύει, πως η απόφαση αυτή ελήφθη με κομματικά κριτήρια.
      Τα στοιχεία των εφοριών της Κρήτης, τα οποία έχουν δημοσιευθεί στον τοπικό Τύπο, δείχνουν ότι αυξήθηκαν τα φορολογικά και δημόσια έσοδα μέχρι και το Σεπτέμβριο, εάν θυμάμαι καλά, κατά 16%. Σίγουρα ξέρετε ότι αυτό οφείλεται στον τουρισμό και μόνο, ο οποίος δεν συμβάλει μόνο στην αύξηση των φορολογικών εσόδων, αλλά και στην αύξηση της απασχόλησης. Ξέρετε ότι στην Κρήτη έχουμε το μικρότερο ποσοστό ανεργίας. 
      Έτσι, λοιπόν, είναι πολύ μειωμένη η ανεργία στον τοπικό πληθυσμό, προσφέρεται, όμως, δουλειά και σε χιλιάδες άλλους, τόσο Έλληνες όσο και αλλοδαπούς. Η εσωτερική μετανάστευση στην Κρήτη είναι μεγάλη. Έχουμε τέσσερις χιλιάδες με πέντε χιλιάδες πολίτες της Ευρωπαϊκής Ένωσης, οι οποίοι εργάζονται σε τουριστικές επιχειρήσεις στην Κρήτη.
      Επίσης, συμβάλει και σε άλλους τομείς της τοπικής οικονομίας, όπως είναι οι μεταφορές, οι υπηρεσίες, οι μεταποιήσεις και ο πρωτογενής τομέας, ενεργοποιώντας έτσι ένα μεγάλο αριθμό των επιχειρήσεων των κλάδων αυτών. 
      Επιπλέον, η Κρήτη, κύριε Υπουργέ, όπως και τα Δωδεκάνησα έχουν επτάμηνη τουριστική περίοδο με μεγάλες δυνατότητες επιμήκυνσής της. Η νότιος Κρήτη είναι υποανάπτυκτη και τριτοκοσμική, αφού έτσι την άφησαν να καταντήσει οι προηγούμενες κυβερνήσεις. Εάν θα υπαχθεί η Κρήτη στον αναπτυξιακό νόμο και δεν εξαιρεθεί ως κορεσμένη περιοχή, σίγουρα θα δώσει τη δυνατότητα να προχωρήσουμε και στο χειμερινό τουρισμό, που είναι διακαής πόθος του Υπουργείου Τουρισμού, γιατί η νότιος Κρήτη και καλές παραλίες διαθέτει, αλλά και δύο με τρεις βαθμούς Κελσίου περισσότερη θερμοκρασία από τη βόρεια Κρήτη.
      Θα πρέπει, λοιπόν, ο αναπτυξιακός νόμος να ενεργοποιηθεί και να στηρίζει περιοχές, οι οποίες είναι ήδη εδραιωμένες στην ευρωπαϊκή τουριστική αγορά και στη συνείδηση της τουριστικής πελατείας μας.
      Έτσι πιστεύω ότι εκτός από τα κίνητρα των επενδύσεων για τον εκσυγχρονισμό των ήδη υφισταμένων ξενοδοχειακών μονάδων όπως είπατε πολύ σωστά σήμερα και την προώθηση θεαματικού τουρισμού να επιχορηγεί και την ίδρυση και επέκταση ξενοδοχειακών μονάδων προκειμένου να αναβαθμιστεί το τουριστικό προϊόν της Κρήτης, που αρχίζει να γηράσκει, ώστε να γίνει περισσότερο ανταγωνιστικό σε σχέση με τις άλλες χώρες της λεκάνης της Μεσογείου, που προσθέτουν ετησίως χιλιάδες καινούργιες κλίνες σε υπερμοντέρνα ξενοδοχεία τεσσάρων και πέντε αστέρων, που λείπουν από την Κρήτη, και πολλές φορές με πολύ λιγότερο κόστος κατασκευής.
      Θεωρώ λοιπόν, ότι η Κ.Υ.Α., η οποία θα ρυθμίσει την επιλεξιμότητα ιδιωτικών επενδύσεων ίδρυσης ξενοδοχειακών μονάδων στην Κρήτη, αντί να χαρακτηρίζεται με εμπειρικό τρόπο απλά ως κορεσμένη περιφέρεια η Κρήτη, θα πρέπει να προσεγγίζει το θέμα με ορθολογικό τρόπο και με αναπτυξιακά κριτήρια και οπωσδήποτε να λάβει υπ’ όψιν τις απόψεις των τοπικών τουριστικών φορέων. Δεν γνωρίζουν οι Αθηναίοι φορείς τίποτα για την Κρήτη ή για τα Δωδεκάνησα.
      Έτσι λοιπόν, να μην επαναλαμβάνουμε απλά μια Κ.Υ.Α., με την οποία επί δεκαετίες οι κυβερνήσεις του ΠΑ.ΣΟ.Κ. αποφαινόταν με τον πιο πρόχειρο τρόπο ότι δεν πρέπει να ενισχύεται με την ίδρυση μεγάλων ξενοδοχειακών μονάδων η Κρήτη, που θα βελτιώσει την τουριστική ανταγωνιστικότητα.
      Θεωρώ, λοιπόν, επιβεβλημένο και προτείνω πριν εκδοθεί άλλη μία πρόχειρη Κ.Υ.Α. να εκπονηθεί μία εμπεριστατωμένη μελέτη η οποία θα απαντά στο κρίσιμο ερώτημα αν πρέπει ή όχι να επιχορηγούνται τουριστικές επενδύσεις στην Κρήτη που θα αφορούν την ίδρυση ή επέκταση ξενοδοχειακών μονάδων. Η μελέτη αυτή θα απαντήσει επίσης και για τα κριτήρια επιλεξιμότητας όπως μέγεθος και ποιοτική κατηγορία και χωροθέτηση των ξενοδοχειακών μονάδων.
      Ευχαριστώ, κύριε Πρόεδρε, για την ανοχή που δείξατε.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κατ’ αρχάς, κύριε συνάδελφε, αν υπάρχει κάποιος ο οποίος διατείνεται ότι στην επιλεξιμότητα των δαπανών είναι ποτέ δυνατόν να εισχωρήσουν κομματικά κριτήρια ή μυαλό δεν έχει ή εξ οικείων κρίνει τα αλλότρια. Διότι αν είναι δυνατόν η ανάπτυξη του τόπου μας, η οικονομική ανάπτυξη και η κοινωνική συνοχή να υπακούουν σε κομματικά φίλτρα. Μακράν ημών τέτοιες σκέψεις.
      Όσον αφορά αυτό για το οποίο κάποιοι διατείνονται ότι εξαιρέθηκε η Κρήτη από τον αναπτυξιακό νόμο, σας είπα και πριν ότι δεν εξαιρέθηκε. Και επαναλαμβάνω ότι περιλαμβάνονται οι τουριστικές επενδύσεις στην Κρήτη εφόσον αναφέρονται σε μετατροπή παραδοσιακών κτηρίων σε ξενοδοχειακές μονάδες, σε εκσυγχρονισμό υφισταμένων ξενοδοχείων, σε δημιουργία κέντρων θαλασσοθεραπείας, γηπέδων γκολφ, συνεδριακών κέντρων κ.λπ. και μέχρι 45%.
      Επίσης, περιλαμβάνεται η Κρήτη σε επιδότηση μέσα από τα αφορολόγητα αποθεματικά. Στο ακέραιο το κεφάλαιο γίνεται αφορολόγητο αποθεματικό για δέκα χρόνια. Αμέσως αυτό μεταφράζεται σε ένα ποσοστό πάνω από 30% με τα σημερινά δεδομένα επιδοτήσεως, η οποία είναι έμμεση αλλά σαφέστατη.
      Αν λοιπόν, μια επένδυση πρέπει να γίνει, γίνεται μέσα από τον αναπτυξιακό νόμο. Από κει και πέρα οποιαδήποτε απόφαση έχει ληφθεί, δεν ελήφθη ρωτώντας Αθηναίους για την Κρήτη, ούτε ρωτώντας Αθηναίους για τη Χαλκιδική. Έγινε μέσα από ευρύτατο διάλογο έχοντας σαφή εικόνα.
      Από κει και πέρα οποιαδήποτε συνεισφορά για κάτι καλύτερο, θέλω να είστε βέβαιος, ότι θα είναι πάντα καλοδεχούμενη διότι εχθρός του καλού είναι το καλύτερο μια και ξεκινάμε αμέσως το χτίσιμο του νέου επενδυτικού νόμου.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, 
      εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του νομοσχεδίου του Υπουργείου Οικονομίας και Οικονομικών: «Δημόσιες Επιχειρήσεις και Οργανισμοί (Δ.Ε.Κ.Ο.)».
      Σας υπενθυμίζω ότι το νομοσχέδιο ψηφίστηκε επί της αρχής στη χθεσινή συνεδρίαση.
      Στη σημερινή συνεδρίαση θα συζητηθούν τα άρθρα του νομοσχεδίου ως μια ενότητα. Επίσης υπάρχει και μία τροπολογία υπουργική.
      Κατά τη συζήτηση επί των άρθρων, όπως είναι γνωστό θα προηγηθούν οι εισηγητές και ειδικοί αγορητές, θα ακολουθήσουν οι ομιλητές επί της αρχής, οι οποίοι δεν μίλησαν στη χθεσινή συνεδρίαση και μετά θα μιλήσουν οι εγγεγραμμένοι ομιλητές επί των άρθρων του νομοσχεδίου.
      Όσον αφορά το χρόνο, επειδή νομίζω ότι θα είναι πολλοί οι εγγεγραμμένοι συνάδελφοι επί των άρθρων, θα κρατήσουμε την απόφαση που είχαμε πάρει την προηγούμενη φορά, δηλαδή, τα έξι λεπτά, για να μπορέσουν να μιλήσουν όσο το δυνατόν περισσότεροι Βουλευτές. Βεβαίως εξαιρούνται οι εισηγητές οι οποίοι θα έχουν οκτώ λεπτά επί της ενότητας των άρθρων. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Υπάρχει, κύριε Πρόεδρε, συμφωνία του Σώματος για τη συζήτηση των άρθρων σε μία ενότητα;
      ΠΡΟΕΔΡΕΥΩΝ (Ιωάννης Τραγάκης): Ναι, είχε συζητηθεί και αποφασιστεί στη Διαρκή Επιτροπή.
      Ο κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριοι συνάδελφοι, συζητούμε επί των άρθρων του νομοσχεδίου για τις Δημόσιες Επιχειρήσεις και Οργανισμούς και είναι χαρακτηριστικό το γεγονός ότι τα γεγονότα της σήμερον και της χθεσινής ημέρας τα οποία έχουν να κάνουν με απεργία των Δ.Ε.Κ.Ο. στον τομέα των μεταφορών στην περιοχή της Αττικής, καταδεικνύουν όχι το γεγονός ότι αναδεικνύουν τα συμφέροντα τους όπως μέσα από κάθε απεργία δικαιούται κάθε κλάδος να κάνει, αλλά καταδεικνύουν τη δύναμη την οποία έχουν οι Δ.Ε.Κ.Ο. του δημόσιου τομέα να ασκούν πίεση και επί της πολιτικής και επί του πληθυσμού. 
      Σήμερα και χθες η μισή Ελλάδα καταταλαιπωρείται λόγω της προνομιακής δυνατότητας που έχουν κάποιες Δ.Ε.Κ.Ο. των μεταφορών και καταλαβαίνει κανείς γιατί μέσα απ’ αυτή τη δύναμη, την οποία δεν την κατέκτησαν από την εργασιακή τους επίδοση, αλλά από ένα μονοπωλιακό προνόμιο που έχουν παραχωρημένο από το νόμο, γιατί με αυτήν τη δύναμη, όλα αυτά τα χρόνια πέτυχαν, εκτός των άλλων, και τις εισοδηματικές απολαβές τις οποίες σήμερα έχουν.
      Αυτές οι απολαβές προήλθαν και από άσκηση πιέσεως η οποία προέρχεται από μία δύναμη η οποία δεν δόθηκε στις Δ.Ε.Κ.Ο. για να ταλαιπωρούν το κοινό, αλλά δόθηκε για να επιτελούν το κοινωφελές τους έργο.
      Το νομοσχέδιο αποτελείται από ευάριθμα άρθρα, είναι είκοσι άρθρα, τα οποία χωρίζονται σε δύο κεφάλαια.
      Το πρώτο κεφάλαιο από 1 έως 14 πραγματεύεται τις Δ.Ε.Κ.Ο. οι οποίες παραμένουν εκτός χρηματιστηριακών αγορών και το δεύτερο κεφάλαιο από 15-20 για εκείνες τις δημόσιες επιχειρήσεις που είναι εισηγμένες στο χρηματιστήριο. Και στις δύο περιπτώσεις γίνεται σαφές ότι από τη δημοσίευση του παρόντος νομοσχεδίου στο Φ.Ε.Κ. όλες οι δημόσιες επιχειρήσεις και οργανισμοί θα έχουν μία συμπεριφορά, μία μεταχείριση και μία εποπτεία η οποία θα συνάδει στο γεγονός ότι εντάσσονται σ’ ένα ανταγωνιστικό περιβάλλον. Και η προσαρμογή τους σ’ αυτό το ανταγωνιστικό περιβάλλον περιγράφεται και προβλέπεται μέσα στα άρθρα του παρόντος νομοσχεδίου. 
      Και οι κυρίως υποχρεώσεις, επιβαρύνσεις και επιπτώσεις μη τηρήσεως αυτών των υποχρεώσεων επιπίπτουν όχι επί των εργαζομένων, όπως δημαγωγικά και αναληθώς λέγεται όλες αυτές τις μέρες, αλλά αυτοί οι οποίοι επωμίζονται υποχρεώσεις βαρύτατες, για όσους ξέρουν τις Δ.Ε.Κ.Ο. θα έλεγαν, ενδεχομένως και δυσβάσταχτες, είναι υποχρεώσεις οι οποίες επιρρίπτονται επί των διοικήσεων των Δ.Ε.Κ.Ο., οι οποίες καλούνται με βάση το παρόν νομοσχέδιο, μέσα σε προθεσμίες τακτές και μη επιμηκυνόμενες να αλλάξουν μέσα στους πρώτους εννέα μήνες από τη δημοσίευση αυτού του νομοσχεδίου στο Φ.Ε.Κ., όλη τη μορφή και όλη τη συμπεριφορά των Δ.Ε.Κ.Ο.
      Με βάση τα 1-14 άρθρα οι διοικήσεις των Δ.Ε.Κ.Ο. από το νέο χρόνο θα πρέπει να ετοιμάσουν τα νέα καταστατικά, τα οποία θα πρέπει να τα προσαρμόσουν στον νόμο περί ανωνύμων εταιρειών. Θα πρέπει να ετοιμάσουν τους κανονισμούς των διοικητικών συμβουλίων, στους οποίους θα περιγράφονται σαφώς οι αρμοδιότητες και τα καθήκοντα των προέδρων και των διευθυνόντων Συμβούλων εις τρόπον ώστε να μην υπάρχει αυτή η επικάλυψη αρμοδιοτήτων και αυτή η δυστοκία στην αποτελεσματικότητα των διοικήσεων.
      Θα πρέπει να συντάξουν το νέο επιχειρησιακό και στρατηγικό σχέδιο της επιχειρήσεως συμβατό με το τομεακό σχέδιο του εποπτεύοντος Υπουργείου. Και θα πρέπει αυτό το σχέδιο να μην είναι «θνητή φλυαρία», αλλά θα πρέπει να είναι συγκροτημένο, να είναι ευσύνοπτο και να έχει μετρήσιμους στόχους.
      Θα πρέπει να ετοιμάσουν το χάρτη υποχρεώσεων προς τον καταναλωτή, σε συνεργασία με το Συνήγορο του Καταναλωτή και σε συνεργασία με την Γενική Γραμματεία Καταναλωτή, του Υπουργείου Ανάπτυξης.
      Θα πρέπει να οργανώσουν την Υπηρεσία Εσωτερικού Ελέγχου κατά τρόπο που να της επιτρέπει να κάνει τη δουλειά της ανεξάρτητα και όχι ως μέρος της ιεραρχίας ή της υπαλληλίας της κάθε δημόσιας επιχειρήσεως. Και θα πρέπει επίσης, να αντιληφθούν οι διοικήσεις ότι η επίκληση του γεγονότος ότι λειτουργούν σε καθεστώς ανταγωνιστικό και σε κριτήρια ιδιωτικού δικαίου, δεν αρκεί για να τους κάνει να είναι εκτός κρατικής εποπτείας και ελέγχου.
      Θα πρέπει να καταλάβουμε ότι δεν διαχειρίζονται οι διοικήσεις και το στελεχιακό δυναμικό των Δ.Ε.Κ.Ο. χρήματα των γονέων τους ή χρήματα αποκτηθέντα από επιχειρηματικό δικό τους ρίσκο. Διαχειρίζονται χρήματα που έχει κατανείμει σ’ αυτούς τους λογαριασμούς, σ’ αυτούς τους προορισμούς ο ελληνικός λαός με στόχο όχι να μετατραπούν σε εισοδηματικές οάσεις μέσα στο σύστημα το εισοδηματικό της Ελλάδας, αλλά με στόχο να μετατραπούν σε οάσεις αποτελεσματικότητος υπέρ των τεθέντων στόχων.
      Εάν καταλάβουμε αυτή την απλή αλήθεια, θα πάψουμε να αντιλαμβανόμαστε ότι αυτό το νομοσχέδιο δήθεν καταπιέζει δικαιώματα. Αυτό το νομοσχέδιο σταματά να καταπιέζει τα δικαιώματα των υπολοίπων Ελλήνων από εκείνους οι οποίοι εκμεταλλεύτηκαν τη θέση τους μέσα στις Δ.Ε.Κ.Ο. και τις μετέτρεψαν σε προσωπικές εισοδηματικές οάσεις.
      Οι Δ.Ε.Κ.Ο. θα επανέλθουν στις ρίζες τους, θα επανέλθουν στους σκοπούς τους οι οποίοι υπηρετήθηκαν όταν συνεστήθησαν οι Δ.Ε.Κ.Ο. στις δεκαετίες του ’50 και του ’60, γιατί πράγματι αξίζει φόρος τιμής και στη Δ.Ε.Η. και στον Ο.Τ.Ε. και σ’ άλλες Δ.Ε.Κ.Ο. που έφεραν το ρεύμα και το τηλέφωνο μέχρι τις επιμεθόριες περιοχές της χώρας μας. Επίσης, οι Δ.Ε.Κ.Ο. για να επιβιώσουν σήμερα θα πρέπει να προσαρμοστούν στο ανταγωνιστικό περιβάλλον και αυτό κάνει αυτό το νομοσχέδιο. Τις βάζει μέσα στο ανταγωνιστικό περιβάλλον.
      Ορίζεται, λοιπόν, τι είναι Δ.Ε.Κ.Ο. εκεί που το δημόσιο ασκεί αποφασιστική επιρροή στη διοίκηση ή στη χρηματοδότηση. Ορίζονται οι υποχρεώσεις της διοίκησης. Ορίζονται οι υποχρεώσεις των εργαζομένων. Ξεκαθαρίζεται ότι δεν θίγονται οι σχέσεις και τα δικαιώματα του παλιού προσωπικού, όπως ξεκαθαρίζεται ότι το νεοπροσλαμβανόμενο προσωπικό, το οποίο δεν έχει κεκτημένα –η λέξη «κεκτημένα» είναι παρακείμενος, δεν υπάρχει παρακείμενος για το μέλλον, δεν υπάρχουν κεκτημένα δικαιώματα για κείνους που θα προσληφθούν στο μέλλον- θα έχει τα ίδια δικαιώματα, τις ίδιες υποχρεώσεις που έχουν εκατομμύρια Ελλήνων οι οποίοι δεν είναι υπό τη σκέπη καμίας μονιμότητας, καμίας επιδείξεως ισχύος ώστε να αντλούν δικαιώματα.
      Αυτοί που θα πάνε στις Δ.Ε.Κ.Ο. από του χρόνου και μετά, θα ξέρουν τα δικαιώματά τους και τις υποχρεώσεις τους και θα ξέρουν ότι θα προστατεύονται όπως ο κάθε Έλληνας εργαζόμενος σε κάθε ιδιωτική επιχείρηση.
      Η προσπάθεια της Κυβερνήσεως μ’ αυτά τα 20 άρθρα δεν είναι να περιστείλει κανενός δικαίωμα. Είναι απεναντίας να αναδείξει το δικαίωμα που έχουν οι Δ.Ε.Κ.Ο. να επιβιώσουν όχι προστατευόμενες στρεβλά, αλλά να επιβιώσουν με τις δικές τους δυνάμεις και τη δική τους επίδοση. Και να είναι βέβαιοι οι εργαζόμενοι στις Δ.Ε.Κ.Ο. ότι χάρις στην εφαρμογή αυτών των άρθρων θα αποτρέψουμε ώστε μετά από τρία ή τέσσερα ή δέκα χρόνια να έχουμε νέες Ολυμπιακές, οι οποίες κάνουν τους εργαζόμενους να είναι έτοιμοι μόνοι τους να παραδώσουν τα δικαιώματά τους για να τύχει επιβίωσης η εταιρεία τους. Δεν θα χρειαστεί καμία Δ.Ε.Κ.Ο. στο μέλλον να έχει την τύχη της Ολυμπιακής Αεροπορίας, για την οποία ασχολήθηκε όλο το πολιτικό σύστημα για να τη σώσει. Καμία πλέον Δ.Ε.Κ.Ο. δεν θα έχει αυτή τη μοίρα εφαρμοζομένων αυτών των διατάξεων. Και γι’ αυτό θα πρέπει υπεύθυνα να τις ψηφίσουμε και ακόμη πιο υπεύθυνα, καλείται η Κυβέρνηση να περάσει τα «Κλαυδιανά δίκρανα» της εφαρμογής αυτού του νόμου. Γιατί -και τελειώνω εδώ, κύριε Πρόεδρε- τομή δεν είναι αυτό που θα ψηφίσουμε εμείς εδώ. Τομή θα είναι η εφαρμογή του από την Κυβέρνηση.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο εισηγητής της Αξιωματικής Αντιπολίτευσης, κ. Παπαχρήστος.
      ΕΥΑΓΓΕΛΟΣ ΠΑΠΑΧΡΗΣΤΟΣ: Κυρίες και κύριοι συνάδελφοι, σήμερα συζητούμε ένα πολύ σημαντικό νομοσχέδιο. Οι αλλαγές που χρειάζονται να γίνουν στις Δ.Ε.Κ.Ο. δεν είναι αυτές που προβλέπει αυτό το νομοσχέδιο. Είναι ένα νομοσχέδιο που δεν μας πάει μπροστά. Μας πάει πίσω σ’ έναν αναχρονιστικό, πελατειακό κρατισμό και σ’ έναν αγοραίο νέο συντηρητισμό, όπως είπα και στην πρωτομιλία μου.
      Θα ήθελα να σταθώ σε δυο πράγματα από την επιχειρηματολογία της Νέας Δημοκρατίας και των Υπουργών.
      Το πρώτο έχει σχέση με το ότι όλα αυτά δικαιολογούνται από τα ελλείμματα. Στην επιτροπή, παίρνοντας το αγαπημένο παράδειγμα της Κυβέρνησης, τον Ο.Σ.Ε. ο οποίος έχει 576.000.000 ευρώ έλλειμμα, έδειξα ότι τα 405.000.000 ευρώ οφείλονται στην υποδομή.
      Φανταστείτε, κύριοι συνάδελφοι, εάν ζητούσαμε από τις ακτοπλοϊκές εταιρείες να αναλαμβάνουν το κόστος για την οικοδόμηση των λιμανιών, από τις αεροπορικές εταιρείες να αναλαμβάνουν το κόστος για την οικοδόμηση των αεροδρομίων και από τα Κ.Τ.Ε.Λ. να αναλάβουν το κόστος της οικοδόμησης των οδικών αξόνων, τότε δεν θα υπήρχε επιχείρηση απ’ αυτές στην Ελλάδα, η οποία να μην είναι ελλειμματική. Αυτή είναι υποχρέωση του κράτους σ’ όλο τον κόσμο. Και έδειξα ότι στην Ιταλία με 89.000 ευρώ επιδοτείται κάθε χιλιόμετρο για τη συντήρηση και την ανάπτυξη του σιδηροδρομικού δικτύου και με 90.000 ευρώ στην Ελλάδα θα καλυπτόταν αυτό το έλλειμμα.
      Και η δεύτερη πηγή του ελλείμματος στις συγκοινωνίες είναι οι δημόσιες υπηρεσίες. Εάν επιδοτείτο με το μέσο όρο που επιδοτείται στην Ευρωπαϊκή Ένωση ο Ο.Σ.Ε., τότε και το υπόλοιπο λειτουργικό έλλειμμα δεν θα υπήρχε. Ψαρεύετε στα θολά νερά.
      Και ποιος είναι ο τρόπος για να ξεφύγει ο Ο.Σ.Ε. απ’ αυτά τα ελλείμματα και να προσφέρει καλύτερες υπηρεσίες; Είναι να αναπτύξει το δίκτυο, να γίνουν τα έργα. Όμως με την Κυβέρνησή σας κανένα έργο καινούργιο δεν δημοπρατήθηκε. Τέσσερα έργα απεντάχθηκαν και κινδυνεύουμε –χάσαμε 350.000.000 ευρώ το 2005- να χάσουμε άλλα 200.000.000 ευρώ το 2006.
      Και όσον αφορά τα ελλείμματα, με την επιχειρηματολογία σας τι κάνετε; Τα φορτώνετε στους εργαζόμενους. Και εδώ, επειδή γυρίζετε στο παρελθόν, να σας διαβάσω τι έλεγε το 1998 ο κ. Γιακουμάτος: «Τρίτη αλήθεια. Πιστεύετε και είστε σοβαροί όταν λέτε ότι οι μισθοί είναι υψηλοί όταν μια οικογένεια με δυο μέλη και δυο παιδιά, χωρίς ενοίκιο χρειάζεται 391.000 δραχμές το μήνα για να ζήσει και ο οδηγός λεωφορείου παίρνει 250.000 δραχμές και ο μηχανοτεχνίτης 270.000 δραχμές;
      Είναι προνόμια αυτά; Οι μισθοί αυτοί είναι κάτω από τα όρια της φτώχειας. Λέτε ότι αν κόψετε αυτά τα προνόμια της φτώχειας θα σωθούν οι Δ.Ε.Κ.Ο.; Όχι, οι Δ.Ε.Κ.Ο. συσσώρευσαν χρέη από τα χαλιά της Περσίας, από τα ταξίδια με τις φιλενάδες των Υπουργών κ.ο.κ.» 
      Το καταθέτω για να δείτε τι λέγατε και τι λέτε τώρα.
      (Στο σημείο αυτό ο Βουλευτής κ. Παπαχρήστου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και ας έρθουμε ένα-ένα στα άρθρα.
      Στο άρθρο 1 δίνεται ένας καινούργιος πρωτοφανής ορισμός για τη δημόσια επιχείρηση, που κανείς δεν καταλαβαίνει ποια επιχείρηση εντάσσεται και ποια μένει έξω. 
      Με το ν. 2414/96 εμείς δίναμε ακριβή κατάλογο των επιχειρήσεων -σαράντα επιχειρήσεις στις οποίες προστέθηκαν άλλες δύο, μετέπειτα ο Ο.Λ.Π. και ο Ο.Λ.Θ.- και για το πού εφαρμόζονταν ο νόμος για τις Δ.Ε.Κ.Ο. 
      Εδώ δίνεται ευχέρεια στον Υπουργό και να μπάζει στον ευρύτερο δημόσιο τομέα επιχειρήσεις και να βγάζει. Και ενώ ζητήσαμε από τον κ. Αλογοσκούφη να μας δώσει τον κατάλογο με το ποιες επιχειρήσεις σήμερα, με βάση αυτό το άρθρο, εντάσσονται, όχι μόνο δεν μας έδωσε καμία απάντηση αλλά αδιαφόρησε παντελώς. Και εδώ πιστεύουμε ότι το κάνει με δόλο, με σκοπιμότητα για να μην καταλάβουν οι εργαζόμενοι ποιους αφορά και να μην καταλάβουν οι διοικήσεις για ποιον χτυπάει η καμπάνα. Και είναι χαρακτηριστικό απ’ αυτό το άρθρο ότι μιλάμε για δημόσιες επιχειρήσεις και λείπει παντελώς το στοιχείο της κοινωνικής ωφέλειας.
      Το άρθρο 2 είναι το τυπικό, για το ποιες επιχειρήσεις εντάσσονται, ποιες είναι υποχρεωμένες να αναπροσαρμόσουν τα καταστατικά τους. Και όμως καμία επιχείρηση σήμερα δεν γνωρίζει αν θα πρέπει μέσα σε έξι μήνες να το κάνει αυτό.
      Το άρθρο 3 είναι για το διοικητικό συμβούλιο. Τι γίνεται εδώ; Καταργεί πρώτα απ’ όλα τους εκπροσώπους της Ο.Κ.Ε. από τα διοικητικά συμβούλια. Καταργεί τη θητεία των διοικητικών συμβουλίων και άρα οι εργαζόμενοι που προβλέπεται να συμμετέχουν, δεν ξέρουν για ποια θητεία θα συμμετέχουν στα διοικητικά συμβούλια. Είναι ανάλογα με τις θελήσεις του Υπουργού. Όποτε θέλουμε αλλάζουμε το διοικητικό συμβούλιο για να αλλάξουμε και τη συμμετοχή των εργαζομένων.
      Στο ίδιο άρθρο μπαίνει πλαφόν στις απολαβές. Απολύονται ο πρόεδρος και ο διευθύνων σύμβουλος και το κυριότερο, καταργούνται τα συμβόλαια διαχείρισης που προέβλεπε το άρθρο 4 του ν. 2414/96 με βάση τους στόχους που κρίνονταν.
      Το άρθρο 4 αφορά τον εσωτερικό κανονισμό λειτουργίας και τον εσωτερικό έλεγχο. Ήδη ο εσωτερικός κανονισμός προβλεπόταν από προηγούμενο νόμο. Όσον αφορά τον εσωτερικό έλεγχο, εφόσον δεν υπάρχει συμβόλαιο διαχείρισης ο έλεγχος δεν μπορεί να γίνεται με βάση συγκεκριμένους στόχους και δείκτες.
      Τα άρθρα 5 και 6 αφορούν το στρατηγικό και τον επιχειρησιακό σχεδιασμό. Και το στρατηγικό σχέδιο και το επιχειρησιακό σχέδιο προβλέπονταν από το ν. 2414/96. Εδώ με το καινούργιο άρθρο επαναδιατυπώνεται η διάταξη και τι καταργείται; Καταργείται πρώτον η υποχρέωση να κατατίθεται το επιχειρησιακό σχέδιο κάθε Δ.Ε.Κ.Ο. στην αρμόδια επιτροπή της Βουλής που όριζε το άρθρο 3. Επιχειρησιακό και στρατηγικό σχέδιο χωρίς τη συγκεκριμενοποίησή του κάθε χρόνο στα συμβόλαια διαχείρισης είναι κενά περιεχομένου.
      Στο άρθρο 7 μπαίνουν οι υποχρεώσεις. Και εδώ αξίζει να μείνουμε στη διατύπωση ότι οφείλει η δημόσια επιχείρηση να τηρεί την εισοδηματική της πολιτική. Αυτό με τους σημερινούς όρους, με το σημερινό προϋπολογισμό, σε τι μεταφράζεται; Σε αυξήσεις κάτω από τον πληθωρισμό και άρα είναι πλήγμα στα εισοδήματα των εργαζομένων στις Δ.Ε.Κ.Ο..
      Η παράγραφος 3 βάζει αυτό που προέβλεπε ο προηγούμενος νόμος, ο ν. 2414/96 για το χάρτη υποχρεώσεων απέναντι στους καταναλωτές. Όμως, εκείνος ο νόμος προέβλεπε και ένα συγκεκριμένο σύστημα δεικτών εξυπηρέτησης και αποτελεσματικότητας που ήταν υποχρεωμένη κάθε Δ.Ε.Κ.Ο., με τον ετήσιο προϋπολογισμό, να καταθέτει στην αρμόδια επιτροπή της Βουλής. Αυτό καταργείται. Άρα ο χάρτης μένει στον αέρα.
      Με το άρθρο 8 έχουμε τον έλεγχο και την εποπτεία των Δ.Ε.Κ.Ο. Εδώ υποτάσσονται οι Δ.Ε.Κ.Ο. στον Υπουργό Οικονομίας ουσιαστικά και στον εκτελεστικό βραχίονα που είναι η Ειδική Γραμματεία για τις Δ.Ε.Κ.Ο. Οι επιχειρήσεις πλέον θα αντιμετωπίζονται όχι με αναπτυξιακό τρόπο, αλλά από τον Υπουργό Οικονομίας και τη μανία του για τα δημοσιονομικά ελλείμματα. 
      Εσείς, κύριοι συνάδελφοι, θα αναθέτατε ποτέ την ανάπτυξη της επιχείρησή σας στο λογιστή σας ή σε κάποιον ο οποίος έχει αναπτυξιακή προοπτική; Αλλά καταλαβαίνουμε γιατί το κάνετε. Θέλετε να ξεπουλήσετε τις Δ.Ε.Κ.Ο. Μαζί με τα ασημικά, που έλεγε ο Υπουργός Οικονομίας, τώρα θα ξεπουλήσετε και τα διαμερίσματα.
      Στο άρθρο 9 προβλέπονται οι κυρώσεις. Εδώ έχουμε δρακόντειες κυρώσεις όχι μόνο για το διευθύνοντα σύμβουλο, όχι μόνο για τον πρόεδρο και τα διοικητικά συμβούλια που διορίζει η Κυβέρνηση, αλλά και για τις ίδιες τις επιχειρήσεις αφού θα μπορεί να δεσμεύονται τα έσοδα από τον τακτικό προϋπολογισμό και το Πρόγραμμα Δημοσίων Επενδύσεων και δεν θα χορηγούνται οι εγγυήσεις δημοσίου για τα δάνεια. Πλέον για τις αστοχίες των διοικήσεων που θα διορίζει η Κυβέρνηση της Νέας Δημοκρατίας θα τιμωρούνται οι εργαζόμενοι σ’ αυτές τις επιχειρήσεις και οι καταναλωτές αυτών των επιχειρήσεων. Άρα, την ευθύνη για την κακοδιαχείριση θα τη φέρει ακόμη και ο καταναλωτής.
      Στο άρθρο 10 προσέξτε την πρωτοτυπία: Εγκρίνει διυπουργική επιτροπή τις συλλογικές διαπραγματεύσεις. Ο συνταγματικός νομοθέτης -και θα σας δώσω το βιβλίο του κ. Κουκιάδη, ένα εγχειρίδιο, για να καταλάβετε τι γίνεται- κατοχύρωσε στο Σύνταγμα τις συλλογικές διαπραγματεύσεις. Γιατί; Για να εμποδίσει την κυβερνητική πλειοψηφία να μπορεί να αποφασίζει για τις εργασιακές σχέσεις.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε παρακαλώ.
      ΕΥΑΓΓΕΛΟΣ ΠΑΠΑΧΡΗΣΤΟΣ: Σας παρακαλώ.
      ΠΡΟΕΔΡΕΥΩΝ (Ιωάννης Τραγάκης): Τι εννοείτε «σας παρακαλώ»;
      ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πρόεδρε, εμείς δεχθήκαμε να μιλήσουμε ενιαία για τα άρθρα γιατί, αν θέλετε, με τίποτα δεν θα δεχόμασταν για δεκαπέντε άρθρα επί τέσσερα λεπτά που θα μου έδινε τη δυνατότητα ο Κανονισμός…
      ΠΡΟΕΔΡΕΥΩΝ (Ιωάννης Τραγάκης): Κατ’ αρχάς, γιατί θυμώνετε; Δεν κατάλαβα. Σας έχω κλείσει το χρόνο. 
      Θα πρέπει να ξέρετε ότι τα νομοσχέδια δεν κρίνονται από τη σημασία τους. Ο Κανονισμός της Βουλής δεν προβλέπει κάτι τέτοιο, ότι ένα νομοσχέδιο είναι μεγάλης σημασίας ή μικρής σημασίας ανάλογα με το χρόνο. Από τη στιγμή…
      ΕΥΑΓΓΕΛΟΣ ΠΑΠΑΧΡΗΣΤΟΣ: Θα μπορούσαμε να πάμε ένα-ένα τα άρθρα…
      ΠΡΟΕΔΡΕΥΩΝ (Ιωάννης Τραγάκης): Όχι, δεν θα μπορούσαμε. Γιατί πάντα πάμε κατά ενότητες. Ήδη από την επιτροπή είχε αποφασιστεί να τα συζητήσουμε σε μία ενότητα.
      ΕΥΑΓΓΕΛΟΣ ΠΑΠΑΧΡΗΣΤΟΣ: Όχι.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Απλώς δεχθήκαμε όλοι ότι οι κύριοι εισηγητές πρέπει να έχουν μία άνεση χρόνου παραπάνω και είναι και λογικό. Διότι είναι εκείνοι που έχουν εντρυφήσει περισσότερο στο νομοσχέδιο και πιθανόν να πουν πάρα πολύ σοβαρά πράγματα.
      Θα ήθελα, λοιπόν, να σας παρακαλέσω αν θέλετε αφήστε και μερικά άρθρα για τη δευτερολογία σας, γιατί θα δημιουργήσουμε κακό προηγούμενο. Συνεχίστε τώρα με μία μικρή άνεση χρόνου, αλλά θα ήθελα να πάτε πιο γρήγορα.
      ΕΥΑΓΓΕΛΟΣ ΠΑΠΑΧΡΗΣΤΟΣ: Η ουσία, όμως, του νομοσχεδίου είναι τα άρθρα 13, 14 και 17 που είναι η ναυαρχίδα του νομοσχεδίου. 
      Με το άρθρο 13 που αφορά το νεοπροσλαμβανόμενο προσωπικό, κατά παρέκκλιση του Συντάγματος και κατά παρέκκλιση του Κοινοτικού Δικαίου διαχωρίζονται οι νέοι από τους παλιούς και υπάγονται στις ρυθμίσεις της εργατικής νομοθεσίας, λέει. Άρα, δεν υπάγονται ούτε καν στις ρυθμίσεις των αντίστοιχων κλαδικών συμβάσεων και των αντίστοιχων συλλογικών συμβάσεων. 
      Έρχομαι τώρα στο υφιστάμενο προσωπικό. Και εδώ θα ήθελα να σταθώ λίγο, γιατί σε συνδυασμό με το άρθρο 17 τι μας είπε ο κύριος Υπουργός; Ότι οι εισηγμένες στο Χρηματιστήριο επιχειρήσεις είναι πλέον ιδιωτικές, δεν είναι δημόσιες. Γιατί το κάνει αυτό; Το κάνει πρώτον, για να καταργήσει την απόφαση 26 της ολομέλειας του Α.Σ.Ε.Π. για τα «Ελληνικά Πετρέλαια», η οποία λέει ότι το μόνο δικαίωμα που έχει ο κοινός νομοθέτης είναι να αποσύρει το συγκεκριμένο φορέα από τον ευρύτερο δημόσιο τομέα, οπότε οι προσλήψεις του προσωπικού εκφεύγουν από τον Α.Σ.Ε.Π.. Αλλιώς, εάν τα Ελληνικά Πετρέλαια χαρακτηρίζονταν δημόσια επιχείρηση θα έπρεπε να είναι στον Α.Σ.Ε.Π.. 
      Καταθέτω την απόφαση 26 της ολομέλειας του Α.Σ.Ε.Π..
      (Στο σημείο αυτό ο Βουλευτής κ. Ευάγγελος Παπαχρήστος καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Το δεύτερο που γίνεται είναι το εξής: Αυτές τις επιχειρήσεις που έχουν αρνητικά αποτελέσματα τις εντάσσει στο να είναι σαν δημόσια επιχείρηση. Προσέξτε. Για ό,τι μας συμφέρει τις βγάζουμε, γίνονται ιδιωτικές. Για ό,τι δεν μας συμφέρει, προβλέπεται ό,τι και για τις δημόσιες επιχειρήσεις. 
      Γιατί το κάνει αυτό; Σήμερα ειπώθηκε στην τηλεόραση ότι η διαιτησία, ο Ο.Μ.Ε.Δ.. αποφάσισε ότι δεν μπορεί να γίνεται διαχωρισμός ανάμεσα σε νεοπροσλαμβανόμενους και παλιούς λιμενεργάτες στον Ο.Λ.Π. και θα πρέπει να πληρώνονται με τις ίδιες αμοιβές. Γι’ αυτό καταλαβαίνω την «αλλεργία» του κ. Αλογοσκούφη απέναντι στον Ο.Μ.Ε.Δ., ο οποίος είναι ένας θεσμός που για πρώτη φορά τον ψήφισαν όλα τα κόμματα της Βουλής. Και εάν θέλετε να δείξετε σεβασμό στη Βουλή και στο ρόλο της, τουλάχιστον τους νόμους που ψηφίζονται απ’ όλα τα κόμματα ομόφωνα, θα πρέπει να τους τηρείτε. 
      Τι κάνετε τώρα; Με το άρθρο 14 εάν υπάρχουν αρνητικά αποτελέσματα, τότε μπορεί το κράτος, η Βουλή και η κυβερνητική πλειοψηφία να παρεμβαίνει στις συλλογικές συμβάσεις. Άρα, η λογική είναι: Υπάρχουν ελλείμματα, για τα ελλείμματα φταίνε οι εργαζόμενοι, άρα μπορούμε να παρέμβουμε στις συλλογικές συμβάσεις. Και τι σας λέει η Επιστημονική Επιτροπή της Βουλής για το άρθρο 14; Σας λέει ότι για τα ελλείμματα θα πρέπει να αποδείξετε τους λόγους δημιουργίας του ελλείμματος, τη σημασία του ύψους, της αιτιώδους συνάφειας με συγκεκριμένες ρυθμίσεις. Άρα, και αυτό θα καταπέσει. 
      Αυτό, το οποίο επιδιώκετε, να συνδέσετε τα ελλείμματα με τους εργαζόμενους και από εκεί να αναλάβετε τη δυνατότητα να παρέμβετε αντισυνταγματικά στις συλλογικές συμβάσεις δεν θα μπορεί να περάσει από κανένα ελληνικό δικαστήριο. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Το λόγο έχει ο ειδικός αγορητής του Κομμουνιστικού Κόμματος Ελλάδας κ. Άγγελος Τζέκης. 
      ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι συνάδελφοι, συνεχίζεται για τρίτη μέρα της συζήτησης του νομοσχεδίου για τις δημόσιες επιχειρήσεις ένα σκηνικό που έχει στηθεί καλά. Και έχει στηθεί, προκειμένου ο ελληνικός λαός να μην πληροφορηθεί τον πραγματικό στόχο που έχει το συγκεκριμένο νομοσχέδιο και να μην πληροφορηθεί και τη θέση, βέβαια, της Αξιωματικής Αντιπολίτευσης. 
      Είχαμε πει και χθες, το λέμε και σήμερα, ότι το νομοσχέδιο έχει βασικό στόχο την ιδιωτικοποίηση των δημοσίων επιχειρήσεων. Είναι μια προσπάθεια που έχει ξεκινήσει εδώ και δεκαπέντε χρόνια, μέσα από τις αποφάσεις που πάρθηκαν στα πλαίσια της Ευρωπαϊκής Ένωσης, τη Συνθήκη του Μάαστριχτ και την απόφαση της Λισσαβόνας, η οποία θέλει να επιταχυνθούν όλες αυτές οι διαδικασίες της απελευθέρωσης της αγοράς και βέβαια μέσα σ’ αυτά τα πλαίσια να ιδιωτικοποιηθεί κάθε δημόσια επιχείρηση. 
      Έτσι, λοιπόν, η Κυβέρνηση προσπαθεί πραγματικά να παραπληροφορήσει τον ελληνικό λαό ότι ενδιαφέρεται για τους εργάτες του ιδιωτικού τομέα, ότι εδώ ευθύνονται οι εργαζόμενοι για τα ελλείμματα των δημοσίων επιχειρήσεων, άρα γι’ αυτό σαρώνουμε τα δικαιώματά τους και ότι μέσα από την ιδιωτικοποίηση θα έχουν καλύτερες και φθηνότερες υπηρεσίες. 
      Το δε ΠΑ.ΣΟ.Κ., η Αξιωματική Αντιπολίτευση, επικεντρώνει τη προσοχή του, όχι στο κύριο που είναι η ιδιωτικοποίηση -γιατί συμφωνεί και άλλωστε είχε βάλει στόχο την ιδιωτικοποίηση τριών χιλιάδων δημοσίων επιχειρήσεων- αλλά στη διαχείριση των διοικήσεων αυτών, δήθεν για τα δικαιώματα των εργαζομένων και ότι με το νομοσχέδιο αυτό καταργούνται οι συλλογικές συμβάσεις εργασίας. 
      Θα πρέπει να τονίσω, βέβαια, ότι ο ν. 2414/1996 ήταν καθοριστικός, γιατί εκεί μέσα αναφέρεται αυτό που αναφέρει το άρθρο 14. Δηλαδή εάν μία δημόσια επιχείρηση δεν πάει καλά οικονομικά, εάν αυτό κρίνουν οι διοικούντες και η Κυβέρνηση, εκεί καλεί το σωματείο σε διαπραγμάτευση και μέσα σ’ ένα εξάμηνο –τόση ήταν η προθεσμία- θα πρέπει να τα βρουν. Εάν δεν τα βρουν, έχει το δικαίωμα το Υπουργείο να παρέμβει άπαξ, δηλαδή, για μία φορά. 
      Η σημερινή Κυβέρνηση το κάνει για τέσσερις μήνες, για να μπορεί βέβαια να παρεμβαίνει κάθε φορά. Αλλά άμα έχεις το δικαίωμα να επέμβεις έστω και για μία φορά, για να ισοπεδώσεις οποιοδήποτε εργατικό δικαίωμα, είναι σαν να έχεις το δικαίωμα στο διηνεκές. Διότι όταν παίρνεις την απόφαση και μειώνεις το μισθολόγιο, αλλάζεις τον κανονισμό, μειώνεις τα πάντα, αυτό σημαίνει ότι έχεις το διευθυντικό δικαίωμα να παρέμβεις και να καταργήσεις συλλογικές συμβάσεις εργασίας. 
      ΙΩΑΝΝΗΣ ΤΣΑΚΛΙΔΗΣ: Εάν υπάρχουν συλλογικές συμβάσεις, μετά διορθώνεται. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, όχι διακοπές!
      ΑΓΓΕΛΟΣ ΤΖΕΚΗΣ: Δεν μπορεί να διορθωθεί. Η παρέμβαση είναι παρέμβαση και στο ένα νομοσχέδιο και στο άλλο νομοσχέδιο. 
      ΙΩΑΝΝΗΣ ΤΣΑΚΛΙΔΗΣ: Δεν είναι το ίδιο όμως. 
      ΑΓΓΕΛΟΣ ΤΖΕΚΗΣ: Άρα, λοιπόν, το ζήτημα για εμάς δεν είναι διαχειριστικό, είναι πολιτικό, γιατί το πρώτο κεφάλαιο στα άρθρα 1, 5, 7 μέχρι το 9 και το 11 λέει για τον τρόπο που θα λειτουργήσουν οι δημόσιες επιχειρήσεις. 
      Αυτά, όμως, είναι σημαντικά άρθρα, γιατί μπορεί να αναφέρονται στον τρόπο λειτουργίας της διοίκησης αυτών των δημοσίων επιχειρήσεων, αλλά εδώ μέσα υποκρύπτονται διατάξεις που βάλλουν ευθέως και ενάντια στους εργαζόμενους. Γιατί το στρατηγικό σχέδιο υπήρχε. Το στρατηγικό σχέδιο σε κάθε επιχείρηση υπάρχει, αλλά με το να έχει τον τελικό λόγο η διυπουργική επιτροπή δεν κάνει τίποτα άλλο, παρά να αποφασίζει στα πλαίσια που αποφασίζει η κυβερνητική πολιτική. Έτσι ήταν και έτσι γίνεται. 
      Έρχομαι στο άρθρο 7 για τις υποχρεώσεις των δημοσίων επιχειρήσεων. Είναι σαφέστατο εδώ πέρα. Επεμβαίνει και λέει ότι πρέπει να τηρεί την εισοδηματική πολιτική της Κυβέρνησης. Δηλαδή η Κυβέρνηση στον κρατικό προϋπολογισμό που συζητάμε λέει ότι ο μέσος μισθός, ο πραγματικός, θα αυξηθεί το 2006 κατά 1,7%. Αυτή η αύξηση, λοιπόν, πρέπει να πάει σε όλους. Η συλλογική διαπραγμάτευση για μισθούς κ.λπ. καταργείται στην ουσία. Είναι μια άλλη πράξη νομοθετικού περιεχομένου παρελθόντων ετών, εκεί που έλεγε με νόμο ότι απαγορεύω να δώσω επί των ημερών της Αξιωματικής Αντιπολίτευσης οποιαδήποτε αύξηση. 
      Στο ίδιο άρθρο, τους κανονισμούς, τις συλλογικές συμβάσεις κ.λπ. τα ελέγχει η Ειδική Γραμματεία Δημοσίων Επιχειρήσεων. 
      Βλέπουμε, δηλαδή, από πολλές πλευρές πώς πραγματικά στενεύουν τα περιθώρια των δικαιωμάτων των εργαζομένων. 
      Όσον αφορά βέβαια το άρθρο 9 για τις κυρώσεις των δημοσίων οργανισμών και μελών του διοικητικού συμβουλίου, μη θέλετε τώρα εδώ να κρύψετε ότι ο αποκλειστικός σκοπός σας είναι η ιδιωτικοποίηση, διότι το διοικητικό συμβούλιο εσείς το διορίζετε, αυτό παίρνει κατευθύνσεις από εσάς. Εάν σας βολέψει, βέβαια, και δείτε στην πορεία ότι θέλετε να ιδιωτικοποιήσετε κατευθείαν και αυτή τη Δ.Ε.Κ.Ο., της βάζετε ένα λουκέτο. Πώς; Μειώνοντας ακόμα και τις επιχορηγήσεις. Και με τον τρόπο αυτό τιμωρείτε ακριβώς αυτή τη δημόσια επιχείρηση. 
      Για το άρθρο 11, για την Υπουργική Επιτροπή Δημοσίων Επιχειρήσεων και Οργανισμών. Κάθε Υπουργείο ήταν υπεύθυνο να ελέγχει και είχε το δικαίωμα της επίβλεψης. Τώρα όλες οι δημόσιες επιχειρήσεις πηγαίνουν σε ένα συντονιστικό αποφασιστικό κυβερνητικό όργανο με ένα και μόνο κύριο στόχο. Να προχωρήσουν πιο γρήγορα τα βήματα των ιδιωτικοποιήσεων. Στα πλαίσια της Λισσαβόνας όλα πρέπει να προχωρήσουν πιο γρήγορα. Δηλαδή διαμορφώνει ένα όργανο για να προχωρήσουν με πιο ευνοϊκούς όρους για τους μεγαλοεπιχειρηματίες τα θέματα των ιδιωτικοποιήσεων. 
      Στο ίδιο άρθρο, στην παράγραφο 3δ΄ διαμορφώνει και την πολιτική των προσλήψεων. Τώρα ανοίγουν όχι μόνο τα παραθύρια, αλλά και οι πόρτες, για να διορίζουν όπως θέλουν οι διοικήσεις, αφού τον τρόπο των προσλήψεων τον αποφασίζει η Κυβέρνηση.
      Στο άρθρο 12 για την Ειδική Γραμματεία Δημοσίων Επιχειρήσεων. Λέτε ότι οι διοικήσεις δεν θα παίρνουν λεφτά, όπως έπαιρναν οι προηγούμενες. Εδώ όμως δημιουργούνται υποεπιτροπές. Αυτή η Ειδική Γραμματεία θα κάνει συμβάσεις με φυσικά πρόσωπα, με νομικά πρόσωπα και όλα αυτά θα βαρύνουν τον κρατικό προϋπολογισμό, καθώς και τον προϋπολογισμό των Δ.Ε.Κ.Ο.. Μάλιστα, με κοινή υπουργική απόφαση θα γίνεται η στελέχωση. Τι είχες Γιάννη; Τι είχα πάντα. Εσείς θα διορίζετε και θα στελεχώνετε, όπως έκαναν και οι προηγούμενες κυβερνήσεις στις δημόσιες επιχειρήσεις.
      Όσον αφορά τις προτάσεις για την εταιρική διακυβέρνηση και τα διεθνή λογιστικά πρότυπα δεν είναι τίποτα άλλο παρά μέσα στο πνεύμα της απελευθέρωσης των αγορών και στην παρακολούθηση με ενιαίους κανόνες και τρόπους της οικονομικής εξέλιξης όλων των επιχειρήσεων. Εδώ εφαρμόζετε αυτή την πολιτική. Γι’ αυτό πιστεύουμε ότι και ο περιορισμός αμοιβών που λέτε εσείς για το διοικητικό συμβούλιο είναι ένα αβανταδόρικο επιχείρημα για να καλύψετε τον πραγματικό κύριο στόχο που έχετε, δηλαδή, την ιδιωτικοποίηση και δεύτερον για να σαρώσετε τα δικαιώματα των εργαζομένων μέσα σ’ αυτές τις επιχειρήσεις. Σ’ αυτό το σημείο είναι φαρισαϊσμός να μιλάει η Νέα Δημοκρατία και δήθεν να ενδιαφέρεται για τον ιδιωτικό τομέα. Εσείς δεν ήσασταν πριν από μερικούς μήνες που ψηφίσατε το νόμο για τη διευθέτηση του εργάσιμου χρόνου; Δεν ξέρετε ότι με αυτόν τον χρόνο ικανοποιήσατε ένα μακροχρόνιο αίτημα που σταδιακά το εμφάνιζαν και το προχωρούσαν οι προηγούμενες κυβερνήσεις για το χτύπημα του οκταώρου; Δεν ξέρετε ότι οι εργαζόμενοι του ιδιωτικού τομέα δουλεύουν για δέκα και δώδεκα ώρες με απλήρωτες υπερωρίες, με εντατικοποίηση της δουλειάς, πράγμα που σημαίνει και εργατικά ατυχήματα; Άρα, το όψιμο ενδιαφέρον σας για τους εργαζόμενους είναι ενδεικτικό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Να σας πω και κάτι άλλο. Ο ν. 2112/1920 ισχύει εδώ και ογδόντα πέντε χρόνια. Αυτός ο νόμος σημαίνει ότι οι εργαζόμενοι στον ίδιο χώρο έχουν διαφορετικές αποζημιώσεις. Δηλαδή η χειρονακτική εργασία ξεχωρίζεται από την πνευματική εργασία. Στον έναν δίνει περισσότερα και στον εργάτη δίνει λιγότερα. Εδώ έχουν περάσει κυβερνήσεις βενιζελικές, λαϊκές, της Ε.Ρ.Ε., της Νέας Δημοκρατίας, του ΠΑ.ΣΟ.Κ., κι όμως αυτός ο νόμος παραμένει, γιατί αυτή είναι η απαίτηση του κεφαλαίου. Δεν είναι, λοιπόν, ταξική η πολιτική σας; Πού την ψάχνετε; Να τη βρείτε εκτός της πολιτικής σας; Ο ν. 330 που ισχύει για τους ναυτεργάτες δεν είναι απαίτηση των εφοπλιστών, ενώ για τους άλλους ισχύει ο ν. 1264; 
      Το όψιμο ενδιαφέρον σας για τους εργαζόμενους του ιδιωτικού τομέα πραγματικά με συγκινεί, γιατί κρατάτε καθηλωμένους τους μισθούς και τα μεροκάματα και τα επιδόματα ανεργίας στον ιδιωτικό τομέα. Και αυτό που λέτε για τα ελλείμματα των δημοσίων επιχειρήσεων, γιατί το λέτε; Τώρα σας έπιασε αναταραχή; Για παράδειγμα στην Ολυμπιακή, όλες οι κυβερνήσεις που πέρασαν χρωστούν 1,4 τρισεκατομμύριο δραχμές. Αυτό λέει η μελέτη που είχε αναθέσει η προηγούμενη κυβέρνηση επίσημα. Είναι κατατεθειμένη και τη γνωρίζουν όλοι. Δεν δόθηκαν ποτέ. Και σε ερώτηση ευρωκομμουνιστή Βουλευτή στο Ευρωκοινοβούλιο, η απάντηση της αρμόδιας Επιτρόπου ήταν, αν κάποιος χρωστάει στην Ολυμπιακή, αυτός είναι το ελληνικό δημόσιο. 
      Άρα, το άρθρο 13 και τα άρθρα 14 και 17 στοχεύουν σ’ όλα αυτά που έχουν οι εργαζόμενοι μέσα στις δημόσιες επιχειρήσεις. Και επικαλείστε τον εργάτη στον ιδιωτικό τομέα, για να ισοπεδώσετε προς τα κάτω. Σας το λέμε πάλι και σήμερα ότι είναι μία εξίσωση προς την εξαθλίωση. Διότι αν θέλατε το καλό των φορολογουμένων πολιτών, άλλα θα κάνατε. Κι εμείς δεν αποδεχόμαστε τον όρο «πολίτης», γιατί πολίτης είναι και ο εργάτης και ο αγρότης και ο μικροεπαγγελματίας, αλλά πολίτης είναι και ο εφοπλιστής και ο βιομήχανος και ο τραπεζίτης, δηλαδή όλοι αυτοί που κατακλέβουν τον κόπο, το μόχθο και τον ιδρώτα του ελληνικού λαού. Άρα, αν θέλατε το φορολογικό σας σύστημα να είναι πιο φιλολαϊκό, δεν θα απαλλάσσατε το 2005 από φόρους ύψους 522.000.000 τους μεγαλοεπιχειρηματίες, γιατί μειώσατε τους φορολογικούς συντελεστές. Δεν θα αρπάζατε περισσότερα το 2005 από τους μικροεπαγγελματίες με την περαίωση.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε συνάδελφε, πρέπει να τελειώσετε.
      ΑΓΓΕΛΟΣ ΤΖΕΚΗΣ: Τελειώνω, κύριε Πρόεδρε.
      Δεν θα τους αρπάζατε 585.000.000 ευρώ μέσα στο 2005. Υπάρχουν πολλά τέτοια παραδείγματα. Γι’ αυτό είναι υποκριτική η στήριξη και τα επιχειρήματά σας απέναντι στο νομοσχέδιό σας. Και πραγματικά η επτάμηνη δοκιμασία που βάζετε για τους εργαζόμενους είναι ό,τι χειρότερο. Και μάλιστα αυτό γίνεται χωρίς να δώσετε δικαίωμα σε κανέναν. Μπορείτε να τους απολύετε όποτε θέλετε. Και η αξιολόγηση για τη μετατροπή της σύμβασης με ποια κριτήρια θα γίνεται; Το Α.Σ.Ε.Π. μόνο ελέγχει. Άρα καταργείτε τις συλλογικές συμβάσεις στις δημόσιες επιχειρήσεις. Σ’ αυτό το σημείο δεν ανοίγετε κλειστή πόρτα. Είχε φροντίσει η προηγούμενη κυβέρνηση του ΠΑ.ΣΟ.Κ.. Γιατί μέσα στις δημόσιες επιχειρήσεις υπάρχουν εργαζόμενοι που αμείβονται με διάφορες συλλογικές συμβάσεις. Υπάρχουν οι εργολάβοι οι οποίοι όχι μόνο απομυζούν από τις δημόσιες επιχειρήσεις, αλλά ξεζουμίζουν και τους εργαζόμενους με συλλογικές συμβάσεις πείνας. Γίνεται δουλεμπόριο. Ούτε τα ένσημα δεν τους κολλάνε. Υπάρχουν συμβάσεις ορισμένου χρόνου, ορισμένου έργου, μερικής απασχόλησης. Δηλαδή έχει περάσει εδώ και χρόνια αυτή η αλλαγή, οι μεταρρυθμίσεις μέσα στις δημόσιες επιχειρήσεις.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΑΓΓΕΛΟΣ ΤΖΕΚΗΣ: Μία ανοχή, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Η ανοχή έχει φθάσει στο όριο.
      ΑΓΓΕΛΟΣ ΤΖΕΚΗΣ: Εκείνο το οποίο επιδιώκετε είναι να δώσετε και το τελειωτικό χτύπημα στους εργαζόμενους αορίστου χρόνου, τους παλαιούς, διότι αυτό λέει το άρθρο 14 και το άρθρο 17. Διότι, αν δεν πάνε καλά τα πράγματα θα πρέπει οι εργαζόμενοι να υποταχτούν μέσα από μία συμφωνία. Βλέπουμε ότι αυτό έγινε στον Ο.Τ.Ε. με την κατάπτυστη συμφωνία μεταξύ Δ.Α.Κ.Ε. και Π.Α.Σ.Κ.Ε.. Άρα, αυτό θέλετε να κάνετε σε όλες τις δημόσιες επιχειρήσεις. 
      Έτσι παρατηρούμε πως όταν είναι για τους εργαζόμενους, εκεί είστε απόλυτοι, εκεί δείχνετε την πυγμή σας, εκεί είστε αποφασιστικοί και αυταρχικοί. Όταν όμως είναι για τους μεγαλοεπιχειρηματίες, έρχεστε εδώ και μας μιλάτε για διαπλοκή. Να σας πω ποια είναι η διαπλοκή. 
      ΠΡΟΕΔΡΕΥΩΝ (Ιωάννης Τραγάκης): Και μ’ αυτό κλείνετε.
      ΑΓΓΕΛΟΣ ΤΖΕΚΗΣ: Εδώ μέσα ψηφίσατε με το νομοσχέδιο για το φόρο ακινήτων και χαρίσατε στους επιχειρηματίες καναλάρχες ζεστά λεφτά 100.000.000 το χρόνο. Κι ύστερα ψάχνετε για διαπλοκή; Όμως δεν ακούσαμε γι’ αυτό το θέμα τίποτα από την Αξιωματική Αντιπολίτευση. Να, η διαπλοκή. Τη διαπλοκή την παράγει η δική σας πολιτική και η πολιτική των προηγούμενων κυβερνήσεων. Γι’ αυτό απευθυνόμαστε στον ελληνικό λαό, στους εργαζόμενους του δημόσιου τομέα, του ευρύτερου δημόσιου τομέα, του ιδιωτικού τομέα να κάνουν το δικό τους μέτωπο για να απαιτήσουν να έχουν κοινούς μισθούς, κοινές συλλογικές συμβάσεις εργασίας ικανοποιητικές και όχι αυτό το οποίο εσείς προσαρμόζετε. Και τελικά να δώσουν τη μάχη τους για να μην περάσουν η απελευθέρωση, η ιδιωτικοποίηση και η λαϊκή περιουσία να μείνει στο λαό, διότι μπορεί να δώσει φθηνές και καλές υπηρεσίες.
      ΠΡΟΕΔΡΕΥΩΝ (Ιωάννης Τραγάκης): Ο ειδικός αγορητής του Συνασπισμού Ριζοσπαστικής Αριστεράς, κ. Δραγασάκης, έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κυρίες και κύριοι συνάδελφοι, εδώ δεν έχουμε απλώς ένα νομοσχέδιο, αλλά μια πολιτική επιλογή με τεράστιες συνέπειες και για το παρόν και για το μέλλον.
       Όπως και στην εισήγησή μου προχθές, είπα ότι μ’ αυτό το νομοσχέδιο ουσιαστικά η Κυβέρνηση υλοποιεί την πρώτη φάση ενός έργου με συνέχειες. Η φάση αυτή έγκειται στο να καταστούν οι δημόσιες επιχειρήσεις ιδιωτικοποιήσιμες. Και για να καταστούν ιδιωτικοποιήσιμες, πρέπει, ενδεχομένως, να μειωθεί το προσωπικό, πρέπει να μειωθούν οι μισθοί, πρέπει να καταργηθούν τα όποια δικαιώματα είχαν κατακτήσει και πρέπει να καταργηθεί και η δυνατότητα της διαιτησίας και επί της ουσίας των συλλογικών συμβάσεων. Κυρίως όμως πρέπει να καταρρεύσει και να  «ρευστοποιηθεί» η έννοια της δημόσιας επιχείρησης, ούτως ώστε ανά πάσα στιγμή μια επιχείρηση να μπορεί να ιδιωτικοποιηθεί χωρίς τις οποιεσδήποτε δυσκολίες.
      Η πρώτη φάση, λοιπόν, είναι η προετοιμασία των ιδιωτικοποιήσεων. Η δεύτερη φάση  είναι οι ιδιωτικοποιήσεις και η τρίτη φάση, που θα ακολουθήσει μετά, είναι οι διασυνοριακές, όπως λέγονται, εξαγορές και συγχωνεύσεις. Και μ’ αυτόν τον τρόπο, η ελληνική κοινωνία θα είναι μια αγορά για να καταναλώνει προϊόντα τα οποία δεν σημαίνει ότι θα παράγονται εδώ. Ακόμη και το ηλεκτρικό ρεύμα μπορεί να παράγεται στο Κόσοβο, όπου έχουν βρεθεί τεράστια κοιτάσματα λιγνίτη. Μπορεί λοιπόν να παράγεται εκεί το ρεύμα και απλώς η Δ.Ε.Η. εδώ να κάνει τη διανομή. 
      Γι’ αυτό λοιπόν λέω ότι δεν έχουμε απλώς ένα νομοσχέδιο, αλλά μια γενικότερη στρατηγική επιλογή που έχει να κάνει συνολικά με την κοινωνία και τη χώρα και όχι απλώς με τους εργαζόμενους των Δ.Ε.Κ.Ο. ή τις διοικήσεις των Δ.Ε.Κ.Ο. κ.λπ. 
      Εμείς έχουμε ξεκάθαρη θέση. Θεωρούμε ότι πρέπει να αποφασίσουμε ως κοινωνία το τι θέλουμε να παράγουμε. Αυτή η απόφαση εκκρεμεί. Δηλαδή, δεν είναι δεδομένο ότι στο μέλλον η Ελλάδα θα παράγει αυτά που παράγει σήμερα ή ενδεχομένως και αν πρέπει να τα παράγει. Πρέπει να αποφασίσουμε τι θέλουμε να παράγουμε, που θέλουμε να εξειδικευτούμε, σε τι κοινωνία θέλουμε να ζούμε και στη βάση αυτή, να δούμε πράγματι που χρειαζόμαστε τις δημόσιες επιχειρήσεις και αυτές οι επιχειρήσεις να είναι δημόσιες και να είναι όμως επιχειρήσεις. Εκεί εμείς θα συζητούσαμε ευχαρίστως κάθε τι το οποίο θα βοηθούσε ώστε αυτές οι δημόσιες επιχειρήσεις να λειτουργούν προς όφελος του δημοσίου συμφέροντος και να είναι αποτελεσματικές και στις περιπτώσεις που μπορούν να είναι, να είναι και κερδοφόρες.
      Εμείς θέλουμε δημόσιες επιχειρήσεις πρώτον, εκεί που χρειάζεται να παρέχονται ορισμένα δημόσια αγαθά –και αυτό δεν μπορεί να γίνεται με όρους αγοράς- όπως συγκοινωνίες, υγεία, νερό κ.λπ. και δεύτερον, εκεί που υπάρχουν στρατηγικά πλεονεκτήματα και μπορούν να λειτουργήσουν ως στηρίγματα μιας ανάπτυξης. 
      Η Κυβέρνηση, όπως είπα, και το ΠΑ.ΣΟ.Κ. απ΄ ότι φαίνεται έχουν κάνει την επιλογή τους όσον αφορά αυτό το θέμα. Το ΠΑ.ΣΟ.Κ. λέει ότι θα δούμε ποιες επιχειρήσεις πρέπει να ιδιωτικοποιηθούν και ότι αυτό θα γίνεται με διαφάνεια. Έχω πει επανειλημμένα ότι και το ΠΑ.ΣΟ.Κ. ως κόμμα Αξιωματικής Αντιπολίτευσης έχει υποχρέωση να γίνει πιο σαφές και πιο συγκεκριμένο όσον αφορά το τι εννοεί, πού το εννοεί κ.λπ.. 
      Το δεύτερο που ήθελα να πω είναι ότι η Κυβέρνηση έχει βγει με την ψήφο του ελληνικού λαού, έχει όλο το δικαίωμα να έχει τις απόψεις της, έχει το δικαίωμα να θεωρεί ότι αυτό το νομοσχέδιο μπορεί να λύσει προβλήματα, παρά τη δική μας διαφορετική γνώμη, και αυτό είναι δικαίωμά της.
      Εκείνο που με εντυπωσίασε ήταν αυτά που ελέχθησαν για να υποστηριχθεί το νομοσχέδιο. Και ελέχθησαν ψέματα. Η Βουλή νομοθετεί παραπληροφορούμενη, όπως άλλωστε και οι Βουλευτές της Νέας Δημοκρατίας, δεδομένου ότι δεν είναι κανείς υποχρεωμένος να μελετά τα στοιχεία πρωτογενώς. Και εγώ αν ήμουν Βουλευτής της Νέας Δημοκρατίας, θα έπαιρνα υπ’ όψιν μου τα έγγραφα που κυκλοφόρησε το Υπουργείο Οικονομικών για τους μισθούς που επικρατούν –υποτίθεται- στις δημόσιες επιχειρήσεις, τα βοηθήματα που δόθηκαν κ.λπ.. 
      Θέλω να προειδοποιήσω την Κυβέρνηση και τους Βουλευτές, όσους υιοθετήσουν αυτά τα πράγματα άκριτα, ότι θα τους κυνηγάνε για αρκετό χρόνο αυτά που ελέχθησαν εδώ μέσα, πρώτα απ΄ όλα για τα ελλείμματα. Όπως εξήγησα και στην εισήγησή μου, με στοιχεία του προϋπολογισμού, οι Δ.Ε.Κ.Ο. συνολικά είναι κερδοφόρες. Ο προϋπολογισμός αναμένει να εισπράξει 2.000.000.000 ευρώ από μερίσματα των Δ.Ε.Κ.Ο. Πώς λέγεται έτσι ανεύθυνα στον κόσμο ότι Δ.Ε.Κ.Ο. ίσον ελλείμματα; Στηρίζονται κάποιοι στο ότι ο κόσμος δεν ξέρει την πραγματικότητα; Θα την μάθει!
      Δεύτερον, ελλειμματικές Δ.Ε.Κ.Ο. είναι κατά 90% οι επιχειρήσεις συγκοινωνιών, γεγονός που προκύπτει από τα στοιχεία του προϋπολογισμού και αυτό το έλλειμμα είναι συνειδητό. Δηλαδή, και η προηγούμενη κυβέρνηση –και αυτή εδώ, θέλω να ελπίζω- και όλοι συμφωνούμε ότι το εισιτήριο είναι επιδοτούμενο, όπως είναι στο Παρίσι, στις Βρυξέλλες, όπως παντού.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Χθες, είχαμε στην επιτροπή της Βουλής για τις Δ.Ε.Κ.Ο. τον υποψήφιο που πρότεινε η Κυβέρνηση –κύριε Πρόεδρε, δεν θα κάνω χρήση της δευτερολογίας μου, γι΄ αυτό θα ήθελα την ανοχή σας για δυο λεπτά- για την Ε.ΘΕ.Λ. και μας είπε ο άνθρωπος ότι το εισιτήριο είναι 45 λεπτά –τόσα είναι τα έξοδα- ο προϋπολογισμός δίνει μόνο 70.000.000, ενώ θα έπρεπε να δίνει 250.000.000 ή 300.000.000 –δεν θυμάμαι- και έτσι προκύπτει έλλειμμα. Τα περιθώρια εξοικονόμησης είναι ελάχιστα. Άρα, η λύση είναι η εξής: Είτε επιμένουμε και αναλαμβάνουμε την ευθύνη επιδότησης του εισιτηρίου είτε αυξάνει το εισιτήριο, κύριε Υπουργέ, στο 1,40 οπότε δεν θα έχουμε έλλειμμα.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Επιδοτούμε...
      ΙΩΑΝΝΗΣ ΔΡΑΓΑΣΑΚΗΣ: Τότε, γιατί λέτε στον κόσμο για ελλείμματα κ.λπ.; Άκουσα και τον κ. Μάνο εδώ να λέει για ανευθυνότητα και για τεμπελιά των εργαζομένων. Μα, μπορεί να τεμπελιάζει ένας οδηγός λεωφορείου; Θα σκοτώσει τον εαυτό του και τους ανθρώπους! Είναι δυνατόν να εξαπολύουμε έτσι ανεύθυνα στοιχεία και επιχειρήματα; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όσον αφορά τους μισθούς, υπάρχει όργιο ψεμάτων. Έχουν μπει στους μισθούς των εργαζομένων έξοδα διοίκησης, ασφάλιση έναντι ατυχημάτων στο Ι.Γ.Μ.Ε., αυτών που δουλεύουν στα λατομεία στους δρόμους κ.λπ.. Έχουν μπει απίθανα πράγματα! Και ελπίζει η Κυβέρνηση ότι δεν θα ασχοληθεί κάποιος για να αναλύσει αυτά τα πράγματα; Εγώ το έχω κάνει. Ένα προς ένα ψέματα! 
      Τελειώνω, λέγοντας το εξής: Λέγεται ότι οι εργαζόμενοι των Δ.Ε.Κ.Ο. στοιχίζουν στον ελληνικό λαό. Ξέρετε πόσο στοιχίζει μια θέση εργασίας που δημιουργείται με βάση τον αναπτυξιακό νόμο που ψηφίσατε; Ο αναπτυξιακός νόμος επιδοτεί επενδύσεις. Με βάση τα στοιχεία που έδωσε ο κ. Αλογοσκούφης προ ημερών, φέτος εγκρίθηκαν επενδύσεις 581.000.000 ευρώ, επιχορήγηση 238.000.000 ευρώ –λεφτά του φορολογούμενου- θέσεις εργασίας που δημιουργήθηκαν δύο χιλιάδες τριακόσιες. Ακόμα και αν είναι αληθινά αυτά τα στοιχεία, σημαίνει ότι κάθε θέση εργασίας που δημιουργεί ο ιδιώτης επιχειρηματίας εντασσόμενος σε αυτόν τον νόμο, στοιχίζει στον Έλληνα φορολογούμενο 100.000 ευρώ. Γιατί δεν το λέτε αυτό;
      Κύριε Υπουργέ, κερδίζετε ίσως μέρες μ’ αυτό το νομοσχέδιο. Κυρίως όμως μ’ αυτά που λέτε για το νομοσχέδιο, χάνετε χρόνο, χάνετε αξιοπιστία και θα το πληρώσετε!
      Ευχαριστώ.
      (Χειροκροτήματα)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει η συνάδελφος κ. Ζήση.
      ΡΟΔΟΥΛΑ ΖΗΣΗ: Ευχαριστώ, κύριε Πρόεδρε. 
      Όπως ανέφερε ο εισηγητής του ΠΑ.ΣΟ.Κ., σε αυτό το νομοσχέδιο δεν ξέρουμε τελικά πώς η Κυβέρνηση προσδιορίζει τη Δ.Ε.Κ.Ο., τη Δημόσια Επιχείρηση Κοινής Ωφέλειας και πώς προσδιορίζει τη μεταρρύθμιση. 
      Ακούγοντας, κύριε Υπουργέ, και τον κ. Δραγασάκη θα ήθελα να πω ότι όταν αποφασίζετε να νομοθετήσετε –και το έχετε κάνει και σε άλλα νομοσχέδια- έχετε φέρει κάποια στοιχεία στη Βουλή που να δείχνουν τελικά ποιες μελέτες και αναλύσεις προσδιορίζουν τα ελλείμματα, την αναγκαιότητα των ιδιωτικοποιήσεων ή ποιές επιχειρήσεις πρέπει να ιδιωτικοποιηθούν και ποια είναι τα δικά σας πολιτικά κριτήρια, για να το κάνουν; 
      Θέλω να πω ότι το ΠΑ.ΣΟ.Κ. εκεί που προχώρησε –και απαντώ στον κύριο συνάδελφο του Συνασπισμού- το έκανε πάντα με κάποιες μελέτες και με κάποιες ρυθμίσεις τέτοιες, που βεβαίως το κεκτημένο της εργασίας και των δικαιωμάτων, το διασφαλίζουν. Δεν είναι παρακείμενος ο χρόνος. Είναι διαχρονικής και σταθερής αξίας τα κεκτημένα των εργαζομένων.
      Άρα, χωρίς να ξέρουμε τι είναι Δ.Ε.Κ.Ο. για την Κυβέρνηση, χωρίς να ξέρουμε τι είναι μεταρρύθμιση για την Κυβέρνηση, έρχεται αυτό το νομοσχέδιο, ψευδεπίγραφη μεταρρύθμιση, που αντί να πραγματοποιεί αλλαγές που να βελτιώνουν και να κτυπούν τελικά το κακό κατεστημένο, έρχεται να καταργήσει το κεκτημένο των εργασιακών δικαιωμάτων, να «πυροβολήσει» και να «δολοφονήσει» τις εργασιακές σχέσεις  και τις συλλογικές διαπραγματεύσεις, να φορτώσει στον κόσμο της εργασίας την αβεβαιότητα της πολιτικής ανεπάρκειας της Κυβέρνησης της Νέας Δημοκρατίας.
      Κύριοι της Νέας Δημοκρατίας, κύριοι συνάδελφοι, έτσι επιτυγχάνεται η ανάπτυξη; Με το να αποδομείτε τις κατακτήσεις των εργαζομένων στο στόχο του ιδιότυπου πελατειακού σας κρατισμού; Είναι αυτό το νομοσχέδιο μεταρρύθμιση ή παράλληλη παραμόρφωση του αντιαναπτυξιακού σας προϋπολογισμού που αφυδατώνει την κοινωνική συνοχή και αφαιρεί και την τελευταία ελπίδα στους πολίτες; 
      Για να χρησιμοποιήσω και εγώ τα λατινικά του κ. Πολύδωρα, allea yacta est. Με αυτό το νομοσχέδιο ο κύβος ερρίφθη, κύριε Υπουργέ, για την ανάλγητη πολιτική σας, για την πολιτική των μεγάλων συγκρούσεων και ενδοσυγκρούσεων που δημιουργείτε στο χώρο της εργασίας και της ανάπτυξης. 
      Η πολιτική σας προκαλεί κοινωνικές εκρήξεις, αφού τα αδιέξοδα διευρύνονται και τα προβλήματα αυξάνονται. Σας τονίσαμε επανειλημμένως ότι οι Δ.Ε.Κ.Ο. χρειάζονται σχέδιο εξυγίανσης, ανάπτυξης, κοινωνική διαβούλευση, ουσιαστική εταιρική διακυβέρνηση. Σας τονίσαμε ότι η οργάνωση και η βιωσιμότητα των Δ.Ε.Κ.Ο. απαιτούν συλλογική προσπάθεια, διάλογο και συναινέσεις με τη συμμετοχή των εργαζομένων και τη διασφάλιση των εργασιακών δικαιωμάτων του δημοσίου συμφέροντος και της κοινής ωφέλειας. Και ξέρουμε πολύ καλά τι είναι η κοινωνική ωφέλεια, η κοινωνική χρησιμότητα. Ξέρουμε πολύ καλά τι είναι το δημόσιο συμφέρον. Ξέρουμε ποιοι είναι εκείνοι οι χώροι και οι τρόποι που πρέπει τα φυσικά αγαθά και τα εγχώρια και τα εισαγόμενα να τα διαχειριστούν και να τα διασφαλίσουν προς όφελος του καταναλωτή και, βεβαίως, προς όφελος της κοινωνίας.
      Εσείς αντί γι’ αυτά που σας προειδοποιήσαμε, επιλέξατε τον αυταρχισμό και την απολυτότητα της λαϊκής κουλτούρας σας, την επίδειξη του λαϊκισμού και την ανατροπή των εργασιακών σχέσεων, ωσάν, κύριε Υπουργέ, να θέλετε να τιμωρήσετε την πρόοδο και την θετική εξέλιξη της εργασίας και της ανάπτυξης. Επικαλείσθε, εδώ, ότι όλες αυτές τις ανατροπές τις κακές τις κάνετε προς όφελος του φορολογούμενου Έλληνα πολίτη. 
      Μα, δεν είναι υποκρισία αυτό, κύριε Υπουργέ; Μα, δεν είναι τελικά τεχνάσματα όλα αυτά στον πολιτικό σας λόγο και στην πολιτική σας ρητορική, για να πείσετε ποιους; Τους Έλληνες πολίτες που σήμερα βιώνουν τις αρνητικές επιπτώσεις της οικονομικής σας πολιτικής, με την ακρίβεια, τη μειωμένη αγοραστική τους δύναμη και τα προβλήματα που έχετε δημιουργήσει στην οικονομία και στην ανάπτυξη; 
      Αναρωτιέμαι, κύριε Υπουργέ, αν για το αδιέξοδο της οικονομικής σας πολιτικής θεωρείτε τελικά υπεύθυνους τους εργαζόμενους στο δημόσιο και ιδιωτικό τομέα. Και στοχεύετε έτσι, χωρίς επιφυλάξεις μέχρι τελικής εξόντωσής τους. Αλήθεια, φταίνε οι εργαζόμενοι; Φταίει ο κόσμος της δουλειάς και της παραγωγής που έχετε μειώσει την παραγωγική δραστηριότητα και βάση με την πολιτική σας;
      Το νομοσχέδιο για τις Δ.Ε.Κ.Ο. μετά το ωράριο των καταστημάτων, τη διευθέτηση του χρόνου εργασίας, την αύξηση της υπερεργασίας, τη μείωση της αποζημίωσης για τις υπερωρίες επιβεβαιώνει ότι η Κυβέρνηση της Νέας Δημοκρατίας έχει φίλους τους ολίγους, τους ολίγους δικούς της και εχθρούς τους πολλούς, τον κόσμο της παραγωγής και της δημιουργίας. Με αυτό το νομοσχέδιο ανατρέπετε τις εγγυήσεις του εργατικού δικαίου και τελικά το ίδιο το κοινωνικό κράτος, κύριε Υπουργέ, ενώ αντιτίθεσθε στις διεθνείς συμβάσεις εργασίας.
      Αθεράπευτα, κύριε Πρόεδρε, αλαζονική και κοινωνικά ανάλγητη η Κυβέρνηση της Νέας Δημοκρατίας εισάγει την αποδιάρθρωση των συλλογικών συμβάσεων, υπονομεύει τον κοινωνικό διάλογο, την εργασιακή ειρήνη και την ανατρέπει. Οδηγεί τους εργαζόμενους –και στο δημόσιο και στον ιδιωτικό τομέα- στα χαμηλότερα επίπεδα προστασίας των αμοιβών και, βεβαίως, σε απολύσεις και σε μειώσεις του προσωπικού.
      Ποια είναι τα διαρθρωτικά μέτρα για την αναδιοργάνωση, τον εκσυγχρονισμό και την ανταγωνιστικότητα των Δ.Ε.Κ.Ο.; Τίποτα. Κανένα! Έτος Ανταγωνιστικότητας μηδέν! Φέρνετε νομοσχέδιο για την απελευθέρωση της αγοράς της ενέργειας και δεν λέτε τίποτα ούτε για τις πολιτικές σας ούτε για τις στρατηγικές σας ούτε για τη μηδαμινή εκταμίευση που έχετε κάνει από τους αναπτυξιακούς νόμους και τα επιχειρησιακά προγράμματα, τα Π.Ε.Π. και όλα τα αναπτυξιακά προγράμματα! 
      Κύριε Πρόεδρε, το νομοσχέδιο καθίσταται επιζήμιο για τις επιχειρήσεις, την ανταγωνιστικότητα, τους καταναλωτές, το δημόσιο συμφέρον. Απαξιώνει αυτές τις επιχειρήσεις, για να τις χειριστεί η Κυβέρνηση με το δικό της τρόπο. Δεν σέβεσθε ούτε το Σύνταγμα ούτε τις διεθνείς συμβάσεις και συνθήκες ούτε νομικός συναισθηματισμός υπάρχει ούτε πολιτική ευθύνη ούτε κοινωνική ευαισθησία. Ζείτε το δικό σας μύθο, της εξουσίας σας. Ξεχάσατε την εντολή του ελληνικού λαού για μια νέα και καλή διακυβέρνηση. 
      Πού είναι οι υποσχέσεις σας; Πού είναι ο Πρωθυπουργός, κύριε Πρόεδρε; Μιλούσατε για όλα αυτά τα οποία πιστεύω, κύριε Πρόεδρε, πως και ο Πρωθυπουργός ο ίδιος και η Κυβέρνησή σας θα έχουν συνεχώς τις Ερινύες της πολιτικής σας ηθικής να σας κατατρέχουν. Όσο λοιπόν είναι καιρός, αποσύρετε αυτό το νομοσχέδιο και αυτές τις διατάξεις για το καλό του ελληνικού λαού και των εργαζομένων! 
      ΠΡΟΕΔΡΕΥΩΝ (Ιωάννης Τραγάκης): Η συνάδελφος κ. Αντωνίου έχει το λόγο.
      ΤΟΝΙΑ ΑΝΤΩΝΙΟΥ: Κύριε Υπουργέ, κυρίες και κύριοι συνάδελφοι, το νομοσχέδιο για τις Δ.Ε.Κ.Ο. είναι ένα ακόμη νομοσχέδιο αντικοινωνικό, αντιαναπτυξιακό και αντισυνταγματικό. Πρόκειται για μια ακόμη νομοθετική πρωτοβουλία που υπηρετεί τη γενικότερη αντίληψή σας για το μοντέλο ανάπτυξης που πρέπει να έχει η χώρα μας. Πρόκειται για ένα μοντέλο ανάπτυξης που στηρίζεται στην ισοπέδωση των δικαιωμάτων των εργαζομένων προς τα κάτω, τόσο στον ιδιωτικό όσο και στον ευρύτερο δημόσιο τομέα. Για το λόγο αυτό έρχεται να συνεχίσει μια σειρά ρυθμίσεων που νομοθετήσατε το καλοκαίρι για το ωράριο, τις υπερωρίες, τη διευθέτηση του χρόνου εργασίας και για το ασφαλιστικό, βέβαια, των τραπεζών. 
      Εδώ θα ήθελα να πω, κύριε Υπουργέ, ότι από το Βήμα αυτό χθες ακούσαμε τον κ. Αλογοσκούφη  να λέει γι’ αυτές τις μεγάλες μεταρρυθμίσεις, πόσο καλό θα προσφέρουν στην ελληνική κοινωνία και οικονομία και πώς τις υλοποιείτε. Σήμερα σ’ αυτό το νομοσχέδιο έχετε καταθέσει τροπολογία για παράταση του νόμου που αφορά το ασφαλιστικό των τραπεζών, διότι δεν μπορείτε να υλοποιήσετε αυτές τις δικές σας κακές πολιτικές επιλογές και καλύτερα βέβαια για τους εργαζόμενους και για τα ασφαλιστικά ταμεία. 
      Βλέπουμε λοιπόν ότι όλες αυτές οι πολιτικές σας δεν βοηθούν την ανάπτυξη και, βέβαια θα είναι εις βάρος της εργασίας και των εργασιακών δικαιωμάτων, με εργαζόμενους ανασφαλείς και χαμηλά αμειβόμενους, με το να μοιάσουμε στις γειτονικές μας χώρες –στις βαλκανικές- στους μισθούς και τα δικαιώματα, για να μπορέσουμε να αντεπεξέλθουμε στο διεθνή ανταγωνισμό. Προωθείτε αυτό το μοντέλο, γιατί δεν έχετε όραμα, στρατηγική και σχέδιο για την ανάπτυξη της χώρας. Γιατί στον τομέα του σχεδιασμού και της διαχείρισης αποδεικνύετε καθημερινά την ανικανότητα και την ανεπάρκειά σας τους τελευταίους είκοσι μήνες. 
      Αυτή βέβαια η ανεπάρκειά σας φαίνεται καθαρά και στις Δ.Ε.Κ.Ο. Τι παρατηρούμε σε αυτές τις επιχειρήσεις το τελευταίο διάστημα; Ανικανότητα, κακοδιαχείριση και πελατειακό κράτος, που δημιουργούν πολύ σοβαρά προβλήματα στις δημόσιες επιχειρήσεις.
      Φαινόμενα διαφθοράς και διαπλοκής που καταγγέλλονται πρώτα απ’ όλα από τα δικά σας στελέχη, περιθωριοποίηση των ικανών και άξιων στελεχών ακόμα και εκείνων που προέρχονταν από τη δική σας παράταξη, μόνο και μόνο επειδή τα είχαν χρησιμοποιήσει οι προηγούμενες κυβερνήσεις του ΠΑ.ΣΟ.Κ.. Ποια στελέχη βλέπουμε να παίρνουν τη θέση τους; Αποτυχημένοι Βουλευτές, απόστρατοι αξιωματικοί, συγγενείς και κουμπάροι. 
      Παρατηρούμε στις Δ.Ε.Κ.Ο. προσλήψεις των «γαλάζιων παιδιών» από το παράθυρο σε πολλές θυγατρικές των επιχειρήσεων και τώρα βέβαια εκτός από τα παράθυρα θα ανοίξετε και τις πόρτες με τις ρυθμίσεις που φέρνετε σε αυτό το νομοσχέδιο. 
      Με όλες αυτές τις επιλογές που κάνετε, σίγουρα δεν κάνετε μεταρρυθμίσεις. Μοναδικός σας στόχος είναι να δημιουργήσετε ένα βαθύ «μπλε κράτος». Και βέβαια οι συνέπειες αυτών των επιλογών σας είναι δυστυχώς πολλές και σοβαρές. Πρώτα απ’ όλα παρατηρούμε μείωση των κερδών των επιχειρήσεων όπως για παράδειγμα στα ΕΛ.ΤΑ., στη Δ.Ε.Η. και στον Ο.Τ.Ε.. Μείωση της παραγωγικότητας των υπηρεσιών που παρέχονται στον πολίτη. Τεράστια απώλεια πόρων στο Γ’ Κοινοτικό Πλαίσιο Στήριξης που σταματούν το αναπτυξιακό πρόγραμμα σε αυτές τις επιχειρήσεις.
      Χαρακτηριστικό παράδειγμα, κύριοι Υπουργοί, είναι ο Ο.Σ.Ε.. Πριν από λίγες μέρες ξαναείδαμε το γνωστό φαινόμενο που παρατηρείται τον τελευταίο καιρό, κάθε μέρα και μια παραίτηση, να παραιτείται ο διευθύνων σύμβουλος της «ΕΡΓ.Ο.Σ.Ε.» ο κ. Νικολετόπουλος και δεν μας είπατε το λόγο. 
      Κύριοι Υπουργοί, καλό θα ήταν όταν είστε στη Βουλή να παρακολουθείτε και τους Βουλευτές και μάλιστα της Αντιπολίτευσης και να μη μιλάτε με συναδέλφους, γιατί τελικά δεν μας απαντάτε στα ερωτήματα που σας θέτουμε…
      ΠΡΟΕΔΡΕΥΩΝ (Ιωάννης Τραγάκης): Καταγράφονται τα ερωτήματά σας και θα σας απαντήσουν. Δεν μπορεί να απαντήσουν αμέσως. Σας παρακολουθούν όμως.
      ΤΟΝΙΑ ΑΝΤΩΝΙΟΥ: Κύριε Πρόεδρε, περιμένουμε απαντήσεις για παραιτήσεις στελεχών με τεράστια ευθύνη σ’ αυτές τις δημόσιες υπηρεσίες. 
      Επαναλαμβάνω, ότι είδαμε να παραιτείται ο κ. Νικολετόπουλος και δεν απάντησε κανείς γιατί από τον Ιούνιο και μετά η Ευρωπαϊκή Ένωση καταγγέλλει τις διοικήσεις του Ο.Σ.Ε. για μηδέν απορρόφηση. Είδαμε να πετιέται ένα πολύ μεγάλο έργο στο Καλλίδρομο μετά τις κατηγορίες της Ευρωπαϊκής Ένωσης για φωτογραφική προκήρυξη. Θα μας πείτε τελικά τι συμβαίνει; Με αυτόν τον τρόπο θα διοικήσετε αυτές τις επιχειρήσεις;
      Αντιμετωπίζετε ισοπεδωτικά όλες τις Δ.Ε.Κ.Ο., έχοντας την ίδια μεθοδολογία και την ίδια πολιτική. Καταργείτε τις συλλογικές συμβάσεις και τους γενικούς κανονισμούς προσωπικού οδηγώντας τους εργαζόμενους στις Δ.Ε.Κ.Ο. στο χαμηλότερο δυνατό επίπεδο προστασίας και αμοιβών. Καταργείτε το Α.Σ.Ε.Π. γιατί η αξιοκρατία και η διαφάνεια είναι εμπόδια σήμερα στη λογική του πελατειακού κρατισμού που υπηρετείτε.
      Κύριοι της Κυβέρνησης, για να περάσετε αυτές τις ρυθμίσεις έχετε επιλέξει μεθόδους επικίνδυνες για την κοινωνική συνοχή και την αλληλεγγύη καλλιεργώντας συνθήκες αγριότητας στην κοινωνία. Αντί να βάζετε ως στόχο να ανεβάσετε σε υψηλότερο επίπεδο τα εισοδήματα και τις συνθήκες ασφάλειας όλων των εργαζομένων και ειδικά στον ιδιωτικό τομέα, καλλιεργείτε τον φθόνο για όσους εργαζόμενους έχουν καταφέρει με τους αγώνες τους να πετύχουν αυτές τις συνθήκες εργασίας.
      Ενοχοποιείτε την εργασία στο δημόσιο και στον ευρύτερο δημόσιο τομέα προωθώντας αντιλήψεις κοινωνικού ρατσισμού. Καλλιεργείτε τη σύγκρουση ανάμεσα στους παλιούς και στους νέους εργαζόμενους. Υποτίθεται ότι ο στόχος σας είναι η εξυγίανση των δημοσίων επιχειρήσεων. Ο στόχος σας είναι να καλύψετε τα ελλείμματα ενός αναξιόπιστου προϋπολογισμού, να ιδιωτικοποιήσετε και να ξεπουλήσετε αυτές τις επιχειρήσεις. Είναι πολιτικές που τις έχουμε ξαναδεί το 1990-1993. Ακριβώς τις ίδιες κάνετε και σήμερα κύριοι Υπουργοί. Τότε αποδοκιμαστήκατε από τον ελληνικό λαό, δεν κλείσατε ούτε τετραετία και βλέπουμε για άλλη μια φορά να είστε πολιτική παρένθεση στην πολιτική ζωή του τόπου με τέτοιες πολιτικές επιλογές.
      Κλείνω λέγοντας ότι αυτές οι πολιτικές επιλογές που κάνετε μας είπατε ότι εκφράζουν την πλειοψηφία του ελληνικού λαού και χθες είδαμε στο δρόμο όλους τους εργαζόμενους που εκφράζονται απ’ όλες τις πολιτικές παρατάξεις και από τη Δ.Α.Κ.Ε.. Είδαμε Βουλευτή σας να δηλώνει παρών. Ακούμε, ότι οι Υπουργοί σας διαφωνούν με το άρθρο 14 –καλό θα ήταν ο Υπουργός που διαφωνεί να βγει δημόσια και να το πει- και βλέπουμε ότι διαφωνούν εργαζόμενοι, διαφωνούν στελέχη δικά σας και κυβερνητικά και συνδικαλιστικά και το αποτέλεσμα είναι αυτές σας οι πολιτικές να είναι μειοψηφικές. Το μήνυμα το πήρατε χθες και ελπίζατε ότι η βροχή θα σας σώσει, αλλά τελικά δεν σας έσωσε. Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός ζήτησε το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε Πρόεδρε, ζήτησα το λόγο γιατί αναγκάζομαι να πω ότι δεν έχω συνηθίσει να επιτρέπω στον εαυτό μου να δίνει δικαίωμα για να δέχεται επιπλήξεις από κάποιους, πολύ δε περισσότερο από συνάδελφο την οποία σέβομαι. Οφείλω όμως να πω ότι σέβομαι αυτό που είπε η κ. Αντωνίου που με επέπληξε λέγοντας ότι οφείλω εγώ και ο συνάδελφός μου, κ. Γιακουμάτος, να παρακολουθούμε τον ομιλητή…
      ΠΡΟΕΔΡΕΥΩΝ (Ιωάννης Τραγάκης): Δεν σας επέπληξε. Εξέφρασε μια άποψη. Κακώς το εκλάβατε έτσι. Είναι μια βαριά κουβέντα το «επέπληξε». 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): ‘Ετσι το εξέλαβα γι’ αυτό ζήτησα και το λόγο. Επειδή ακριβώς είχα την προσοχή μου στραμμένη στον κ. Σκουλάκη, τον οποίο υπερεκτιμώ, γι’ αυτό και δεν παρακολουθούσα εκείνη. Έκανα αυτό ακριβώς για το οποίο εκείνη με ενεκάλεσε. Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Κύριε Πρόεδρε, για πολλοστή φορά αυτό το τριήμερο παρακολουθούμε το ίδιο έργο από την πλευρά των συναδέλφων της Αξιωματικής Αντιπολίτευσης που είναι φαρισαϊσμός και μηδενοποίηση των πάντων. Λες και δεν ξέρει ο ελληνικός λαός ότι είκοσι χρόνια κυβερνούσατε και τώρα πάτε να ανακαλύψετε την Αμερική.
      Είδαμε μάλιστα και τον Αρχηγό σας χθες, να το προσπαθεί με αλληλοσυγκρουόμενες θέσεις. Εξάλλου εδώ παρατηρήσαμε πολλούς από εσάς  άλλα να λένε οι μεν και άλλα οι δε. 
      Ειλικρινά, για μια ακόμη φορά, δεν παρακολουθείτε την αγωνία του ελληνικού λαού. Πριν από λίγες μέρες βγήκε μια δημοσκόπηση που πάνω από το 60% των Ελλήνων επιθυμεί και μάλιστα προτρέπει εμάς ότι καθυστερήσαμε, να γίνουν οι αλλαγές στις Δ.Ε.Κ.Ο.. Και έρχεστε τώρα και χύνετε δάκρυα αυτές τις μέρες για τις Δ.Ε.Κ.Ο.. Ποιος τις κατάντησε όμως έτσι; Αντί δηλαδή να ζητήσετε συγνώμη για την κατάντια των Δ.Ε.Κ.Ο. που αντί να προσφέρουν τη βοήθειά τους στον πολίτη σ’ ένα πολύ μεγάλο βαθμό αυτές έχουν μετατραπεί σε ένα δυνάστη, σε αγωνία του ελληνικού λαού για τα τεράστια ελλείμματα που έχουν δημιουργήσει, για τα τεράστια σκάνδαλα που έχουν συμβεί και για την αναξιοκρατία που έχει επικρατήσει, μας κατηγορείτε για το νομοσχέδιο αυτό.
      Κύριοι συνάδελφοι, με το παρόν νομοσχέδιο πραγματοποιείται μια τολμηρή και καινοτόμος μεταρρύθμιση που περιορίζει και εξυγιαίνει τον ευρύτερο δημόσιο τομέα. Βελτιώνει την ανταγωνιστικότητα, βάζει τέλος στην σπατάλη των χρημάτων των φορολογουμένων πολιτών και συμβάλλει στην καλύτερη προσφορά υπηρεσιών προς το κοινωνικό σύνολο.
      Το νομοσχέδιο αυτό θα ωφελήσει σημαντικά την οικονομία και την κοινωνία. Εσείς είκοσι χρόνια δοκιμαστήκατε και τώρα αντιδράτε. Και λίγο πολύ ο κ.Παπανδρέου χθες ζήτησε άλλα δέκα χρόνια για να κάνει αυτά που δεν έκανε στα είκοσι. 
      Το νομοσχέδιο λοιπόν αυτό ξεριζώνει τις πρακτικές του παρελθόντος που είχαν ως αποτέλεσμα τη διόγκωση ενός αναποτελεσματικού και προβληματικού δημόσιου τομέα και αποτρέπει την ανάπτυξη φαινομένων διαφθοράς και διαπλοκής. Συντελείται έτσι ουσιαστικά μια πολυδιάστατη αποκρατικοποίηση, καθώς οι Δ.Ε.Κ.Ο. είναι εισηγμένες στο Χρηματιστήριο εξέρχονται από το δημόσιο τομέα και απαλλάσσονται από πολιτικούς προϊσταμένους και πολιτικές σκοπιμότητες, που για χρόνια εσείς είχατε και μάλιστα εξ ιδίων κρίνετε τα αλλότρια, γεγονός που θα λειτουργήσει ευνοϊκά και ως προς την προσέλκυση ξένων επενδύσεων.
      Το υπέρογκο κόστος των ζημιογόνων Δ.Ε.Κ.Ο. δημιουργεί συνθήκες οικονομικής και κοινωνικής ανισότητας σε βάρος των πολλών και υπέρ των λίγων προνομιούχων που λόγω του μονοπωλιακού χαρακτήρα κρατούν σε ομηρία τον ελληνικό λαό. Σύμφωνα με στοιχεία του Υπουργείου Οικονομίας και Οικονομικών, το έτος 2004 η μέση δαπάνη για μισθούς σε τριάντα έξι δημόσιες επιχειρήσεις ήταν κατά 76% υψηλότερη από το μέσο ακαθάριστο μισθό στο σύνολο της ελληνικής οικονομίας. 
      Κύριοι συνάδελφοι, ο πολίτης βίωσε τα τελευταία χρόνια τα αποτελέσματα αυτών των πολιτικών, εξυπηρετούμενος ανεπαρκώς, ταλαιπωρούμενος, αλλά και πληρώνοντας δυσβάστακτους φόρους για να καλυφθούν τα χρέη που δημιουργούσαν οι κρατικές επιχειρήσεις με τις ζημιές τους. Η πλειοψηφία των πολιτών όχι μόνο είναι έτοιμη, αλλά απαιτεί πλέον από την Κυβέρνηση να προχωρήσει σε τομές και ρήξεις που θα προωθήσουν την ανταγωνιστικότητα της ελληνικής οικονομίας. Αυτό αναγνωρίζεται και από το ΠΑ.ΣΟ.Κ. το οποίο, όταν ήταν κυβέρνηση, ψήφισε δύο φορές, το 1996 και το 1998, πανομοιότυπες ρυθμίσεις. 
      (Στο σημείο αυτό την Προεδρική Έδρα καταλαμβάνει ο Δ’ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ)
      Για περισσότερα από είκοσι χρόνια οι Δ.Ε.Κ.Ο. είχαν απολέσει σταδιακά το βασικό προσανατολισμό τους που είναι να υπηρετούν τον πολίτη και να έχουν θετική συνεισφορά στην οικονομία. Την κακή αυτή πορεία έρχεται να επαναφέρει στη σωστή κατεύθυνση το παρόν νομοσχέδιο. Οι βασικοί άξονες της μεταρρύθμισης, που είναι μεταξύ τους συμπληρωματικοί, είναι οι εξής: Πρώτον, η αποτελεσματική διαδικασία χάραξης και παρακολούθησης της εταιρικής στρατηγικής και του επιχειρησιακού σχεδιασμού. 
      Δεύτερον, η ευθυγράμμιση με την υφιστάμενη εταιρική νομοθεσία, η διαφάνεια στη λειτουργία της διοίκησής τους και η παρακολούθηση των οικονομικών στοιχείων.
      Τρίτον, η αποκατάσταση στρεβλώσεων σε θέματα προσωπικού. 
      Με αυτό το νομοσχέδιο δεν θίγονται ούτε οι αρμοδιότητες του Α.Σ.Ε.Π. για τους νεοπροσλαμβανομένους, ενώ υιοθετείται περιβάλλον όρων εργασίας ανάλογο με αυτό της γενικότερης αγοράς εργασίας. Αίρεται, έτσι, σταδιακά η ύπαρξη εργαζομένων δύο ταχυτήτων, δηλαδή αυτών που εργάζονται στις Δ.Ε.Κ.Ο. και έχουν σημαντικά προνόμια αποσυνδεδεμένα από την οικονομική πορεία της επιχείρησης και εκείνων που εργάζονται στην ιδιωτική πρωτοβουλία. Για τις δημόσιες επιχειρήσεις που είναι ζημιογόνες ή επιχορηγούνται για την εξυγίανσή τους προβλέπεται συναινετική διαδικασία εξορθολογισμού των κανόνων εργασίας του προσωπικού. Δίνεται, έτσι, η ευκαιρία και στους εργαζομένους να συμμετέχουν ενεργά στην προσπάθεια της καλύτερης διαχείρισης των προβληματικών επιχειρήσεων του δημοσίου. 
      Κυρίες και κύριοι συνάδελφοι, με αυτό το νομοσχέδιο γίνεται μία ακόμα μεταρρύθμιση που θα ωφελήσει την οικονομία και την κοινωνία. 
      ΠΡΟΕΔΡΕΥΩΝ (Φίλιππος Πετσάλνικος): Κύριε συνάδελφε, σας παρακαλώ να ολοκληρώσετε, γιατί είναι πολύ μεγάλος ο αριθμός των εγγεγραμμένων συναδέλφων.
      ΑΘΑΝΑΣΙΟΣ ΜΠΟΥΡΑΣ: Τίθενται στο περιθώριο πρακτικές των προηγουμένων κυβερνήσεων που συνετέλεσαν στη διόγκωση του δημοσίου τομέα. Με αυτήν τη μεταρρύθμιση, καθώς και με άλλες που θα ακολουθήσουν, η νέα διακυβέρνηση και ο Πρωθυπουργός Κώστας Καραμανλής προχωρούν σε τομές που αλλάζουν την ελληνική πραγματικότητα προς το καλύτερο και δικαιώνουν τις προσδοκίες του ελληνικού λαού.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχει ζητήσει το λόγο ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος για μία σύντομη παρέμβαση.
      Ορίστε, κύριε Πρόεδρε, έχετε το λόγο για τρία λεπτά.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ κύριε Πρόεδρε. 
      Θέλω να πω ότι συζητούμε ένα εξαιρετικά σημαντικό νομοσχέδιο. Όλοι καταλαβαίνουμε και συμφωνούμε για τη σημασία του νομοσχεδίου. Βεβαίως, έχουμε σημαντικές διαφορές σε ορισμένα ζητήματα που θίγει, σχετικά με το εύρος, την προοπτική των δημόσιων επιχειρήσεων, τις εργασιακές σχέσεις, το δικαίωμα των συλλογικών διαπραγματεύσεων, το δικαίωμα της νέας γενιάς να δουλέψει με τους όρους που δουλεύουν και οι πατεράδες και οι μανάδες τους στις δημόσιες επιχειρήσεις.
      Όμως, κύριε Πρόεδρε, την ίδια στιγμή που κάνουμε αυτό γίνεται μια χυδαία επίθεση ενάντια στο Κοινοβούλιο και μάλιστα ιδιαίτερα έντονη προς μία πλευρά μελών του Κοινοβουλίου. Οφείλω να την στιγματίσω και να ζητήσω την παρέμβαση του Προεδρείου.
      Κυκλοφόρησε ένα κείμενο, το οποίο προέρχεται από την Ιερά Σύνοδο και θα διαβαστεί στους ναούς κατά την κυριακάτικη ακολουθία. Αυτό το κείμενο αναφέρεται σε μέλη του Κοινοβουλίου, όπως είναι οι έξι Βουλευτές του Συνασπισμού Ριζοσπαστικής Αριστεράς, αλλά και σε άλλους συναδέλφους που κατέθεσαν πρόταση για τη διάκριση των αρμοδιοτήτων μεταξύ Εκκλησίας και Κράτους. Έχει ακραίους χαρακτηρισμούς. Μας ονομάζει «νέους Διοκλητιανούς». Θυμίζω ότι ο Διοκλητιανός ήταν ένα σφαγέας των χριστιανών. Έχουμε τις ιδέες και τις έννοιες του «σφαγέα» και αυτού που έχει «κονσερβοκούτι», να έρχονται σήμερα από τον Αρχιεπίσκοπο και την Ιερά Σύνοδο. 
      Και όχι μόνο αυτό, αλλά αυτό το κείμενο καταλήγει με μία απειλή προς τη Βουλή, όπου λέει ότι οι μεγάλες αποφάσεις, όπως είναι αυτή για τις σχέσεις Εκκλησίας και Κράτους, ανήκουν στον ελληνικό λαό και όχι σε πρόσωπα, τα οιαδήποτε πρόσωπα. Είστε εσείς, κύριε Πρόεδρε, ένα από τα οιαδήποτε πρόσωπα, όπως και ο κ. Υπουργός, οι Βουλευτές της Συμπολίτευσης, της Αξιωματικής Αντιπολίτευσης και των κομμάτων της Αριστεράς.
      Το κείμενο τελειώνει με μία συνθηματική έκφραση, η οποία κλείνει το μάτι. Λέει «ο λαός είναι εδώ». Αν κανείς αλλάξει το άρθρο, θα μπορούσε να πει ότι «το Λ.Α.Ο.Σ. είναι εδώ». Νομίζω ότι δεν πρέπει να αφεθεί αυτό έτσι και ζητώ την παρέμβαση και της Προέδρου της Βουλής κ. Μπενάκη και της Υπουργού Παιδείας και Θρησκευμάτων κ. Γιαννάκου. Νομίζω ότι φθάνουμε σε ακραίες καταστάσεις όχι παρέμβασης του Αρχιεπισκόπου στην πολιτική, αλλά καλλιέργειας μιας ακροδεξιάς πολιτικής. Ίσως η καλύτερη υπηρεσία που μπορεί να προσφέρει στην ίδια την Εκκλησία και όχι μόνο στην πολιτεία ο Αρχιεπίσκοπος είναι να ακολουθήσει το παράδειγμα του πρώην Ιεροσολύμων Ειρηναίου. 
      Κύριε Πρόεδρε, καταθέτω το κείμενο για τα Πρακτικά.
      Ευχαριστώ πολύ.
      (Στο σημείο αυτό ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Φίλιππος Πετσάλνικος): Κύριε Πρόεδρε, το θέμα που θίξατε δεν έχει να κάνει βέβαια με το νομοσχέδιο που συζητούμε, αλλά, αφού εκτιμήσατε ότι είναι ιδιαίτερα σημαντικό, γι’ αυτό σας δώσαμε τη δυνατότητα να μιλήσετε. Θα λάβει γνώση το Προεδρείο και η Βουλή.
      Συνεχίζουμε τώρα με τον κατάλογο των ομιλητών. Το λόγο έχει η συνάδελφος κ Μανωλιά.
      Απευθύνω, όμως, παράκληση προς όλους τους συναδέλφους να τηρούμε το εξάλεπτο, επειδή είναι ακόμη τριάντα ένας εγγεγραμμένοι. 
      ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, υπάρχει μία ειδική κατηγορία. Εμείς είμαστε από χθες και θα μιλήσουμε και επί της αρχής και επί των άρθρων. 
      ΠΡΟΕΔΡΕΥΩΝ (Φίλιππος Πετσάλνικος): Η παράκλησή μου είναι να τηρείται ο χρόνος. 
      Ορίστε, κυρία Μανωλιά, έχετε το λόγο.
      ΧΡΥΣΑ ΜΑΝΩΛΙΑ: Αγαπητοί συνάδελφοι, το υπό συζήτηση νομοσχέδιο, σύμφωνα με δηλώσεις αρμοδίων κυβερνητικών στελεχών, ανοίγει το δεύτερο κύμα μεταρρυθμίσεων, όπως αρέσκεται να το αποκαλεί η νέα διακυβέρνηση. Πριν από λίγους μήνες στο πρώτο κύμα των μεταρρυθμίσεων οι εργαζόμενοι έζησαν στο πετσί τους την αναίρεση ασφαλιστικών τους δικαιωμάτων, την ελαστικοποίηση των εργασιακών σχέσεων, την επέκταση του ωραρίου εργασίας, την κατάργηση στην ουσία των υπερωριών και γενικότερα τη δραματική μείωση του εισοδήματός τους. Τώρα είναι μπροστά στον ισοπεδωτικό δεύτερο κύκλο μεταρρυθμίσεων και έντρομοι σκέπτονται τι έχουν να τραβήξουν, εάν ακολουθήσει και τρίτος κύκλος μεταρρυθμίσεων. Αλήθεια, μπορεί κανείς να βρει, όσο και να ψάξει στη μέχρι τώρα εικοσάμηνη διακυβέρνηση της Νέας Δημοκρατίας, έστω και ένα μέτρο που να έχει πάρει υπέρ των εργαζομένων; Κανένα. 
      Αυτή η πολιτική επιλογή, ασφαλώς, δεν είναι τυχαία. Συνιστά ιδεολογικά μία ολόκληρη σχολή η οποία, θεοποιώντας το κέρδος και την ιδιωτική πρωτοβουλία, αντιμετωπίζει τον εργαζόμενο ως ένα απλό γρανάζι του συστήματος, ως ένα οικονομικό μέγεθος μόνο. Γι’ αυτό απαξιώνει την εργασία και τους εργαζόμενους, γι’ αυτό υποβαθμίζει και το κράτος πρόνοιας και κοινωνικής προστασίας.
      Είναι σχολή που πιστοποιείται στην πολιτική μας ιστορία ως σχολή Αλογοσκούφη, που μόνο στα λόγια κόπτεται, όπως έκανε χθες, για τους εργαζόμενους στον ιδιωτικό τομέα ως παιδιά ενός κατώτερου θεού. Γιατί, ενώ θα περιμέναμε να νοιώσουμε την αγωνία και τις προσπάθειές του να τους μετατρέψει σε παιδιά ενός ανώτερου θεού, εκείνο που διαπιστώνουμε είναι ότι η φιλοδοξία σας εξαντλείται στο να κάνετε και όλους τους άλλους παιδιά ενός κατώτερου θεού. Φαίνεται σαν να έχετε εργολαβικά να κατεδαφίσετε όλες τις κατακτήσεις και τα δικαιώματα των εργαζομένων. 
      Το σχέδιο είναι καλά οργανωμένο. Ενοχοποιούνται οι εργαζόμενοι για τα οικονομικά αδιέξοδα και τα όποια αναπτυξιακά προβλήματα, εν προκειμένω ο ευρύτερος δημόσιος τομέας, ο οποίος δέχεται απαξιωτική κριτική έτσι, ώστε να προετοιμαστεί η κοινή γνώμη να δεχθεί τη συρρίκνωση ή και την κατάργησή του. Οργανώνεται διάσπαση των εργαζομένων με το διαχωρισμό τους σε προνομιούχους και μη, και το χειρότερο ακόμα, σε απασχολούμενους και άνεργους.
      Με τις ρυθμίσεις του νομοσχεδίου που συζητάμε επέρχονται σαρωτικές αλλαγές που ανατρέπουν τις δομές, τη φυσιογνωμία αλλά και τους σκοπούς της ύπαρξης και της λειτουργίας των Δ.Ε.Κ.Ο.. Καταργείται στην ουσία ο δημόσιος χαρακτήρας τους. Οι Δ.Ε.Κ.Ο. στην ουσία παύουν να είναι οργανισμοί κοινής ωφέλειας. Τα περίφημα ιδιωτικοοικονομικά κριτήρια δεν σημαίνουν τίποτα άλλο παρά μεταφορά του κόστους λειτουργίας τους στους πολίτες-χρήστες των υπηρεσιών τους. Με πρόσχημα τη δήθεν εξυγίανση των επιχειρήσεων αυτών μεθοδεύεται η εκχώρηση τους στον ιδιωτικό τομέα. Το δημόσιο και το γενικότερο κοινωνικό συμφέρον από τη λειτουργία των Δ.Ε.Κ.Ο. δέχεται μεγάλο χτύπημα. Δημόσια περιουσία τεράστιας αξίας στην ουσία εκποιείται για χάρη των μεγάλων ιδιωτικών συμφερόντων, που εποφθαλμιούν τα μεγάλα κέρδη από την ιδιωτικοποίηση των Δ.Ε.Κ.Ο.. Στο όνομα των περιβόητων διαρθρωτικών αλλαγών αποδυναμώνεται ουσιαστικά ο δημόσιος κοινωνικός έλεγχος και η εποπτεία του κράτους στη λειτουργία των Δ.Ε.Κ.Ο.. Οι αρμοδιότητες αυτές υποβαθμίζονται σε επίπεδο διυπουργικής επιτροπής και σε παράλληλη δημιουργία ειδικής γραμματείας στο Υπουργείο Οικονομίας. Παρακάμπτονται με διάφορες προφάσεις και τεχνάσματα οι αρμοδιότητες του Α.Σ.Ε.Π. ως προς τις προσλήψεις προσωπικού, για να ξαναγυρίσουμε μεγάλο κομμάτι του ευρύτερου δημόσιου τομέα στο γνωστό παλαιοκομματικό σύστημα των πελατειακών σχέσεων και του βολέματος των ημετέρων.
      Εκεί, όμως, αγαπητοί συνάδελφοι, που οι περιβόητες τομές και μεταρρυθμίσεις ανατρέπουν τα πάντα είναι ο τομέας των εργασιακών σχέσεων στις Δ.Ε.Κ.Ο.. Κατά γενική ομολογία, το νομοσχέδιο μάς γυρίζει πίσω σε έναν εργασιακό μεσαίωνα. Καταργώντας κάθε έννοια των κεκτημένων, παραβιάζοντας κατάφορα το Σύνταγμα και αγνοώντας όλες τις διεθνείς συμβάσεις που κατοχυρώνουν τα δικαιώματα των εργαζομένων. Η Κυβέρνηση της Νέας Δημοκρατίας αποκαλύπτει το πρόσωπο ενός άγριου νεοφιλελευθερισμού, γιατί διαχωρίζει και κατηγοριοποιεί τους εργαζόμενους σε παλιούς και νέους καταστρατηγώντας κάθε έννοια ισότητας, γιατί καταργεί τις συλλογικές διαπραγματεύσεις και τις συλλογικές συμβάσεις για τους νεοπροσλαμβανόμενους υπαλλήλους των Δ.Ε.Κ.Ο.. Με αυτόν τον τρόπο εξατομικεύει την εργασία, απομονώνει τον εργαζόμενο και στην ουσία προσπαθεί να δώσει ένα κτύπημα στον πυρήνα που είναι το συνδικαλιστικό κίνημα και η δράση του. Στο όνομα της δήθεν εξυγίανσης θεσμοθετείται πλέον επίσημα η κατάργηση των συλλογικών συμβάσεων για το σύνολο των εργασιακών σχέσεων.
      Αγαπητοί συνάδελφοι, η Νέα Δημοκρατία είναι πλέον γυμνή μπροστά στην ιστορική πραγματικότητα. Οι μάσκες έπεσαν. Οι υποκριτικές προεκλογικές διακηρύξεις περί μεσαίου χώρου, περί κράτους δικαίου, περί πολιτικών για κοινωνική σύγκλιση και συνοχή έχουν πλέον ξεσκεπαστεί. Η Νέα Δημοκρατία δεν έχει κανένα σχέδιο και καμιά στρατηγική πρόταση για τις δημόσιες επιχειρήσεις όπως είναι η Δ.Ε.Η., ο Ο.Σ.Ε., ο Ο.Τ.Ε., η Ε.ΥΔ.Α.Π. κ.λπ. Επανέρχεται ως εκ τούτου στις ιδεολογικές της ρίζες του σκληρού νεοφιλελευθερισμού, εκποιεί τη δημόσια περιουσία και με προπαγανδιστικά επιχειρήματα σε βάρος των εργαζομένων υπονομεύει και διαλύει τις εργασιακές σχέσεις.
      Να ξέρετε, όμως, κύριε Υπουργέ, ότι με το νομοσχέδιο αυτό μαζί και με το άρθρο 1 θα μείνετε στην ιστορία ως η πολιτική παράταξη που το μόνο που ξέρει να υπηρετεί είναι η οικονομική ολιγαρχία και τα μεγάλα συμφέροντα σε βάρος των απλών ανθρώπων του μόχθου και της εργασίας από τους οποίους πολύ σύντομα θα έχετε την ανάλογη απάντηση.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, τριάντα ένα μαθητές και μαθήτριες και δύο συνοδοί καθηγητές από το Γυμνάσιο Αγίου Κωνσταντίνου Φθιώτιδας.
      Η Βουλή τους καλωσορίζει.
      (Χειροκροτήματα)
      Το λόγο έχει η συνάδελφος κ. Μερεντίτη.
      ΑΘΑΝΑΣΙΑ ΜΕΡΕΝΤΙΤΗ: Κύριε Πρόεδρε, επιτρέψτε μου να αρχίσω με κάτι το οποίο θεωρώ πολύ προσωπικό. Ο Κοινοβουλευτικός Εκπρόσωπος της Νέας Δημοκρατίας χθες προσπαθώντας να μπαλώσει και να περισώσει ό,τι μπορεί, επιτέθηκε με έναν πρωτοφανή και μοναδικό τρόπο στην παράταξη του ΠΑ.ΣΟ.Κ. Και επειδή δεν το επιτρέπω και δεν το επιτρέπουμε όλοι εμείς, ο λαός που μας ψήφισε και μας ψηφίζει, που μας εμπιστευόταν και μας εμπιστεύεται. Μας χαρακτήρισε ως φαύλους που τρώγαμε και πίναμε με τους πραιτοριανούς μας. 
      Θα μπορούσα να πω απλά ότι στο σπίτι του κρεμασμένου δεν μιλάνε για σκοινί. Όμως, θα ήθελα να ρωτήσω τον κ. Πολύδωρα ποιους αποκαλεί πραιτοριανούς. Τους ανθρώπους που δούλεψαν, για να κάνουν την Ελλάδα μεγάλη; Τους ανθρώπους που δούλεψαν, για να φέρουν οικονομική και πολιτική ανεξαρτησία και ισχύ στη χώρα; Τους ανθρώπους που δούλεψαν, για να δώσουν κύρος στη χώρα να της ανοίξουν τα παράθυρα και τις πόρτες της Ευρώπης; Τους ανθρώπους που κατάφεραν να μη μας έχουν στο περιθώριο στην Ευρώπη και να μη μας βλέπουν ως τριτοκοσμικούς, αλλά να μας αντιμετωπίζουν επί ίσοις όροις, ή μήπως τους ανθρώπους που κατάφεραν να κάνουν τις μακέτες έργα και να τις περπατάμε και να τις ζούμε; 
      Τα λέω, για να θυμόμαστε εδώ πέρα ποιοι είναι οι Δεληγιάννηδες και ποιοι είναι Χαρίλαοι Τρικούπηδες. Γιατί και αυτό μας το είπε ο κ. Πολύδωρας χθες. Μας χαρακτήρισε Δεληγιάννηδες. Δεληγιάννης είναι αυτός που κάνει τον Καποδίστρια ή αυτός που λέει ότι θα τον καταργήσει; Δεληγιάννης είναι αυτός που εφαρμόζει και φέρνει για πρώτη φορά το Ε.Κ.Α.Σ. ή αυτός που επαγγέλλεται την κατάργησή του; Δεληγιάννης είναι αυτός που καλλιεργεί και δίνει ελπίδα στους νέους φέρνοντας το Α.Σ.Ε.Π. και εφαρμόζοντας και επιβάλλοντας την αξιοκρατία ή αυτός που το καταργεί με χίλιους τρόπους; Τα λέω, για να θυμόμαστε και να μην ξεχνάμε. 
      Και επειδή είμαστε διαχρονικά υπερήφανοι, θα σας έλεγα για την παράταξή μας και την πορεία μας το εξής: Μήπως εννοούσε ο κ. Πολύδωρας τους δικούς σας πραιτοριανούς, τους δικούς σας «μπαϊρακτάρηδες», οι οποίοι ένας-ένας φεύγουν, άλλοι απομακρύνονται, άλλοι θα απομακρυνθούν για λόγους που οι ίδιοι καταγγέλλουν; Δεν τα λέμε εμείς. Το μόνο που λέμε εμείς τώρα, επειδή φεύγουν ένας-ένας, είναι ο τελευταίος να κλείσει την πόρτα. Απλά, αγωνιούμε μήπως ο τελευταίος, όταν θα φύγει, θα έχει κλείσει και την πόρτα για την Ελλάδα, για την ανάπτυξη, για τα παιδιά μας, για εμάς τους ίδιους.
      Να έλθω τώρα στο νομοσχέδιο. Πρέπει να αναγνωρίσω ευθύς εξ αρχής η Κυβέρνησή σας υπηρετεί με φοβερή συνέπεια την τακτική των επικοινωνιακών τεχνασμάτων, θεωρώντας ότι με αυτόν τον τρόπο μας παραπλανά και υποβαθμίζει τη νοημοσύνη μας. Διότι αυτό προσπαθείτε να κάνετε, κύριε Υπουργέ, φέρνοντας εδώ ένα νομοσχέδιο με το χαρακτήρα του κατεπείγοντος, το οποίο χαρακτηρίζεται ως η μεγαλύτερη μεταρρύθμιση των δεκαπέντε τελευταίων ετών και ζητάτε να το ψηφίσουμε πριν από έναν προϋπολογισμό ο οποίος είναι και το μεγαλύτερο θέμα της Βουλής.
      Εγώ να πω την άποψή μου, γιατί το κάνετε. Τα γκάλοπ, οι μετρήσεις σάς πιέζουν. Αγωνιάτε και προσπαθείτε να σώσετε. Βλέπετε και καταγράφετε τι ζούμε όλοι, εισπράττετε και εσείς στις εκλογικές σας περιφέρειες τη δυσαρέσκεια των πολιτών για όλα αυτά που κάνετε ή που φοβόμαστε ότι θα κάνετε και προσπαθείτε με κάποια τεχνάσματα να σώσετε ό,τι μπορείτε. Φέρνετε, λοιπόν, πριν από τον προϋπολογισμό, που γνωρίζετε καλύτερα από όλους μας, κύριε Υπουργέ, ότι θα είναι ανεφάρμοστος, αυτό το νομοσχέδιο, αφού έχετε καλλιεργήσει όλο το καλοκαίρι όλο αυτόν το μύθο για τα «ρετιρέ» των 1.000 ευρώ και ζητάτε τώρα μέσα από αυτό το νομοσχέδιο να δοξαστείτε, ένα τάχα νομοσχέδιο εξυγίανσης των κακών Δ.Ε.Κ.Ο. που κατασπαταλούν το δημόσιο χρήμα, τα χρήματα των φορολογουμένων και έχουν οδηγήσει την οικονομία στο σημερινό αδιέξοδο. Το είπε αυτό και ο κ. Πολύδωρας.
      Εγώ όμως πάλι ερωτώ. Εσείς μιλάτε για κακές Δ.Ε.Κ.Ο., που παραλάβατε τη Δ.Ε.Η. μια υγιή και κερδοφόρα επιχείρηση και καταφέρατε σε είκοσι μήνες να τη φέρετε στο σημείο που τη φέρατε; Και επαναλαμβάνω όχι με καταγγελίες και μαρτυρίες δικές μας, αλλά με τα όσα είπε το δικό σας στέλεχος, ο κ. Παλαιοκρασσάς. 
      Αυτό το νομοσχέδιο το βαπτίζετε μεταρρύθμιση και επαγγέλλεσθε την ανάταση της οικονομίας. Επιχειρείτε να κερδίσετε την κοινή γνώμη με το μεγαλείο του λαϊκισμού –έτσι εκτιμώ εγώ ότι είναι- «δεχθείτε την άλωση του κράτους και την κατάλυση των εργασιακών δικαιωμάτων χάριν του ιερού σκοπού της βελτίωσης της οικονομίας!». Είναι το λιγότερο πρόκληση, ειδικά από σας που σε τόσο μικρό χρονικό διάστημα έχετε απαξιωθεί σε τόσο μεγάλο βαθμό που έχετε να επιδείξετε μόνο κακούς χειρισμούς σε εσωτερικά και εξωτερικά θέματα και που έχετε φέρει τη χώρα σε τέτοιο αδιέξοδο και κυρίως, έχετε καταφέρει να χάσει η χώρα το κύρος και την αξιοπιστία της.
      Από τότε που αναλάβατε, όχι μόνο σταμάτησε η ανάπτυξη, αλλά και τείνει να μηδενιστεί κάθε προηγούμενη επιτυχία.
      Όλοι συμφωνούμε ότι πρέπει να διατηρηθεί ο δημόσιος και ο κοινωνικός χαρακτήρας. Αυτό εξάλλου εμείς το είχαμε ξεκινήσει και τότε μας είχατε καταγγείλει ότι πράττουμε εγκλήματα. Τώρα έρχεστε, μη έχοντας το μεγαλείο να αναγνωρίσετε όλα τα θετικά των κυβερνήσεών μας, να κάνετε ένα ανακάτεμα κυρίως, φέρνοντας σε αντιπαράθεση παλιούς και νέους εργαζόμενους, που για μένα –και γι’ αυτό θα απολογηθείτε, αγαπητοί συνάδελφοι της Νέας Δημοκρατίας- αυτό σημαίνει ότι βάζετε βόμβα στην κοινωνική και εργασιακή ειρήνη. Και θεωρώ ότι αυτό είναι το κυριότερο και πιο άσχημο του νομοσχεδίου που συζητάμε σήμερα. Ακυρώνετε τον εκσυγχρονισμό, επανεισάγετε αρνητικές νοοτροπίες και μεθοδεύετε την αναπαλαίωση της χώρας. Αυτά η κοινωνία, ο λαός τα καταλαβαίνει και γι’ αυτό γρήγορα θα σας οδηγήσει όλους στην έξοδο. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος, κ. Τσαλίδης.
      ΦΙΛΙΠΠΟΣ ΤΣΑΛΙΔΗΣ: Κύριε Πρόεδρε, αγαπητοί συνάδελφοι, παρακολουθώ με κατάπληξη όλες αυτές τις μέρες τους συναδέλφους, κυρίως της Αξιωματικής Αντιπολίτευσης, να καταγγέλλουν συνεχώς αυτήν την Κυβέρνηση. Θα πρέπει να καταλάβετε να συνειδητοποιήσετε κυρίες και κύριοι συνάδελφοι της Αξιωματικής Αντιπολίτευσης, ότι είναι πρόκληση να παριστάνετε τους καταγγέλοντες. Δεν είστε καταγγέλοντες, είστε καταγγελλόμενοι. 
      Σε ό,τι αφορά τώρα το παρόν νομοσχέδιο, θα έλεγα ότι αποτελεί τη μεγαλύτερη μεταρρύθμιση της χώρας των τελευταίων δεκαπέντε ετών. Θα πρέπει όλοι να συνειδητοποιήσουμε ότι η προσπάθεια της νέας διακυβέρνησης, η Κυβέρνηση του Κώστα Καραμανλή, είναι η δημιουργία ενός κράτους μικρότερου στην οικονομία, αλλά αποτελεσματικότερου στην κοινωνική αποστολή του, κράτος που σέβεται τους πολίτες και κερδίζει το σεβασμό τους.
      Όλοι οι πολίτες, όσο κι αν δεν θέλετε να το καταλάβετε αυτό, κυρίες και κύριοι της Αξιωματικής Αντιπολίτευσης, γνωρίζουν ότι κανένα από τα προβλήματα, όπως και το πρόβλημα των ΔΕΚΟ για το οποίο συζητούμε σήμερα, δεν είναι καινούργιο. Κανένα απ’ όλα αυτά τα προβλήματα δεν αντιμετωπίστηκε με αποφασιστικότητα στα χρόνια των προηγούμενων κυβερνήσεων. Αντιθέτως, μάλιστα, όλα τότε δημιουργήθηκαν, τότε διογκώθηκαν. Όλα αυτά τα ελλείμματα, τα χρέη, τα καθημερινά προβλήματα δημιουργήθηκαν στο παρελθόν. Αλλά δυστυχώς δεν είναι παρελθόν. Είναι η κληρονομιά του παρελθόντος που βαραίνει το σήμερα. Είναι η κληρονομιά της ατολμίας και της απραξίας που εξακολουθούν να βαραίνουν την οικονομία, την αναπτυξιακή διαδικασία την καθημερινότητα του πολίτη.
      Για όλους αυτούς τους λόγους, που τους γνωρίζουν όλοι οι πολίτες, στηρίζουμε αυτήν τη μεταρρύθμιση που επιχειρεί αυτό το νομοσχέδιο στις Δ.Ε.Κ.Ο. και όλοι οι πολίτες είναι αντίθετοι στο προνομιακό καθεστώς των δημοσίων επιχειρήσεων και οργανισμών.
      Πρόκειται για μια σπάταλη διαχείριση μακράς διάρκειας, συνέπεια της οποίας είναι η συσσώρευση ελλειμμάτων, αλλά και χρεών. Είναι χαρακτηριστικό ότι κατά τη διάρκεια της διετίας 2003-2005 τα χρέη των Δ.Ε.Κ.Ο., που θα κληθούν να καλύψουν οι φορολογούμενοι, αυξήθηκαν κατά 30% και ξεπερνούν τα 12.000.000.000 ευρώ. Κύρια αιτία της αύξησης αυτών των χρεών ήταν η προβληματική οικονομική διαχείριση, αλλά και η κακώς εννοούμενη πολλές φορές κοινωνική πολιτική που ασκούσε το δημόσιο μέσω των Δ.Ε.Κ.Ο..
      Ο γόρδιος δεσμός των μεγάλων κρατικών οργανισμών γίνεται περισσότερο πολύπλοκος, καθώς σημαντικό μέρος των χρεών των Δ.Ε.Κ.Ο. έχει την εγγύηση του ελληνικού δημοσίου, γεγονός που με μαθηματική ακρίβεια θα επιβαρύνει το ήδη υψηλό χρέος της χώρας, αφού πολύ συχνά τα δάνεια αυτά δεν αποπληρώνονται με αποτέλεσμα οι εγγυήσεις να καταπίπτουν και κατόπιν να αναλαμβάνει το ελληνικό δημόσιο την πληρωμή τους.
      Το νομοσχέδιο αυτό για τις Δ.Ε.Κ.Ο. αποτελεί μια σημαντική μεταρρύθμιση, που θα ωφελήσει σημαντικά την οικονομία και την κοινωνία. Είναι προσανατολισμένο προς το μέλλον και την πρόοδο. Διασπά και ξεπερνά τις βαθιά συντηρητικές πρακτικές του παρελθόντος, που ως αποτέλεσμα είχαν τη διόγκωση ενός αναποτελεσματικού και βαθιά προβληματικού δημόσιου τομέα και τη δημιουργία εργαζόμενων δύο ταχυτήτων στην οικονομία. 
      Ξεφεύγει από την παλιά λογική του ότι οι Δ.Ε.Κ.Ο. είναι φέουδο, όπου κομματικοί φορείς μπορούν να τακτοποιούν τις πολιτικές σκοπιμότητές τους. Εισάγει μια νέα λογική που υπόκειται σε σαφείς κανόνες, με σκοπό την προστασία και τη μεγιστοποίηση του δημοσίου συμφέροντος. 
      Εισάγουμε τις αρχές της εταιρικής διακυβέρνησης και τα διεθνή λογιστικά πρότυπα στις δημόσιες επιχειρήσεις και οργανισμούς.
      Ενισχύουμε την εποπτεία των Δ.Ε.Κ.Ο. από τους αρμόδιους φορείς για την πιο αποτελεσματική εφαρμογή των προγραμμάτων εξυγίανσής τους και λειτουργίας τους.
      Εξαιρούμε από τις διατάξεις του ευρύτερου δημόσιου τομέα τις Δ.Ε.Κ.Ο. που είναι εισηγμένες στο χρηματιστήριο. Για τις εισηγμένες στο χρηματιστήριο Δ.Ε.Κ.Ο. προωθείται η σταδιακή προσαρμογή των εργασιακών σχέσεων στο εσωτερικό τους προς εκείνες του ιδιωτικού τομέα.
      Η προσαρμογή των εργασιακών σχέσεων θα γίνει για τους υπαλλήλους που θα προσλαμβάνονται εφ’ εξής, χωρίς να θίγονται οι εργασιακές σχέσεις των υπαλλήλων που ήδη υπηρετούν σ’ αυτές.
      Θα μου επιτρέψετε κύριε Πρόεδρε, εδώ να διαβάσω ένα απόσπασμα: «Κάποιοι παρατήρησαν ότι μ’ αυτή τη διάταξη θα υπάρχουν σε κάθε Δ.Ε.Κ.Ο. εργαζόμενοι δύο ταχυτήτων. Η παρατήρηση είναι σωστή, αλλά αυτό είναι το μικρότερο κακό από τη συνέχιση του σημερινού καθεστώτος που συσσωρεύει αβάσταχτα ελλείμματα. Το γεγονός ότι στις Δ.Ε.Κ.Ο. οι μέσοι μισθοί είναι διπλάσιοι και καμιά φορά τριπλάσιοι από τους μισθούς του ιδιωτικού τομέα, συνιστά μία κοινωνικά απαράδεκτη μεταφορά πόρων από τους οικονομικά ασθενέστερους προς μια ομάδα προνομιούχων. Οι υψηλές αμοιβές, σε συνδυασμό με τη μονιμότητα που το νομοσχέδιο καταργεί, ήταν η βασική αιτία για την καλλιέργεια της ανευθυνότητας, της τεμπελιάς και της απαράδεκτης και εξευτελιστικής συμπεριφοράς προς τους πολίτες». Ορθώς λοιπόν, καταργείται, όπως λέει ο κ. Στέφανος Μάνος, ο οποίος κόσμησε το ψηφοδέλτιο Επικρατείας του ΠΑ.ΣΟ.Κ.
      Τελειώνοντας, επειδή δεν έχω άλλο χρόνο κύριε Πρόεδρε, θα πω ακόμη δυο πράγματα. 
      Πρώτον, τίθεται ανώτερο πλαφόν στους μισθούς των υψηλόβαθμων στελεχών των Δ.Ε.Κ.Ο., αλλά και καθορίζονται στα εννέα τα μέλη που μπορούν να συμμετάσχουν στα διοικητικά συμβούλια.
      Δεύτερον, το ζήτημα των αμοιβών, κύριε Πρόεδρε, δεν προσφέρεται, τουλάχιστον από μας, ούτε για εντυπωσιασμούς ούτε γίνεται από φθηνό λαϊκισμό με παραθέσεις μισθών προέδρων ή άλλων στελεχών.
      Όταν αναλάβαμε τη διακυβέρνηση της χώρας ανακοινώσαμε τη μείωση στις απολαβές των συγκεκριμένων στελεχών. Αυτονόητο βεβαίως είναι ότι οι αμοιβές προέδρων και διευθυνόντων συμβούλων πρέπει να είναι συνάρτηση τόσο της πραγματικότητας της ίδια της Δ.Ε.Κ.Ο., αλλά και των προσδοκιών από τα συγκεκριμένα πρόσωπα.
      Τέλος, θα ήθελα να πω ότι εμείς θα συνεχίσουμε σ’ αυτό το δρόμο, αυτό δεσμευτήκαμε να κάνουμε, αυτό κάνουμε, σ’ αυτό το δρόμο βρισκόμαστε, όσο κι αν κάποιοι ενοχλούνται, όσο κι αν αντιδρούν τα οργανωμένα συμφέροντα, όσο κι αν αντιδρούν οι κλειστές ομάδες των βολεμένων. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Τον λόγο έχει ο συνάδελφος, κ. Ευθυμίου.
      ΠΕΤΡΟΣ ΕΥΘΥΜΙΟΥ: Κυρίες και κύριοι συνάδελφοι, μιλάμε για ένα νομοσχέδιο που αυτό καθ’ αυτό είναι σημαντικό. Επιδιώκει ρήξεις όχι μεταρρυθμιστικές, αλλά απορυθμιστικές και καταστροφικές σε ό,τι θετικό οικοδομήθηκε σε αυτόν τον τόπο. Μιλάμε, όμως, για ένα νομοσχέδιο που συγκαλύπτει την κύρια σκοπιμότητα που το έφερε στη Βουλή προς ψήφιση από την πλευρά της Νέας Δημοκρατίας. Διότι το πραγματικό αίτιο αυτού του νομοσχεδίου, η πραγματική στόχευση οφείλεται στον δεύτερο προϋπολογισμό, που καταθέτει η Νέα Δημοκρατία -και η συζήτηση αρχίζει την Κυριακή- που είναι ο δεύτερος προϋπολογισμός που τινάζει στον αέρα ό,τι κέρδισε η Ελλάδα στα τριάντα χρόνια της Μεταπολίτευσης. Ούτε καν στα δέκα τελευταία χρόνια της διακυβέρνησης του ΠΑ.ΣΟ.Κ.. 
      Είναι ο προϋπολογισμός, ο οποίος για δεύτερη συνεχή χρονιά περιορίζει τα κονδύλια κοινωνικής πολιτικής στην παιδεία, στην υγεία, στην ασφάλιση. Εκθεμελιώνει τις κατακτήσεις του κοινωνικού κράτους. Αυτός ο προϋπολογισμός, που δεν μπορεί να σταθεί στη συνείδηση του ελληνικού λαού, ανατρέπει διαρκώς ό,τι κεκτημένο υπήρξε και οδηγεί σε ακόμα πιο αδύναμη θέση την πραγματική οικονομία της χώρας. Πνίγει τον εργαζόμενο με την ακρίβεια. Έρχεται, λοιπόν, να έχει το δεκανίκι αυτού του νομοσχεδίου, που είναι το νομοσχέδιο για την ανατροπή όχι μόνο των εργασιακών σχέσεων στις Δ.Ε.Κ.Ο., αλλά συνεπές στη φιλελεύθερη ιδεολογία έρχεται να ανατρέψει την έννοια της δημόσιας επιχείρησης ως επιχείρησης κοινωφελούς, ως επιχείρησης η οποία δρα με κριτήρια τελικά υπέρ του πολίτη, υπέρ της λειτουργίας των θεσμών αυτού του κράτους για τον ασθενέστερο.
      Το νομοσχέδιο αυτό αποσκοπεί στην ευκολότερη εκποίηση του δημόσιου πλούτου σε ιδιώτες. Είναι το πρώτο αποφασιστικό βήμα για να τελειώσει η Νέα Δημοκρατία με τον «εχθρό» που είναι το κοινωνικό κράτος, που είναι ο Έλληνας πολίτης. 
      Επέλεξε από την αρχή τις συμμαχίες της. Οι συμμαχίες της Νέας Δημοκρατίας είναι οι ισχυροί του χρήματος, είναι εκείνοι που πρόκειται να νεμηθούν, να αποσπάσουν από το δημόσιο πλούτο όλες τις υποδομές, έτσι ώστε να υπάρξει ένα τρέξιμο κερδοφορίας για τους λίγους και μία ακόμα δυσμενέστερη συνθήκη για τους πολλούς. 
      Λυπάμαι που θα το πω αλλά ακόμα και άνθρωποι όπως ο κ. Τσαλίδης -με την πανεπιστημιακή του ιδιότητα- διολισθαίνουν σε μια παλιά προπαγανδιστική αρχή, που είναι βαθιά επικίνδυνη. Είναι η προπαγανδιστική αρχή ότι το «μέγεθος του ψέματος καταλήγει να υποκρύπτει μία μορφή αλήθειας». Κι εδώ ακούγονται συστηματικά γιγάντια ψεύδη, που σας τα επεσήμαναν συνάδελφοι με ψυχραιμία και με τον πιο έγκυρο τρόπο. 
      Κύριε Υπουργέ, αρνείστε αυτό που είπε ο Πρόεδρος του ΠΑ.ΣΟ.Κ., ο Γιώργος Παπανδρέου, ότι η Δ.Ε.Η. ήταν η πέμπτη σε κερδοφορία δημόσια επιχείρηση στην Ευρώπη; Μπορεί να αρνηθεί ο οποιοσδήποτε Έλληνας πολίτης ότι αυτή η πολιτική των μεταρρυθμίσεων, των ζυγισμένων, των σταθμισμένων υπέρ του δημοσίου συμφέροντος, στις δημόσιες και κοινωφελείς επιχειρήσεις, που ακολουθήθηκε από το 1994 ως το 2004, οδήγησε σε κερδοφορία τις επιχειρήσεις, τις οδήγησε στο διεθνή ανταγωνισμό, να σταθούν επιτυχώς, να διαδραματίζουν ουσιαστικό ρόλο στη Νοτιοανατολική Ευρώπη; 
      Αυτό τον πλούτο που κληρονομήσατε, που ταυτόχρονα ήταν και πλούτος του ελληνικού λαού -γιατί αυτή η κερδοφορία επέστρεφε ως υποδομές του κοινωνικού κράτους- τον απαξιώνετε τώρα. 
      Επιστρατεύοντας, όμως, το ψεύδος, ελπίζετε να απομείνει μία κάποια αλήθεια, να φανεί δηλαδή στον κόσμο ότι υποφέρει, ότι αδυνατίζει η θέση του, ότι γιγαντώνεται η ακρίβεια, ενώ μειώνεται το εισόδημά του, αλλά να ποιοι φταίνε: Τα «ρετιρέ» των δημοσίων επιχειρήσεων και οργανισμών. Οι εργαζόμενοι, δηλαδή, φταίνε. Επιχειρείτε να βρείτε τον εχθρό εκεί που είναι ο σύμμαχος του λαού, εκεί που είναι ο σύμμαχος της κοινωνίας, στις δυνάμεις της εργασίας που είναι κατά τη γνώμη σας αυτές που πρέπει να εξοντωθούν. 
      Να εξοντωθούν, λοιπόν, στο δημόσιο τομέα οι εργαζόμενοι, να δημιουργηθεί ένα βαθιά αντισυνταγματικό και επικίνδυνο καθεστώς διαχωρισμού παλιών και νέων, σε ένα πρωτοφανή διαχωρισμό όπου οι νέες γενιές καλούνται να πληρώσουν τα αδιέξοδα της δικής σας πολιτικής και να συσπειρωθεί η κοινωνία εναντίον του εαυτού της, γιατί το επόμενο βήμα είναι η συντριβή και των σχέσεων εργασίας στον ιδιωτικό τομέα.
      Αυτό, λοιπόν, που είναι πια κατανοητό από όλους είναι ότι το μέγεθος του ψέματος που επιστρατεύετε σταθερά, κρύβει μία πολύ μεγάλη αλήθεια. Και οι επιλογές σας με την απογραφή, οδήγησε σε όλα αυτά τα αδιέξοδα για το ταμειακό έλλειμμα -και μόνο- που διαμορφώσατε εσείς οι ίδιοι. Κάποτε λέγατε, όταν μετοχοποιήθηκε ένα 7% της Εθνικής, ότι το ΠΑ.ΣΟ.Κ. πουλάει «τα ασημικά». Και η Εθνική βέβαια είναι ένας γίγαντας, που παίζει έναν απίστευτα θετικό ρόλο στο τραπεζικό σύστημα. 
      Εσείς πια δεν πουλάτε «τα ασημικά». Εσείς γκρεμίζετε το σπίτι που ζει ο ελληνικός λαός. Γκρεμίζετε τους θεσμούς που είχαν διαμορφωθεί υπέρ του Έλληνα πολίτη και χαρίζετε τον εθνικό πλούτο σε λίγους σε μία αδιέξοδη, τυφλή πολιτική που θα καταδικαστεί από τον ελληνικό λαό και καταδικάζεται ήδη στη συνείδηση του κάθε Έλληνα, ακόμα και των Νεοδημοκρατών, που για άλλα σας ψήφισαν, άλλα τους επιφυλάσσετε και άλλα, ακόμα χειρότερα, έρχονται.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος κ. Εμμανουήλ Σκουλάκης.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, κύριε Υφυπουργέ, αγαπητοί συνάδελφοι, νομίζω ότι η δημόσια ζωή του τόπου, ιδιαίτερα αυτή την περίοδο, κινείται στον αστερισμό των προεκλογικών δεσμεύσεων της Νέας Δημοκρατίας. 
      Δεν έχετε αφήσει Έλληνα που να μην του έχετε κλείσει το μάτι, με διορισμούς, με εξυπηρετήσεις. Καλά τα πάτε! Καταφέρατε και αλώσατε όλο το δημόσιο τομέα. Σε κάθε νοσοκομείο έχετε στήσει ένα θερμοκήπιο πελατειακών σχέσεων και κομματικών εξυπηρετήσεων. Στις εφορίες το ίδιο. Στην εκπαίδευση, παντού, τα ίδια. 
      ΦΙΛΙΠΠΟΣ ΤΣΑΛΙΔΗΣ: Εμείς τα έχουμε κάνει αυτά;
      ΕΜΜΑΝΟΥΗΛ ΣΚΟΥΛΑΚΗΣ: Κάπου στις Δ.Ε.Κ.Ο. δεν σας πήγαινε καλά το πράγμα.
      ΦΙΛΙΠΠΟΣ ΤΣΑΛΙΔΗΣ: Οπότε να’ το!
      ΕΜΜΑΝΟΥΗΛ ΣΚΟΥΛΑΚΗΣ: Και σας βγήκαν και είκοσι δύο καρατομήσεις, αποπομπές τους είκοσι ένα μήνες –πείτε μου πώς θέλετε να το λέω- υψηλόβαθμων στελεχών σας από τις Δ.Ε.Κ.Ο. 
      Κύριε Πρόεδρε, θα καταθέσω έναν επίσημο πίνακα που έχει καταρτίσει η εφημερίδα «ΤΑ ΝΕΑ», η οποία λέει: Τριάντα τρεις καρατομήσεις στελεχών στους είκοσι ένα μήνες διακυβέρνησης της Νέας Δημοκρατίας.
      Έχω σημειώσει τις είκοσι δύο αποπομπές, που προέρχονται από τις Δ.Ε.Κ.Ο., επώνυμων στελεχών σας. Το καταθέτω για τα Πρακτικά, γιατί του χρόνου τέτοια εποχή πιθανόν να χρειαστούμε να κάνουμε σύγκριση, σε ένα χρόνο από τώρα, πόσοι θα έχουν προστεθεί, αποπεμφθέντες από τις διάφορες υπηρεσίες και πόστα για τους οποίους θα έχετε δημιουργήσει.
      (Στο σημείο αυτό ο Βουλευτής κ. Εμμανουήλ Σκουλάκης                        καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μη γελάτε, αγαπητοί συνάδελφοι. Αυτές οι τριάντα τρεις καρατομήσεις στελεχών τους, εκ των οποίων οι είκοσι δύο αφορούσαν στελέχη σας από τις Δ.Ε.Κ.Ο., τα επέλεξε η Ρηγίλλης, τα επέλεξε του Μαξίμου, τα επέλεξαν οι Υπουργοί για να σώσουν τις Δ.Ε.Κ.Ο. Και, όμως, αντί να διορθώσουν τα πράγματα, συνελήφθησαν αρκετοί –δεν λέω όλοι- κλέπτοντες οπώρες, όπως εσείς οι ίδιοι καταγγέλλετε. Προς Θεού, μακριά από εμάς! Εσείς τα λέτε, εσείς τα καταγγέλλετε. Μόνο όταν αποκαλυφθούν και δημοσιοποιηθούν πάρτε τον Εισαγγελέα. Και μάλιστα Υπουργοί. Δεν τα έχω ξαναδεί αυτά τα πράγματα.
      Να σας ρωτήσω κάτι, αγαπητοί συνάδελφοι; Το θεσμικό πλαίσιο αυτών των Δ.Ε.Κ.Ο. τους έφταιγε και δεν τα πήγαν καλά; Μήπως τους έφταιγαν οι εργαζόμενοι; Μήπως οι καταγγελίες για τις έκνομες ενέργειές τους ή για τις διοικητικές τους αδυναμίες και παραλείψεις δεν θα υπήρχαν σε αυτές τις Δ.Ε.Κ.Ο. εάν επικρατούσε ο νόμος της σιωπής, που θέλετε να επιβάλλετε με αυτό το σχέδιο νόμου; 
      Και υπερηφανεύεστε για μηδενική ανοχή; Είστε υπερήφανοι που στέλνετε τα στελέχη σας στη δικαιοσύνη; Μα, εσείς τα επιλέξατε. Αν νομίζετε ότι αυτή είναι η αποστολή σας, να κάνετε αυτοκάθαρση της Νέας Δημοκρατίας, με γεια σας με χαρά σας. Πάντως ο δημόσιος βίος δεν μπορεί να ταλαιπωρείται μ’ αυτά τα φαινόμενα. Για όνομα του Θεού! Είστε υπερήφανοι γιατί τα στελέχη σας κάνουν έκνομες ενέργειες και όταν αυτές αποκαλυφθούν από τα Μέσα Μαζικής Ενημέρωσης εσείς τρέχετε στον Εισαγγελέα; Είναι δυνατόν; Είναι αυτός δημόσιος βίος; Αυτό είναι αντικείμενο της Παγκόσμιας Ψυχιατρικής Εταιρείας, να αναλύσει δηλαδή το φαινόμενο «Ελλάδα», να αναλύσει το φαινόμενο «Κυβέρνηση» στη χώρα! Για όνομα του Θεού! Θα μας τρελάνετε, δηλαδή; Εμείς φταίμε; Τα Μέσα Μαζικής Ενημέρωσης φταίνε; Ή έτσι έχετε εκθρέψει τα στελέχη σας κι έχετε δημιουργήσει θερμοκήπια πελατειακών σχέσεων σ’ όλο το δημόσιο βίο; Βεβαίως, το περιβάλλον ευθύνεται, στο οποίο λειτουργούν τα στελέχη σας και όπως τα έχετε γαλουχήσει.
      Κύριε Πρόεδρε, αυτή είναι η αλήθεια, αυτή είναι η πραγματικότητα. Και αυτές τις μέρες αντί η Ελλάδα, αντί η ελληνική κοινωνία, αντί ο πολιτικός κόσμος, να συζητάει τον προϋπολογισμό, όπως γίνεται κάθε χρόνο, φέρατε αιφνιδίως, άρον-άρον, χωρίς κανένα διάλογο με τους κοινωνικούς εταίρους, το νομοσχέδιο για δήθεν εξυγίανση των Δ.Ε.Κ.Ο., για να στρέψετε την κοινή γνώμη σ’ αυτό το νομοσχέδιο και να μην αντιληφθεί ο λαός τι τον περιμένει από τον προϋπολογισμό του 2006, που το μόνο που του υπόσχεται είναι λιτότητα, ακρίβεια, ανέχεια και καταρράκωση της οικονομίας και της χώρας. Αυτό του υπόσχεται. Ο λαός όμως αντελήφθη την ουσία αυτού του νομοσχεδίου και ξεσηκώθηκε. Και είναι σημαντικότατη η μέγιστη συμμετοχή των εργαζομένων σ’ όλους τους τομείς, και στο δημόσιο και στον ιδιωτικό τομέα, γιατί αντιλήφθηκαν ποιοι είναι οι στόχοι σας.
      Πρέπει, αγαπητοί συνάδελφοι –άλλωστε τι ψηφίζετε, τι δεν ψηφίζετε, αυτό δεν θα εφαρμοστεί στην πράξη, είναι αντισυνταγματικό- να συνειδητοποιήσετε τις τεράστιες ευθύνες που αναλαμβάνετε εσείς οι Βουλευτές. Εσείς είστε οι αχθοφόροι του συστήματος και το ξέρετε πολύ καλά. Κι εσείς θα απολογηθείτε για οτιδήποτε προκύψει απ’ αυτή την ιστορία. Οι Υπουργοί, εσείς θα απολογηθείτε στις περιοχές σας. Πηγαίνετε να δείτε τι θα συναντήσετε, όπου πάτε να μιλήσετε με τον κόσμο σας.
      ΠΡΟΕΔΡΕΥΩΝ (Φίλιππος Πετσάλνικος): Κύριε Σκουλάκη, σας παρακαλώ να ολοκληρώνετε.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, τα πέντε λεπτά δυστυχώς πέρασαν. Είχα κι άλλα να πω. Άκουσα όμως τους συναδέλφους. Γιατί μου δώσατε μόνο πέντε λεπτά;
      ΠΡΟΕΔΡΕΥΩΝ (Φίλιππος Πετσάλνικος): Μισό λεπτό, κύριε Σκουλάκη. Οφείλω μιαν εξήγηση. Δεν σας έβαλα πέντε λεπτά. Εσείς είστε κερδισμένος, διότι λόγω ενός πρόσκαιρου τεχνικού προβλήματος του χρονομέτρη η έναρξη καταμέτρησης του χρόνου της ομιλίας σας άρχισε δυόμισι λεπτά αφού αρχίσατε να ομειλείτε. Γι’ αυτό σας παρακαλώ να ολοκληρώνετε.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, όλα αυτά που παρακολουθούμε αυτές τις μέρες δεν είναι τίποτε άλλο παρά η κατάργηση των συλλογικών διαπραγματεύσεων, μια κατάκτηση της τελευταίας δεκαετίας. Επιχειρείτε μια νομοθετική ανατροπή, μια οπισθοδρόμηση, με την οποία διαφωνούν όχι μόνο τα κόμματα της Αντιπολίτευσης, όχι μόνο το σύνολο των εργαζομένων, αλλά, όπως απέδειξαν, και οι μαζικές κινητοποιήσεις. Όπως ακούσατε, διαφωνεί ακόμα και ο Σύνδεσμος Ελλήνων Βιομηχάνων.
      ΠΡΟΕΔΡΕΥΩΝ (Φίλιππος Πετσάλνικος): Κύριε Σκουλάκη, σας παρακαλώ να ολοκληρώνετε.
      ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κύριε Πρόεδρε.
      Ο Πρόεδρος του Σ.Ε.Β. είπε ξεκάθαρα στην επιτροπή της Βουλής ότι διαφωνεί με το άρθρο 14, παράγραφος 3 και ότι θα πρέπει –ακούστε τι σας είπε ο Πρόεδρος του Σ.Ε.Β.!- να διαφυλάξουμε τις αρχές που ισχύουν στη χώρα μας για τις εργασιακές σχέσεις. Δεν θεωρούμε ότι αυτός είναι ο σωστός τρόπος αντιμετώπισης των εργασιακών σχέσεων. Υπάρχει ο Ο.Μ.Ε.Δ., ένας θεσμός που λειτουργεί επιτυχώς στη χώρα μας.
      ΠΡΟΕΔΡΕΥΩΝ (Φίλιππος Πετσάλνικος): Κύριε Σκουλάκη, σας παρακαλώ, πρέπει να ολοκληρώσετε.
      ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κύριε Πρόεδρε.
      Πρέπει να τον στηρίξουμε και να τον ενθαρρύνουμε, γιατί προάγει –ακούσατε τι λέει;- το διάλογο και τη συναίνεση. Αν ένα πράγμα δεν έπρεπε να αλλάξει σ’ αυτό το νομοσχέδιο, θα ήταν αυτό ακριβώς.
      Τι να κάνουμε, κύριοι συνάδελφοι; Καταφέρατε να τους βάλετε όλους απέναντι. Ακόμα και ο Σύνδεσμος Ελλήνων Βιομηχάνων ξέρει που το πάτε. Ξέρει ότι θέλετε να κάνετε ασφυκτικό κομματικό έλεγχο και μετά να τις ξεπουλήσετε με τη δήθεν ιδιωτικοποίηση που σχεδιάζετε.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος κ. Φούσας.
      ΑΝΤΩΝΙΟΣ ΦΟΥΣΑΣ: Ευχαριστώ πολύ, κύριε Πρόεδρε.
      Όλα θα τα περίμενε κανείς, αλλά τόσο φανατισμό από πλευράς των Βουλευτών του ΠΑ.ΣΟ.Κ. δεν ήταν εύκολο κανείς να το διανοηθεί.
      Βιάζεστε πολύ, κυρίες και κύριοι συνάδελφοι του ΠΑ.ΣΟ.Κ.. Και βιάζεστε επικίνδυνα. Το κακό είναι, ότι ξεχνάτε γρήγορα και χρησιμοποιείτε και φράσεις που είναι ανεπίτρεπτες για το χώρο αυτό. Ας έρθουμε όμως στο τελευταίο θέμα, το οποίο έθιξε ο κ. Σκουλάκης και το οποίο έθιξε και ο κ. Παπανδρέου, ασφαλώς και πολλοί άλλοι αγορητές σας.
      Αναφέρετε συνεχώς, ότι απεπέμφθησαν τριάντα πέντε στελέχη μας, εκ των οποίων είκοσι δύο στις Δ.Ε.Κ.Ο.. Δεν ξέρω αν είναι τριάντα πέντε ή είκοσι δύο. Όσοι κι αν είναι, το συνομολογούμε, ότι πράγματι αρκετά στελέχη μας έπρεπε να φύγουν από τα αξιώματα που τους έδωσε η Κυβέρνηση. Όμως, αυτό είναι το ζήτημα; Το ζήτημα είναι πράγματι –και αυτό είναι αρκετό για σας;- να καταγγέλλετε γιατί η Κυβέρνηση υποχρέωσε μερικά από τα στελέχη να εγκαταλείψουν τις θέσεις τους; Αυτό είναι το ζήτημα που καταγγέλλετε; Ότι πράγματι η Κυβέρνηση, σε κάθε περίπτωση, όπου ανακύπτει οποιοδήποτε θέμα, οποιαδήποτε σκιά και εκείνους που έχουν την ευθύνη διαχείρισης αυτών των φορέων, τους υποχρεώνει να φύγουν από τις θέσεις τους; Αλλά ιδίως, ότι τις υποθέσεις αυτές τις στέλνει στον Εισαγγελέα;
      Σας ερωτώ όμως: Εσείς τόσα χρόνια πόσους στείλατε στον Εισαγγελέα; Στείλατε έστω και έναν; Ή όλες αυτές τις υποθέσεις τις κουκουλώνατε ή συμβάλατε στη συγκάλυψή τους; Αυτή είναι η μεγάλη μας διαφορά. Δυστυχώς, εμφανίστηκαν κάποια φαινόμενα και στο δικό μας χώρο. Αυτή είναι μιαν άλλη ιστορία. Στο κάτω-κάτω, κυρίες και κύριοι συνάδελφοι, τέτοιο κλίμα διαμορφώσατε είκοσι χρόνια. Δυστυχώς, αυτό το κλίμα διαμορφώσατε. Εμείς όμως, είμαστε αποφασισμένοι, πως τέτοια φαινόμενα δεν θα τα δεχτούμε, όποιος κι αν είναι αυτός και όσο ψηλά κι αν είναι. Γι’ αυτά αγωνίζεται ο κ. Καραμανλής, γι’ αυτά αγωνίζεται η Κυβέρνηση, γι’ αυτά αγωνιζόμαστε όλοι μας.
      Στο νομοσχέδιο τώρα.
      Υπάρχει κανείς που να έχει αντίρρηση, ότι αυτό το νομοσχέδιο είναι ένα από τα σπουδαιότερα νομοσχέδια που ήρθαν στη Βουλή τον τελευταίο καιρό; Υπάρχει κανείς που να μην πιστεύει ότι αυτό το νομοσχέδιο είναι το σοβαρότερο νομοσχέδιο των τελευταίων είκοσι ετών, όταν θέλει να βάλει τάξη στο μεγάλο πρόβλημα των Δ.Ε.Κ.Ο.; Προτού όμως καταλήξουμε σ’ αυτό, πρέπει να σας κάνω μερικά ερωτήματα. 
      Ερώτημα πρώτο:
      Είστε, κυρίες και κύριοι συνάδελφοι, ικανοποιημένοι με τον τρόπο που λειτουργούσαν μέχρι σήμερα οι Δ.Ε.Κ.Ο.; Καταχρεωμένες, διαφθορά, αναποτελεσματικές, επιλήψιμες συναλλαγές; Είστε ευχαριστημένοι; Αν είστε ευχαριστημένοι, καλώς αγωνίζεστε εναντίον αυτού του νομοσχεδίου. Εμείς όμως δεν είμαστε ευχαριστημένοι, δεν είμαστε ικανοποιημένοι και θέλουμε ν’ αλλάξουμε αυτή την τραγική κατάσταση. Γι’ αυτό και φέραμε αυτό το νομοθέτημα.
      Δεύτερο ερώτημα, που θέλω πραγματικά να σας θέσω: Άκουσα με προσοχή και τον Αρχηγό σας, άκουσα ασφαλώς και τους άλλους αγορητές σας. Μία πρόταση δεν άκουσα. Επιτέλους, τι προτείνετε; Αφού, όπως είπατε οι περισσότεροι, πρέπει κάτι να γίνει στο χώρο των Δ.Ε.Κ.Ο., πέστε μας επιτέλους, τι μας προτείνετε;
      Πέραν του ότι στείρα αρνείστε αυτό το νομοθέτημα, πέραν του ότι πραγματικά επικεντρώσατε την κριτική σας μόνο στα άρθρα 13 και 14, που έχουν σχέση με τους εργαζόμενους, τι άλλες προτάσεις μας κάνατε; Και δεν είναι μόνο τι προτάσεις μας κάνετε τώρα, αλλά τι προτάσεις κάνατε στα είκοσι χρόνια που είχατε την ευθύνη. Να σας θυμίσω την Ολυμπιακή; Την ίδια κατάσταση θέλετε; Μια παρόμοια καταχρεωμένη Ολυμπιακή και σ’ όλους τους άλλους χώρους των Δ.Ε.Κ.Ο.;
      Εμείς λέμε, λοιπόν, πως θα βάλουμε τάξη. Και πρέπει να βάλουμε τάξη. Επιτέλους, δεν γνωρίζετε ότι εμείς τα είχαμε εξαγγείλει αυτά προεκλογικά; Δεν γνωρίζετε ότι αυτά ήταν στο πρόγραμμά μας; Δεν πήραμε την λαϊκή εντολή όλα αυτά να τα κάνουμε; Και τα κάνουμε.
      Ένα τρίτο ερώτημα: Άκουσα τους αγορητές σας να μας κατηγορούνε, ότι εμείς είμαστε «κρατιστές» και φέραμε ένα νομοσχέδιο με έντονο πνεύμα κρατισμού. Επιτέλους τι συμβαίνει εδώ; Βγήκατε από τα δεξιά μας; Είστε περισσότερο φιλελεύθεροι από μας; Είστε νεοφιλελεύθεροι, ή μήπως σας παρέσυραν οι θέσεις του κ. Ανδριανόπουλου και του κ. Μάνου στο χώρο σας και γι΄ αυτό τολμάτε να μας κατηγορείτε για κρατισμό;
      Τέταρτη ερώτηση: Γιατί μας κατηγορείτε ότι εμείς βάζουμε τάξη στο θέμα των αμοιβών των διοικητών των Δ.Ε.Κ.Ο., των προέδρων και άλλων; Κι ενώ εμείς θέλουμε πράγματι να βάλουμε μία τάξη –και πρέπει να μπει, γιατί αυτό θέλει ο ελληνικός λαός- μας κατηγορείτε και γι’ αυτό. Αυτό δεν το είχα διανοηθεί. Πραγματικά, δεν φαντάστηκα, ότι ένα σοσιαλιστικό κόμμα θα κατηγορεί μία φιλελεύθερη Κυβέρνηση, η οποία θέλει να βάλει τάξη στο θέμα των αμοιβών στις Δ.Ε.Κ.Ο.. Η αλήθεια είναι, όμως, ότι δεν ξέρετε ποιες είναι οι θέσεις σας. Εμείς έχουμε καθαρή θέση και αυτή είναι ότι θα βάλουμε τάξη και στις Δ.Ε.Κ.Ο. και παντού. 
      Το κακό είναι ότι λέτε και ψέματα. Δεν καταργούνται οι συλλογικές συμβάσεις. Θα υπάρχουν συλλογικές συμβάσεις. Και αν δεν μπορούν να βρουν λύση μεταξύ τους οι κοινωνικοί εταίροι, ασφαλώς η Βουλή είναι αυτή που θα ρυθμίσει αυτά τα πολύ σοβαρά θέματα.
      Τελειώνω με την εξής παρατήρηση: Έχετε ευθύνη κι εσείς έναντι του ελληνικού λαού, ευθύνη για ό,τι κάνατε επί είκοσι χρόνια. Αλλά έχετε και τώρα ευθύνη για το τι κάνετε και το πώς συμπεριφέρεστε ως Αντιπολίτευση. 
      Εμείς θα προχωρήσουμε, θα εξυγιάνουμε τον τόπο και είμαι βέβαιος πως θα αποδώσουν τα μέτρα αυτά, μα βέβαια, ασφαλώς θα είμαστε Κυβέρνηση και την επόμενη τετραετία και –μιλάω σοβαρά- πολύ περισσότερο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ο συνάδελφος κ. Παναγιώτης Ρήγας έχει το λόγο.
      ΠΑΝΑΓΙΩΤΗΣ ΡΗΓΑΣ: Κύριοι συνάδελφοι, φαίνεται ότι οι συχνές επισκέψεις κυβερνητικών στελεχών στην Κίνα, είχαν ως αποτέλεσμα η Κυβέρνηση να ενστερνιστεί το κινέζικο μοντέλο, όσον αφορά στις εργασιακές σχέσεις, τους μισθούς και τις αμοιβές που ισχύουν σ’ αυτή τη χώρα. Ήταν η κακή πρακτική τελικά, την οποία υιοθετήσατε και προσπαθείτε να τη μεταφέρετε εδώ, διότι δεν μπορούμε να δούμε σε ποιο άλλο σημείο αυτού του νομοσχεδίου μπορεί να στηριχθεί ο ισχυρισμός σας πως πρόκειται περί μίας μεταρρύθμισης και μάλιστα τη μεγαλύτερη της τελευταίας εικοσαετίας. 
      Βάζετε ένα δίλημμα: «Είστε ή όχι με τις μεταρρυθμίσεις; Ο λαός θέλει αλλαγές». Ποιες είναι αυτές οι αλλαγές που προωθείτε; Έχετε διαβάσει σοβαρά το νομοσχέδιο το οποίο συζητάμε σήμερα; Κι αν το έχετε διαβάσει, μπορείτε να μας πείτε σε σχέση με το ν.2414, το νόμο που ίσχυε, ποιες είναι οι διαφορές σας; Ο λαϊκισμός ότι βάζετε πλαφόν στις αμοιβές του Προέδρου και του Διευθύνοντος Συμβούλου είναι η μεγάλη μεταρρύθμιση; 
      Υπήρχε ή όχι στο ν. 2414 το επιχειρησιακό και στρατηγικό σχέδιο ως υποχρέωση των επιχειρήσεων; Βεβαίως υπήρχε. Υπήρχε στον ν. 2414 ο Χάρτης Υποχρεώσεων απέναντι στον Καταναλωτή; Βεβαίως υπήρχε. Υπήρχε επίσης και το συμβόλαιο διαχείρισης, το οποίο υπογραφόταν από κάθε Δ.Ε.Κ.Ο.; Βεβαίως υπήρχε. 
      Όλες, λοιπόν, οι καινοτομίες οι οποίες από το 1996 είχαν εισαχθεί, είχαν νομοθετηθεί και ίσχυαν, αυτή τη στιγμή απλώς με μία διαφορετική λεκτική διατύπωση τις επαναφέρετε σε αυτό το νομοσχέδιο, χωρίς να διαφοροποιείστε πουθενά. Επαναλαμβάνω ότι αν προσπαθήσετε να βρείτε διαφορές ανάμεσα στο μοντέλο της εξυγίανσης –που εσείς ευαγγελίζεστε σήμερα- και σ’ αυτό που ίσχυε στον ν. 2414 δεν θα βρείτε παρά ελάχιστες, που έχουν να κάνουν με τη δυνατότητα να παύετε –όπως υπήρχε και πριν- το διευθυντικό στελεχιακό δυναμικό της εταιρείας χωρίς αποζημίωση και βεβαίως να βάλετε και κάποιο πλαφόν στις αποζημιώσεις. 
      Αυτό είναι λαϊκισμός, δογματισμός και ιδεοληψία. Δεν πρόκειται να γίνει οικονομία κάνοντας αυτήν τη δημόσια ανακοίνωση ότι δήθεν με το μέτρο αυτό περιορίζετε τη σπατάλη και τη διαφθορά. Δεν πρόκειται μέσα απ’ αυτές τις παρεμβάσεις σας να μπορέσετε να πετύχετε κάτι.
      Πού παρεμβαίνετε, λοιπόν; Πού είναι το σημαντικό αυτού του νομοσχεδίου; Το σημαντικό είναι ότι παρεμβαίνετε στον κεντρικό πυρήνα των εργατικών δικαιωμάτων. Παρεμβαίνετε, αποδιαρθρώνετε και διαλύετε τις εργασιακές σχέσεις, τις κατακτήσεις των εργαζομένων, την εργασιακή ειρήνη και συνοχή. Φτιάχνετε εργαζόμενους δύο ταχυτήτων. Και κάνετε και την αντισυνταγματική ρύθμιση να θέλετε να δίνετε διαφορετικές αμοιβές για ίσης αξίας εργασία, που θα παρέχουν οι εργαζόμενοι που θα προσληφθούν. 
      Άρα, λοιπόν, αγαπητοί συνάδελφοι, το πρόβλημά σας είναι άλλο. Το πρόβλημά σας δεν είναι να εξυγιάνετε τις επιχειρήσεις. Δεν υπάρχει ούτε σχέδιο ούτε όραμα διαφορετικό. Δεν υπάρχει καινοτομία. Δεν υπάρχει κάποια φιλοσοφία τέτοια που να μπορέσει να μας πείσει ότι κάνετε ένα βήμα πιο πέρα για να μπορέσει να υπάρξει μία αλλαγή στο χώρο της λειτουργίας των Δ.Ε.Κ.Ο.. 
      Έχετε σαν στόχο –θεωρητικά βεβαίως- την κερδοφορία, πράγμα που δείχνει και τη φιλοσοφία και την αντίληψή σας. Διότι οι Δ.Ε.Κ.Ο. θα πρέπει πρώτα και κύρια να ελέγχονται για την ποιότητα των υπηρεσιών τους, για τις καθολικές υπηρεσίες που προσφέρουν στους πολίτες και βεβαίως θα πρέπει να ελέγχονται ώστε να λειτουργούν με διαφάνεια, με καθαρότητα, με αντικειμενικό τρόπο, με αξιοκρατία όσον αφορά τη διοίκηση και τις προσλήψεις. 
      Όλα αυτά ούτε τα κατοχυρώνετε ούτε τα διασφαλίζετε. Αυτό που σας ενδιαφέρει, είναι να γίνουν οι Δ.Ε.Κ.Ο. χώροι όπου θα μπορείτε να περνάτε με άνεση την πολιτική σας, όσον αφορά τον κομματικό έλεγχο αυτών των επιχειρήσεων, θα μπορείτε να τις απαξιώσετε σε μια ανταγωνιστική και ελεύθερη αγορά εργασίας, θα μπορείτε να τις κάνετε πιο εύκολα εξαγοράσιμες και τελικά θα μπορέσετε να τις παραδώσετε πιο οικονομικά αποδοτικές σε όσους θελήσουν να τις αγοράσουν.
      Με το νομοσχέδιο αυτό δημιουργείτε ένα τεράστιο πρόβλημα στην ελληνική κοινωνία, στους Έλληνες εργαζόμενους. Δεν έχει καμία σχέση με τα παραδείγματα που αναφέρατε για τη Φινλανδία, για την Ιρλανδία. Εδώ ισχύει η παροιμία «η μυλωνού τον άντρα της με τους πραματευτάδες». Δεν είναι ούτε μεταρρύθμιση, ούτε καινοτομία, ούτε πορεία προς το μέλλον. 
      Επειδή, λοιπόν, με το νομοσχέδιό σας αυτό τελικά έχετε εξαντλήσει πια τις ανοχές και τις αντοχές αυτής της κοινωνίας, είναι σίγουρο ότι ο κατήφορος, ο δρόμος σας προς την έξοδο θα είναι ταχύτερος απ’ ό,τι είχαν προβλέψει και οι πιο αισιόδοξοι σ’ αυτή τη χώρα.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε κι εμείς, κύριε Ρήγα. Και σας ευχαριστώ και για έναν άλλο λόγο: Είστε ο μόνος από τους συναδέλφους, που ολοκληρώσατε πριν τελειώσει ο χρόνος που σας έχει παρασχεθεί. Θα παρακαλούσα και τους επόμενους συναδέλφους να ακολουθήσουν αυτό το παράδειγμα. 
      Το λόγο έχει ο κ. Τσακλίδης.
      ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, κυρίες και κύριοι συνάδελφοι, η Κυβέρνηση υποστηρίζει ότι φέρνει έναν από τους πιο σοβαρούς νόμους της τελευταίας εικοσαετίας -ο προηγούμενος συνάδελφος μάλιστα είπε το σοβαρότερο νόμο- και ότι εισάγει μεταρρυθμίσεις. Ειλικρινά δυσκολεύομαι να καταλάβω, αν αυτά είναι λόγια που πιστεύουν οι συνάδελφοι. Εκμεταλλεύονται το ότι υπάρχουν κάποια προβλήματα, το ότι υπάρχει μία αντίληψη στο ευρύ κοινό, τους εργαζόμενους, ότι κάποιοι έχουν προνόμια και ασφαλώς ότι ο κόσμος ζητάει μεταρρυθμίσεις και στις Δ.Ε.Κ.Ο.. 
      Το θέμα, όμως, είναι εάν αυτό το νομοσχέδιο δίνει απαντήσεις. Λύνει τα θέματα αυτά. Η άποψή μου είναι κατηγορηματικά ότι δεν τα λύνει. 
      Κατ’ αρχάς υπάρχουν τα πρώτα έξι, επτά άρθρα τα οποία τα παρουσιάζετε ως μεταρρυθμίσεις, ενώ είναι ρυθμίσεις που είχαμε κάνει εμείς εδώ και πέντε, δέκα χρόνια. 
      Χρειάζεται νομοθετική ρύθμιση ο κανονισμός λειτουργίας; Υπήρχε. Χρειάζεται νομοθετική πρωτοβουλία να εισάγουμε τα διεθνή λογιστικά πρότυπα; Τα είχαμε εισαγάγει. Ούτε για την εταιρική διακυβέρνηση χρειάζεται νομοθετική πρωτοβουλία. Το είχαμε πράξει και αυτό. Το στρατηγικό σχέδιο και το επιχειρησιακό σχέδιο υπήρχαν. Χρειάζεται νομοθετική πρωτοβουλία για το Χάρτη Υποχρεώσεων προς τον Καταναλωτή; Υπήρχε. Επομένως τα πρώτα άρθρα υπήρχαν. Ενδεχομένως χρειάζονταν κάποιες επεμβάσεις χωρίς όμως απαραίτητα νομοθετική πρωτοβουλία. 
      Στη συνέχεια τα άρθρα 8, 9, 10 και 11, τι κάνουν; Με αυτά τα άρθρα δημιουργείται η Ειδική Γραμματεία για τις Δ.Ε.Κ.Ο., δημιουργείται Διυπουργική Επιτροπή και κανονίζονται ορισμένα θέματα για τις διοικήσεις. Αυτά είναι θετικά; Ειλικρινά όσο αντικειμενικά και αν προσπάθησα να το δω, νομίζω ότι περισσότερο αρνητικά στοιχεία εμπεριέχουν. 
      Βάζετε πλαφόν στις διοικήσεις, στις αμοιβές. Είναι ένα μέτρο λαϊκίστικο. Σήμερα είναι βέβαιο ότι δεν βρίσκεις ικανούς μάνατζερ από την αγορά με αυτές τις αμοιβές ενός υπαλλήλου. Από την άλλη μεριά η Διυπουργική Επιτροπή και η Ειδική Γραμματεία με τις ρυθμίσεις που εισάγετε είναι βέβαιο ότι ασκούν έναν ασφυκτικό έλεγχο κομματικό στις διοικήσεις των Δ.Ε.Κ.Ο. εις βάρος της αυτονομίας τους. 
      Επίσης, δεν περνάει από τη Βουλή ο διευθύνων σύμβουλος. Καταργείται το συμβόλαιο διαχείρισης το οποίο είχε κριτήρια αξιολόγησης, δείκτες, υποχρεώσεις, στόχους. Είναι θετικό αυτό; 
      Σε συνδυασμό με το τι περιλαμβάνει το νομοσχέδιο -δηλαδή τα υπόλοιπα άρθρα- σε μερικές Δ.Ε.Κ.Ο. θα ισχύει το Α.Σ.Ε.Π. και σε άλλες που είναι στο Χρηματιστήριο και το δημόσιο έχει κάτω από το 50%, δεν θα ισχύει το Α.Σ.Ε.Π.. Αλλά και εκεί που ισχύει το Α.Σ.Ε.Π., με την προφορική συνέντευξη το καταργείται στην ουσία. Στα άλλα βεβαίως δεν θα ισχύει το ΑΣΕΠ και άρα μπορείτε να κάνετε ό,τι θέλετε. Ποιοι μπορούν να κάνουν ό,τι θέλουν; Οι διορισμένες διοικήσεις με αυτές τις συνθήκες που περιγράφετε στο νομοσχέδιο, οι οποίες θα έχουν ένα σφικτό κομματικό εναγκαλισμό με αυτούς που τους διορίζουν. Όταν μάλιστα δεν θα βρίσκουν και ικανά στελέχη από την αγορά, θα πάνε στο στενό κομματικό περίγυρο. Θα ασκείτε αυτός ο ασφυκτικός έλεγχος από τη Διυπουργική Επιτροπή, από την Ειδική Γραμματεία. Άρα θα υπάρχει πλήρης κομματισμός. 
      Αυτές είναι οι μεταρρυθμίσεις, κύριε Υπουργέ; Ξέρουμε τι έγινε μέχρι τώρα όπου υπήρχαν συνεντεύξεις. Στο Στρατό θέλετε να σας πω τι έγινε; 
      Με το ΠΑ.ΣΟ.Κ. –και αυτό πρέπει να το καταλάβετε όλοι- και στους οπλίτες, παντού, δεν υπήρχε η παραμικρή παρέμβαση. Μηδέν παρέμβαση τα τελευταία χρόνια. Το ίδιο στην Πυροσβεστική, στο Λιμενικό, παντού. Αυτά έκανε το ΠΑ.ΣΟ.Κ. τα τελευταία χρόνια. Εσείς μας πάτε πίσω τώρα. 
      Αν θέλουμε να βρίσκουμε προσχήματα τι γινόταν πριν από είκοσι, από σαράντα χρόνια, είναι εύκολο να πάμε εκεί. Εκεί πρέπει να πάμε όμως; 
      Θα σας πω για ένα νομό που γνωρίζω πολύ καλά. Δεν θέλω να πω ποιος είναι, αλλά τον γνωρίζω πολύ καλά και καταλαβαίνετε ποιόν εννοώ. Για τις προσλήψεις φυλάκων στην Τράπεζα Ελλάδας ήρθαν τα παιδιά μια πρώτη επίσκεψη στην Αθήνα, ξόδεψαν λεφτά. Ένας από αυτούς που ήταν παρέα με άλλους, κόπηκε γιατί είχε ύψος 1,65 και τον έδιωξαν. Τον ξαναείδαν όμως στις εξετάσεις. Και βεβαίως είναι αυτός που πέρασε. Ένας πέρασε, με βαθμό απολυτηρίου 14 και οι άλλοι με βαθμό απολυτηρίου 19 και 20 και ασφαλώς με ύψος πάνω από 1,70, κόπηκαν. Εκεί θα πάμε. Έτσι θα εξυγιάνετε τις Δ.Ε.Κ.Ο.; 
      Από την άλλη, ποια είναι τα σοβαρά άρθρα που φέρνετε; Είναι το άρθρο 13 για τους νεοπροσλαμβανόμενους. Είναι αυτό μεγάλη μεταρρύθμιση; Για όνομα του Θεού! Στην ίδια επιχείρηση αυτός που έχει περισσότερα προσόντα και είναι νέος θα πληρώνεται λιγότερο και θα έχει λιγότερα δικαιώματα; Αυτό είναι για την αύξηση της παραγωγικότητας και της ανταγωνιστικότητας; Δεν έχω χρόνο να το αναλύσω περισσότερο. 
      Το άλλο σοβαρό άρθρο που φέρνετε είναι το άρθρο 14 και κυρίως η παράγραφος 3 με την οποία καταργείτε τις συλλογικές διαπραγματεύσεις και συμβάσεις. Λέτε ότι το ίδιο κάναμε και εμείς. Δεν είναι το ίδιο. 
      Έχω μπροστά μου το δικό μας άρθρο του ν.2414 όπως τροποποιήθηκε με το ν.2579. Εκεί τι λέει; Κατ’ αρχάς η ρύθμιση αυτή γινόταν μια φορά, δεν ήταν επαναλαμβανόμενη όπως η δική σας. Επίσης λέει ότι και εάν γινόταν η ρύθμιση στη συνέχεια μπορούσαν, αν υπήρχαν συλλογικές συμβάσεις, να τροποποιήσουν την νομοθετική ρύθμιση αυτόματα. Άρα υπάρχει μεγάλη διαφορά. Γι’ αυτό άλλα λέει το επιστημονική συμβούλιο για το δικό μας νόμο και άλλα λέει για το δικό σας. Γιατί και αυτό κατηγορήσατε, ότι τα ίδια άτομα άλλα έλεγαν τότε και άλλα λένε τώρα. Εκτός και αν δεν καταλαβαίνετε. 
      Κυρίες και κύριοι συνάδελφοι, δεν έχω χρόνο περισσότερο. Λυπάμαι αλλά το νομοσχέδιο αυτό και αντισυνταγματικό είναι και αντιλαϊκό είναι. Προσπαθείτε να δημιουργήσετε ενδοκοινωνικές συγκρούσεις ότι δήθεν ενδιαφέρεστε και για τους εργαζόμενους και στον ιδιωτικό τομέα: Πώς μπορεί να υπάρχουν κάποιοι στις Δ.Ε.Κ.Ο. που έχουν προνόμια πολλά; Δεν είναι κάτω από την ομπρέλα του ίδιου του Θεού; 
      Εγώ να σας ρωτήσω κάτι: Τι κάνατε στον ιδιωτικό τομέα; Τους δώσατε; Όχι, τους πήρατε. Κάνατε ελαστικοποίηση του ωραρίου, κατάργηση περίπου του οκταώρου, μείωση των αμοιβών για υπερωρίες. Ήρθατε στους μικρομεσαίους, στα μαγαζιά και κάνατε περίπου απελευθέρωση του ωραρίου, το διευρύνατε. Περάσατε και από εκεί. Τώρα έρχεστε και εδώ. Θα ξαναπάτε εκεί όταν καταργείτε τις συλλογικές συμβάσεις. 
      ΠΡΟΕΔΡΕΥΩΝ (Φίλιππος Πετσάλνικος): Κύριε συνάδελφε, παρακαλώ ολοκληρώστε.
      ΙΩΑΝΝΗΣ ΤΣΑΚΛΙΔΗΣ: Εναντίον όλων είστε. Εκτός από μικρές μειοψηφίες που ευνοείτε συνεχώς. Και ευνοείτε τους έχοντες και κατέχοντες, τους πραγματικά έχοντες και κατέχοντες. 
      Εμείς κάναμε πολλά και στις Δ.Ε.Κ.Ο. με επιτυχίες. Είχαμε βεβαίως και αποτελέσματα που δεν ήταν θετικά. Μπορεί κανείς όμως να παραβλέψει ότι ο Ο.Τ.Ε. έκανε άλματα και επενδύσεις και σε άλλες χώρες; Και από αυτές τις χώρες παίρνετε τώρα τα κέρδη. Μόνο από τη Ρουμανία φέτος πήρατε 200.000.000 δολάρια κέρδη και 25.000.000 δολάρια από την Αρμενία και από αλλού. Και εσείς μειώσατε τα κέρδη του Ο.Τ.Ε., της Δ.Ε.Η.
      Έγιναν πολλά λοιπόν και έπρεπε να γίνουν και άλλα. Εσείς δεν προσθέτετε, αφαιρείτε. Πάτε πίσω τη χώρα. 
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, κύριε Τσακλίδη.
      ΙΩΑΝΝΗΣ ΤΣΑΚΛΙΔΗΣ: Κύριε Υπουργέ, όταν έρχεστε και προσλαμβάνετε αυτόν που έχει ύψος 1,65 εις βάρος των άλλων και όταν τα ίδια και χειρότερα θα κάνετε και εδώ, είναι βέβαιον ότι με τέτοιο κλίμα δεν λύνετε τα προβλήματα της χώρας.
      Για να λύσουμε τα προβλήματα της χώρας χρειάζεται να δημιουργήσουμε ένα άλλο κλίμα διαλόγου, συνευθύνης με τους κοινωνικούς εταίρους, κοινωνικής ειρήνης. Χρειάζονται κυβερνήσεις σ’ αυτές τις δύσκολες παγκόσμιες συνθήκες που θα εμπνέουν το λαό, που θα αλλάζουν νοοτροπίες. Μέσα από ένα τέτοιο κλίμα με επενδύσεις και καινοτομίες, με τεχνολογίες, με εκπαίδευση, με μετεκπαίδευση, μπορούμε να τα αλλάξουμε όλοι μαζί. Μόνοι σας αυταρχικά οδηγείτε τη χώρα προς τα πίσω.
      Γι’ αυτό καταψηφίζουμε με τρόπο κατηγορηματικό το νομοσχέδιο.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος κ. Λεωνίδας Γρηγοράκος.
      ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ, κύριε Πρόεδρε.
      Κύριε Υπουργέ, εγώ θα ξεκινήσω με ένα σύνθημα. «Σκανδαλολογείτε, συνθηματολογείτε, ηθικολογείτε και συνθηκολογείτε.» 
      Με μεγάλη μου λύπη άκουσα χθες τον Κοινοβουλευτικό Εκπρόσωπο της Νέας Δημοκρατίας, τον κ. Πολύδωρα, που τον σέβομαι κατά τα άλλα ως πολιτικό άνδρα, να μιλάει για φαύλους και πραιτοριανούς του ΠΑ.ΣΟ.Κ.
      Κύριε Υπουργέ, ειλικρινά εγώ αυτό δεν το δέχομαι όσο και αν θέλει κανείς εν τη ρήμη του λόγου του να μιλήσει έτσι για τα στελέχη του ΠΑ.ΣΟ.Κ. Δεν είναι δυνατόν στο ελληνικό Κοινοβούλιο να επισυνάπτονται τέτοιες κατηγορίες για τους Βουλευτές και τα στελέχη του ΠΑ.ΣΟ.Κ., για τα στελέχη της δημοκρατικής παράταξης. 
      Θα μπορούσα να σας πω και εγώ λοιπόν ότι σήμερα η πραγματικότητα λέει ότι και δικά σας στελέχη, χιλιάδες στελέχη, τα οποία διαχειρίζονται την τύχη των μεγάλων οργανισμών όπως της Δ.Ε.Η., των ΕΛ.ΤΑ. του Ο.Σ.Ε., των Αστικών Συγκοινωνιών, επειδή κάποιες διοικήσεις δεν πάνε καλά -και λογικό είναι να μην πάνε καλά μερικές διοικήσεις, δεν έχουμε το μαγικό ραβδί να τα πηγαίνουμε όλα καλά- και αυτοί καταχρώνται το χρήμα του ελληνικού δημοσίου, τα χρήματα του ελληνικού λαού. Περίμενα πολύ περισσότερη γενναιότητα από τον κ. Πολύδωρα.
      Πολιτική είναι η τέχνη του εφικτού, η τέχνη που διαχειρίζεται τις καθημερινές σχέσεις, η τέχνη των ανθρωπίνων σχέσεων, των διαπροσωπικών σχέσεων. Και εσείς δεν μιλήσατε με κανέναν, κύριε Υπουργέ, όταν φέρατε αυτό το νομοσχέδιο στη Βουλή. 
      Τα συνδικαλιστικά σας στελέχη, ο Σ.Ε.Β., άνθρωποι οι οποίοι είναι γνώστες της αγοράς, σας είπαν ότι το νομοσχέδιο αυτό έχει θετικά σημεία, αλλά έχει και αρνητικά πάρα πολλά και πρέπει το άρθρο 14 τουλάχιστον να το πάρετε πίσω. 
      Δεν ακούσατε κανέναν, δεν μιλήσατε με κανέναν. Αυτή είναι η δημοκρατικότητά σας; 
      Το νομοσχέδιο αυτό είναι αντιαναπτυξιακό, είναι απάνθρωπο, είναι κοινωνικά άδικο.Δεν σέβεται τίποτα, δεν σέβεται το Σύνταγμα, δεν σέβεται τη συλλογική διαπραγμάτευση. Τέθηκε θέμα αντισυνταγματικότητας, κύριε συνάδελφε, αν το θυμάστε εδώ. Τέθηκε το θέμα. Αν δεν το θυμάστε, είναι θέμα δικό σας. Εμείς λέμε ότι είναι αντισυνταγματικό. Θα έρθει την ώρα εκείνη το ανώτερο δικαστήριο και θα μας πει αν είναι συνταγματικό ή όχι, αφού εσείς δεν το δέχεστε. Το νομοσχέδιο καταργεί την ανεξαρτησία των διοικήσεων. Τουλάχιστον αυτό, όσα χρόνια ήμασταν στην Κυβέρνηση, το σεβόμασταν αφάνταστα. Σεβόμασταν τις συλλογικές συμβάσεις, τις οποίες εσείς καταργείτε σήμερα. 
      Μιλάτε εδώ και τρεις μέρες συνέχεια λαϊκίστικα, αόριστα. Θα σας παρακαλούσα να είστε μετά πολύ συγκεκριμένος, να μας πείτε τελικά τι έχετε να πείτε για μεγάλα ελλείμματα, για ανίκανο κράτος, για ζημιογόνες επιχειρήσεις. Ποια είναι ζημιογόνα επιχείρηση; Η Δ.Ε.Η., που πήγε και στο τελευταίο σπίτι του Έλληνα πολίτη ρεύμα; Είναι η Ε.Υ.Δ.ΑΠ., που έδωσε νεράκι στον Έλληνα ο οποίος δεν είχε που την κεφαλή κλίναι; Οι αστικές συγκοινωνίες με τον κοινωνικό μισθό; Τα παιδιά του ελληνικού λαού πάνε από το τελευταίο χωριό για να μάθουν γράμματα στο Γυμνάσιο της κωμόπολης ή της έδρας του δήμου ή της πρωτεύουσας του νομού. Αυτές οι επιχειρήσεις κοινής ωφέλειας είναι ζημιογόνες; Που είναι η κοινωνική σας ευαισθησία; Που είναι όλα αυτά που λέγατε προεκλογικά στο λαό; Έβγαιναν τα στελέχη σας της λαϊκής Δεξιάς και έταζαν τους πάντες και τα πάντα. Πλειοδοτούσαν σε όλα. Σήμερα τι κάνετε από αυτά; Τίποτα δεν κάνετε. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Μεγαλώσατε μέσα στις δηλώσεις για την κάθαρση. Για ποια κάθαρση; Την κάθαρση που ανέλαβε η ίδια η δικαιοσύνη, με δυνάμεις αδρανείας και στο πλαίσιο του δημοκρατικού πολιτεύματος, που κάνει την αυτοκάθαρσή της και μας την πουλάτε εσείς για δική σας; Ποια κάθαρση, της Εκκλησίας; Για ποια διαφάνεια και ποια διαπλοκή; Που την ξεχάσατε στο «Μπαϊρακτάρη;» Και σήμερα συνθηκολογήσατε με τους ίδιους τους οποίους βρίζατε και κατονομάζατε στα Μέσα Μαζικής Ενημέρωσης οι Υπουργοί σας και εσείς;
      Τι ήρθατε εδώ δηλαδή; Να μας πείτε ότι φέρνετε ένα νομοσχέδιο το οποίο καταργεί τα πάντα, την ασφάλεια του Έλληνα πολίτη, που του δημιουργεί πρόβλημα στην οικογένειά του και στον προγραμματισμό της ζωής του; Αυτή είναι η μεταρρύθμισή σας; Αυτά είναι τα καινούρια που πρέπει να χαίρεστε; Το καλοκαίρι επικοινωνιακά μας φέρατε μεταρρυθμίσεις –λέει- στο ασφαλιστικό. Κάνατε τίποτα; Κάνατε στην υγεία τίποτα από τα οκτώ νομοσχέδια που φέρατε; 
      Και αυτό το νομοσχέδιο θα μείνει λευκός νόμος, κύριε Υπουργέ, διότι βάλατε απέναντί σας όλη την κοινωνία, εκτός από κάποια στελέχη σας που εξαναγκάζονται εδώ να σας στηρίζουν. Διότι, αν θυμάστε, προχτές το βράδυ στον κοινωνικό προϋπολογισμό ούτε ένας Βουλευτής της Νέας Δημοκρατίας δεν ήρθε εδώ να σας στηρίξει, κανένας. Ήρθαν κάτω από το κράτος βίας και ανασχηματισμού κάποιοι Βουλευτές να μιλήσουν. Μόνο οι εισηγητές σας, ούτε ένας Βουλευτής. Δεν σας βάζει σε προβληματισμό αυτό; 1.000.000.000 μείον στο κοινωνικό κράτος. Οι μεγάλοι  κοινωνιστές, οι μεγάλοι μεταρρυθμιστές!
      Κυρίες και κύριοι συνάδελφοι, έρχονται μαύρες μέρες για τον ελληνικό λαό και τους εργαζόμενους και θα πάμε γρήγορα στις εντολές του λαού. Για εμάς δεν είναι ζητούμενο οι εκλογές, για εμάς δεν είναι ζητούμενο να κυβερνήσουμε τον τόπο κάτω από την αποτυχία τη δική σας. Εμείς θα κυβερνήσουμε το τόπο, επειδή ο ελληνικός λαός θα μας εκλέξει πολύ γρήγορα, διότι τα ψέματα τελείωσαν. 
      Είπατε πολλά ψέματα στον ελληνικό λαό, δεν μπορείτε να βγείτε να τον κοιτάξετε στα μάτια. Δεν μπορείτε να κυβερνήσετε, είστε ανίκανοι και εμείς δεν έχουμε κανένα δικαίωμα να βάλουμε σε διαδικασία το μέλλον των παιδιών μας, των φίλων μας, των γονιών μας. Υπάρχει και άλλος δρόμος, τον οποίο εμείς πολύ γρήγορα θα θέσουμε υπ΄ όψιν του ελληνικού λαού.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Γρηγοράκο.
      Το λόγο έχει ο κ. Βασίλειος Οικονόμου.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, οι μετρήσεις της κοινής γνώμης δείχνουν τη μεταστροφή που υπάρχει αυτήν τη στιγμή στη κοινωνία και στο εκλογικό σώμα. Μόλις καταφθάνει ο προϋπολογισμός, ο οποίος είναι αντιλαϊκός. Είναι ένας δύσκολος προϋπολογισμός, ο οποίος αναιρεί όλες τις προεκλογικές εξαγγελίες της Νέας Δημοκρατίας. Ξαφνικά εμφανίζεται μπροστά μας νέα μεταρρύθμιση. Είναι περίεργο πώς πιάνει ο οίστρος της μεταρρύθμισης την Κυβέρνηση κάθε περίοδο που βρίσκεται σε πολιτικά και επικοινωνιακά αδιέξοδα.
      Σήμερα, λοιπόν, φέρνετε για άλλη μια φορά μετά το καλοκαίρι ρυθμίσεις τις οποίες βαφτίζετε «μεταρρυθμίσεις», οι οποίες όμως όχι μόνο κατά την κοινή ομολογουμένως πεποίθηση που εκφράζει η Αντιπολίτευση σύσσωμη στη Βουλή δεν είναι μεταρρυθμίσεις, αλλά, έτσι όπως την καταγράφει η αντίθεση και του κόσμου της εργασίας και του κόσμου ο οποίος κινείται στις επιχειρήσεις και του κόσμου που σε τελική ανάλυση είναι ενεργός πάνω στα ζητήματα της οικονομίας.
      Όλοι συμφωνούν ότι δεν είναι μεταρρυθμίσεις οι οποίες μπορούν να δώσουν διέξοδο στην οικονομία και στα μεγάλα προβλήματα, τα οποία πιστεύετε εσείς ότι θα αντιμετωπίσετε έτσι. 
      Μια μονομέρεια, μια εμμονή, οι ευθύνες να πέφτουν στους εργαζόμενους, μια πεποίθηση, η οποία είναι βαθύτατα συντηρητική και αντιδραστική ότι υπεύθυνοι είναι οι εργαζόμενοι. Έτσι φάνηκε και από το καλοκαίρι, κύριε Υπουργέ, με τις πρώτες «μεταρρυθμίσεις» που μας φέρατε. Σήμερα πάλι αυτή η εμμονή ότι τη ζημιά και τα προβλήματα στην οικονομία δημιουργούν οι εργαζόμενοι. Άρα, λοιπόν, αυτοί που είναι οι προβληματικοί, αυτοί που είναι οι ένοχοι πρέπει να εξοντωθούν. Ομιλούμε για εξόντωση αυτήν τη στιγμή, κύριε Υπουργέ, -εξόντωση και διάλυση των εργασιακών σχέσεων- αυτών που έρχονται αλλά και αυτών που είναι ήδη μέσα στις επιχειρήσεις. 
      Αυτή, λοιπόν, η μονομέρεια, αυτή η αγνόηση του κοινωνικού χαρακτήρα των επιχειρήσεων αυτών είναι το δεύτερο προβληματικό στοιχείο στη δική σας προσέγγιση του ζητήματος. Δεν αναγνωρίζετε δηλαδή ότι αυτές οι επιχειρήσεις είναι επιχειρήσεις που προσφέρουν το κοινωνικό μέρισμα το οποίο όλοι επιδιώκουμε και όλοι πιστεύουμε ότι πρέπει να υπάρχει στην αντίληψη και στη λογική πάντα ενός κοινωνικού κράτους, είτε λέγεται δημόσια συγκοινωνία είτε λέγεται ενέργεια είτε λέγεται ταχυδρομείο είτε οποιαδήποτε δημόσια υπηρεσία, η οποία προσφέρει το κοινωνικό έργο το οποίο μπορεί να εξασφαλίσει τη συνοχή της κοινωνίας και την ύπαρξη του κοινωνικού κράτους. 
      Όλα αυτά τα στοιχεία για εσάς είναι αμελητέα, προκειμένου να ικανοποιήσετε μια καθαρά αντιδραστική και Δεξιά πολιτική. Αυτήν τη στιγμή είναι σε πλήρη άνοιγμα η βεντάλια της πολιτικής σας δραστηριότητας. Είναι πολύ καθαρή η εικόνα η οποία παρουσιάζεται. Αυτό μπορεί να μην έχει εδώ μεγάλη σημασία κατ’ εσάς, γιατί έχετε την Πλειοψηφία και μπορείτε να περάσετε το νομοσχέδιο, αλλά, επειδή μας παρακολουθεί και ο λαός, η κοινή γνώμη, μέσω των Μέσων Μαζικής Επικοινωνίας, θα είναι πολύ καθαρή η εικόνα προς τους εργαζόμενους και προς την κοινωνία. 
      Να σας πω κάτι, κύριε Υπουργέ; Χτες πήγα στο συλλαλητήριο που έκαναν τα εργατικά σωματεία και τους είδα όλους κατηφείς. Ξέρετε ποιους είδα ευχαριστημένους; Πέντε-έξι δικηγόρους που είδα εκεί μέσα και πανηγύριζαν. Προσπαθούσαν οι άνθρωποι να έχουν και αυτοί ένα ύφος κατήφειας, αλλά μόλις τους είπα: «Τι κάνετε παιδιά; Πώς πάτε;», τους είδα ενθουσιασμένους. Γιατί; «Χρυσές δουλειές θα κάνουμε». 
      Πιστεύετε δηλαδή εσείς ότι με την ψηφοφορία που κάνατε προχθές και αποφασίσατε έτσι αυθαιρέτως ότι δεν είναι αντισυνταγματικό το νομοσχέδιο αυτό έχει καμία αξία; Θα εμποδίσετε εσείς κάποιον εργαζόμενο να προσφύγει στο δικαστήριο; Πιστεύετε ότι θα σας ρωτήσει εσάς κάποιο απλό Μονομελές Πρωτοδικείο που θα βγάζει αντισυνταγματικό αυτό το νόμο; Δημιουργείτε χρυσές δουλειές σε όλα τα δικηγορικά γραφεία. Αυτή είναι η επιτυχία σας; Αυτή θα είναι η επιτυχία σας, να είστε σίγουροι. Αν δεν κάνετε τις εκλογές σε λίγο καιρό, μέσα στο 2007 θα τις κάνετε, εκ των πραγμάτων. Θα έρθουμε όμως εκεί και θα σας πούμε: «Ποιους ευνοήσατε με αυτές τις ρυθμίσεις; Δύο-τρία δικηγορικά γραφεία, τα οποία θα κάνουν χρυσές δουλειές».
      Κατά τη δική μου άποψη η έννοια της συνταγματικότητας ή όχι, για την οποία έγινε πολύ μεγάλος λόγος, για την οποία η συζήτηση που έγινε ήταν διεξοδική, δεν σας δημιουργεί άλλοθι για τις παρενέργειες που θα δημιουργήσετε, για το προβληματικό θέμα που έχετε δημιουργήσει. Και σας ενημερώνω ότι ο Ο.ΜΕ.Δ. στο λιμάνι του Πειραιώς στον Ο.Λ.Π. ήδη σήμερα έβγαλε απόφαση που θεωρεί ότι η διαιτησία είναι υποχρεωτική. Πριν καν ψηφιστεί ο νόμος σας έρχονται τα μαντάτα. Είναι η σημερινή απόφαση του Ο.ΜΕ.Δ. για τον Ο.Λ.Π. 
      Εσείς μακαρίως προχωράτε. Θα δούμε όμως πώς θα αντιμετωπίσετε αυτά τα θέματα. Αλλά δεν θα έχετε το άλλοθι ότι δεν ξέραμε, δεν ακούσαμε, δεν είδαμε. Θα είναι μία πολιτική απόφαση δική σας την οποία θα τη λουστείτε πολύ συντόμως. 
      Κλείνοντας, κύριε Πρόεδρε, θέλω ακόμα να  πω ότι κατά τη δική μου άποψη το σχέδιό σας είναι πολύ απλό. Ούτε «μεταρρυθμίσεις» ούτε τίποτα. Όλα αυτά είναι αστειότητες. Το σχέδιό σας είναι πολύ απλό: Κλείνετε το μάτι στους αγανακτισμένους ψηφοφόρους της Νέας Δημοκρατίας οι οποίοι κάνουν λαϊκή διαδήλωση έξω από τα βουλευτικά γραφεία και ζητούν δουλειά την οποία την τάξατε προεκλογικά και τους λέτε, ανοίγουμε τις μεγάλες πηγές διορισμών που είναι οι Δ.Ε.Κ.Ο. και εκεί θα σας βάλουμε. Καταργείτε το Α.Σ.Ε.Π., καταργείτε όλες τις διαδικασίες. Τέλος πάντων δεν τους λέτε ότι θα πάνε εκεί υπό επτάμηνη κηδεμονία και περιορισμό αλλά τους λέτε ότι εκεί θα τους βάλετε μέσα και θα δουλέψουν.  Απατηλές υποσχέσεις για απατηλά όνειρα των ψηφοφόρων σας!
      Αυτό για μας είναι η πλήρης εξέλιξη ενός κομματικού κράτους το οποίο έχετε ξεκινήσει με προηγούμενα νομοθετικά κατασκευάσματα. Σήμερα αυτό φαίνεται περίτρανα. Σας λέω όμως κάτι. Για τον καθένα στον οποίο τάζετε μια δουλειά μ’ αυτόν τον επαίσχυντο τρόπο, θα έχετε δέκα οι οποίοι θα σας καταψηφίσουν και θα σας κυνηγήσουν στις επόμενες εκλογές.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
      Ο κ. Καλαφάτης έχει το λόγο.
      ΣΤΑΥΡΟΣ ΚΑΛΑΦΑΤΗΣ: Κύριε Πρόεδρε, κύριοι συνάδελφοι, η εξέλιξη της συζήτησης των τελευταίων ημερών απέδειξε για ακόμη μια φορά το πόσο διαφορετικές αντιλήψεις υπάρχουν μεταξύ των δύο κομμάτων, της Νέας Δημοκρατίας και του ΠΑ.ΣΟ.Κ. Και απέδειξε ακόμα μία φορά πόσο προσκολλημένο είναι το κόμμα της Αξιωματικής Αντιπολίτευσης στο παρελθόν, πόσο κολλημένο είναι με νοοτροπίες οι οποίες έχουν καταδικαστεί από τον ελληνικό λαό και το πόσο ανήμπορο είναι να ακολουθήσει τις επιταγές των καιρών, τις ανάγκες των καιρών και να προτείνει μέσα από τα πλαίσια του θεσμικού ρόλου τον οποίο διεξαγάγει, διαδραματίζει τους τελευταίους δεκαεννέα μήνες.
      Πραγματικά το μοντέλο ανάπτυξης το οποίο προβάλλει και υλοποιεί η νέα διακυβέρνηση είναι εντελώς διαφορετικό και έχει συγκεκριμένα στίγματα, συγκεκριμένες μορφές που λαμβάνουν χώρα μέσα στο ελληνικό Κοινοβούλιο.
      Έτσι λοιπόν τους τελευταίους δεκαεννέα μήνες είχαμε νομοθετικές πρωτοβουλίες πραγματικά μεταρρυθμιστικού τύπου, πραγματικές μεταρρυθμιστικές πρωτοβουλίες. Αναφέρω τον αναπτυξιακό νόμο, αναφέρω τη φορολογική μεταρρύθμιση, το πρόσφατο νομοσχέδιο που αφορά τις συμπράξεις του δημoσίου και του ιδιωτικού τομέα, τις πρόσφατες μεταρρυθμίσεις που αφορούν τη θέσπιση του ενιαίου ωραρίου λειτουργίας των εμπορικών καταστημάτων και μία σειρά από άλλα μέτρα που διευκολύνουν τη λειτουργία και την ανάπτυξη του εμπορίου. Και έρχεται τώρα η αιχμή του δόρατος στο κομμάτι των μεταρρυθμίσεων, το νομοσχέδιο που αφορά τις Δ.Ε.Κ.Ο. Και θα εξηγήσω αμέσως παρακάτω γιατί πραγματικά είναι σημαντικό αυτό το νομοσχέδιο. 
      Θα πρέπει όμως να υπάρξει και μία απάντηση γιατί άκουσα πολλούς συναδέλφους να μιλούν για εκμετάλλευση της εφαρμογής του νομοσχεδίου για ικανοποίηση ρουσφετολογικών, κομματικών επιδιώξεων από την πλευρά της νέας διακυβέρνησης. Νομίζω ότι θα πρέπει να υπάρξει αιδώς, θα πρέπει να υπάρξει αυτοκριτική από το κόμμα το οποίο έκανε θεσμό το διαχωρισμό των πράσινων και των μπλε καφενείων στη δεκαετία του ‘80. Θα πρέπει να υπάρξει αυτοκριτική από το κόμμα το οποίο εισήγαγε την πράσινη κάρτα ως αποκλειστικό προνόμιο για την εύρεση εργασίας στο δημόσιο τομέα τα προηγούμενα χρόνια. Και θα πρέπει να υπάρξει αιδώς από το κόμμα της Αξιωματικής Αντιπολίτευσης όσον αφορά τους εντολείς του «ψυγείου» για πολλούς δημοσίους υπαλλήλους οι οποίοι δεν είχαν τη χαρά, την ευτυχία, την πεποίθηση να μοιραστούν το όραμα του σοσιαλισμού.
      Σε κάθε περίπτωση όμως η νέα διακυβέρνηση με το παρόν νομοσχέδιο διαμορφώνει ένα νέο σύγχρονο πλαίσιο λειτουργίας των Δ.Ε.Κ.Ο. Λαμβάνει υπ’ όψιν τις ιδιαιτερότητες της κάθε επιχείρησης ξεχωριστά και δίνει βέβαια και ιδιαίτερο βάρος στη διαφάνεια και τη διασφάλιση του κοινωνικού τους ρόλου.
      Υπάρχουν τέσσερις βασικοί στόχοι οι οποίοι επιτυγχάνονται με το παρόν νομοσχέδιο, κυρίες και κύριοι συνάδελφοι. 
      Ο πρώτος στόχος είναι η διασφάλιση της διαφάνειας. Εισάγονται οι αρχές της εταιρικής διακυβέρνησης και τα διεθνή λογιστικά πρότυπα στις δημόσιες επιχειρήσεις και οργανισμούς. Καθιερώνεται για πρώτη φορά η υποχρέωση των δημοσίων επιχειρήσεων να συντάσσουν επίσης οικονομικές καταστάσεις, σύμφωνα με τα διεθνή πρότυπα χρηματοοικονομικής πληροφόρησης της Ευρωπαϊκής Ένωσης.
      Ο δεύτερος στόχος: Εφαρμόζονται πλέον οι κανόνες ορθής και χρηστής διοίκησης. Καθίσταται υποχρεωτική η κατάρτιση στρατηγικών και επιχειρησιακών σχεδίων που υποβάλλονται στη διυπουργική επιτροπή δημόσιων επιχειρήσεων και οργανισμών που συνιστά το παρόν νομοσχέδιο. Έτσι κάθε Δ.Ε.Κ.Ο. πλέον θα λειτουργεί με βάση συγκεκριμένο επιχειρησιακό πρόγραμμα και βέβαια από την επιτυχή ή όχι εφαρμογή του συγκεκριμένου προγράμματος αξιολογείται και η διοίκησή της. 
      Προβλέπεται επίσης για πρώτη φορά ότι όλες οι διοικήσεις των Δ.Ε.Κ.Ο. σε συνεργασία με τους εκπροσώπους των εργαζομένων θα πρέπει να προσαρμόζουν την πολιτική μισθολογικών παροχών και τους κανονισμούς προσωπικού, με βάση την οικονομική κατάσταση και τις λειτουργικές ανάγκες της δημόσιας επιχείρησης, ό,τι συμβαίνει δηλαδή σε όλες τις επιχειρήσεις που λειτουργούν με ιδιωτικοοικονομικά κριτήρια.
      Ένας τρίτος στόχος αφορά την ενίσχυση της εποπτείας και του ελέγχου των Δ.Ε.Κ.Ο. Πρώτον, η διυπουργική επιτροπή δημόσιων επιχειρήσεων και οργανισμών δια μέσου της ειδικής γραμματείας δημοσίων επιχειρήσεων λειτουργεί και ως επόπτης των Δ.Ε.Κ.Ο., επιβάλλοντας κυρώσεις σε περίπτωση παραβάσεων κατόπιν εισηγήσεως της ειδικής γραμματείας των Δ.Ε.Κ.Ο. και απόφαση της διυπουργικής.
      Προβλέπεται επίσης η καθιέρωση εσωτερικού ελέγχου των Δ.Ε.Κ.Ο. από ανεξάρτητους ελεγκτές οι οποίοι δεν τελούν υπό υπαλληλική ιδιότητα ή σχέση εξαρτημένης εργασίας προς την επιχείρηση διασφαλίζοντας την πλήρη διαφάνεια και αποτελεσματικότητα της εργασίας τους. 
      Τέλος, το έργο των Δ.Ε.Κ.Ο. αξιολογείται και καθορίζονται  κυρώσεις σε βάρος των διοικήσεων των δημοσίων επιχειρήσεων και των μελών του διοικητικού συμβουλίου σε περίπτωση παραβιάσεως των διατάξεων των νόμων. 
      Οι κυρώσεις μπορούν να είναι: Πρώτον, δέσμευση εσόδων των Δ.Ε.Κ.Ο. από τον κρατικό προϋπολογισμό μέχρι 50%. Δεύτερον, η μη χορήγηση της εγγύησης του ελληνικού δημοσίου. Τρίτον, η παύση του διοικητικού συμβουλίου από τα καθήκοντά του. 
      Ένας τέταρτος στόχος που επιτυγχάνεται είναι ακριβώς αυτός της εξασφάλισης εργασιακής δικαιοσύνης και ασφάλειας. Σταματάμε να έχουμε πλέον εργαζόμενους δύο ταχυτήτων. Δίνουμε ίδιες δυνατότητες στους νεοπροσλαμβανόμενους πλέον των Δ.Ε.Κ.Ο., με αυτούς οι οποίοι εργάζονται στον ιδιωτικό τομέα και απολαμβάνουν οι νεοπροσλαμβανόμενοι τα ίδια εργασιακά δικαιώματα με αυτά των υπολοίπων εργαζομένων. Οι νέες συμβάσεις θα διέπονται στο σύνολό τους από τις διατάξεις της εργατικής νομοθεσίας και θα ισχύσουν και όλες οι εγγυήσεις που αυτές προβλέπουν.
      Έτσι λοιπόν βλέπουμε ότι με το νέο νομοσχέδιο πραγματικά κάνουμε ακόμα ένα πολύ σημαντικό βήμα μπροστά, προς την ανάπτυξη.
      Τα διλήμματα, κυρίες και κύριοι συνάδελφοι, δεν είναι τα αυτονόητα ρητορικά σχήματα που φέρνετε πολλές φορές ενώπιον του ελληνικού Κοινοβουλίου: Μαζί ή απέναντι στους εργαζόμενους. Υπέρ της αύξησης των αποδοχών τους ή κατά της αύξησης των αποδοχών τους. Φυσικά και είναι αυτονόητα τα ερωτήματα και φυσικά και όλα τα κόμματα και όλοι οι Βουλευτές έχουν σαν στόχο να ενισχύσουν κυρίως το εισόδημα και τη θέση μέσα στην κοινωνία, των ευαίσθητων κοινωνικών ομάδων, των χαμηλοσυνταξιούχων, των χαμηλόμισθων του δημόσιου και του ιδιωτικού τομέα. Το δίλημμα όμως είναι διαφορετικού τύπου. Πάμε μπροστά ή πίσω; Ακολουθούμε πεπατημένες οι οποίες απέτυχαν; Ακολουθούμε τις ανάγκες των καιρών; Τρέχουμε μπροστά προσπαθώντας να κερδίσουμε το μέλλον απέναντι σε μία ανταγωνιστική κοινωνία ή όχι; Η απάντηση για τη νέα διακυβέρνηση είναι ναι και καλούμε και όλους σας να μας ακολουθήσετε.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο συνάδελφο.
      Η συνάδελφος κ. Ασημίνα Ξηροτύρη-Αικατερινάρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριοι συνάδελφοι, έχουμε ένα ακόμη νομοσχέδιο, αυτή τη φορά ακόμη πιο νεοφιλελεύθερο, πιο σκληρό για τους εργαζόμενους και τις Δημόσιες Επιχειρήσεις Κοινής Ωφέλειας. 
      Κατά τη δική σας αντίληψη σύμφωνα και με το πρόγραμμα της Νέας Δημοκρατίας, το κράτος έχει αποδειχτεί ανίκανος επιχειρηματίας.
      Όμως, στην ουσία το κράτος στις Δ.Ε.Κ.Ο. δεν είναι τίποτε άλλο, παρά οι κυβερνήσεις και οι διοικήσεις, οι οποίες διορίζονται από τις κυβερνήσεις. Επομένως αυτούς θα πρέπει να ελέγξετε για ανικανότητα και όχι τους εργαζόμενους που σήμερα τους καλείτε να πληρώσουν. Αυτήν την ανικανότητα δεν θα πρέπει να την πληρώσουν, βέβαια ούτε οι Έλληνες πολίτες, από το ξεπούλημα της περιουσίας πολλών κερδοφόρων Δ.Ε.Κ.Ο. και από τη μεταφορά στον ιδιωτικό τομέα λειτουργιών τους που είναι ζωτικές για τις βασικές ανάγκες της κοινωνίας, έτσι όπως τις εννοεί και το Σύνταγμά μας και η νομολογία. 
      Δεθήκατε έτσι δογματικά στο άρμα των άρον-άρον ιδιωτικοποιήσεων και μάλιστα χωρίς να λέτε πού θα φτάσετε. Δεν θέλετε καμία δημόσια επιχείρηση; Θέλετε μερικές; Ποιες είναι αυτές; Ποιο είναι το αναπτυξιακό σας πρόγραμμα; Είναι το κλείσιμο όλων αυτών των επιχειρήσεων; Τι θα γίνει με το έλλειμμα που θα δημιουργηθεί στις επόμενες γενιές; Δεν μπορείτε με βάση το άρθρο 10 με υπουργική απόφαση να καθορίζετε και να επιλέγετε πότε οι Δ.Ε.Κ.Ο. θα είναι δημoσίου χαρακτήρα και πότε όχι. Αυτό δεν είναι δυνατόν να γίνει. Βέβαια, υπάρχει και η αντίρρησή μας σε σχέση με τη συνταγματικότητα του νομοσχεδίου. 
      Τα ίδια ερωτήματα ισχύουν και για το ΠΑ.ΣΟ.Κ.. Πού πάμε; Ποιες είναι οι επιχειρήσεις που θα πρέπει να παραμείνουν στο δημόσιο και ποιες θα είναι ιδιωτικές; Ποιο είναι το πρόγραμμά τους; Γενικά και αόριστα κάνουμε Αντιπολίτευση; 
      Η Νέα Δημοκρατία προσπαθεί να πείσει τον Έλληνα πολίτη ότι όλα αυτά συνιστούν μεταρρυθμίσεις, ότι είναι στοιχεία του προγράμματός της, ότι θα συμβάλουν στην εξυγίανση του δημοσίου τομέα, ότι θα προσφέρουν στην ανάπτυξη της οικονομίας και στην κάλυψη των δημοσιονομικών ελλειμμάτων. Έχετε πει σε κανέναν ότι οι δημόσιες επιχειρήσεις που έχουν εισαχθεί στο Χρηματιστήριο και όσες είναι υπό ιδιωτικοποίηση λειτουργούν αθώα; Λειτουργούν υπέρ του δημοσίου συμφέροντος; Ή μήπως αυτό γινόταν μέχρι τώρα από τις κυβερνήσεις του ΠΑ.ΣΟ.Κ. και σήμερα θα τα διορθώσετε όλα εσείς; Θέλετε να δούμε την πίεση της μετοχής της Δ.Ε.Η. και τη σύγκρουση των συμφερόντων που οδήγησε στην παραίτηση του κ. Παλαιοκρασσά; Και αυτό με μια διαδικασία που καλύφθηκε μ’ ένα πέπλο μυστηρίου επάνω σε όλες τις πιέσεις των ξένων και εγχώριων συμφερόντων. 
      Γιατί, λοιπόν, έγιναν όλα αυτά; Για την επίσπευση των μεταρρυθμίσεων στη Δ.Ε.Η.; Για τις αλλαγές που σχεδιάζετε στις υπόλοιπες Δ.Ε.Κ.Ο.; Αμφιβάλλει κανείς ότι πίσω από το νομοσχέδιο κρύβονται διεθνείς και εγχώριοι επενδυτές, οι οποίοι ασκούν τις δικές τους πιέσεις, ώστε να εκπληρωθούν οι δικές τους επιθυμίες; Από την άλλη πλευρά, προσπαθείτε να διχάσετε τον ελληνικό λαό και να τον παραπλανήσετε ρίχνοντας το βάρος της κακοδαιμονίας στους εργαζόμενους και τη δήθεν μονιμότητά τους που γνωρίζετε καλά ότι δεν ισχύει. Το μόνο που ισχύει είναι ότι απλώς δεν μπορεί χωρίς την αιτιολογία του ειδικού λόγου να απολύονται αυτοί οι άνθρωποι. Θέλετε να δημιουργήσετε το ίδιο καθεστώς που ισχύει στον ιδιωτικό τομέα; Αυτή θα είναι η προσφορά σας προς την κοινωνία για την καλυτέρευση της ζωής και των εργασιακών σχέσεων των Ελλήνων πολιτών; 
      Αλλαγές στις Δ.Ε.Κ.Ο. και εκσυγχρονισμός βεβαίως χρειάζεται. Αλλά εσείς δεν μας θέτετε εδώ συγκροτημένα ένα τέτοιο ζήτημα. Ο Συνασπισμός δεν έχει πάψει να προβάλλει πραγματικές μεταρρυθμιστικές προτάσεις τόσο για το δημόσιο τομέα όσο και για τις επιχειρήσεις του δημοσίου τομέα. Το 1992 είχαμε καταθέσει και σχετικό σχέδιο νόμου. Σήμερα, συνεχίζουμε να επεξεργαζόμαστε το θέμα, ώστε να μπει φραγμός στις ιδιωτικοποιήσεις, να δημιουργηθεί ένα μέτωπο επαναφοράς στο δημόσιο των στρατηγικής σημασίας σημαντικών δημοσίων επιχειρήσεων προβάλλοντας παράλληλα το στόχο του δημοκρατικού και αναπτυξιακού εκσυγχρονισμού για να υπηρετήσουν καλύτερα το δημόσιο συμφέρον και το κοινωνικό σύνολο. 
      Εσείς δεν αγγίζετε καθόλου το ουσιαστικό θέμα του εκσυγχρονισμού ούτε το μεγάλο θέμα του δημοσίου ελέγχου των Δ.Ε.Κ.Ο. ούτε το θέμα της αντικειμενικής επιλογής των διοικήσεων και του ελέγχου των πράξεών τους. Ανοίγετε μόνο το θέμα των εργαζομένων. Έτσι, ενοχοποιείτε τη σταθερότητα και την ασφάλεια στην εργασία, διαχωρίζετε τους νέους από τους ήδη εργαζόμενους, εισάγετε με αντιεπιστημονικό τρόπο την έννοια του αρνητικού αποτελέσματος που μπορεί να οδηγήσει στην κατάργηση της συλλογικής ρύθμισης και να οδηγήσει τις εργασιακές σχέσεις σε νομοθετική ρύθμιση. Επεμβαίνετε και επιβάλλετε με το έτσι θέλω τη μεταβολή των καταστατικών τους. Υποβαθμίζετε και ουσιαστικά καταργείτε το ρόλο των συλλογικών συμβάσεων. Μνημείο είναι το άρθρο 14, όπως και το άρθρο 13.
      Τι θέλετε να κάνετε; Θέλετε να εκθέσετε τους oγδόντα τρεις χιλιάδες εργαζόμενους σε αυτές τις επιχειρήσεις, ότι δεν έχουν συμβάλλει στην ανάπτυξη του τόπου, ότι αυτοί φταίνε, γιατί μερικές απ’ αυτές τις επιχειρήσεις δεν πήγαν καλά; Εμείς λέμε ότι αρκετές επιχειρήσεις έχουν πάει καλά και μπορούν να πάνε ακόμα καλύτερα και έτσι να καλυτερεύσουν και οι υπηρεσίες που προσφέρουν στον ελληνικό και έτσι να λειτουργούν υπέρ του δημοσίου συμφέροντος και τα ελλείμματα στο μέλλον από άλλες δυσκολίες να μπορούν να τα καλύψουν με την εισφορά που θα έχουν. Δεν πρέπει να φορτώσετε στον ελληνικό λαό το ξεπούλημα αυτής της περιουσίας. Ακόμη, θα πρέπει να υπάρξουν καλύτερες συνθήκες για τους εργαζόμενους, γιατί αυτή είναι η κινητήρια δύναμη στις δημόσιες επιχειρήσεις, εκτός εάν εσείς με τις μεταρρυθμίσεις σας έχετε ανακαλύψει άλλη κινητήρια δύναμη για την ανάπτυξη αυτού του τόπου. 
      ΠΡΟΕΔΡΕΥΩΝ (Γεώργιος Σούρλας): Ο κ. Πιπεργιάς έχει το λόγο. 
      ΔΗΜΗΤΡΙΟΣ ΠΙΠΕΡΓΙΑΣ: Αναρωτήθηκε προηγουμένως ο συνάδελφος κ. Καλαφάτης για τις διαφορές μας. Πράγματι έχουμε μεγάλες διαφορές. Εμείς είχαμε σταθερό μέτωπο απέναντι στους έχοντες και κατέχοντες. Ήμασταν με τους πολλούς μη έχοντες, με τους εργαζόμενους, με τους συνταξιούχους, με τους ανέργους, τους μικροεπαγγελματίες και παλεύαμε μαζί τους για μια νέα Ελλάδα. Εσείς είσαστε με τους έχοντες και κατέχοντες και έχετε δώσει δείγματα γραφής. Μάλιστα αναζητήσατε τους προνομιούχους. Ψάχνατε να τους βρείτε για να κάνετε μέτωπο εναντίον τους. Και χρειάστηκαν είκοσι μήνες και αφού νομοθετήσετε ότι οι προνομιούχοι δεν είναι οι βιομήχανοι, οι τραπεζίτες και γενικότερα όσοι έχουν μεγάλα εισοδήματα, σ’ αυτούς χαριστήκατε, είπατε ότι προνομιούχοι είναι οι λιγνιτωρύχοι και οι εναερίτες της Δ.Ε.Η., οι οδηγοί και οι τεχνίτες της Ε.ΘΕ.Λ., οι μηχανοδηγοί και οι εργάτες του δικτύου του Ο.Σ.Ε., οι διοικητικοί και οι τεχνικοί του Ο.Τ.Ε., οι εργαζόμενοι στα διυλιστήρια των ΕΛΠΕ, οι εργαζόμενοι στα δίκτυα διανομής και στα διυλιστήρια της Ε.ΥΔ.Α.Π., οι μεταλλωρύχοι της «ΛΑΡΚΟ» και γενικά όσοι εργάζονται ή θα εργαστούν στις επιχειρήσεις του δημοσίου τομέα. 
      Η απόφασή σας είναι βαθιά αντιδραστική. Βέβαια, καλύπτει τις επικοινωνιακές σας ανάγκες. Στοχεύει με καλλιέργεια  της ζηλοφθονίας να στρέψει τους εργαζόμενους, τους ανέργους και γενικότερα τις μη προνομιούχες ομάδες του πληθυσμού απέναντι στους δήθεν προνομιούχους, των 900, των 1000 και των 1100 ευρώ, γιατί τόσο περίπου είναι οι μέσες αμοιβές των εργαζομένων στο δημόσιο τομέα και αυτό γιατί εκεί υπάρχει η ασφάλεια και η σταθερότητα στην εργασία.
      Έτσι, προσπαθείτε να εμφανιστείτε ότι μεταρρυθμίζετε τα πράγματα και ότι θα εξυγιάνετε τις Δ.Ε.Κ.Ο.. Αλήθεια, πώς; Με ποια στελέχη θα εξυγιάνετε τις Δ.Ε.Κ.Ο.; Με τους πιστά κομματικούς σας που ορίσατε χωρίς άλλα κριτήρια στις θέσεις ευθύνης των Δ.Ε.Κ.Ο.; Μ’ αυτούς; Με προϊσταμένους οι οποίοι δεν αξίζουν και έχουν απλά  σαν μόνο προσόν πιστοποιητικό από την κομματική σας οργάνωση; 
      Η κατάσταση, όπως έχει διαμορφωθεί μετά από είκοσι έναν μήνα διακυβέρνησης, οδηγεί σε αβίαστα συμπεράσματα όχι μόνο εμάς, όχι μόνο τους εργαζόμενους που με τη συμμετοχή τους στη χθεσινή εικοσιτετράωρη απεργία έδειξαν ότι σας πήραν χαμπάρι, αλλά γενικότερα τον ελληνικό λαό. 
      Είμαι πεπεισμένος ότι έχουμε να κάνουμε με μία Κυβέρνηση βαθιά συντηρητική, μια «Δεξιά» πιο σκληρή από ό,τι στο πρόσφατο παρελθόν, μια Κυβέρνηση που οδηγεί τη χώρα πίσω σε καθεστώς εργασιακού μεσαίωνα, μια Κυβέρνηση που από τι μια «στολίζει» τις Δ.Ε.Κ.Ο. για να τις εκθέσει στο «νυφοπάζαρο» των ιδιωτικοποιήσεων και από την άλλη, τις θεωρεί λάφυρο των εκλογών του 2004. 
      Θα φέρω δυο παραδείγματα. Ένα παράδειγμα είναι ο «στολισμός» που κάνετε στη Δ.ΕΠ.Α. με το νομοσχέδιο που θα κουβεντιάσουμε αύριο, προκειμένου να την οδηγήσετε γρήγορα-γρήγορα σε καθεστώς ιδιωτικοποίησης. 
      Το άλλο παράδειγμα είναι η λαφυραγώγηση της «ΛΑΡΚΟ». Εκεί, κύριε Υπουργέ, ορίσατε εκπροσώπους των μετόχων κομματάρχες σας, χωρίς οι μέτοχοι να το γνωρίζουν. Ορίσατε σαν εκπρόσωπο της Δ.Ε.Η. –χωρίς η Δ.Ε.Η. να το γνωρίζει- έναν κτηνίατρο που η μοναδική σχέση που έχει με τη Δ.Ε.Η. είναι ότι είναι καταναλωτής. Ορίσατε το Δήμαρχο Μεσσαπίων, τον κ. Μπαζώτη, εκπρόσωπο της Δ.Ε.Η.  στη «ΛΑΡΚΟ». Ορίσατε επίσης και έναν πρώην δήμαρχο τον κ. Αγγέλου -πρώην δήμαρχο Ακραιφνίου- που η μόνη σχέση που έχει με την Εθνική Τράπεζα είναι ότι είναι καταθέτης της και χωρίς να το ξέρει η Εθνική Τράπεζα. Και αυτούς τους βάλατε να εξυγιάνουν τη «ΛΑΡΚΟ», μια εταιρεία που ελέγχεται από το δημόσιο τομέα. Τους βάλατε να κάνουν τι;  Τους βάλατε για να κάνουν τα ρουσφέτια σας! 
      Έτσι θα εξυγιάνετε τις Δ.Ε.Κ.Ο. ή με τις συμβάσεις που προωθείτε έξω και πέρα από κάθε λογική και από κάθε πλαίσιο των αυτοεργολάβων; Προσλάβατε σαράντα επτά εργαζόμενους την προπερασμένη εβδομάδα με συμβάσεις εργολαβίας του εαυτού τους. Εργολάβους χειριστές, μηχανών γραφείου, εργολάβους χειριστές μηχανημάτων, εργολάβους συντηρητές μηχανημάτων, εργολάβους μεταλλωρύχους. 
      Βέβαια, αυτές οι συμβάσεις είναι συμβάσεις που υποβαθμίζουν τους εργαζόμενους σε εργαζόμενους τρίτης ταχύτητας και όχι δεύτερης που καθιερώνεται με το νομοσχέδιο, μια και αυτοί έχουν έντεκα μισθούς, χωρίς να έχουν δυνατότητα κανονικής άδειας, ασφάλισης στην ανεργία,  επιδόματος άδειας, δώρων εορτών Πάσχα ή  Χριστουγέννων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, είναι προφανές ότι η Νέα Δημοκρατία με τα στελέχη που διόρισε στο δημόσιο τομέα, με τα στελέχη που διόρισε χωρίς συμβόλαια και χωρίς στόχους, οδηγεί τις Δ.Ε.Κ.Ο. με μαθηματική ακρίβεια από την άσχημη κατάσταση –αν υπήρχε- στη χείριστη. Έτσι πάτε να εξυγιάνετε τις Δ.Ε.Κ.Ο.!
       Και βέβαια, για να καλύψετε την αδυναμία σας, προσπαθείτε να καλλιεργήσετε τα πιο ζωώδη ένστικτα που υπάρχουν αναμφίβολα και στους ανθρώπους. Ε αυτή η μέθοδος δεν είναι εξυγιαντική, αλλά φασιστική! Σας τη χρεώνουμε και είναι βέβαιο ότι σύντομα ο λαός θα σας καταδικάσει με την ψήφο του. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πιπεργιά. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, είκοσι επτά μαθητές και μαθήτριες και τρεις συνοδοί - καθηγητές από το Γυμνάσιο Λεπενούς Αιτωλοακαρνανίας.
      Η Βουλή τους καλωσορίζει και τους εύχεται «καλές σπουδές». 
      (Χειροκροτήματα από όλες τις πτέρυγες της Βουλής)
      Το λόγο έχει ο Υπουργός κ. Φώλιας.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Κυρίες και κύριοι συνάδελφοι –κύριοι συνάδελφοι, μάλλον, γιατί κυρίες δεν υπάρχουν πια παρούσες στην Αίθουσα- η μεγάλη πρόκληση που σήμερα αντιμετωπίζει η πατρίδα μας μέσα στο νέο παγκοσμιοποιημένο και σκληρά ανταγωνιστικό περιβάλλον συμπυκνώνεται στην προσπάθεια για περισσότερη ανάπτυξη, μεγαλύτερη ανταγωνιστικότητα, ισχυρότερη κοινωνική συνοχή και καλύτερες ευκαιρίες για ευημερία σε όλες τις Ελληνίδες και όλους τους Έλληνες. 
      Οι ταχύτητες με τις οποίες οφείλουμε να αντιδρούμε έχουν αλλάξει. Κάθε ολιγωρία, κάθε πισωγύρισμα, κάθε αδράνεια απέναντι στις εξελίξεις που πριμοδοτούν την ανάπτυξη είναι ικανή να καθηλώσει την αναπτυξιακή πορεία της χώρας μας. Το σύγχρονο οικονομικό περιβάλλον για να είναι γόνιμο, πρέπει να είναι ευέλικτο, αποδοτικό, αξιόπιστο. 
      Όμως, ένα από τα μεγαλύτερα προβλήματα που έχουμε να υπερβούμε για να πετύχουμε αυτό το γόνιμο οικονομικό περιβάλλον, το γόνιμο επιχειρηματικό περιβάλλον, είναι η δημοσιονομική αταξία και η σπατάλη του ευρύτερου δημόσιου τομέα. Οι συνέπειες για τη διάρθρωση και τις προοπτικές της ελληνικής οικονομίας είναι καταλυτικές, όταν ένα διογκωμένο, δυσκίνητο και σπάταλο κράτος στέκεται εμπόδιο στις αναπτυξιακές απαιτήσεις των καιρών μας. 
      Το ζητούμενο για το κράτος είναι να προάγει την οικονομική αποτελεσματικότητα, την ανάπτυξη και μαζί μ’ αυτά και την κοινωνική συνοχή. Αυτό επιτυγχάνεται μόνο μέσα από έναν εποπτικό, ρυθμιστικό ρόλο ενός μηχανισμού διαχείρισης κρίσεων και επενδυτικής λογικής και όχι μέσα από ένα ρόλο επιχειρηματία και εργολάβου ο οποίος έχει αποδείξει την αξία του και την αποτελεσματικότητά του όταν αυτόν το ρόλο τον παίζει το κράτος. 
      Η παγκόσμια εμπειρία έχει αποδείξει ότι όπου το κράτος ανέλαβε τέτοιους ρόλους, η οικονομία οδηγήθηκε σε ελλείμματα, σε υπερχρέωση, σε οπισθοχώρηση της ανταγωνιστικότητας, σε στρέβλωση του ανταγωνισμού, σε ανάδειξη κοινωνικών ανισοτήτων. 
      Απέναντι σ’ αυτήν την πραγματικότητα, κυρίες και κύριοι συνάδελφοι, δεν μπορούμε να μένουμε ούτε άπραγοι ούτε βουβοί. Δεν μπορούμε να είμαστε μοιραίοι και άβουλοι, δεν μπορούμε να στρουθοκαμηλίζουμε ότι τίποτα δεν συμβαίνει και ότι όλα πάνε καλά. Οι ευθύνες μας θα ήταν τεράστιες απέναντι και στον τόπο μας και στις επόμενες γενιές. 
      Το συζητούμενο αυτές τις μέρες νομοσχέδιο για τις Δ.Ε.Κ.Ο. είναι η έμπρακτη απάντηση σε αιτήματα που δεν θέτει μόνο η οικονομία, αλλά και η κοινωνία. Η κοινωνία ζητάει να ψηφιστεί αυτό το νομοσχέδιο και όχι όπως τα λέτε εσείς, κύριοι συνάδελφοι. 
      Θα σας θυμίσω μόνο ότι πρόσφατα μία δημοσκόπηση έδειξε πως το 61% των ερωτηθέντων απαντάει ότι οι εργαζόμενοι στις Δ.Ε.Κ.Ο. πρέπει να εργάζονται και αυτοί σαν να είναι οι Δ.Ε.Κ.Ο. ιδιωτικός τομέας. Το ίδιο ποσοστό περίπου συμφωνεί να καταργηθεί η μονιμότητα σ’ αυτούς που νεοπροσλαμβάνονται εάν θέλουμε οι επιχειρήσεις να γίνουν ανταγωνιστικότερες. Και βέβαια, όπως αντιλαμβάνεται κανείς, οι ερωτηθέντες δεν είναι μόνο ψηφοφόροι της Νέας Δημοκρατίας. 
      Παράλληλα, με την κατάργηση της μονιμότητας συμφωνεί το 72% των ψηφοφόρων της Νέας Δημοκρατίας, το 47% του ΠΑ.ΣΟ.Κ…
      ΒΑΣΙΛΕΙΟΣ ΟΙΚΟΝΟΜΟΥ: Για ποιο πράγμα λέτε τώρα;
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Για την άρση της μονιμότητας των νεοπροσλαμβανομένων και το ξέρετε πάρα πολύ καλά!
      ΔΗΜΗΤΡΙΟΣ ΠΙΠΕΡΓΙΑΣ:  Με γκάλοπ κυβερνάμε; 
      ΒΑΣΙΛΕΙΟΣ ΟΙΚΟΝΟΜΟΥ:  Ποια μονιμότητα; Υπάρχει μονιμότητα; 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Σας άκουσα με πάρα πολύ ευλάβεια και το λιγότερο που απαιτώ είναι να κάνετε το ίδιο. Με κραυγές και φωνές δεν πρόκειται να πείσετε ούτε εμένα, ούτε τους εαυτούς σας. Σας παρακαλώ πάρα πολύ σεβαστείτε κάποια πράγματα! 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σας παρακαλώ να μην υπάρξει άλλη διακοπή. Μιλήσατε και με άνεση και υψηλούς τόνους και δεν σας διέκοψε ο κύριος Υπουργός. Σας παρακαλώ πάρα πολύ! Κανένας συνάδελφος δεν πρέπει να διακόπτει. Δεν είναι σωστό για κανέναν! 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Αυτά τα ποσοστά, κυρίες και κύριοι συνάδελφοι, αντανακλούν πραγματικά τους προβληματισμούς του μέσου Έλληνα, ο οποίος βλέπει ότι ο ιδρώτας και ο κόπος του εξανεμίζoνται από την κακοδιαχείριση και την αναποτελεσματική λειτουργία των επιχειρήσεων.
      Προσπαθεί ο Έλληνας φορολογούμενος να τα φέρει βόλτα, περικόπτοντας τον προϋπολογισμό του, για να τα φέρει βόλτα μ’ αυτά τα οποία έχει. Βλέπει όμως, ότι το κράτος δεν κάνει το ίδιο. Ε, είναι καιρός να το κάνει! Γι’ αυτό και φέρνουμε αυτό το νόμο για ψήφιση. Δεν μπορεί ο Έλληνας φορολογούμενος να περικόπτει τις δαπάνες του και το κράτος να έχει κουβαρνταλίκια και ζημίες εκατοντάδων εκατομμυρίων ευρώ εξαιτίας των Δ.Ε.Κ.Ο.! 
      Το 2000 οι ζημιές ήταν 410.000.000 ευρώ. Το 2001 ήταν 473.000.000 ευρώ. Το 2002 ήταν 640.000.000 ευρώ. Το 2003 ήταν 742.000.000 ευρώ. Το 2004 ήταν 1.015.000.000 ευρώ ζημιές. Μαζέψτε τα όλα αυτά, κάντε τα σούμα, για να δείτε πού είναι το έλλειμμα της οικονομίας μας και γιατί πρέπει αυτή τη στιγμή να κάνουμε τόσο συνετή και σφιχτή οικονομική πολιτική. Πρέπει να υπακούσουμε στα κελεύσματα και στις υποχρεώσεις μας έναντι του συμφώνου σταθερότητας.
      Μπροστά σ’ αυτήν την πραγματικότητα μας ζητάτε να κλείσουμε τα μάτια; Να αφήσουμε τον Έλληνα φορολογούμενο να συνεχίσει να πληρώνει τις ζημιές των Δ.Ε.Κ.Ο.; Σας παρακαλώ πολύ. Βάλτε το χέρι στην καρδιά και απαντήστε ειλικρινά: Είμαστε ικανοποιημένοι από τις υπηρεσίες των Δ.Ε.Κ.Ο.; Είμαστε ικανοποιημένοι από τον τρόπο που λειτουργούν; Θέλουμε ένα κράτος επιχειρηματία; Πιστεύετε πως δεν χρειάζεται καμιά αλλαγή; Να μείνουν όπως είναι τα πράγματα, μη τυχόν και θίξουμε τα κέφια κάποιων βολεμένων; Λυπάμαι πολύ, αλλά εκεί που μερικές φορές σταματάει η λογική αρχίζει η αντιπολιτευτική τακτική. 
      Επιτίθεστε στο νομοσχέδιο συνεχώς και μονότονα με τα ίδια επιχειρήματα και λέτε ότι δημιουργεί δήθεν εργαζομένους δύο ταχυτήτων. Δηλαδή σήμερα δεν υπάρχουν εργαζόμενοι δύο ταχυτήτων; Δεν υπάρχουν αυτοί που δουλεύουν στον ιδιωτικό τομέα και μοχθούν και ιδρώνουν κάθε μέρα στη δουλειά τους, για να αποδείξουν ότι είναι παραγωγικοί και χρήσιμοι, για να εξασφαλίσουν τη δουλειά τους με την αξία τους, ενώ από την άλλη μεριά υπάρχουν οι με ασφάλεια εργαζόμενοι στο δημόσιο τομέα και στον ευρύτερο, που έχουν και μόνιμη δουλειά και είναι καλοπληρωμένοι και εισπράττουν περίπου 70% πάνω από το μέσο όρο του συνόλου της οικονομίας; 
      Καλό θα είναι λαϊκιστικές και παραληρηματικές κορώνες που δυστυχώς ακούστηκαν χθες εδώ, ότι δήθεν εμείς προσπαθούμε να σπείρουμε το μίσος ανάμεσα στους εργαζομένους, να μην επαναλαμβάνονται, τουλάχιστον μέσα στη Βουλή. Ψέματα δηλαδή είναι ότι υπάρχουν τεράστιες διαφορές ανάμεσα στους εργαζομένους στον ιδιωτικό και το δημόσιο τομέα; Ψέματα είναι ότι υπάρχουν διάφορες και σ’ αυτούς που είναι στις Δ.Ε.Κ.Ο.; Μήπως κινδυνολογούμε; Μήπως παραπληροφορούμε; Μήπως λέμε ψέματα ή μήπως ανακαλύψαμε τώρα την Αμερική, αλλά δεν πρέπει να το λέμε; Ας σταματήσουν, επιτέλους, οι κορώνες! 
      Από την άλλη μεριά, κόπτεστε για τη νεολαία μας. Εσείς όμως έχετε κάνει τεράστιες ζημιές στη νεολαία μας τα τελευταία είκοσι πέντε χρόνια. Παλιά οι νέοι, παιδιά δημοσίων υπαλλήλων, ήθελαν να γίνουν επιχειρηματίες. Σήμερα τα παιδιά και των επιχειρηματιών, που διαθέτουν πτυχία, γλώσσες, κεφάλαιο και δουλειά του πατέρα τους, θέλουν να γίνουν δημόσιοι υπάλληλοι. Αυτό καταφέραμε όλα αυτά τα είκοσι πέντε χρόνια, να κάνουμε το δημόσιο έναν ελκυστικό χώρο, για να μπορεί κάποιος να δραστηριοποιηθεί. 
      Μας καταλογίζετε ότι κατηγορούμε τους εργαζομένους. Δεν είπαμε εμείς ότι φταίνε οι εργαζόμενοι. Εμείς λέμε ότι φταίει η κακή οργάνωση, η χαμηλή παραγωγικότητα, η χαμηλή ανταγωνιστικότητα και το χαμηλό επίπεδο των παρεχομένων υπηρεσιών. Όμως, τα αποτελέσματα δεν μπορεί κανείς να τα αγνοήσει. Δυστυχώς, μέσα στις Δ.Ε.Κ.Ο. έχει καλλιεργηθεί το κλίμα ότι «ο μήνας έχει εννιά» και άσε το φορολογούμενο να πληρώνει «βρέξει-χιονίσει». 
      Εκείνο που προσπαθούμε να κάνουμε είναι να βάλουμε μπροστά ένα αναγκαίο νοικοκύρεμα. Κάνουμε μια τομή που είναι σε απόλυτη συνέπεια μ’ αυτά που λέγαμε προεκλογικά και για τα οποία ψηφιστήκαμε. Κάνουμε μία γενναία μεταρρύθμιση που είναι αίτημα και απαίτηση της κοινωνίας και έχει ως στόχο τη συνολική ανάπτυξη της οικονομίας και την ευημερία όλων των πολιτών της χώρας. 
      Οι ΔΕΚΟ καλούνται να λειτουργήσουν με διαδικασίες που θα εγγυώνται το σεβασμό στα χρήματα των φορολογουμένων και θα προσφέρουν αναβαθμισμένες υπηρεσίες στο κοινωνικό σύνολο. 
      Μεταξύ των άλλων που κάνει αυτό το νομοσχέδιο είναι ότι εξορθολογίζει παράλληλα τις αμοιβές των διοικήσεων στις εταιρείες που δεν είναι εισηγμένες στο Χρηματιστήριο. Κόπτεστε τώρα –το έχω ακούσει επανειλημμένα αυτές τις μέρες- ότι δήθεν πληρώνουμε πολύ χαμηλά σ’ αυτούς που θα διοικήσουν αυτές τις εταιρείες. Μέχρι προχθές μας κατηγορούσατε ότι πληρώνουμε πολύ ακριβά όσους κάνουν τη διοίκηση των εταιρειών. Αποφασίστε, επιτέλους! Ακριβά ή φθηνά πληρώνουμε; Μην το κάνουμε σαν το φούρνο του Χότζα, που τον έβαλε πάνω στα καρούλια για να τον γυρνάει, κατά το δοκούν!
      Καλείστε, κυρίες και κύριοι συνάδελφοι της Αξιωματικής Αντιπολίτευσης, να εξηγήσετε στον ελληνικό λαό πού είναι η διαφωνία σας με τα όσα προβλέπει το νομοσχέδιο, όταν πριν από επτά χρόνια εσείς οι ίδιοι λέγατε ότι η εξυγίανση και ο εκσυγχρονισμός των Δ.Ε.Κ.Ο. αποτελεί εθνική επιταγή. 
      Καλείστε να μας πείτε γιατί η Βουλή, που ψηφίζει τον προϋπολογισμό, δεν μπορεί να θέτει και το πλαίσιο λειτουργίας των Δ.Ε.Κ.Ο., οι οποίες απ’ αυτόν τον προϋπολογισμό εξαρτώνται απολύτως. Γιατί δεν μπορεί μία και μοναδική φορά η Βουλή,  μετά από άκαρπες συλλογικές διαπραγματεύσεις τεσσάρων μηνών -και αυτό μόνο στις υπερχρεωμένες και ζημιογόνες Δ.Ε.Κ.Ο.- να αναλάβει την ψήφιση των κανονισμών προσωπικού και του οργανογράμματος; Αυτό θα κάνει η Βουλή. Αυτό προβλέπεται. Μία φορά. Άπαξ διά παντός. 
      Καλείστε να μας πείτε αν είστε υπέρ της εξυγίανσης και της διαφάνειας ή αν παραμένετε ακόμη θιασώτες της λογικής που έλεγε «μπορεί να παίρνουν ένα δωράκι οι αξιωματούχοι του δημοσίου, αλλά όχι και 500.000.000!».
      Διεκδικείτε, κύριοι συνάδελφοι, την αποκλειστικότητα στο ενδιαφέρον για τους εργαζομένους. Δεν το δικαιούστε. Δεν είναι αποκλειστικότητα το ενδιαφέρον και η έγνοια για τους εργαζομένους. Άλλωστε η πλειοψηφία του λαού, που είναι οι εργαζόμενοι, εξέλεξε αυτήν την Κυβέρνηση. 
      Δεύτερον, ακόμα και οι δικοί σας ψηφοφόροι, που χωρίς αμφιβολία μοχθούν και ιδρώνουν για να τα βγάλουν πέρα, συμφωνούν με τις προτάσεις αυτής της Κυβέρνησης. Αν, λοιπόν, θέλετε να διεκδικήσετε κάτι αποκλειστικό, αυτό είναι η αποκλειστικότητα στην κοινοβουλευτική εκπροσώπηση των συντεχνιακών κατεστημένων.
      Από την πλευρά μας, είμαστε πεπεισμένοι ότι κάνουμε το σωστό. Ανταποκρινόμαστε στο αίτημα της μεγάλης πλειοψηφίας των πολιτών, που θέλει το κράτος να αναλάβει αποτελεσματικά τον πραγματικό του ρόλο, ρόλο ρυθμιστικό και συντονιστικό της οικονομικής δραστηριότητας. Κατά συνέπεια η προσπάθεια για περισσότερη ανάπτυξη, μεγαλύτερη ανταγωνιστικότητα, περισσότερη κοινωνική συνοχή και περισσότερες ευκαιρίες για ευημερία στον ελληνικό λαό κρίνεται από το πόσο θα καταφέρουμε να δώσουμε στο κράτος τη νέα μορφή και τη νέα λειτουργία που απαιτούν οι πολίτες, η οικονομία και το νέο παγκόσμιο περιβάλλον. 
      Κάνουμε ένα γενναίο βήμα σ’ αυτήν την κατεύθυνση και είμαστε βέβαιοι ότι στο τέλος το αποτέλεσμα θα μας δικαιώσει. 
       Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Το λόγο έχει ο κ. Γκιουλέκας.
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Κύριοι συνάδελφοι, θα ήθελα την προσοχή σας γιατί οι στόχοι αυτής της Κυβέρνησης, με το εγχείρημα που αποτολμά φέρνοντας αυτήν την πραγματική μεταρρύθμιση στη Βουλή, θα πρέπει να γίνουν απολύτως κατανοητοί. Γιατί πράγματι, όπως ακούστηκε, η εξυγίανση και ο εκσυγχρονισμός των δημοσίων επιχειρήσεων αποτελεί εθνική επιταγή. Γιατί τα στοιχεία τα οποία έχουμε αφορούν στις ελλειμματικές, βέβαια, και ζημιογόνες Δ.Ε.Κ.Ο.. 
      Είναι, όμως, συνταρακτικά στοιχεία. Ο ελληνικός λαός πληρώνει κάθε χρόνο εκατοντάδες δισεκατομμύρια, για να συντηρεί αυτές τις επιχειρήσεις. Αν οι Δ.Ε.Κ.Ο. δεν γίνουν ανταγωνιστικές, δεν θα μπορέσουν να επιβιώσουν στο σκληρό ανταγωνισμό του διεθνούς συστήματος. Τα χρονικά περιθώρια είναι ασφυκτικά στενά. 
      Χωρίς αλλαγή των εργασιακών σχέσεων, δεν είναι δυνατόν να προχωρήσει η ανταγωνιστικότητα στις δημόσιες επιχειρήσεις. Με απηρχαιωμένους γενικούς κανονισμούς προσωπικού, με κανονισμούς που αντιστοιχούν στο προστατευτικό καθεστώς των προηγουμένων δεκαετιών οι σημερινές δημόσιες επιχειρήσεις είναι καταδικασμένες να αφανιστούν. Δεν μπορούμε να παρακολουθούμε αδιάφορα την αυτοκαταστροφική πορεία ορισμένων Δ.Ε.Κ.Ο., για τις οποίες ο ελληνικός λαός έχει πληρώσει και συνεχίζει να πληρώνει εκατοντάδες δισεκατομμύρια. Είναι στιγμή ευθύνης για όλους.
      Φαντάζομαι ότι δεν διαφωνεί κανείς με αυτές τις διαπιστώσεις. Πάντως, εμείς σίγουρα δεν διαφωνούμε και σας τα διάβασα αυτά, γιατί εμείς δεν διαφωνούσαμε και τότε, όταν ακούστηκε αυτό το απόσπασμα από ομιλία εδώ μέσα στη Βουλή. Μόνο που διάβασα απόσπασμα ομιλίας του τότε Υπουργού Εθνικής Οικονομίας κ. Γιάννου Παπαντωνίου κατά το Φεβρουάριο του 1998. Όταν συζητούσαμε το ν.2579, αυτά έλεγε ο κ. Παπαντωνίου και είναι απόσπασμα από τα Πρακτικά της Βουλής. Έλεγε τότε ότι οι Δ.Ε.Κ.Ο. δεν μπορούν να συνεχίσουν αυτό το αυτοκαταστροφικό τους έργο, ότι δεν γίνεται να προχωρήσουμε μπροστά χωρίς να αλλάξουμε τις εργασιακές σχέσεις, ότι δεν μπορεί ο ελληνικός λαός να συνεχίζει να πληρώνει δισεκατομμύρια και ότι αυτός ο δρόμος δεν μπορεί να οδηγήσει πουθενά. Ο δικός σας Υπουργός και, μάλιστα, ο τσάρος της Εθνικής Οικονομίας, ο κ. Παπαντωνίου, τα έλεγε. 
      Πότε λέτε, κύριοι συνάδελφοι της Αξιωματικής Αντιπολίτευσης, την αλήθεια; Τότε που τα λέγατε αυτά ως Κυβέρνηση ή σήμερα, που ισχυρίζεστε τα απολύτως αντίθετα ως Αντιπολίτευση; Επιλέξτε. Δεν έχετε αντιληφθεί ότι το 2004 ο ελληνικός λαός σας έδωσε κάποιο μήνυμα. Γιατί σας το έδωσε αυτό το μήνυμα και σας έστειλε στα έδρανα της Αντιπολίτευσης; Γιατί ακριβώς με αυτήν την αναντιστοιχία, με αυτήν την ανακολουθία λόγων και πράξεων, οδηγήσατε εδώ που οδηγήσατε τον τόπο, την ελληνική κοινωνία. Κόπτεσθε για τους Έλληνες εργαζομένους. Για ποιους; Για τους εργαζομένους με τους μισθούς των 500 και των 600 ευρώ το μήνα; Μήπως κόπτεσθε και για τους συνταξιούχους των 300 ευρώ το μήνα; Αυτά είναι αποτελέσματα της δική σας πολιτικής. Αυτά βρήκαμε και προσπαθούμε να διορθώσουμε, κυρίες και κύριοι συνάδελφοι της Αξιωματικής Αντιπολίτευσης. Εσείς τα δημιουργήσατε. 
      Όσον αφορά στους νέους εργαζομένους και επειδή εμείς επιχειρούμε να τροποποιήσουμε το εργασιακό καθεστώς, για τους νεoπροσλαλμβανομένους,  ο δικός σας Αρχηγός, ο κ. Παπανδρέου, είχε κάνει την πρόταση, να προσλαμβάνονται για τέσσερα χρόνια ανασφάλιστοι οι νέοι εργαζόμενοι προκειμένου, όπως έλεγε, να δώσουμε τα κίνητρα στους επιχειρηματίες να προσλαμβάνουν νέους ανθρώπους και να τους απασχολούν, για να καταπολεμήσουμε την ανεργία. Ανασφάλιστη εργασία προτείνατε, κυρίες και κύριοι συνάδελφοι, για τη νεολαία της ελληνικής κοινωνίας μας. Δικές σας προτάσεις ήταν, προτάσεις του δικού σας Υπουργού της Εθνικής Οικονομίας και του δικού σας Αρχηγού, του κ. Παπανδρέου. Αυτά τα ξεχάσατε; Σε αυτήν την Αίθουσα ειπώθηκαν όλα αυτά.
       Επίσης, σε αυτήν την Αίθουσα πρέπει να ακουστούν και κάποια άλλα πράγματα. Σας είπε προηγουμένως ο Υφυπουργός Οικονομίας, σας είπε και προχθές ο Υπουργός Οικονομίας για τα τεράστια ελλείμματα που δημιουργήσατε. Πρέπει να τα ξανακούσετε, γιατί πρέπει να σας τα θυμίζουμε και όχι μόνο σε εσάς, αλλά και στον ελληνικό λαό που προσπαθείτε να τον παραπλανήσετε με δήθεν επιχειρήματα σήμερα υπέρ των εργαζομένων. Θα σας θυμίσουμε, λοιπόν, ορισμένα πράγματα που τα είπα προηγουμένως, αλλά τα επαναλαμβάνω, γιατί αξίζει τον κόπο. Το 2000 έχουμε είκοσι δύο μη εισηγμένες ζημιογόνες Δ.Ε.Κ.Ο. στο Χρηματιστήριο. Πόσο φεσώθηκε ο Έλληνας φορολογούμενος από αυτές τις Δ.Ε.Κ.Ο. και τη δική σας διαχείριση; Ο Έλληνας φορολογούμενος πλήρωσε 409.000.000 ευρώ. Δική σας ήταν η διαχείριση το 2000. Το 2001 είχαμε 472.000.000  ευρώ για αυτές τις είκοσι εννέα «αμαρτωλές» Δ.Ε.Κ.Ο. από την κακοδιαχείριση, από την αδιαφάνεια. Τα πλήρωσε ο Έλληνας φορολογούμενος. Περιμένετε να ακούσετε και τι άλλο πλήρωσε ο Έλληνας φορολογούμενος. Το 2002 είχαμε 640 και πλέον εκατομμύρια ευρώ. Όλα αυτά μετακυλίονται στις πλάτες των μισθωτών, των συνταξιούχων, των εργαζομένων, αυτών για τους οποίους σήμερα κόπτεσθε. Το 2003 εκτοξεύτηκε στα 742.000.000 ευρώ το χρέος, η ζημία, για τον Έλληνα φορολογούμενο. 
      ΕΚΤΟΡΑΣ ΝΑΣΙΩΚΑΣ: Το 2004, το 2005;
      ΚΩΝΣΤΑΝΤΙΝΟΣ ΓΚΙΟΥΛΕΚΑΣ: Αυτή είναι η δική σας πολιτική, αυτή είναι η δική σας διαχείριση. 
      Επειδή δυστυχώς έχετε αδύναμη μνήμη, θα σας θυμίσουμε και κάποια άλλα στοιχεία. Από το 1995 έως το 2004, μέσα σε αυτά τα δέκα χρόνια είχαμε 4,1 δισεκατομμύρια ευρώ ζημία στον Οργανισμό Σιδηροδρόμων Ελλάδας. Είναι η δική σας διαχείριση, είναι αυτά που πλήρωσε ο Έλληνας φορολογούμενος και καλείται και σήμερα ακόμη να τα πληρώσει. Πρέπει να ακούσει από εδώ ο ελληνικός λαός ότι, αν σήμερα υπάρχουν συνταξιούχοι των 300 ευρώ και μισθωτοί των 500 ευρώ, είναι γιατί πληρώνει αυτά τα φέσια, αυτά τα σπασμένα, αυτά τα χρέη που εσείς τον χρεώσατε. 
      Θέλετε να σας πω τα στοιχεία για την Ολυμπιακή Αεροπορία για το διάστημα από το 1995 έως το 2004; Είναι περίπου τα ίδια. Έχουμε 4,1 δισεκατομμύρια ευρώ. Ξέρετε τι πληρώνουμε –είναι ρητορικό το σχήμα, διότι εσείς σαφώς και το ξέρετε, αλλά ο ελληνικός λαός πρέπει να το θυμάται- μόνο για τόκους ετησίως γι’ αυτά τα 8.000.000.000 ευρώ, δηλαδή για τα ελλείμματα του Ο.Σ.Ε. και της Ολυμπιακής; Πληρώνουμε 400.000.000 ευρώ ετησίως. Αυτά είναι τα αποτελέσματα της δικής σας διαχείρισης. 
      Εάν, λοιπόν, μας προτείνετε με αυτά τα πετυχημένα παραδείγματα, τα οποία σας ανέφερα και αφορούν στη δική σας διακυβέρνηση, να ακολουθήσουμε το δικό σας δρόμο, σας λέμε, κύριοι συνάδελφοι, ότι δεν θα σας ακολουθήσουμε ούτε στο δρόμο της διασπάθισης του δημοσίου χρήματος ούτε στην απομόνωση, στην οποία επιλέξατε να βρίσκεσθε ξεχνώντας τα μηνύματα που ο ελληνικός λαός έστειλε σε όλους στις 7 Μαρτίου του 2004. Λυπάμαι, όμως, γιατί δεν διέκρινα ίχνος αυτοκριτικής στάσης απέναντι στα πεπραγμένα σας, γιατί δεν άκουσα έναν από εσάς να ζητεί δημόσια συγνώμη από τον ελληνικό λαό για όλα αυτά που συνέβησαν τα προηγούμενα χρόνια. Σήμερα, λοιπόν, μας προτείνετε ν’ ακολουθήσουμε αυτά τα παραδείγματα. Σας ανταπαντούμε το εξής: Eμείς προχωρούμε μπροστά, προς την πρόοδο, προς την ανάπτυξη, προσπαθούμε να αλλάξουμε τα πράγματα,  και, όπως ξέρετε, μαζί μας είναι ο ελληνικός λαός.
      Επειδή προηγουμένως αμφισβητήθηκε από τον κ. Πιπεργιά  εάν είναι μαζί μας ο ελληνικός λαός, θέλω να καταθέσω για τα Πρακτικά της Βουλής -αν και την ξέρετε- την πρόσφατη δημοσκόπηση την 10η Δεκεμβρίου 2005 που οι ερωτώμενοι Έλληνες πολίτες συμφωνούν κατά 61% ότι θα πρέπει να καταργηθεί η μονιμότητα για όσους προσλαμβάνονται για πρώτη φορά στις Δ.Ε.Κ.Ο., και βεβαίως, ότι δεν πρέπει να υπάρχει αυτή η ψαλίδα ανάμεσα στους εργαζόμενους του ιδιωτικού και στους εργαζόμενους του δημόσιου τομέα. 
      (Στο σημείο αυτό ο Βουλευτής κ. Κωνσταντίνος Γκιουλέκας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτά, λοιπόν, νομίζω ότι τουλάχιστον πρέπει να τα λάβετε σοβαρά υπ’ όψιν σας. Ξέρετε γιατί σας το λέμε αυτό; Εμείς κυβερνούμε και θα συνεχίσουμε να κυβερνούμε. Όμως, για να κυβερνήσουμε καλύτερα, δεν χρειαζόμαστε μόνο τη δική μας  ισχυρή κυβέρνηση, αλλά και μία ισχυρή Αντιπολίτευση.
       Δυστυχώς, όμως, ως τώρα με την ασάφεια, με την οποία εσείς πορεύεσθε, δείχνετε ότι πραγματικά ακόμα προσπαθείτε να βρείτε το προσανατολισμό σας. Όσο πιο γρήγορα τον βρείτε τόσο καλύτερο και για μας, αλλά και για τον τόπο.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γκιουλέκα.
      Το λόγο έχει ο Δ΄ Αντιπρόεδρος της Βουλής κ. Πετσάλνικος.
      ΦΙΛΙΠΠΟΣ ΠΕΤΣΑΛΝΙΚΟΣ (Δ’  Αντιπρόεδρος της Βουλής): Κυρίες και κύριοι συνάδελφοι, προχωρούμε προς την ολοκλήρωση της συζήτησης του σχετικού νομοσχεδίου που έχει προτείνει η Κυβέρνηση της Νέας Δημοκρατίας. Άκουσα με προσοχή τον παριστάμενο Υφυπουργό Οικονομίας και Οικονομικών, τον κ. Φώλια, όπως άκουσα επίσης και το συνάδελφο που μόλις κατέβηκε από το Βήμα τον κ. Γκιουλέκα. Ο κ. Φώλιας είπε ότι η κοινωνία και όχι μόνο η οικονομία θέλει αυτό το νομοσχέδιο και ότι ανταποκρίνεται σε αυτήν την έκκληση της κοινωνίας η Κυβέρνηση και φέρνει το νομοσχέδιο για τις Δ.Ε.Κ.Ο.. 
      Επίσης, ο κ. Φώλιας έκλεισε την ομιλία του, λέγοντας ότι είναι πεπεισμένη η Κυβέρνηση ότι κάνει το σωστό. Ο δε κ. Γκιουλέκας μας είπε ότι υπάρχει μία τεράστια αναντιστοιχία ανάμεσα στα λόγια και τις πράξεις του ΠΑ.ΣΟ.Κ. 
      Θα μου επιτρέψετε να διαβάσω δύο κείμενα. Στις 2 Φεβρουαρίου του 1998 σε αυτήν εδώ την Αίθουσα εσυζητείτο τότε ο ν. 2579, ο οποίος προέβλεπε μία σειρά από ρυθμίσεις προκειμένου να υπάρξει αναδιοργάνωση, εκσυγχρονισμός, καλύτερη απόδοση κυρίως για τον πολίτη που κάνει και χρήση των παρεχόμενων υπηρεσιών από τις Δ.Ε.Κ.Ο.. Θυμίζω ότι το σχετικό άρθρο έλεγε ότι «οι αλλαγές που προέβλεπε το προηγούμενο εδάφιο με τη σύναψη συλλογικών συμβάσεων κατά τη διαγραφόμενη σε αυτό διαδικασία πρέπει ως προς τις δημόσιες επιχειρήσεις και τους οργανισμούς, που εμφανίζουν αρνητικά οικονομικά αποτελέσματα ή βρίσκονται στη φάση εξυγίανσης, οι αλλαγές αυτές να ολοκληρωθούν εντός της προθεσμίας έξι μηνών από τη δημοσίευση του παρόντος στην Εφημερίδα της Κυβέρνησης». 
      Συνέχιζε το σχετικό άρθρο και έλεγε ότι «αν για οποιοδήποτε λόγο οι παραπάνω προθεσμίες παρέλθουν άπρακτες οι ως άνω αλλαγές γίνονται με νόμο». Δηλαδή ο νομοθέτης έκανε μία άπαξ παρέμβαση, εφόσον εντός έξι μηνών δεν εγένοντο ή δεν ολοκληρώνοντο οι σχετικές συμφωνίες από πλευράς των κοινωνικών εταίρων, δηλαδή του εργοδότη, των εργοδοτών και των εργαζομένων στις Δ.Ε.Κ.Ο.. 
      Όμως, η τότε διάταξη του νόμου, που ισχύει μέχρι σήμερα, κατέληγε ως εξής: «Οι τροποποιήσεις των αλλαγών» -που προεβλέποντο να γίνουν με νόμο- «τροποποιήσεις αυτών στο εξής γίνονται με συλλογικές συμβάσεις εργασίας που συνάπτουν οι διοικήσεις των εν λόγω επιχειρήσεων με την πλέον αντιπροσωπευτική οργάνωση των εργαζομένων σε αυτές». Δηλαδή δεν υπήρχε ούτε κάποιος περιορισμός ούτε πολύ περισσότερο ακύρωση της συλλογικής αυτονομίας και του δικαιώματος –που είναι συνταγματικά κατοχυρωμένο και κατά τις συμβάσεις που ισχύουν στην Ευρωπαϊκή Ένωση- των ελεύθερων συλλογικών διαπραγματεύσεων. 
      Αυτά έλεγε τότε αυτός ο νόμος. Ακούστε, λοιπόν, τι έλεγαν ορισμένοι συνάδελφοι της Νέας Δημοκρατίας τότε, εις εξ αυτών από τα κορυφαία στελέχη και μάλιστα έχει χρηματίσει και Αρχηγός της Νέας Δημοκρατίας –ο κ. Έβερτ- έλεγε τα εξής στις 2 Φεβρουαρίου. «Σας ερωτώ» -έλεγε, απευθυνόμενος στην κυβέρνηση του ΠΑ.ΣΟ.Κ.- «πότε στο παρελθόν νομοθετήθηκε ότι με μία διάταξη νόμου, θα προβλέπεται η δημιουργία ενός νόμου μετά από έξι ή επτά μήνες; Αυτό είναι πρωτόγνωρο, είναι εξαπάτηση της Βουλής των Ελλήνων, είναι εξαπάτηση του ελληνικού λαού, είναι εξαπάτηση των ιδίων των εαυτών σας. Δεν μπορείτε να προχωρήσετε από μόνοι σας, είναι πρωτόγνωρο αυτό που γίνεται. Στην πραγματικότητα πρόκειται περί ενός σκέτου εμπαιγμού της Βουλής των Ελλήνων.» Πολύ βαριές κουβέντες λέγονταν τότε.
      Κύριοι της Κυβέρνησης, τι κάνετε σήμερα; Εξαπατάτε τη Βουλή, όταν λέτε ότι εντός τεσσάρων μηνών θα πρέπει, εάν δεν ολοκληρωθούν οι διαπραγματεύσεις, θα πρέπει δια νόμου να ρυθμιστούν τα θέματα των Δ.Ε.Κ.Ο.; Σύμφωνα με αυτά που έλεγαν τότε οι εκπρόσωποι της Νέας Δημοκρατίας, θα πρέπει εσείς τώρα, που εισηγείστε και υπερασπίζεστε το νομοσχέδιο, να πείτε ότι εξαπατάτε τη Βουλή. Διότι αυτά είπε ο κ. Έβερτ.
      Επιτρέψτε μου τώρα να διαβάσω ένα απόσπασμα ομιλίας κάποιου άλλου συναδέλφου της Νέας Δημοκρατίας και θα σας πω στο τέλος ποιος είναι. «Με τυμπανοκρουσίες ο Υπουργός Εργασίας, ο Πρωθυπουργός, οι σύμβουλοι και όλος ο συρφετός της Κυβέρνησης λένε για κοινωνικό διάλογο και μέσα απ’ αυτόν περνάνε τις εργασιακές σχέσεις στις Δ.Ε.Κ.Ο.. Ο οδηγός του λεωφορείου παίρνει 250.000 δραχμές το μήνα. Ο μηχανοτεχνίτης 290.000 δραχμές. Είναι προνόμοια αυτά; Οι μισθοί αυτοί είναι κάτω από τα όρια της φτώχειας. Λέτε ότι κόβοντας αυτά τα δήθεν προνόμια, θα εξυγιάνετε τις Δ.Ε.Κ.Ο.; Πρέπει να σεβαστείτε ότι δεν μπορείτε να καταργήσετε το θεσμό της ελεύθερης συλλογικής διαπραγμάτευσης». Όπως εξήγησα ενωρίτερα, δεν επρόκειτο περί κατάργησης, γιατί υπήρχε η δυνατότητα το νόμο να τον τροποποιήσουν μελλοντικές ελεύθερες διαπραγματεύσεις και συλλογικές συμβάσεις. 
      Αυτές τις καταγγελίες τις έκανε ο κ. Γιακουμάτος τότε, σημερινός Υφυπουργός Απασχόλησης και Κοινωνικής Προστασίας. Πότε λέγατε την αλήθεια στον ελληνικό λαό; Τότε, όταν λάβροι καταγγέλατε μία πολύ ήπια παρέμβαση της τότε κυβέρνησης στην κατεύθυνση της ανάγκης βελτίωσης της λειτουργίας, οργάνωσης, εκσυγχρονισμού και απόδοσης των Δ.Ε.Κ.Ο.; Ή σήμερα, που σας ακούσαμε εδώ να υπερασπίζεστε εσείς αυτήν την πολύ ωμή δική σας παρέμβαση που οδηγεί σε αναίρεση και πράγματι σε ουσιαστική κατάργηση των ελεύθερων συλλογικών διαπραγματεύσεων της συλλογικής αυτονομίας;
      Πού υπάρχει και για ποιον υπάρχει επομένως η τεράστια αναντιστοιχία λόγων και πράξεων, κύριε Γκιουλέκα, αν είστε ακόμη στην Αίθουσα; Ποιος είναι αυτός που τον χαρακτηρίζει η τεράστια απόσταση, αξιότιμε Υφυπουργέ Οικονομίας και Οικονομικών, κύριε Φώλια, η τεράστια απόσταση ανάμεσα στα λόγια και στα έργα, ανάμεσα σ’ αυτά που λέγατε λίγα χρόνια πριν και σ’ αυτά που τώρα νομοθετείτε; Είναι δικό σας χαρακτηριστικό γνώρισμα. 
      Εάν, λοιπόν, κάποιος δικαιούται να σας κατηγορήσει για εξαπάτηση του ελληνικού λαού, δεν είμαστε μόνο εμείς. Είναι ο ίδιος ο ελληνικός λαός. Γιατί άλλα τότε λέγατε και εντελώς διαφορετικά πράττετε τώρα. 
      Βέβαια –και θα κλείσω μ’ αυτό, κύριε Πρόεδρε- ο κ. Φώλιας είπε ότι προχωράει η Κυβέρνηση στον εξορθολογισμό των αμοιβών των διοικήσεων που είναι εισηγμένες στο Χρηματιστήριο. Είναι ένα επιχείρημα, που προς στιγμήν ακούγεται ευχάριστα στον ελληνικό λαό, αλλά ενέχει τεράστια δόση λαϊκισμού. 
      Σε πόσες απ’ αυτές τις επιχειρήσεις, κύριε Φώλια, με τις ισχύουσες μέχρι τώρα αμοιβές, που είχαν καθοριστεί επί των ημερών μας, υπερβαίνουν τα 5.500 ευρώ, που λέτε εσείς ότι θα πρέπει να υπάρχει ως πλαφόν για τις διοικήσεις. Έχετε μετρήσει; Μόνο σε οκτώ επιχειρήσεις. Επομένως μη λέτε στους πολίτες ότι κάνετε μία παρέμβαση εξοικονόμησης τεράστιων ποσών από υπέρμετρες αμοιβές, για να τα διαθέσετε για την κάλυψη των ελλειμμάτων των Δ.Ε.Κ.Ο.. 
      Τέλος, σε ό,τι αφορά αυτό που ειπώθηκε εδώ, για μία ακόμη φορά από τον κ. Γκιουλέκα, ότι δήθεν πριν από τις εκλογές το Μάρτιο του 2004 το ΠΑ.ΣΟ.Κ. και ειδικότερα ο Πρόεδρός του ΠΑ.ΣΟ.Κ., κ. Παπανδρέου, είχε προτείνει να υπάρχουν ανασφάλιστοι νεοπροσλαμβανόμενοι στον ιδιωτικό τομέα, θέλω να πω ότι είναι ψεύδος. Είναι κρίμα λέω, αλλά εκτός από την ανακολουθία, την αναντιστοιχία κ.λπ. των πράξεων σε σχέση με τα λόγια της σημερινής Κυβέρνησης, υπάρχει και ένα άλλο χαρακτηριστικό. Με τη μεγαλύτερη ευκολία λέγονται, από την πλευρά της Νέας Δημοκρατίας τα μεγαλύτερα ψέματα, για διάφορα θέματα. 
      Σε σχέση με αυτό το θέμα θα θυμίσω ότι τότε ο Πρόεδρος του ΠΑ.ΣΟ.Κ. είχε προτείνει, προκειμένου να υπάρξει ένα ουσιαστικό κίνητρο προς την κατεύθυνση του ιδιωτικού τομέα, για τη δημιουργία δεκάδων χιλιάδων νέων θέσεων εργασίας, να απαλλάσσονται οι εργοδότες για ένα χρονικό διάστημα από την καταβολή των ασφαλίστρων, τα οποία ασφάλιστρα όμως αναλάμβανε, σύμφωνα με την πρόταση αυτή, να τα καλύψει η πολιτεία. Και υπάρχουν δυνατότητες και μηχανισμοί, γιατί υπάρχουν ειδικοί λογαριασμοί από τις εισφορές εργοδοτών και εργαζομένων, όπως ξέρετε, στους οποίους έχουν συσσωρευτεί σημαντικά κονδύλια και θα μπορούσαν να αξιοποιηθούν.
      Τελειώνω, κύριε Πρόεδρε, λέγοντας ότι για μια ακόμη φορά αποδεικνύεται πως η Νέα Δημοκρατία είναι ασυνεπής σε ό,τι έλεγε προεκλογικά, είναι αναποτελεσματική και το χειρότερο απ’ όλα αποδεικνύεται ότι η Νέα Δημοκρατία έχει πάρει έναν εντελώς λάθος δρόμο. 
      Σε ό,τι αφορά μεν το δικό σας πολιτικό μέλλον ως Κυβέρνηση, αυτό δεν μας ενδιαφέρει. Αλλά αυτός ο λάθος δρόμος οδηγεί σε αδιέξοδα την εθνική οικονομία και οδηγεί σε αδιέξοδα την κοινωνία και πολύ περισσότερο δυστυχώς οδηγεί σε αδιέξοδα τους εργαζόμενους και τους ανέργους σ’ αυτήν τη χώρα, που πολλαπλασιάζονται με τη δική σας πολιτική.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Γείτονας έχει το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, πραγματικά μου κάνει εντύπωση ο τρόπος που αντιδρά  η Νέα Δημοκρατία στην κριτική μας στο νομοσχέδιο και συγκεκριμένα χθες και σήμερα και στην επιτροπή. Αντιδρά με πόλεμο και μέσα στη Βουλή και έξω απ’ αυτήν, εναντίον όλων: εναντίον των εργαζομένων, εναντίον της κοινωνίας, εναντίον της Αξιωματικής Αντιπολίτευσης, εναντίον όλης της Αντιπολίτευσης. Φθάσατε στο σημείο νευρικού κλονισμού που αντιδράτε ακόμα και με εμφύλιο πόλεμο μεταξύ σας. Βρείτε τα πρώτα μεταξύ σας και μετά να κάνετε κριτική σε μας.
      Αντί να στηρίξουν οι κυβερνητικοί Βουλευτές το νομοσχέδιο, επιτίθενται πάλι εναντίον του ΠΑ.ΣΟ.Κ.. Σας το είπαμε χίλιες φορές. Φορέσατε την τήβεννο του κατηγόρου, αλλά ξέφτισε. Φορέσατε τα άμφια του ιεροκήρυκα της ηθικολογίας, αλλά ξεθώριασαν. Φορέσατε προχθές το χιτώνα του Σωτήρα, αλλά δεν σας βγήκε, έπεσε ως λεοντή. Ποιος θα μας σώσει, ρωτάνε οι εργαζόμενοι από τους Σωτήρες της Νέας Δημοκρατίας. Ένα πράγμα έχετε να κάνετε, κύριε Υπουργέ: να φορέσετε επιτέλους τα ρούχα της δουλειάς, να δουλέψετε επιτέλους ως υπεύθυνη Κυβέρνηση γι’ αυτόν τον τόπο. Γι’ αυτό σας  όρισε ο ελληνικός λαός.
      (Χειροκροτήματα από την πτέρυγα του ΠΑ.ΣΟ.Κ.)
      Κύριε Πρόεδρε, άκουσα χθες το υβριστικό παραλήρημα κατά του ΠΑ.ΣΟ.Κ. από τον Κοινοβουλευτικό Εκπρόσωπο της Νέας Δημοκρατίας, τον κ. Πολύδωρα, με ανοχή μάλιστα της Προέδρου της Βουλής. Και θέλω να πω στον απόντα κύριο Πολύδωρα ότι οι ύβρεις και οι συκοφαντίες του δεν αγγίζουν τη μεγάλη δημοκρατική παράταξη, ΠΑ.ΣΟ.Κ., αλλά χαρακτηρίζουν και στιγματίζουν τον ίδιο. 
      Με τις διατάξεις του νομοσχεδίου με τη δήθεν μεταρρύθμισή σας, είπα και χθες, ότι μας οδηγείτε στο αρχέτυπο του πελατειακού κρατισμού. 
      Κύριε Πρόεδρε, οι διατάξεις που συζητάμε σήμερα το αποδεικνύουν. Ευνουχίζονται και χειραγωγούνται οι διοικήσεις, άρθρο 10. Δεν είναι αυτό κρατισμός; Καταργείται η συλλογική αυτονομία, άρθρα 13-14. Δεν είναι αυτό αυταρχισμός; Επαναφέρετε το ρουσφέτι με το άρθρο 19, παρακάμπτοντας το Α.Σ.Ε.Π.. Δεν είναι αυτό κομματισμός; Αυτή είναι  μεγάλη μεταρρύθμιση; Έτσι θα πάμε μπροστά; Με τέτοιο όχημα του παρελθόντος; Και τώρα έχετε ιστορία. Παραλάβατε κερδοφόρες επιχειρήσεις, όπως τη Δ.Ε.Η. και άλλες. Και μέσα σε είκοσι μήνες καταρρέουν. Φταίνε οι εργαζόμενοι; Φταίει το εργασιακό, μισθολογικό καθεστώς; Φταίνε τα οργανωτικά σχήματα ή οι εκλεκτοί σας που αναγκάζεστε και αποπέμπετε δια των παραιτήσεων; Αυτήν την κριτική κάνουμε.
      Χρειάζονται μεταρρυθμίσεις οι Δ.Ε.Κ.Ο.. Έκανε το ΠΑ.ΣΟ.Κ. με το ν. 2414 μεταρρυθμίσεις. Απέδωσαν; Αλλού απέδωσαν, αλλού όχι. Υπάρχουν εξελίξεις, υπάρχουν νέα δεδομένα. Τι κάνετε τώρα εσείς; Αντί να έλθετε και να πάτε μπροστά, γυρίζετε πίσω.
      Παράδειγμα. Όσον αφορά τις διοικήσεις. Ενισχύετε τη διαφάνεια στην εποπτεία και στον έλεγχο τους; Όχι. Ακόμα και για το διευθύνοντα σύμβουλο που πέρναγε από την έγκριση της Βουλής, αυτό το καταργείτε. Ουσιαστικά βάζετε κομματικούς εγκάθετους.
      Μας είπατε, για το πλαφόν. Πρέπει, λέτε, να χτυπήσουμε τους βολεμένους και βάλατε ένα γενικό πλαφόν- λαϊκίστικο μέτρο- στις αμοιβές διοικήσεων.  Ταυτόχρονα με όλες σας τις ρυθμίσεις, με την κρατική χειραγώγηση, με τη διυπουργική επιτροπή, με την ειδική γραμματεία, το μακρύ χέρι της Κυβέρνησης, της πλειοψηφίας -όχι η Βουλή, όπως λέτε, όταν σας επικρίνουμε ότι καταργείτε  τις συλλογικές συμβάσεις, δεν παρεμβαίνει η Βουλή, η Κυβερνητική Πλειοψηφία είναι που υπεισέρχεται- έρχεστε λοιπόν τώρα με το μακρύ χέρι του κράτους να ορίζει και ελέγχετε τις διοικήσεις. Αυτό είναι πρόοδος; Να μας απαντήσετε. Ή πρόοδος θα ήταν να απαλλάξουμε τις Δ.Ε.Κ.Ο. από τον κρατικό ή και κομματικό εναγκαλισμό; Συνδυάζοντας αυτό και με τις αλλαγές που κάνετε για  παράκαμψη του Α.Σ.Ε.Π. .να πως έρχεται ο κομματισμός και το ρουσφέτι. Και λέτε ότι χτυπάτε τους βολεμένους  με τις παρεμβάσεις στις συλλογικές συμβάσεις. Ποιους βολεμένους χτυπάτε;
      Έρχεται η σειρά του ιδιωτικού τομέα. Γι’ αυτό συμμετείχαν χθες καθολικά στην απεργία, γιατί είναι ντόμινο οι ρυθμίσεις. Πάτε πίσω και από τις δικές τους συλλογικές και επιχειρησιακές συμβάσεις. Ουσιαστικά θα έλθετε να τις βραχυκυκλώσετε. Αυτή είναι η πολιτική σας, αυτά είναι τα άρθρα. Και επιμένετε. Ε, δεν είναι αυτό, κύριε Πρόεδρε, μεταρρύθμιση, δεν είναι τομή, αλλά, όπως είπα και χθες, είναι λοβοτομή προς έλεγχο, προς απορύθμιση όλων των Δ.Ε.Κ.Ο.. Έτσι θα πάμε μπροστά; Όχι. Το δείξατε στην εικοσάμηνη θητεία σας και για την οικονομία γενικότερα, το δείξατε με τα δυσμενή αποτελέσματα  σε συγκεκριμένες Δ.Ε.Κ.Ο.. Και δεν νοιώθετε υπεύθυνοι; Έφυγαν πολλοί με καταγγελίες, ο κ. Παλαιοκρασσάς, οι άλλοι. Θα τα βρούμε τα θέματα σε σχέση με το τι έκαναν, με τις ευθύνες τους. Πολιτικές όμως ευθύνες δεν υπάρχουν;
      Μιλάτε ότι κόβετε τις σπατάλες. Δηλαδή, αυτά που έχασε η Δ.Ε.Η., η μεγαλύτερη δημόσια επιχείρηση, όλο αυτό το εικοσάμηνο, αυτά δεν τα πληρώνει ο ελληνικός λαός, αυτά δεν είναι σπατάλη; Σπατάλη είναι κάποιος καλύτερος μισθός σε ορισμένους εργαζομένους;  Σπατάλη είναι το φθηνό εισιτήριο;
      (Χειροκροτήματα από την πτέρυγα του ΠΑ.ΣΟ.Κ.)
      Δεν πείθετε, κυρίες και κύριοι συνάδελφοι, πλέον κανέναν. Ευτυχώς ο ελληνικός λαός πολύ γρήγορα σας παίρνει χαμπάρι. Και θα ξανακάτσετε με την ετυμηγορία του γρήγορα, στα έδρανα της Αντιπολίτευσης. Γιατί σας χρειάζεται πολύ νέα μαθητεία και ωρίμανση. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κύριε Γείτονα, θέλω να σας πω ότι αδικείτε την κυρία Πρόεδρο της Βουλής…
      ΚΩΝΣΤΑΝΤΙΝΟΣ ΓΕΙΤΟΝΑΣ: Έχω άποψη, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Και εγώ έχω άποψη.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν ήσασταν παρών όταν ειπώθηκαν αυτά.  Εγώ τα είπα παρουσία της, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Παρακαλώ ακούστε με.
      Αδικείτε την κυρία Πρόεδρο της Βουλής, όταν λέτε ότι έδειξε ανοχή σε επιθέσεις και ξέρετε πολύ καλά με την εμπειρία που έχετε και τη συνεχή παρουσία στο Κοινοβούλιο, ότι διευθύνει τις εργασίες κατά τρόπο άψογο. Και ξέρετε πάρα πολύ καλά τι δυσκολίες υπάρχουν, όταν κανείς προεδρεύει. Επομένως –ως πρώην Αντιπρόεδρος της Βουλής- περιττεύουν πιστεύω αυτές οι επικρίσεις.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, καταλαβαίνω τη δύσκολη θέση σας. Δεν το είπα μόνο σήμερα. Το είπα και χθες, όπως σας είπα, παρουσία της κυρίας Προέδρου και επιμένω επ’ αυτού.
      ΠΡΟΕΔΡΕΥΩΝ (Γεώργιος Σούρλας): Αφού το είπατε χθες, κύριε Γείτονα, γιατί σήμερα το επαναφέρετε; Υπάρχει κανένας λόγος;
      Το λόγο έχει, ο κ. Νασιώκας.
      ΕΚΤΟΡΑΣ ΝΑΣΙΩΚΑΣ: Ζήτησα κύριε Πρόεδρε, το λόγο και επί των άρθρων γιατί ακούστηκαν εδώ πολλά πράγματα, που όχι μόνο δεν έχουν σχέση με την πραγματικότητα, αλλά διαστρεβλώνουν την ίδια την πραγματικότητα. Θέλω να κάνω τέσσερις παρατηρήσεις.
      Σήμερα, μετά από διετή περίπου περίοδο διακυβέρνησης της χώρας από τη Νέα Δημοκρατία ,όλες οι Δ.Ε.Κ.Ο., κύριοι συνάδελφοι, βρίσκονται σε πτωτική πορεία. Η μία περισσότερο απ’ την άλλη, έστω κι αν παραμένουν μερικές ακόμα κερδοφόρες, με αποκορύφωμα την Δ.Ε.Η., τη μεγαλύτερη επιχείρηση του δημοσίου, η οποία χάνει πάνω από 43%.
      Ποιος φταίει, κυρίες και κύριοι γι’ αυτό; Οι εργαζόμενοι, το καθεστώς των Δ.Ε.Κ.Ο., ή το management και η δική σας διοίκηση, η ανικανότητά σας να κάνετε επιχειρησιακά σχέδια;
      Θα υπάρξει μια απολογία γι’ αυτό; Δεν ζητάμε συγνώμη, κύριε Υπουργέ. Αλλά να εξηγήσει κάποιος γιατί αυτά τα δυο χρόνια έχουμε αυτήν την τόσο πτωτική πορεία.
      Δεύτερον, ποια είναι η πολιτική σας για τις Δ.Ε.Κ.Ο.; Πραγματικά, θα μου επιτρέψετε επιεικώς ιατρικά να πω, ότι υπάρχει μία σχιζοειδής πολιτική. Τι κάνετε; Επί της διαδικασίας καλλιεργείτε την ενδοκοινωνική αντιπαλότητα. Φέρνετε απέναντι τους άνεργους με τους εργαζόμενους, τους χαμηλόμισθους με τους υψηλότερα αμειβόμενους, τους εργαζόμενους στον ιδιωτικό τομέα με τον εργαζόμενο του δημόσιου τομέα και διασπάτε την κοινωνική ειρήνη. Και επί της ουσίας τι κάνετε; Ισοπεδώνετε προς τα κάτω. Καταργείτε τις συλλογικές διαπραγματεύσεις. Και μισθολογικά, αλλά κυρίως από πλευράς ασφάλειας εργασιακής, φέρνετε σε πλήρη ανασφάλεια όλους τους εργαζόμενους. Γιατί το κάνετε αυτό; Για να δούμε και τη σχιζοειδή πολιτική. Για να αφαιρέσετε όλα τα βάρη από τις επιχειρήσεις. Κι αυτό γιατί; Μα είναι διττός ο δικός σας σκοπός, κύριε Υπουργέ.
      Ο ένας είναι να ιδιωτικοποιήσετε, να ξεπουλήσετε ό,τι ξεπουλιέται. Ο δεύτερος είναι, ό,τι δεν γίνεται να το θέτετε υπό κρατικό, κυβερνητικό αποκλειστικά κομματικό εναγκαλισμό. Αυτό θα πει Ειδική Γραμματεία των Δ.Ε.Κ.Ο., αυτό θα πει διυπουργική επιτροπή που θα αποφασίζει, γιατί, όπως είπα και πριν, θα φθάσετε και σε απολύσεις και σε προσλήψεις εκτός Α.Σ.Ε.Π. μετά την κατάργησή του.
      Τρίτον, είστε μόνιμα σε διγλωσσία. Δεν είναι μόνο ο ενδοκυβερνητικός εμφύλιος που εκδηλώνεται σήμερα με τον κ. Σουφλιά και τον κ. Αλογοσκούφη και όλα αυτά, αλλά και η διγλωσσία που λέει ότι αυτό που ψήφισε το ΠΑΣΟΚ με τον ν. 2414 είναι το ίδιο μ’ αυτό που ψηφίζουμε εμείς, δηλαδή η Νέα Δημοκρατία, με το άρθρο 14 παράγραφος 3. Μάλιστα, υπήρχαν βουλευτές που αυτό το έλεγαν και από αυτό εδώ το Βήμα. Πίστευαν και έλεγαν ότι ο Υπουργός Εθνικής Οικονομίας θα ανακοινώσει ότι ισχύει ακριβώς το άρθρο 10 του ν. 2414 του 1996, όπως τροποποιήθηκε το 1998. Και υπήρξε η μεγάλη κόντρα και διγλωσσία του κ. Παναγιωτόπουλου και του κ. Αλογοσκούφη. Φαίνεται όμως, ότι αυτό είναι συνήθεια όλων σας. Δεν είναι το ίδιο αυτό που ψήφισε το ΠΑ.ΣΟ.Κ. μ’ αυτό που ψηφίζετε τώρα εσείς. Μάλιστα δε, παραβιάζετε και ανοιχτές θύρες όταν λέτε ότι οι ΔΕΚΟ χρειάζονται εκσυγχρονισμό, επιχειρησιακό σχέδιο ανάπτυξης και να προσαρμόζονται κάθε φορά προς το περιβάλλον. Εσείς κάνετε ακριβώς το αντίθετο. Ή ξεπουλάτε ή κρατικοποιείτε και κάνετε συγκεντρωτικό σύστημα τελείως αναποτελεσματικό εναντίον των εργαζομένων, στους οποίους χρεώνετε τα πάντα.
      Έρχομαι στην τελευταία μου παρατήρηση και κλείνω, κύριε Πρόεδρε. Το λένε συνάδελφοι και από το Κ.Κ.Ε. και από το Συνασπισμό, ότι και οι δυο, δηλαδή και το ΠΑΣΟΚ και η Νέα Δημοκρατία, κάνουμε τα ίδια, όλοι ίδιοι είμαστε.
      Κατ’ αρχήν δεν είμαστε ίδιοι πουθενά, ούτε στην οικονομία και κυρίως ούτε στην κοινωνική πολιτική ούτε στην ανάπτυξη της χώρας. 
      Θέλετε να δούμε και στις Δ.Ε.Κ.Ο. αν είμαστε ίδιοι; Ένα παράδειγμα: ο ΟΤΕ. Τι κάνατε το ΄90 - ΄93; Αγωνιζόσαστε για το ξεπούλημα. Έπεσε η κυβέρνηση του κ. Μητσοτάκη εξαιτίας και του Ο.Τ.Ε.. Απαγορεύσατε με νόμο να έχει ο Ο.Τ.Ε. άδεια κινητής τηλεφωνίας, τη σημερινή «COSMOTE». Αυτό το φιλέτο απλώς θέλατε να πουλήσετε. 
      Τι έκανε το ΠΑ.ΣΟ.Κ.; Ακριβώς το αντίθετο, αναπτυξιακό σχέδιο με προοπτική δεκαετίας. Έδωσε άδεια κινητής τηλεφωνίας στην «COSMOTE». Ο Ο.Τ.Ε. έκανε υπερκέρδη όλα αυτά τα χρόνια  και αναπτύχθηκε πάρα πολύ, παρ΄ όλο που οι εργαζόμενοί του μειώθηκαν από 31.000 σε 16.000, ανέπτυξε τεράστια δραστηριότητα στο εξωτερικό με επενδύσεις και όχι μόνο στις Βαλκανικές χώρες και πέραν αυτών. Ήταν η πρώτη εταιρεία του δημοσίου που μπήκε στο Χρηματιστήριο της Νέας Υόρκης. 
      Τι κάνατε εσείς τους τελευταίους είκοσι μήνες, αφού είμαστε ίδιοι; Εθελούσια έξοδο. Επιβαρύνατε τον Ο.Τ.Ε. και, αν δεν υπήρχαν τα μεγάλα κέρδη από το εξωτερικό, θα είχαμε και φέτος ζημία στον Ο.Τ.Ε.. Και τώρα τι λέει ο κ. Βουρλούμης; Τον είδα προχθές. Επιβαρύνθηκε ο Ο.Τ.Ε. –δεν είπε βέβαια πόσο επιβαρύνθηκε η κοινωνική ασφάλιση των άλλων εργαζομένων- αλλά η μόνη λύση είναι να αυξηθεί το όριο συνταξιοδότησης, δηλαδή της εργασίας των εργαζομένων στον Ο.Τ.Ε.. Μα χθες τους βγάλατε πέντε και εφτά χρόνια νωρίτερα. Σήμερα θέλετε να αυξήσετε το όριο συνταξιοδότησης;
      Η αλλοπρόσαλλη λοιπόν πολιτική στον Ο.Τ.Ε. είναι η ίδια, όπως αυτή που γίνεται και στις άλλες Δ.Ε.Κ.Ο. Είστε σε λάθος δρόμο. Σας το είπαμε και χθες. Σας το λέμε τόσες μέρες, αλλά δεν μας ακούτε. Είστε κόντρα στα συμφέροντα του λαού και κόντρα στα συμφέροντα των εργαζομένων. Είστε σε αδιέξοδο.
      Ευχαριστώ, κύριε  Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κ. Νασιώκα.
      Το λόγο έχει ο κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, δεν θα εξαντλήσω το χρόνο, γιατί είναι πολύ πιεστικός. Άλλωστε απευθύνομαι σε συναδέλφους και συναδέλφισσες του ΠΑ.ΣΟ.Κ. ... 
      ΠΡΟΕΔΡΕΥΩΝ (Γεώργιος Σούρλας): Φαίνεται ότι για πρώτη φορά θα γίνει  αυτό.
      ΙΩΑΝΝΗΣ ΜΑΓΚΡΙΩΤΗΣ: Αφού μόνο λίγοι ηρωικοί συνάδελφοι της Νέας Δημοκρατίας είναι μέσα στην Αίθουσα και εμείς τα ξέρουμε και έχουμε κοινή άποψη, δεν υπάρχει λόγος να τα επαναλάβω. 
      Απλώς κύριε Πρόεδρε, θα ήθελα να κάνω πολύ γρήγορα τρεις επισημάνσεις. Το πρώτο είναι πως ξέραμε πως η Νέα Δημοκρατία και την περίοδο της αντιπολίτευσης και τώρα προχωρεί με βάση τις δημοσκοπήσεις. Ό,τι λένε οι δημοσκοπήσεις στιγμιαία μ΄ ένα ερώτημα που πολλές φορές και προσχηματικά και υποκριτικά βάζει, αυτό μετά επιλέγει. Παρήλασαν σήμερα από εδώ οι Υπουργοί και χθες και συνάδελφοι της Νέας Δημοκρατίας και η μόνιμη επωδός ήταν το 61% της κοινής γνώμης που απαντά θετικά στις μεταρρυθμίσεις και στη μη ύπαρξη μονιμότητας στις Δ.Ε.Κ.Ο. 
      Θέλω να σας πω δυο πράγματα πολύ συγκεκριμένα. Έτσι πολιτευτήκατε και στην Ολυμπιακή Αεροπορία. Όταν η πλειοψηφία της κοινής γνώμης στην καθημαγμένη Ολυμπιακή ήταν υπέρ του κλεισίματος, εξαγγείλατε στη Διεθνή Έκθεση Θεσσαλονίκης δια στόματος Πρωθυπουργού πως πάτε να την κλείσετε και να την πουλήσετε. Όταν οι εργαζόμενοι με την υπεύθυνη στάση και πολιτική τους και όλα τα κόμματα της Αντιπολίτευσης απέδειξαν ότι μπορεί να υπάρχει Ολυμπιακή Αεροπορία ανταγωνιστική και αξιόπιστη, που να στηρίζει την εθνική οικονομία και ειδικότερα τον τουρισμό, αλλάξατε πλώρη και υιοθετήσατε τη δική μας θέση, τη θέση των εργαζομένων. Αυτή είναι η στάση και πολιτική σας. 
      Όμως θέλω να σας πω ότι στο ερώτημα αν θέλουμε μονιμότητα ή όχι στις Δ.Ε.Κ.Ο. στο 61% που απαντάει η κοινή γνώμη βάλτε και εμένα μέσα. Είμαι μέσα στο 61%. Όλο το ΠΑ.ΣΟ.Κ. είναι μέσα στο 61%, γιατί δεν υπάρχει στην πραγματικότητα αυτή η μονιμότητα. Το ειλικρινές ερώτημα στην κοινή γνώμη θα έπρεπε να είναι το εξής: Θέλετε Δ.Ε.Κ.Ο. στις οποίες το κόμμα θα ορίζει τις διοικήσεις, θα τις παύει, θα προσλαμβάνει όποιον θέλει και με κομματικά κριτήρια θα απολύει; Τότε θα ήμουν απέναντι, θα ήμουν στο «όχι» και αποφασιστικά και καθολικά αυτού του ερωτήματος. Δεν ξέρω όμως πού θα ήσασταν εσείς συνάδελφοι της Κυβερνητικής Πλειοψηφίας. Γιατί αυτό νομοθετείτε και όταν το καταλάβει ο ελληνικός λαός, όπως το κατάλαβαν οι εργαζόμενοι στις Δ.Ε.Κ.Ο., όπως το κατάλαβε η συνδικαλιστική σας παράταξη, είναι απέναντι σ΄ αυτήν τη μεταρρύθμισή σας, σε αυτήν τη συγκεκριμένη διάταξη. 
      Κύριοι συνάδελφοι της Κυβερνητικής Πλειοψηφίας, περάσατε από εδώ και διαβάσατε όλοι την τοποθέτηση αποσπασματικά από τα Πρακτικά του τότε Υπουργού Εθνικής Οικονομίας, που το 1998 εισηγήθηκε την τροπολογία για την μεταρρύθμιση και τον εκσυγχρονισμό των Δ.Ε.Κ.Ο. Εκείνη η τροπολογία έφερε το πρώτο κύμα μεταρρυθμίσεων στις Δ.Ε.Κ.Ο. Τις εξυγίανε και τις κατέστησε στη μεγάλη πλειοψηφία τους κερδοφόρες. Και σήμερα η μεγάλη πλειοψηφία των Δ.Ε.Κ.Ο., είτε εισηγμένων είτε όχι είναι κερδοφόρες. Εσείς τις κατασυκοφαντείτε, όπως κατασυκοφαντήσατε και την εθνική μας οικονομία, όταν ήσασταν αντιπολίτευση και χειρότερα τώρα που είσαστε Κυβέρνηση.
      Ευτυχώς, κύριοι της Κυβερνητικής Πλειοψηφίας, δεν σας έχει πιστέψει ο ελληνικός λαός και οι θεσμικοί επενδυτές, αλλιώς θα έτρεχαν να αποσύρουν τις μετοχές τους, να πουλήσουν τις μετοχές των εισηγμένων Δ.Ε.Κ.Ο. στο Χρηματιστήριο και θα είχε καταποντιστεί η εθνική μας οικονομία στο σύνολό της και όχι μόνο οι Δ.Ε.Κ.Ο. Αυτό βεβαίως το πράξατε στη Δ.Ε.Η., το κάνατε στον Ο.Τ.Ε. και δεν ξέρω αν θα το κάνετε και σε άλλες Δ.Ε.Κ.Ο. Γι΄ αυτό προνοείτε και ψηφίζετε ένα νομοσχέδιο για τις υπερχρεωμένες Δ.Ε.Κ.Ο. 
      Τέλος, κύριε Πρόεδρε, θα ήθελα να πω πως εκείνη η τροπολογία έφερε και μια μεγάλη ανατροπή. Έφερε κοντά στο ΠΑ.ΣΟ.Κ. συναδέλφους από την Νέα Δημοκρατία και την ψήφισαν το 1998, για να οδηγήσει τον κ. Καραμανλή μ΄ ένα πρωτοφανή αυταρχικό τρόπο στη διαγραφή κορυφαίων στελεχών της Νέας Δημοκρατίας. Και τώρα έρχεται να νομοθετήσει την ίδια διάταξη χωρίς βεβαίως να προβλέπει τις συλλογικές συμβάσεις που προέβλεπε εκείνη η διάταξη.
      Θα τελειώσω, κύριε Πρόεδρε, λέγοντας και εγώ, όπως και ο κύριος Γείτονας, γιατί ήμασταν μάρτυρες ενός μικροκομματικού και μικρόψυχου παραληρήματος του Κοινοβουλευτικού Εκπροσώπου της Νέας Δημοκρατίας, του κ. Πολύδωρα, ο οποίος εθίγη, γιατί ο δικός μας Κοινοβουλευτικός Εκπρόσωπος κ. Καστανίδης είπε από του Βήματος αυτού ότι εμείς θα έχουμε μια κυβέρνηση η οποία δεν θα απορυθμίζεται, δεν θα έχει συνεχώς παραιτήσεις και καρατομήσεις στελεχών, γιατί θα έχει συνοχή, πρόγραμμα και διαφάνεια στη λειτουργία της. Αυτό τον έθιξε και πολιτικά βεβαίως το κατανοώ. Όμως, δεν μπορώ να κατανοήσω το πολιτικό παραλήρημα ιδιαίτερα από έναν πολιτικό που εκπροσωπεί τον Πρωθυπουργό ως Κοινοβουλευτικός Εκπρόσωπος από το Βήμα αυτό, που θέλει να λέγεται λόγιος και ήπιος πολιτικός, να ανεβαίνει εδώ στο Βήμα και να χρεώνει συλλήβδην  τη δημοκρατική παράταξη ως ομοτράπεζη των πραιτοριανών εις βάρος του ελληνικού λαού. Αυτή είναι η θέση της Νέας Δημοκρατίας; Βεβαίως, είναι η προέκταση αυτών που έλεγε ο κ. Καραμανλής και χαρακτήριζε τον Πρωθυπουργό κ. Κώστα Σημίτη αρχιερέα της διαπλοκής. Αυτή είναι η αντίληψή τους για την πολιτική ζωή. Εάν δεν είσαι μεθ΄ ημών, είσαι καθ΄ ημών. Κάθε απέναντι είναι βάρβαρος. Έτσι λειτουργεί δημοκρατικά και αξιοκρατικά το πολιτικό σύστημα;
      Μας είπε ακόμη πως, επειδή η πλειοψηφία θα καθορίζει τις συμβάσεις στις Δ.Ε.Κ.Ο. και είναι ωμή πολιτική παρέμβαση, αυτό είναι δημοκρατική παρεκτροπή, γιατί το Κοινοβούλιο αποφασίζει δια της Πλειοψηφίας του. Εγώ θέλω να ρωτήσω τον απόντα κ. Πολύδωρα: Όταν το Κοινοβούλιο τα προηγούμενα έντεκα χρόνια δια της Πλειοψηφίας του νομοθετούσε μια σειρά από θεσμούς και νόμους, πώς τους χαρακτήριζε νόμους της διαφθοράς και της διαπλοκής; Εκτός και αν η Πλειοψηφία του ΠΑ.ΣΟ.Κ. στο Κοινοβούλιο, που είχε τη λαϊκή ετυμηγορία, είναι αντιδημοκρατική. Είναι δυο μέτρα και δυο σταθμά. Αυτές είναι θεσμικές πολιτικές και συνταγματικές εκτροπές και όχι οι παρατηρήσεις και οι περιγραφές της κυβερνητικής αστάθειας.
      Κύριε Πρόεδρε, κλείνω λέγοντας το εξής: Κύριοι της Κυβερνητικής Πλειοψηφίας, ακούτε γύρω σας και από τις δημοσκοπήσεις και από τους συμπολίτες σας συνεχώς καμπάνες και καμπανάκια. Νομίζετε βέβαια ότι είναι των Χριστουγέννων. Κάνετε λάθος. Είναι οι καμπάνες διαμαρτυρίας των πολιτών. Είναι οι καμπάνες της αρχής του τέλους της νεοδημοκρατικής εξουσίας σας.
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, μπορώ να έχω το λόγο; Θέλω να καταθέσω κάποιες αλλαγές μόνο. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Είναι κάποιες λεκτικές διορθώσεις και προσθήκες που θα καταθέσω για τα άρθρα 10,11,13 και 16. Είναι  ουσιαστικά διευκρινήσεις και καλύτερες διατυπώσεις και δεν έχουν καμία διαφορά ουσίας. 
      ΠΡΟΕΔΡΕΥΩΝ (Γεώργιος Σούρλας): Θα τις διαβάσετε, ή θα τις καταθέσετε;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα τις καταθέσω στα Πρακτικά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ποιες είναι οι αλλαγές; Δεν θα τις ανακοινώσει; 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχει δίκιο ο Κοινοβουλευτικός Εκπρόσωπος. Να γίνει μια ανάγνωση των τροποποιήσεων που προτείνετε και βεβαίως να τις καταθέσετε στα Πρακτικά.
       (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ.ΑΝΝΑ ΜΠΕΝΑΚΗ-ΨΑΡΟΥΔΑ)
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Είναι τέσσερις λεκτικές τροποποιήσεις. Στο άρθρο 10 παράγραφος 3 περίπτωση α: Στον έβδομο στίχο μετά τις λέξεις «εγγυήσεις του Δημοσίου, οι» προστίθενται οι λέξεις «θέσεις των διοικήσεων των δημοσίων επιχειρήσεων για τις».
      Δεύτερη: Άρθρο 11, παράγραφος 6. Στον πρώτο στίχο διαγράφεται η λέξη «υπουργική».
      Τρίτη: Άρθρο 13, παράγραφος 1. Στον όγδοο στίχο διαγράφονται οι λέξεις «ύστερα από προκήρυξη» και προστίθενται οι ίδιες λέξεις στο δέκατο στίχο, μετά τις λέξεις «μέχρι επτά (7) μηνών».
      Τέταρτη: Άρθρο 16, παράγραφος 2. Στον πρώτο στίχο μετά τις λέξεις «Η κρατική εποπτεία» προστίθενται οι λέξεις «όπου προβλέπεται» μεταξύ κομμάτων.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ να κατατεθούν στα Πρακτικά οι διορθώσεις-προσθήκες.
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά τις προαναφερθείσες διορθώσεις-προσθήκες, οι οποίες έχουν ως εξής:
      ( Να φωτογραφηθεί η σελ. 203)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, μπορώ να έχω το λόγο;
      ΠΡΟΕΔΡΟΣ (Άννα Μπενάκη-Ψαρούδα): Μισό λεπτό, κύριε Καστανίδη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής, τριάντα πέντε μαθητές και μαθήτριες και δύο συνοδοί-καθηγητές από το Β΄ Λύκειο Πατρών-Αχαΐας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, τρεις μέρες συζητήσεων στην Ολομέλεια του Σώματος ανέδειξαν ένα σοβαρό πρόβλημα για τους πολίτες και τη χώρα. 
      Ενώπιόν μας έχουμε μία Κυβέρνηση η οποία δεν διαλέγεται και δεν κατανοεί. 
      Απόδειξη του ισχυρισμού μου οι ασήμαντες τροπολογίες, τις οποίες πριν από λίγο εισηγήθηκε ο Υπουργός της Οικονομίας, φραστικές μεταβολές μόνο παρά τον καταιγισμό των επιχειρημάτων, κυρίως από την Αξιωματική Αντιπολίτευση, θα πρόσθετα συνολικά από τα κόμματα της Αντιπολίτευσης.
      Ισχυρίστηκε τρεις μέρες η Κυβέρνηση ότι θέλει να εξυγιάνει κυρίως την οικονομική λειτουργία δημοσίων επιχειρήσεων και οργανισμών.
      Απαντήσαμε ότι η πολιτική της είναι ψευδεπίγραφη, δεν στοχεύει σε αυτό, αλλά υπηρετεί άλλους, κρυφούς στόχους.
      Ισχυρίστηκε ότι για να επιτύχει την ψευδεπίγραφη πολιτική της εξυγίανσης ευθύνονται οι εργαζόμενοι. Γι’ αυτό και επεμβαίνει άλλωστε στις συλλογικές τους συμβάσεις, στους κανονισμούς εργασίας και στις αμοιβές τους.
      Εξηγήσαμε ότι αυτό μπορεί να γίνει, αν πράγματι κανείς επιδιώκει το στόχο της οικονομικής αποδοτικότητας των δημοσίων επιχειρήσεων και οργανισμών, σε κλίμα ασφάλειας για τους εργαζόμενους, συνεννόησης και εργασιακής ειρήνης.
      Η Νέα Δημοκρατία επιτίθεται στην κοινωνία. Υποδείξαμε ότι πρέπει να συναινεί στον κοινωνικό διάλογο. Επιχειρεί να διαλύσει το κράτος και τον ιστό της κοινωνίας μας. Ισχυριστήκαμε ότι δεν μπορεί να πετύχει τίποτα όταν σε κλίμα γενικευμένης ανασφάλειας, έλλειψης κοινωνικής ομαλότητας και εργασιακής ειρήνης, δημιουργεί εντελώς αντίθετες τάσεις και κατευθύνσεις από αυτό που υποτίθεται ότι επιδιώκει. 
      Ισχυρίστηκε ότι είναι σύμφωνη η παρέμβασή της με τη συνταγματική τάξη. Της υποδείξαμε με ακλόνητα επιχειρήματα ότι είναι απολύτως αντισυνταγματική η παρέμβασή της, εκφραζόμενη η αντισυνταγματικότητα κυρίως με τις διατάξεις των άρθρων 10, 13 και 14. 
      Ισχυριστήκαμε ότι είναι με τους λίγους και ενάντια στην κοινωνία. Ζητήσαμε ένας έκαστος εκ των συναδέλφων Βουλευτών της Νέας Δημοκρατίας να ονομαστικοποιήσουν την ψήφο τους μετά από αίτηση ονομαστικής ψηφοφορίας.
      Σήμερα, στη συζήτηση επί των άρθρων καταγγέλλουμε κατά τον ίδιο τρόπο όσα και επί της αρχής καταγγείλαμε, ιδιαίτερα τα άρθρα που κρίνουμε ως αντισυνταγματικά.
      Παρ’ όλα αυτά, παρά τη γόνιμη παρουσία της Αντιπολίτευσης και ιδιαίτερα του ΠΑ.ΣΟ.Κ., η Κυβέρνηση παραμένει αμετανόητη, αδιόρθωτη και επιμένει στην αντικοινωνική της επίθεση, στο αντικοινωνικό της έργο.
      Σύντομα θα θερίσει θύελλες. Σύντομα θα εξαναγκαστεί να κάνει αυτό που θα αναγνωρίσουν τα δικαστήρια, να κηρύξει δηλαδή ότι το έργο της έχει λήξει. Σύντομα θα χρειαστεί να κάνει ό,τι κάνει και με μία άλλη τροπολογία, με την τροπολογία την οποία κατέθεσε και που, όπως ξέρετε, τροποποιεί σχετικά πρόσφατα ψηφισθέντα νόμο της.
      Κυρίες και κύριοι συνάδελφοι, θα μπορούσαμε, καθώς εμείς είμαστε παρόντες και ισχυροί κατά τον αριθμό ως Κοινοβουλευτική Ομάδα, να ζητήσουμε ονομαστική ψηφοφορία. Αρνούμαστε, ενώπιον μιας εικόνας μέσα στην οποία ελάχιστοι συνάδελφοι της Νέας Δημοκρατίας προστρέχουν για να στηρίξουν το έργο της Κυβέρνησής τους. 
      Σε ένδειξη, όμως, της καθολικότερης και εντονότερης διαμαρτυρίας μας…
      ΑΠΟΣΤΟΛΟΣ ΣΤΑΥΡΟΥ: Τι είναι αυτά, κύριε Καστανίδη;
      ΔΗΜΗΤΡΙΟΣ ΛΙΝΤΖΕΡΗΣ: Κοιτάξτε γύρω σας να δείτε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Σε ένδειξη της καθολικής και έντονης διαμαρτυρίας μας, καταγγέλλοντας μια Κυβέρνηση αμετανόητη και αδιόρθωτη, δηλώνουμε ότι αποχωρούμε, διότι δεν μπορούμε πλέον να συμπράξουμε ή να συναινέσουμε σ’ ένα θέατρο σκιών!
      (Χειροκροτήματα από την πτέρυγα του ΠΑ.ΣΟ.Κ.)
      (Στο σημείο αυτό αποχωρούν από την Αίθουσα οι Βουλευτές του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Συνεχίζεται η συζήτηση επί του νομοσχεδίου.
      Ο κ. Γεωργιάδης καλείται να λάβει το λόγο.
      ΝΙΚΟΛΑΟΣ ΓΕΩΡΓΙΑΔΗΣ: Ευχαριστώ, κυρία Πρόεδρε. Ελπίζω η αποχώρηση των συναδέλφων της Αντιπολίτευσης να μην αντανακλά προσωπικά στο πρόσωπό μου.
      Επίσης, επειδή είμαι νέος Βουλευτής και δεν καταλαβαίνω ποιο είναι το πολιτικό νόημα μιας αποχώρησης από μία τέτοιου είδους συζήτηση. Εδώ είμαστε εκπρόσωποι του ελληνικού λαού με ευθύνη για να νομοθετήσουμε μέχρι την τελευταία στιγμή, η μόνη ερμηνεία που ίσως δίνω είναι ότι ξεκινάνε λίγο πρώιμα οι Χριστουγεννιάτικες διακοπές. Άλλωστε, νομίζω ότι το κόμμα της Αξιωματικής Αντιπολίτευσης έχει πολλά να διδάξει ως προς την προσέγγισή του στο ζήτημα των διακοπών από την κορυφή ως το τέλος. Σήμερα είδαμε το τέλος.
      Επιτρέψτε μου, κυρία Πρόεδρε, να αναδιαμορφώσω λιγάκι το περιεχόμενο της παρέμβασής μου, διότι μιλώντας πλέον σε συναδέλφους οι οποίοι γνωρίζουν πάρα πολύ καλά και ποιο είναι το διακύβευμα και ποιο είναι το πρόβλημα, ίσως να μην είναι σκόπιμο να αναφέρω περαιτέρω κοινοτοπίες, που αναγκαζόμαστε πολλές φορές να επαναλαμβάνουμε στην απέλπιδα, αν θέλετε, πρόθεσή μας να πείσουμε ακόμα και τους πλέον σκεπτικούς της Αντιπολίτευσης, οι οποίοι είκοσι χρόνια στη διακυβέρνηση δεν κατάλαβαν ότι οι Δ.Ε.Κ.Ο. είχαν προβλήματα. Διότι εάν το κατάλαβαν και δεν έπραξαν, τότε δεν έπραξαν εκ του πονηρού. Εάν δεν το κατάλαβαν, αυτό σημαίνει ότι ήταν ανίκανοι να δουν μία πραγματικότητα που σήμερα τη γνωρίζει όλος ο ελληνικός λαός. Τα νούμερα, τα οποία αναφέρθησαν στην Αίθουσα του Κοινοβουλίου είναι συντριπτικά. 
      Δυστυχώς νομίζω ότι η έννοια «Δ.Ε.Κ.Ο.» έχει μία κακή σημαίνουσα στα αυτιά του μέσου πολίτη. Με το που ακούει «Δ.Ε.Κ.Ο.» σκέφτεται «σπατάλη», σκέφτεται «κακή διαχείριση», σκέφτεται «κακές υπηρεσίες», σκέφτεται «μη ανταγωνιστικότητα», σκέφτεται «πελατειακή, κομματική σχέση».
      Εμείς στην Αίθουσα αυτή δεν κατηγορήσαμε την Αντιπολίτευση για πρόθεση. Εμείς δεν πιστεύουμε ότι υπάρχει κανένας Έλληνας πολίτης ο οποίος θέλει σώνει και καλά να βλάψει το κοινωνικό σύνολο, άσχετα αν η Αντιπολίτευση μας καταλογίζει εμάς τέτοιου είδους προθέσεις.
      Εμείς λέμε ότι υπήρξε έλλειψη στόχων στις Δ.Ε.Κ.Ο. τόσα χρόνια, υπήρχαν ελλιπείς μηχανισμοί μέσα από τους οποίους μπορούσαν οι Δ.Ε.Κ.Ο. να αυτοεξυγιανθούν. Και επειδή δεν υπήρχε ούτε μέτρηση και αποτίμηση της αποτελεσματικότητας, δεν υπήρχαν και οι διαδικασίες αυτές, οι οποίες θα μπορούσαν να δώσουν στις Δ.Ε.Κ.Ο. τις ιδιωτικοοικονομικές εκείνες παραμέτρους μέσω των οποίων θα μπορούσαν να αξιολογηθούν και να βελτιωθούν, γι’ αυτούς τους λόγους παρεισέφρησε κομματισμός, παρεισέφρησαν πελατειακές σχέσεις και έτσι ανίκανα management πάρα πολλές φορές έλαβαν λάθος αποφάσεις, τις οποίες όμως δύσκολα μπορούσε κανείς να κατανοήσει, εφόσον δεν υπήρχαν τα εργαλεία μέτρησης του αποτελέσματος.
      Έρχεται, λοιπόν, το νομοσχέδιο -και προφανώς είμαστε πάρα πολύ υπερήφανοι που το ψηφίζουμε- το οποίο δημιουργεί όλες τις αναγκαίες προϋποθέσεις για να μπορέσουν οι Δ.Ε.Κ.Ο. πράγματι να εξυγιανθούν, ρυθμίζοντας όλες τις σχέσεις μέσα στις Δ.Ε.Κ.Ο. και μάλιστα σε πολύ σύντομο χρονικό διάστημα.
      Ενδεικτικά να πω ότι μέσα στον πρώτο χρόνο από την ψήφιση αυτού του νομοσχεδίου θα πρέπει οι διοικήσεις τους να προετοιμάσουν τα νέα καταστατικά –εντός εξαμήνου μάλιστα- το νέο κανονισμό λειτουργίας των διοικητικών συμβουλίων εντός εννέα μηνών, το νέο εσωτερικό κανονισμό λειτουργίας των επιχειρήσεων εντός εννέα μηνών, να θεσπίσουν και να καθιερώσουν υπηρεσία εσωτερικών ελέγχων –νεωτερισμός και αυτός- με βάση βέβαια τις προδιαγραφές του νόμου, να καταρτίσουν στρατηγικό και επιχειρησιακό σχέδιο, να έχουν έτοιμο σχέδιο προϋπολογισμού που θα υποβάλουν στη διυπουργική επιτροπή και στην ειδική γραμματεία μέχρι τις 16 Σεπτεμβρίου και μία σειρά από άλλες σοβαρότατες υποχρεώσεις, οι οποίες πλέον μπαίνουν μέσα σε συγκεκριμένο βάθος χρόνου και δημιουργούν –επαναλαμβάνω- τις αναγκαίες εκείνες προϋποθέσεις για την εξυγίανση  των Δ.Ε.Κ.Ο.. 
      Η δική μου παρέμβαση στην κατ’ άρθρο συζήτηση –πολλά απ’ αυτά τα είπα και στην πρωτολογία μου χθες- έχει να κάνει με το άρθρο 3. Εγώ βλέπω ότι μέσα σ’ αυτήν την πολύ υγιή, την απόλυτα αναγκαία συλλογιστική, το άρθρο 3 προβλέπει ένα πλαφόν στους μισθούς των managers. Εγώ θεωρώ ότι αυτό κατ’ αρχήν δεν είναι κακό. Αρκεί να μπορεί να υπάρχει μέσα στο νόμο και μέσα στη λειτουργία των Δ.Ε.Κ.Ο. η δυνατότητα η γενική συνέλευση των Δ.Ε.Κ.Ο., όταν πλέον έχει μετρήσει –και τους δίνουμε για πρώτη φορά τα εργαλεία να μπορούν να μετρήσουν την αποτελεσματικότητά τους- και είναι επιτυχής η διαχείριση, να μπορεί εκ των υστέρων, ex post, να αποφασίσει να δώσει ένα bonus ως ένα ειδικό κίνητρο αναγνώρισης όχι μόνο προς το management και το διοικητικό συμβούλιο, αλλά αυτό να διασπαρεί και προς τους εργαζομένους. Εάν δεν είχαμε τα εργαλεία, τα οποία αυτός ο νόμος εισάγει, αυτό δεν θα μπορούσε ποτέ να γίνει. Διότι δεν θα ήταν ποτέ δυνατόν να καθορισθούν ποια είναι τα κέντρα κόστους, ποια είναι τα κέντρα κέρδους. Δεν υπάρχει αυτήν τη στιγμή η δυνατότητα μέσα στις Δ.Ε.Κ.Ο. να δει κανείς ποιο κομμάτι της Δ.Ε.Κ.Ο. πάει καλά, ποιο δεν πάει καλά, για να μπορέσει να διαμορφώσει μια τέτοιου είδους πολιτική κινήτρων.
      Τώρα όμως τα δίνουμε αυτά. Δίνουμε αυτές τις προϋποθέσεις. Κι εγώ πιστεύω ότι με βάση τον ετήσιο οικονομικό απολογισμό θα μπορούσε να δοθεί, κύριε Υπουργέ, η δυνατότητα στη γενική συνέλευση της κάθε Δ.Ε.Κ.Ο. να δώσει εκ των υστέρων και με βάση τα αποτελέσματα ένα bonus στο management και τους εργαζομένους. Στους εργαζομένους μπορεί να το κάνει ούτως ή άλλως. Δεν το απαγορεύει ο νόμος. Ως γενική συνέλευση μιας ανωνύμου εταιρείας μπορεί στο τέλος του χρόνου να αποφασίσει ότι κάποιοι εργαζόμενοι, κάποιες ομάδες εργαζομένων, μπορούν να πάρουν ένα bonus. Στο management όμως το άρθρο 3, όπως έχει διατυπωθεί και αν παραμείνει ως έχει, το αποκλείει. Διότι η ακροτελεύτια διάταξη λέει το εξής: «Ο πρόεδρος, ο διευθύνων σύμβουλος και τα  μέλη των διοικητικών συμβουλίων δεν δικαιούνται καμία άλλη παροχή, απολαβή, αμοιβή ή προνόμιο». Αυτό σημαίνει ότι δεν μπορούν να παίρνουν bonus. 
      Εμένα θα μου επιτρέψετε, έστω και αυτήν την ύστατη στιγμή, να καταθέσω μία φράση –και τελειώνω, κυρία Πρόεδρε, η τελευταία μου λέξη είναι αυτή- την οποίαν έχω διατυπώσει και εδώ και η οποία, εάν προστεθεί στο τέλος του άρθρου 3, θα δώσει αυτήν τη δυνατότητα στη γενική συνέλευση των Δ.Ε.Κ.Ο. να μπορεί, εφόσον είναι εξαιρετικά καλά τα αποτελέσματα, εκ των υστέρων επαναλαμβάνω, να δώσει bonus. 
      Λέω το εξής λοιπόν. Άρθρο 3, παράγραφος 10, μετά το τελευταίο εδάφιο προστίθεται η εξής πρόταση: «Κατ’ εξαίρεση, η γενική συνέλευση της εταιρείας δύναται, μετά από την έγκριση του απολογισμού του λογιστικού έτους και σε περίπτωση ιδιαίτερα θετικών αποτελεσμάτων για την εταιρεία, να εγκρίνει με ειδική και αιτιολογημένη απόφαση έκτακτο πριμ αποδοτικότητας για τον πρόεδρο, το διευθύνοντα σύμβουλο ή τα μέλη του Δ.Σ.».
      (Στο σημείο αυτό ο Βουλευτής κ. Νικόλαος Γεωργιάδης καταθέτει για τα Πρακτικά την προαναφερθείσα διατύπωση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εννοείται ότι αυτό ισχύει και για τους εργαζόμενους, αλλά αυτό ισχύει ούτως ή άλλως και δεν χρειάζεται ειδική ρύθμιση. Εάν δεν γίνει αυτή η ρύθμιση, σημαίνει ότι στο διηνεκές, όσο ισχύει αυτός ο νόμος, δεν θα μπορεί ποτέ η γενική συνέλευση να δώσει ειδική αμοιβή, ειδικό bonus παραγωγικότητας σε managers, οι οποίοι έχουν κάνει εξαιρετική δουλειά.
      Νομίζω ότι αυτό είναι απόλυτα συμβατό με τις αρχές της Νέας Δημοκρατίας, όπως καταγράφονται και στο κυβερνητικό μας πρόγραμμα ρητώς, όπου λέμε το εξής: Ότι εμείς, όχι μόνο στον ευρύτερο, αλλά και στο στενό δημόσιο τομέα, «δίνουμε κίνητρα απόδοσης και επιβραβεύουμε τα στελέχη ανάλογα με την απόδοσή τους». Θεωρώ ότι θα είναι συνεπές προς το πρόγραμμά μας, δεν αλλοιώνει καθόλου την πρόβλεψη του πλαφόν, με την οποίαν εγώ συμφωνώ και παρέχει μία απαραίτητη ευελιξία στις Δ.Ε.Κ.Ο..
      Ευχαριστώ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Γεωργιάδη.
      Η κ. Καλαντζάκου έχει το λόγο.
      ΣΟΦΙΑ ΚΑΛΑΝΤΖΑΚΟΥ: Κυρία Πρόεδρε, κυρίες και κύριοι συνάδελφοι, θα ήθελα απευθυνόμενη στους Έλληνες πολίτες που παρακολουθούν αυτή τη συζήτηση και που μπορεί να μην έχουν καταλάβει πραγματικά τι προσπαθούμε να κάνουμε εδώ, να τους εξηγήσω ίσως με έναν πιο απλό τρόπο το τι ακριβώς επιχειρεί η Κυβέρνηση.
      Το πρώτο είναι ότι η Ελλάδα δεν είναι μία χώρα που αποτελείται μόνο από δημόσιους υπαλλήλους, υπαλλήλους των Δ.Ε.Κ.Ο. και συνταξιούχους. Υπάρχει και ένα πολύ δυναμικό κομμάτι της κοινωνίας, το οποίο επιχειρεί, δουλεύει στον ιδιωτικό τομέα. Και θέλω να πιστεύω, επειδή πολλά απαξιωτικά πράγματα ακούστηκαν για τη μεταχείριση αυτών των ανθρώπων που δίνουν την καθημερινή μάχη στον ιδιωτικό τομέα, ότι η εικοσαετής κυβέρνηση του ΠΑ.ΣΟ.Κ. θα ομολογήσει ότι τα δικαιώματά τους κατοχυρώνονται. Διαφορετικά, δεν υπάρχει λόγος ύπαρξης του Υπουργείου Απασχόλησης τελικά. Και ο τρόπος, με τον οποίον περιγράφουν το νέο τρόπο πρόσληψης στο μέλλον των υπαλλήλων στις Δ.Ε.Κ.Ο., ότι αυτός είναι ένας τρόπος που πραγματικά καταστρατηγεί όλα τα δικαιώματα των εργαζομένων, δεν έχει καμία δόση αληθείας. Και υπενθυμίζουμε στους Έλληνες πολίτες ότι δεν είναι όλοι ούτε συνταξιούχοι ούτε δημόσιοι υπάλληλοι.
      Θα ήθελα να πω και μία άλλη σκέψη: Τελικά στην πολιτική και στην οικονομία δεν υπάρχουν περισσότεροι από δύο δρόμοι. Μπορεί να υπάρχουν διάφορα μονοπάτια. Η μία άποψη είναι ότι όλη η οικονομία κινείται και κατευθύνεται από το κράτος. Το κράτος, το κράτος. Αυτό το επιχείρησαν τα κομμουνιστικά καθεστώτα του υπαρκτού σοσιαλισμού. Ο δεύτερος δρόμος, που τελικώς επικρατεί στις περισσότερες χώρες και κυρίως της Ευρώπης και του Ο.Ο.Σ.Α., είναι ότι υπάρχει ελεύθερη οικονομία, ελεύθερη αγορά, όπου κανείς μπορεί να δίνει τη μάχη του και να έχει ανοιχτούς ορίζοντες και υπάρχει κι ένα κοινωνικό δίχτυ προστασίας.
      Θα ήθελα να αφιερώσω κατά έναν τρόπο την ομιλία μου σημείο προς σημείο στο να δείξω ότι η ομιλία του κ. Παπανδρέου τελικά δεν υπονομεύει το νομοσχέδιο της Νέας Δημοκρατίας. Είναι σαν να το στηρίζει. Διότι όλα αυτά τα πράγματα, για τα οποία μίλησε και τα οποία περιέγραψε ως έναν άλλο δρόμο, έναν καινούργιο δρόμο που κανείς δεν τον έχει ακούσει, προβλέπονται όλα μέσα στο νομοσχέδιο.
      Είπε, λοιπόν, ότι: «Εμείς θα διασφαλίζαμε μία τέτοια μεταρρύθμιση. Και τι; Θα περιμέναμε από το νομοσχέδιο τις Δ.Ε.Κ.Ο.; Ο πρώτος στόχος θα ήταν να συνδεθεί ο προγραμματισμός για τις Δ.Ε.Κ.Ο. με τον ευρύτερο αναπτυξιακό σχεδιασμό της χώρας –στρατηγικός, επιχειρησιακός σχεδιασμός, αποφάσεις για κάθε Δ.Ε.Κ.Ο. χωριστά, καινοτόμες πρωτοβουλίες, ιδέες, επενδύσεις, υποδομές, υπηρεσίες». 
      Όλα αυτά προβλέπονται στα άρθρα. Και σας παραπέμπω στο άρθρο 14, που λέει ρητώς ότι οι διοικήσεις των δημοσίων επιχειρήσεων που εμφανίζουν αρνητικά οικονομικά αποτελέσματα, υποχρεούνται να λάβουν όλα τα απαραίτητα μέτρα για την αξιοποίηση του προσωπικού τους, καταρτίζοντας όπου χρειάζεται νέους κανονισμούς προσωπικού και οργανογράμματα. Προβλέπεται επίσης μέσα στο νομοσχέδιο ότι για πρώτη φορά θα υπάρχει ένας σχεδιασμός πραγματικός, ότι θα ελέγχονται αυτές οι διοικήσεις, ότι δεν θα σπαταλούν το δημόσιο χρήμα, ότι αυτός ο έλεγχος θα είναι δημιουργικός. Η Κυβέρνηση δεν θέλει να είναι αστυνομικό όργανο. Η Κυβέρνηση θέλει να εξασφαλίσει αυτά, για τα οποία μίλησε και ο κ. Παπανδρέου. Τη διαφάνεια, για παράδειγμα, που για πρώτη φορά κατοχυρώνεται. Διότι αν υπήρχε διαφάνεια και αν υπήρχε αυτός ο σοβαρός εποπτικός έλεγχος και αν οι άνθρωποι που πέρασαν από τις διοικήσεις των Δ.Ε.Κ.Ο. με τον έναν ή με τον άλλο τρόπο δεν ήξεραν ότι κάποιος θα τους σώσει όταν τα αποτελέσματα θα ήταν αρνητικά, τότε νομίζω ότι δεν θα είχαμε φτάσει σ’ αυτό το πολύ κακό επίπεδο.
      Ως εκ τούτου, και το δεύτερο σημείο για τη σωστή διαχείριση των Δ.Ε.Κ.Ο. και την εισαγωγή εταιρικής διακυβέρνησης, αλλά και το τρίτο του σημείο για τη διαχείριση που θα εγγυάται τη διαφάνεια, καλύπτονται από το νομοσχέδιο.
      Θα ήθελα επίσης να πω στους συναδέλφους του ΠΑ.ΣΟ.Κ., που θεώρησαν σκόπιμο να αποχωρήσουν -και να πω και για το θεατρικό της υποθέσεως, ότι στις 15.30’ με 16.00’ που είναι τώρα όλοι έλαβαν ένα τηλεφώνημα για να βρίσκονται εδώ, για να γίνει το «κομμάτι» της αποχώρησης και να φανεί ότι σύσσωμη η Αξιωματική Αντιπολίτευση αποχωρεί γιατί δεν μπορεί να παρακολουθήσει την κατάσταση- ότι ο τρόπος με τον οποίον μίλησε ο κ. Παπανδρέου για τους Βουλευτές, οι οποίοι δεν εξελέγησαν, χαρακτηρίζοντας αποτυχημένους κάποιους Βουλευτές, δείχνει πόσο αξιολογεί και εκτιμά το πολιτικό προσωπικό της χώρας.
      Πάρα πολλοί Βουλευτές μπορεί να μην έχουν εκλεγεί σε μία περίοδο, αλλά δεν είναι αποτυχημένοι. Πολλοί έχουν επανεκλεγεί στη συνέχεια. Υπάρχουν πολλοί λόγοι για τους οποίους κάποιος δεν εκλέγεται. Εν πάση περιπτώσει, δεν είναι τρόπος αυτός να απευθύνεστε στο πολιτικό προσωπικό της χώρας.
      Η σύγχρονη αντίληψη, οι υπηρεσίες, οι συγκεκριμένοι στόχοι βρίσκονται στα άρθρα 5 και 10, ο κοινωνικός ισολογισμός στο άρθρο 12. Βεβαίως θα ληφθεί υπ’ όψιν η κοινωνική υπηρεσία που προσφέρουν οι Δ.Ε.Κ.Ο. στους πολίτες. Γι’ αυτό και έχουν ακόμα αυτό το χαρακτήρα. Αυτό προβλέπεται ρητώς στο άρθρο 12.
      Συνεπώς δεν μπορεί να φέρνει ως παράδειγμα τις αστικές συγκοινωνίες, λέγοντας ότι ούτε λίγο ούτε πολύ εμείς θέλουμε να αυξήσουμε το εισιτήριο σε όρια που δεν θα μπορεί ο Έλληνας πολίτης να χρησιμοποιήσει τελικά τις συγκοινωνίες.
      Αυτά όλα είναι επιχειρήματα, που καταδεικνύουν ότι εδώ περισσότερο η Αντιπολίτευση ενδιαφέρεται για την άσκηση μίας ρητορικής δεινότητας και τη δημιουργία εντυπώσεων και κορόνων, παρά για την ουσία της υπόθεσης.
      Οι αλλαγές είναι αναγκαίες. Ζούμε σ’ ένα περιβάλλον ανταγωνιστικό, όπου οι περισσότερες Δ.Ε.Κ.Ο. δεν έχουν πια μονοπωλιακό χαρακτήρα. Εάν οι Δ.Ε.Κ.Ο. πάψουν να υφίστανται, χιλιάδες εργαζόμενοι που αυτήν τη στιγμή έχουν μία πολύ σημαντική εξασφάλιση, θα μείνουν στο δρόμο και θα είναι συντριπτικά τα αποτελέσματα για την ελληνική οικονομία.
      Εμείς πρέπει στο νέο περιβάλλον που υπάρχει, γιατί δεν μπορούμε να ζούμε στο παρελθόν, να δώσουμε στις Δ.Ε.Κ.Ο. την ευκαιρία και τις υπηρεσίες να προσφέρουν και ζημιογόνες να μην είναι, γιατί τα λεφτά των φορολογούμενων πολιτών είναι τα λεφτά όλων μας και ίσως είναι και τα πιο πολύτιμα.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε την κ. Καλαντζάκου.
      Ο κ. Βασιλείου έχει το λόγο.
      ΓΕΩΡΓΙΟΣ ΒΑΣΙΛΕΙΟΥ: Ευχαριστώ πολύ, κυρία Πρόεδρε, και ζητώ προκαταβολικά την ανοχή σας, γιατί δεν μπορώ να αφήσω ασχολίαστη την τοποθέτηση του κ. Γρηγοράκου πριν από λίγο σ’ αυτήν την Αίθουσα. Αναγκαζόμαστε, δυστυχώς, να κάνουμε αυτές τις παρατηρήσεις και λυπάμαι που ως νέος Βουλευτής αναγκάζομαι να κάνω παρατήρηση στον κ. Γρηγοράκο.
      Ο κ. Γρηγοράκος είπε επί λέξει σ’ αυτήν την Αίθουσα πριν από λίγο ότι οι Βουλευτές της Νέας Δημοκρατίας τελούν υπό το κράτος βίας για να στηρίξουν το νομοσχέδιο του Υπουργείου Οικονομικών. Απαράδεκτη δήλωση πολιτικού. Θα πρέπει να δηλώσω –αναλαμβάνω την ευθύνη όλων των συναδέλφων- ότι οι Βουλευτές της Νέας Δημοκρατίας δεν δέχονται καμία βία στο σβέρκο τους. Είναι ελεύθεροι πολίτες και μετά πολιτικοί, για να καταθέτουν χωρίς φόβο και πάθος τις απόψεις τους. Η διαφορά μας είναι ότι εμείς έχουμε και πρόγραμμα και Αρχηγό με τον οποίο συμφωνούμε, ενώ αυτοί δεν έχουν ούτε πρόγραμμα ούτε συμφωνούν με τον Αρχηγό τους. Υπαρξιακό εσωτερικό τους πρόβλημα είναι. Ας το λύσουν και ας αφήσουν ήσυχοι και τη Νέα Δημοκρατία να κάνει τη δουλειά της.
      Επίσης, ο κ. Γρηγοράκος μάς είπε ούτε λίγο ούτε πολύ ότι πολύ σύντομα θα έρθουν για να ανυψώσουν και πάλι τη χώρα, γιατί την καταπόντισε η Νέα Δημοκρατία. Μα, αυτό δεν είναι οξύμωρο σχήμα; Είμαστε βλάκες εμείς, ή ο ελληνικός λαός που μας ακούει; Δηλαδή στις 7 του Μάρτη ο ελληνικός λαός είπε «Αρκετά μας ανυψώσατε, κύριοι του ΠΑ.ΣΟ.Κ., θα ζαλιστούμε εκεί που μας πήγατε. Πηγαίνετε στην Αντιπολίτευση εσείς, για να φέρουμε τη Νέα Δημοκρατία να μας καταποντίσει, μήπως συνέλθουμε και ξαναέρχεστε εσείς να μας ανυψώσετε». Είναι απαράδεκτες αυτές οι πολιτικές τοποθετήσεις.
      Αξιότιμοι συνάδελφοι, οι επιχειρήσεις και οι κοινωφελείς οργανισμοί του δημοσίου είναι μία από τις σπουδαιότερες πτυχές της δημόσιας οικονομίας με έντονο κοινωνικό χαρακτήρα, αλλά και προσφορά. Όμως, η αυτονομία που απέκτησαν μετά την οργάνωσή τους ως ανώνυμες εταιρείες, αποτέλεσε επί ημερών ΠΑ.ΣΟ.Κ. ένα ξέφραγο αμπέλι ρουσφετολογίας, ανεξέλεγκτης κακοδιαχείρισης και με μία λέξη διάλυσης.
      Από κοινωνική συνεισφορά παρείχαν μόνο βάρη κοινωνικά και οικονομικά στον Έλληνα. Άλλοι γέμιζαν τις τσέπες και άλλοι πλήρωναν, ένας τύπος κοινωνικών αδικιών, που παραβίαζε κάθε κοινωνική συνθήκη. Εδώ ζούσαμε, σ’ αυτή τη χώρα και τα βλέπαμε. Τα νιώθαμε καθημερινά στο πετσί μας.
      Είναι αλήθεια, κυρίες και κύριοι συνάδελφοι, ότι η βουτιά των δημοσίων επιχειρήσεων στα βαθιά της ιδιωτικής οικονομίας δεν συνοδεύτηκε από την ανάλογη δημοσιονομική διαχείριση. Το πέπλο της ιδιωτικής οικονομίας ήταν επιφανειακό. Δεν είχε ανάλογη ουσία και συνέχεια. Δυστυχώς οι οργανισμοί του δημοσίου είχαν καταντήσει ζημιογόνοι και μάλιστα ζημιογόνοι για την κοινωνία και την οικονομία.
      Εάν, κυρίες και κύριοι συνάδελφοι, μία αυστηρά ιδιωτική επιχείρηση δεν κάνει καλό μάνατζμεντ και υγιή διαχείριση, τότε θα φαλιρίσει. Είναι σκληροί οι κανόνες της ιδιωτικής οικονομίας. Το ίδιο βέβαια δεν ισχύει για τις δημόσιες επιχειρήσεις.
      Αλλά υπάρχει και μία ακόμα ειδοποιός διαφορά, θα έλεγα. Στην περίπτωση των αυστηρά ιδιωτικών επιχειρήσεων η καταστροφή συμπαρασύρει ανθρώπους, περιουσίες, οικογένειες. Εδώ, η εγγύηση του δημοσίου έγινε πεδίο εκμετάλλευσης για κάποιους και κίνητρο για πολιτικά παιχνίδια. Ασυδοσίας και πλήρης διάλυση! Και πάντα το κράτος ερχόταν να καλύψει τα τεράστια ελλείμματα, να χρηματοδοτήσει, δηλαδή, την ασυδοσία. Μάλλον για να κυριολεκτώ, ο ελληνικός λαός χρηματοδοτούσε. Ακόμα και σήμερα ο ελληνικός λαός πληρώνει 1.000.000.000 δραχμές ημερησίως μόνο για τα χρέη της Ολυμπιακής και του ΟΣΕ. 
      Η οικονομική διαχείριση και το μάναντζμεντ των επιχειρήσεων αυτών θύμιζε κάτι από καζίνο και πάντα οι υπεύθυνοι είχαν το ανεύθυνο. Ποιος φταίει για το χάλι; Μα, το κράτος. Τι, έτσι; Αόριστα; Άσχετα εάν κάποιοι υπέγραφαν;
      Ε, όχι, κύριοι! Οι ευθύνες είναι επώνυμες και φέρουν υπογραφή, την υπογραφή του ΠΑ.ΣΟ.Κ.. 
      Θα σας πω μόνο τούτο. Γνωρίζετε πόσα χρέη συνεταιρισμών κάθε χρόνο διαγράφατε, κυρίες κύριοι συνάδελφοι του ΠΑ.ΣΟ.Κ.; Ένιωθα ευτυχής πριν από λίγο, γιατί θα ήταν μια καλή ευκαιρία να κάνουμε διάλογο, αλλά τώρα άδειασε η Αίθουσα. Δεν πειράζει. Συνεχίζει το ΠΑ.ΣΟ.Κ. να μιλάει και να φεύγει, αλλά μας ακούει ο ελληνικός λαός.
      Πού πήγαν όλα αυτά τα δισεκατομμύρια; Ποιοι τα φορτώθηκαν; Ποια πρότυπα οικονομικής διαχείρισης και ποιες αρχές υιοθετούσαν οι δημόσιες επιχειρήσεις και οργανισμοί; Η εταιρική διακυβέρνηση είχε μεταλλαχθεί σε συνεταιρική μισαλλοδοξία. 
      Και να έρθω στην επίμαχη διάταξη του άρθρου 14 του νομοσχεδίου που έχει προκαλέσει την «κίτρινη» και μόνο αντίδραση της Μείζονος Αντιπολίτευσης. Αναφέρομαι στη διάταξη αυτή, γιατί μόνο σ’ αυτή, ή εν πολλοίς τουλάχιστον σ’ αυτή, το ΠΑ.ΣΟ.Κ. εστιάζει τον αρνητικό και μόνο αντιπολιτευτικό του λόγο.
      Αισθάνομαι πάντως δικαιωμένος που επί της αρχής η θέση του Αρχηγού του ΠΑ.ΣΟ.Κ. ήταν απόλυτα σύμφωνη με τις επιλογές της Κυβέρνησης Καραμανλή. Αν διαβάζω καλά τις εφημερίδες, ακόμα και ο Αρχηγός του ΠΑ.ΣΟ.Κ. δήλωσε ότι συμφωνεί με την ανάγκη μεταρρυθμίσεων στις Δ.Ε.Κ.Ο.. Η Κυβέρνηση της Νέας Δημοκρατίας εν ολίγοις δικαιώνεται. Οι θεμελιώδεις επιλογές, δηλαδή, του Κώστα Καραμανλή είχαν την αποδοχή του Προέδρου της Αξιωματικής Αντιπολίτευσης. Βεβαίως θα μπορούσε και το ΠΑ.ΣΟ.Κ. να είχε φέρει τις μεταρρυθμίσεις αυτές, αλλά δεν το έκανε. 
      Χάσατε το τρένο, κυρίες και κύριοι. Είναι πλέον αργά. Βεβαίως η λαϊκή παροιμία λέει «Κάλλιο αργά παρά ποτέ». Ακόμα και ως Αντιπολίτευση θα μπορούσατε να συμφωνήσετε και να έρθετε εδώ υπεύθυνα να τοποθετηθείτε και να προτείνετε.
      Πώς αποδεικνύονται όλα αυτά που λέω; Από την πλευρά της Μείζονος Αντιπολίτευσης στην Αίθουσα αυτή δεν ακούστηκε ούτε μία πρόταση, παρά μόνο άρνηση και κατηγορίες για το σχέδιο νόμου της Κυβέρνησης. Το ΠΑ.ΣΟ.Κ. δεν προέβαλε καμία δική του θέση. Γιατί δεν προτείνετε; Γιατί το αποφεύγετε; Μήπως δεν έχετε τελικά προτάσεις ή μήπως συμφωνείτε ότι είναι απόλυτα ταυτισμένες με τις προτάσεις της Νέας Δημοκρατίας;
      Βέβαια, για να είμαι ακριβοδίκαιος, ο Πρόεδρος του ΠΑ.ΣΟ.Κ. μίλησε για ένα άλλο δρόμο. Όμως, δεν μας υπέδειξε ποιος είναι αυτός ο δρόμος. Ήδη κάποιοι εκφράζουν τις ανησυχίες τους.
      Μιλάτε περί αντισυνταγματικότητας της διάταξης του άρθρου 14. Εγώ συνταγματολόγος δεν είμαι, όμως διαβάζω.
      Ξέρετε, κύριοι, πόσες διατάξεις νόμων που το ΠΑ.ΣΟ.Κ. ως κυβέρνηση είχε ψηφίσει, κρίθηκαν από τα δικαστήρια και αντισυνταγματικές; Μιλάτε για παραβίαση θεμελιωδών δικαιωμάτων, εσείς που στείλατε τα Μ.Α.Τ. και ξυλοφόρτωσαν τους συνταξιούχους, εσείς που σαμποτάρατε με τεχνολογία ζάχαρης και ελαστικών τους αγρότες που κατέβαιναν στους δρόμους, εσείς που οδηγήσατε την ελληνική δημοκρατία να γυρίζει στα διεθνή δικαστήρια ως κατηγορούμενη; Γίναμε διάσημοι διεθνώς, για να μην πω ρεζίλι. Γίναμε ρεντίκολο διεθνώς.
      Η επίμαχη αυτή διάταξη δεν χωρά καμία αμφιβολία ότι βρίσκεται σε πλήρη αρμονία με το Σύνταγμα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Την ανοχή σας, κυρία Πρόεδρε, για λίγο, για να ολοκληρώσω τη σκέψη μου.
      ΠΡΟΕΔΡΟΣ (Άννα Μπενάκη-Ψαρούδα): Πρέπει για λόγους ίσης μεταχείρισης να τελειώσετε.
      ΓΕΩΡΓΙΟΣ ΒΑΣΙΛΕΙΟΥ: Εντάξει, αλλά επειδή μείναμε και μόνοι μας…
      Εσείς, λοιπόν, την παρερμηνεύετε, γιατί δεν έχετε να προτείνετε νόμιμο κοινοβουλευτικό διάλογο. 
      Τι λέει, λοιπόν, αυτή η διάταξη; Ότι εάν δεν επιτευχθεί συμφωνία για τις συλλογικές συμβάσεις εργασίας, τότε το ρόλο του διαιτητή θα αναλαμβάνει το κράτος και μάλιστα με νόμο, δηλαδή σε μία γόνιμη, υπό την παρουσία όλων των κοινοβουλευτικών δυνάμεων, συζήτηση και κατάθεση απόψεων.
      Δεν επιθυμείτε, κυρίες και κύριοι συνάδελφοι του ΠΑ.ΣΟ.Κ., το δημοκρατικό διάλογο; Αμφισβητείτε ότι το Σώμα μπορεί υπεύθυνα να λάβει αποφάσεις δίκαιες, δημοκρατικές και νόμιμες; Αμφισβητείτε, δηλαδή, τον κοινοβουλευτικό σας ρόλο ή μήπως δεν έχετε το θάρρος να αναλάβετε τις ευθύνες σας; Μήπως πάντα φοβόσαστε το πολιτικό κόστος και ως κυβέρνηση και τώρα ως Αντιπολίτευση και γι’ αυτό οδηγήσατε εκεί που οδηγήσατε την Ελλάδα;
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Άννα Μπενάκη-Ψαρούδα): Κύριε Βασιλείου, ολοκληρώστε με μία φράση.
      ΓΕΩΡΓΙΟΣ ΒΑΣΙΛΕΙΟΥ: Με μία φράση δεν θα μπορέσω να ολοκληρώσω τη σκέψη μου. Ήθελα να αιτιολογήσω, γιατί δεν υπάρχει θέμα αντισυνταγματικότητας.
      ΠΡΟΕΔΡΟΣ (Άννα Μπενάκη-Ψαρούδα): Ναι, αλλά δεν γίνεται. Τηρούμε τους ίδιους κανόνες για όλους.
      ΓΕΩΡΓΙΟΣ ΒΑΣΙΛΕΙΟΥ: Ο τόπος, κυρίες και κύριοι συνάδελφοι, χρειάζεται λύσεις χωρίς συμβιβασμούς και χωρίς φόβους.
      Και χρειάζονται λύσεις από πολιτικούς που δεν φοβούνται το πολιτικό κόστος πάνω απ’ όλα και δουλεύουν μόνο για το συμφέρον της πατρίδας μας, της Ελληνίδας και του Έλληνα. Και τέτοιον πολιτικό, που ξέρει να υψώνει το ανάστημά του σήμερα, θα τον βρείτε. Και θα τον βρείτε καπετάνιο στο τιμόνι της Κυβέρνησης και της Νέας Δημοκρατίας. Και αυτός ο καπετάνιος λέγεται Κώστας Καραμανλής.
      Ευχαριστώ πολύ.
       (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
       Ο κ. Κωστόπουλος  έχει το λόγο.
      ΑΠΟΣΤΟΛΟΣ ΚΩΣΤΟΠΟΥΛΟΣ: Ευχαριστώ, κυρία Πρόεδρε.
      Είναι πολύ δύσκολο να μιλάμε θα έλεγα σε άδεια έδρανα, γιατί πράγματι η αποχώρηση των Βουλευτών του ΠΑ.ΣΟ.Κ. για μία ακόμη φορά ασφαλώς πληγώνει την κοινοβουλευτική διαδικασία. Από την άλλη όμως φανερώνει την πολιτική ένδεια των επιχειρημάτων του ΠΑ.ΣΟ.Κ. και ίσως, εκτιμώ εγώ, να συναισθάνονται και τη μεγάλη ευθύνη τους για το κατάντημα των Δ.Ε.Κ.Ο..
      Εάν προς στιγμήν επικρατούσε πολιτική νηφαλιότητα, χωρίς εμπρηστικές και παραληρηματικές φρασεολογίες και πολύ περισσότερο χωρίς υπερβολικές διατυπώσεις και πρακτικές συμπεριφοράς, όπως αυτή πριν από λίγο -οι οποίες σημειωτέον, εκτιμώ πάλι ότι, μας εκθέτουν ανεπανόρθωτα ως κοινοβουλευτικούς- και χωρίς, οι μεν και οι δε, να παριστάνουμε τους Ηρακλείδες των πολιτικών μας απόψεων και θέσεων, τότε νομίζω ότι θα απαντούσαμε πολύ εύκολα σε ένα ερώτημα το οποίο η σημερινή κοινωνία έχει ήδη απαντήσει πολλαπλώς. Και το ερώτημα αυτό δεν είναι τίποτα άλλο παρά το εξής: Είναι ή δεν είναι ζημιογόνες οι Δ.Ε.Κ.Ο. σήμερα; Υπηρετούν το σκοπό για τον οποίο υπάρχουν, ναι ή όχι; Πάσχουν οι Δ.Ε.Κ.Ο. σήμερα; Νοσούν οι Δ.Ε.Κ.Ο. σήμερα, όσο το εκτιμάει η πλειοψηφία του ελληνικού λαού, ναι ή όχι; Η απάντηση πιστεύω όλων μας θα ήταν αφοπλιστική: Ναι όλες οι Δ.Ε.Κ.Ο. βουλιάζουν στα ελλείμματα και στην αναποτελεσματικότητα.
      Δυστυχώς όμως, με τις μέχρι τώρα τοποθετήσεις τους, οι συνάδελφοι της Αντιπολίτευσης φαίνεται ότι αγνοούν αυτό που η συντριπτική πλειοψηφία του ελληνικού λαού θεωρεί απολύτως δεδομένο, δηλαδή ότι πάσχουν και νοσούν οι Δ.Ε.Κ.Ο. σήμερα. Και το χειρότερο όλων, αυτόν τον ανεξέλεγκτο κοινωνικό και οικονομικό λογαριασμό τον πληρώνουμε όλοι μας ως Έλληνες φορολογούμενοι πολίτες.
      Δεν αντελήφθησαν οι συνάδελφοι της Αντιπολίτευσης ότι ο ελληνικός λαός όχι μόνο επικροτεί αλλά απαιτεί αυτήν τη μεγάλη και αναγκαία μεταρρύθμιση που επιχειρεί η Κυβέρνηση της Νέας Δημοκρατίας για τις Δ.Ε.Κ.Ο. Η δυσπιστία των συναδέλφων της Αξιωματικής Αντιπολίτευσης και του Αρχηγού της, όπως τη διατύπωσε χθες από το Βήμα αυτό, ότι δηλαδή μόνο το ΠΑ.ΣΟ.Κ. μπορεί να εγγυηθεί αυτή τη μεγάλη μεταρρύθμιση και δεν εμπιστεύεται γι’ αυτό τη Νέα Δημοκρατία, σημαίνει δύο πράγματα: Πρώτον, το ΠΑ.ΣΟ.Κ. δεν είναι με τις μεταρρυθμίσεις και, δεύτερον, χθες ο κ. Παπανδρέου ομολόγησε, ότι είναι με τις μεταρρυθμίσεις αλλά δεν εμπιστεύεται τη Νέα Δημοκρατία. 
      Η απάντηση, όμως, όσον αφορά την εμπιστοσύνη προς τη Νέα Δημοκρατία είναι απλή και καταλυτική. Ο ελληνικός λαός δεν εμπιστεύεται το ΠΑ.ΣΟ.Κ. γιατί είκοσι ολόκληρα χρόνια όχι μόνο δεν έκανε αυτήν τη μεταρρύθμιση την οποία λέει, απεναντίας χρησιμοποίησε τις Δ.Ε.Κ.Ο. ως φορείς κομματικών σκοπιμοτήτων και τις βούλιαξε και στα χρέη και στα ελλείμματα. Αυτό είναι μία πραγματικότητα και δεν μπορεί να το αμφισβητήσει κανένας. Εάν αυτό αποτελεί εξυγίανση κατά το ΠΑ.ΣΟ.Κ. τότε οι άνθρωποι δεν έχουν αντιληφθεί ακόμη τι μεγάλη ζημιά έχουν κάνει στο κοινωνικό και οικονομικό σύνολο της χώρας μας.
      Εδώ ακούστηκαν πράγματα τα οποία ειλικρινά με θίγουν ιδιαίτερα ως νέο πολιτικό, γιατί δεν μπορεί να λέγεται από το Βήμα αυτό ότι η Νέα Δημοκρατία, η σημερινή Κυβέρνηση, δηλαδή η πλειοψηφία του ελληνικού λαού, νομοθετεί κάτω από την πίεση συγκεκριμένων συμφερόντων ή για κομματικές σκοπιμότητες. Φαίνεται ότι δεν συναισθάνονται οι συνάδελφοι του ΠΑ.ΣΟ.Κ. ότι είναι αυτοί οι οποίοι κρατικοποίησαν το κόμμα τους και κομματικοποίησαν τη Δημόσια Διοίκηση. Αυτό δεν χωρεί καμία αμφιβολία. Εάν δεν το πιστεύουν, ας κοιτάξουν τη σύνθεση των μελών της κεντρικής τους επιτροπής. 
      Το 76% των μελών της Κεντρικής Επιτροπής του ΠΑ.ΣΟ.Κ. αποτελείται από στελέχη των Δ.Ε.Κ.Ο. και του δημοσίου. Πιστεύω ότι είναι πολύ εύκολο να το διαπιστώσουν.
      Το νομοσχέδιο για τις Δ.Ε.Κ.Ο. σπάει δεσμά πολλών δεκαετιών. Εισάγει σύγχρονες μεθόδους διοίκησης και για την αύξηση της αποτελεσματικότητας και της ανταγωνιστικότητας των Δ.Ε.Κ.Ο.. Επιχειρεί αποτελεσματική εξυγίανση των ζημιογόνων Δ.Ε.Κ.Ο.. Σημειώνω ότι έχουμε σήμερα σαράντα έξι περίπου Δ.Ε.Κ.Ο. οι οποίες απασχολούν ογδόντα τρεις χιλιάδες εκατόν πέντε υπαλλήλους. Εισηγμένες στο Χρηματιστήριο Αθηνών είναι οι οκτώ. Μη εισηγμένες και ζημιογόνες είναι είκοσι ένα, οι οποίες επιχορηγούνται από τον κρατικό προϋπολογισμό με 165.000.000 ευρώ. Οι μη ζημιογόνες είναι οι δεκαεπτά οι οποίες επίσης χρηματοδοτούνται από τον κρατικό προϋπολογισμό με 75.000.000 ευρώ. Σύνολο επιχορηγήσεων ανά έτος 295.000.000 ευρώ. 
      Πέραν αυτών, όμως, υπάρχει και ο δανεισμός, ο ακαθάριστος δανεισμός των Δ.Ε.Κ.Ο. υπό την εγγύηση του ελληνικού κράτους, όπου ανέρχεται σε 2.020.000.000 ευρώ. Και δεν φτάνει μόνο αυτό, αλλά αυτή η ενίσχυση από τον προϋπολογισμό δημιουργεί αθέμιτο ανταγωνισμό, διότι επηρεάζει σε πολύ μεγάλο βαθμό, βλάπτει αν θέλετε, την αξία της μετοχής έναντι των άλλων ανωνύμων εταιρειών.
      (Στο σημείο αυτό την Προεδρική Έδρα  καταλαμβάνει ο  Α’ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Αναμφίβολα η διεθνοποίηση των αγορών, η ανάπτυξη των διευρωπαϊκών και διεθνών δεδομένων, το άνοιγμα της αγοράς των υπηρεσιών στον ελεύθερο και ευρύτερο ανταγωνισμό, οι ραγδαίες τεχνολογικές εξελίξεις και η αναγκαιότητα αξιοποίησής τους που μέχρι σήμερα δεν έχει γίνει, επιβάλλουν ανατροπή του μονοπωλιακού χαρακτήρα των Δ.Ε.Κ.Ο.. 
      Το νομοσχέδιο όμως, που περιέχει είκοσι ένα άρθρα, αφορά την οργάνωση, τη λειτουργία, τη διοίκηση, την κρατική εποπτεία, τη συμμετοχή του δημοσίου σε εταιρείες εισηγμένες στο Χρηματιστήριο και δεν αφορά μόνο τις εργασιακές σχέσεις όπως αρέσκεται να λέει το ΠΑ.ΣΟ.Κ. Εισάγει για πρώτη φορά στις Δ.Ε.Κ.Ο. την εταιρική διακυβέρνηση. Θεσμοθετείται η διαφανής και ξεκάθαρη δημοσιονομική διαχείριση με την εφαρμογή ενιαίων διεθνών λογιστικών προτύπων. Καθιερώνεται η υποχρέωση σύνταξης ετήσιων οικονομικών καταστάσεων και εισάγεται ο θεσμός του εσωτερικού ελεγκτού από ανεξάρτητο εσωτερικό ελεγκτή. Κάθε Δ.Ε.Κ.Ο. είναι υποχρεωμένη να καταρτίσει και στρατηγικό και επιχειρησιακό σχέδιο για τις δραστηριότητές της. 
      Προβλέπονται κυρώσεις και ποινές και για την κακοδιαχείριση και για την κακοδιοίκηση των Δ.Ε.Κ.Ο.. Ρυθμίζονται θέματα σχετικά με τις προσλήψεις, τα κριτήρια των οποίων καθορίζει η ίδια η επιχείρηση. Επτάμηνη δοκιμαστική περίοδος, μετατροπή σε σύμβαση εργασίας αορίστου χρόνου. Όλες οι προσλήψεις γίνονται μέσω του Α.Σ.Ε.Π.. 
      Προβλέπονται επιπλέον ριζοσπαστικές διαδικασίες εξυγίανσης των ζημιογόνων Δ.Ε.Κ.Ο.. Δημιουργείται επιτέλους ένα ενιαίο σύγχρονο πλαίσιο εργασιακών σχέσεων και διοίκησης των Δ.Ε.Κ.Ο.. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ.
      ΑΠΟΣΤΟΛΟΣ ΚΩΣΤΟΠΟΥΛΟΣ: Τελειώνω. 
      Γενικότερα οι διατάξεις των άρθρων 13 και 14 εφαρμόζονται μόνο για τις ζημιογόνες Δ.Ε.Κ.Ο. και σε όσες επιχορηγούνται από το δημόσιο για εξυγίανση.
      Η πολιτεία και ιδιαίτερα η συντριπτική πλειοψηφία των πολιτών έχει συνειδητοποιήσει πως το κράτος δεν μπορεί να έχει επιχειρηματικές και ανταγωνιστικές αρμοδιότητες. Το κράτος είναι υποχρεωμένο να εποπτεύει, να ρυθμίζει, να εγγυάται την κοινωνική πολιτική συνοχή. Αυτό κάνει το νομοσχέδιο και η Νέα Δημοκρατία στο σύνολό της με τις νομοθετικές πρωτοβουλίες που αναλαμβάνει.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ.
      Θέλει να κάνει μία δήλωση ο κ. Δραγασάκης.
      Ορίστε, κύριε Δραγασάκη, έχετε το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, όπως γνωρίζετε έχουμε μία σημαντική ενημέρωση από τον κ. Αλογοσκούφη στη Διαρκή Επιτροπή Οικονομικών Υποθέσεων. Επειδή λοιπόν κατά τη στιγμή της ψηφοφορίας ενδεχομένως δεν θα βρίσκομαι στην Αίθουσα αυτή, θα ήθελα να πω ότι εμείς παραμένουμε και καταψηφίζουμε το νομοσχέδιο στο σύνολό του για τους λόγους που με τις ομιλίες μας τεκμηριώσαμε όλο αυτό το διάστημα.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Δραγασάκη.
      Ο κύριος Υπουργός έχει ζητήσει το λόγο.
      Κύριε Υπουργέ, θα πρότεινα να μιλήσουν οι τρεις συνάδελφοι που έχουν απομείνει και να κλείσετε τη συζήτηση.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Δεν θα πω πολλά πράγματα. Πέντε επισημάνσεις θα κάνω.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και  Κοινωνικής Προστασίας): Κύριε Πρόεδρε, κυρίες και κύριοι συνάδελφοι, το νομοσχέδιο το οποίο συζητείται στην Εθνική Αντιπροσωπεία είναι ένα νομοσχέδιο στρατηγικής σημασίας, διότι πριν από όλα και πάνω από όλα προωθεί την οικονομική ανάπτυξη και συμβάλλει στο να δημιουργηθούν νέες θέσεις απασχόλησης, θέσεις πλήρους απασχόλησης, θέσεις σταθερής δουλειάς. Οι θέσεις αυτές δημιουργούνται, όταν ανοίγουν οι αγορές, όταν ενισχύεται ο ανταγωνισμός και σ’ αυτόν τον ανταγωνισμό η Κυβέρνηση Καραμανλή θέλει οι υπηρεσίες, οι οργανισμοί που διαχειρίζονται περιουσιακά στοιχεία του ελληνικού λαού να στέκουν με ίσους όρους με τις υπόλοιπες ιδιωτικές, οικονομικές μονάδες. 
      Πρέπει να πούμε ότι η σημασία των Δ.Ε.Κ.Ο. έγκειται επίσης και στην παροχή υπηρεσιών κοινής ωφέλειας προς τον ελληνικό λαό. Η αλήθεια είναι ότι τα τελευταία είκοσι χρόνια η υπόθεση των Δ.Ε.Κ.Ο. ακολούθησε μία στρεβλή κατεύθυνση. Και αυτό γιατί; Είδαμε πολλές από αυτές τις επιχειρήσεις να μετατρέπονται σε θερμοκήπιο πελατειακών σχέσεων, σε εκτροφεία αναποτελεσματικότητας, αποτελμάτωσης και αντιπαραγωγικότητας. 
      Διαπιστώσαμε τεράστιες αγκυλώσεις και στρεβλώσεις για παράδειγμα σε θέματα προσωπικού. Το αποτέλεσμα ήταν ότι φθάσαμε να συζητούμε στις αρχές του 21ου αιώνα για το δικαίωμα –λέει- στη μονιμότητα. Αντί να συζητούμε πώς θα πετύχουμε για όλα τα παιδιά του ελληνικού λαού καλύτερες και περισσότερες θέσεις πλήρους και σταθερής απασχόλησης στην ελληνική οικονομία φθάσαμε να συζητούμε για το θέμα της μονιμότητας, ένα θέμα που αποτελεί ζωντανό αναχρονισμό και μας εκθέτει όλους καθώς, αντί να παρακολουθούμε τους ρυθμούς του αιώνα που ήδη ξεκίνησε, είμαστε εγκλωβισμένοι σε δογματισμούς, προκαταλήψεις και αγκυλώσεις μιας περασμένης εποχής. 
      Επειδή αρκετά πράγματα είπαμε στη συζήτηση ενώπιον της Εθνικής Αντιπροσωπείας αλλά είπαμε και άλλα κατά τη συζήτηση στην Επιτροπή Οικονομικών και Κοινωνικών Υποθέσεων στη μεικτή συνεδρίαση, εγώ δεν θα επαναλάβω τα όσα είπε ο τότε Υπουργός Οικονομίας και Οικονομικών των κυβερνήσεων του ΠΑ.ΣΟ.Κ., ο κ. Γιάννος Παπαντωνίου, λέγοντας ούτε λίγο ούτε πολύ ότι αν οι Δ.Ε.Κ.Ο. δεν γίνουν ανταγωνιστικές δεν θα μπορέσουν να επιβιώσουν, και οδηγούνται σε καταστροφή. Το είπε κατά λέξη στη συζήτηση που έγινε τότε ενώπιον της Εθνικής Αντιπροσωπείας. 
      Θα επισημάνω απλώς ότι, ενώ τα στελέχη της ηγετικής ομάδας του ΠΑ.ΣΟ.Κ. αποδείχθηκαν ασυνεπή με την πορεία του χρόνου, τότε προσέφεραν σπονδές και εξεθείαζαν τη σκοπιμότητα μιας τέτοιας ρύθμισης. Ενώ σήμερα την πετροβολούν, υπήρξαν συνάδελφοι του ΠΑ.ΣΟ.Κ., όπως ο Κίμωνας Κουλούρης, που από τις τότε ρήσεις του θα καταλάβετε ποια ήταν η θέση των κυβερνήσεων του ΠΑ.ΣΟ.Κ.. Έλεγε ο Κίμωνας ο Κουλούρης κατά λέξη στη συζήτηση στη Βουλή: «Λυπάμαι που θα το πω, φίλε Υπουργέ, Γιάννο Παπαντωνίου, δυστυχώς δεν έχετε πείσει κανέναν για τη χρησιμότητα αυτής της τροπολογίας. Επιχειρείτε με αυτήν την τροπολογία να λύσουμε και να λύσετε ένα μεγάλο πρόβλημα των Δ.Ε.Κ.Ο. μόνο μέσα από την αλλαγή των εργασιακών σχέσεων και αυτό πρέπει να γίνει σαφές». 
      ΣΤΕΦΑΝΟΣ ΜΑΝΟΣ: Εσείς ακολουθείτε τον Κίμωνα Κουλούρη;  Εσείς τι κάνατε, ό,τι τι έκανε το ΠΑ.ΣΟ.Κ.!
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και  Κοινωνικής Προστασίας): Έτσι λοιπόν, κύριε Μάνο, αντιμετώπιζε τότε το θέμα το ΠΑ.ΣΟ.Κ.. Με το χρόνο γινόμαστε όλοι σοφότεροι και εμπειρότεροι, αλλά είναι καλό κανείς να ανατρέξει κανείς στα Πρακτικά για να δει τις τότε δηλώσεις του σημερινού Υπουργού Οικονομίας και Οικονομικών, του Γιώργου Αλογοσκούφη, που είναι σε πλήρη συνέπεια και ευθυγράμμιση με τα όσα υποστηρίζει η Κυβέρνηση σήμερα. 
      Ο χρόνος και η εξέλιξη της συζήτησης δεν επιτρέπουν να πω περισσότερα γι’ αυτά που έλεγε το ΠΑ.ΣΟ.Κ. τότε. Απλώς, θα επισημάνω ότι οι είκοσι εννιά από τις μη εισηγμένες Δ.Ε.Κ.Ο. το έτος 2000 είχαν συνολικές ζημιές ύψους 409.000.000 ευρώ και το 2004 αυτές οι ζημιές έφθασαν το δυσθεώρητο ύψος του 1.015.000.000 ευρώ. Ποιος καλείται να πληρώσει; Ποιος πληρώνει μέχρι σήμερα αυτές τις ζημιές και τα ελλείμματα; Ο Έλληνας φορολογούμενος πολίτης. Για παράδειγμα, να θυμίσουμε ότι μόνο ο Ο.Σ.Ε. τα εννιά χρόνια από το 1995 μέχρι το 2004 χωρίς τους τόκους είχε συνολικό έλλειμμα της τάξεως των 4,1 δισεκατομμυρίων ευρώ και άλλα τόσα περίπου η Ολυμπιακή Αεροπορία. Φανταστείτε με 8,2 δισεκατομμύρια ευρώ που θα είναι το συνολικό έλλειμμα σε μόνο δύο από αυτές τις Δ.Ε.Κ.Ο., ποια κοινωνική πολιτική θα μπορούσαμε να κάνουμε, ποιες ενισχύσεις θα μπορούσαμε να δώσουμε σε χαμηλόμισθους, ιδιαίτερα σε χαμηλοσυνταξιούχους, ποια προγράμματα και δράσεις υπέρ της απασχόλησης θα μπορούσαμε να κάνουμε υπέρ των ανέργων.
      Υπάρχει, λοιπόν, κάποιος σήμερα ο  οποίος σοβαρά να μπορεί να ισχυριστεί ότι θα πρέπει τα πράγματα να παραμείνουν ως έχουν σ’ αυτήν τη λιμνάζουσα κατάσταση του πλήρους τέλματος που άφησε πίσω του το ΠΑ.ΣΟ.Κ.; Είναι ξεκάθαρο ότι η εξυγίανση των Δ.Ε.Κ.Ο. θα δημιουργήσει περισσότερες ευκαιρίες για απασχόληση. Θα τονώσει τις αγορές, θα δώσει τη δυνατότητα να αξιοποιηθούν καλύτερα τα περιουσιακά στοιχεία του ελληνικού δημοσίου που βρίσκονται εκεί και θα απαλλάξει τον Έλληνα φορολογούμενο πολίτη και την Ελληνίδα απ’ αυτό το δυσβάστακτο βάρος να καλύπτει ελλείμματα.
      Κυρίες και κύριοι συνάδελφοι, είχα πολλά να πω, όπως να αποδείξω ότι το ΠΑ.ΣΟ.Κ., όταν έφερε τη σχετική ρύθμιση τότε υπό μορφή τροπολογίας, την είχε εισάγει προς ψήφιση στο Εθνικό Κοινοβούλιο χωρίς να αναφέρεται στο θέμα των συλλογικών συμβάσεων και αυτό αποδεικνύεται από τη σκληρή κριτική που έκαναν στους τότε Υπουργούς της κυβέρνησης Σημίτη και στον Πρωθυπουργό ορισμένοι μεμονωμένοι συνάδελφοι από τον τότε χώρο της κυβερνώσας συμπολίτευσης και σημερινό χώρο της Αξιωματικής Αντιπολίτευσης. Εκείνοι οι ελάχιστοι ήταν συνεπείς. Το σύνολο της ηγετικής ομάδας του ΠΑ.ΣΟ.Κ. τότε, οι τότε Υπουργοί, σημερινοί κριτές μας και επικριτές μας μέσα στο Εθνικό Κοινοβούλιο, δυστυχώς λάμπουν με την κραυγαλέα ασυνέπειά τους. 
      Δυο-τρεις σκέψεις ακόμη. Η Κυβέρνηση είναι αποφασισμένη να προχωρήσει στις μεταρρυθμιστικές πρωτοβουλίες της ακόμη περισσότερο, ακόμη και αν γνωρίζει και αντιλαμβάνεται ότι οι πρωτοβουλίες αυτές μπορεί να έχουν ένα προσωρινό  κόστος, το οποίο δεν διστάζει η Κυβέρνηση, δεν διστάζουμε όλοι να το αναλάβουμε. Οι Υπουργοί που έχουμε την ευθύνη απέναντι σε αυτές τις μεταρρυθμίσεις στεκόμαστε ενωμένοι, συνεργαζόμεθα στενά, στηρίζουμε ο ένας τις προσπάθειες του άλλου και συνεχίζουμε την ανηφορική πορεία με τη βεβαιότητα ότι αυτό το προσωρινό κόστος που συνεπάγονται τέτοιου είδους τομές και διαρθρωτικά μέτρα είναι το απαραίτητο αντίτιμο που πρέπει να καταβάλουμε για να μπορέσει επιτέλους η Ελλάδα να ξεφύγει από την πτωτική πορεία στην οποία μας δρομολόγησαν οι κυβερνήσεις του ΠΑ.ΣΟ.Κ., να ανακτήσουμε τη χαμένη ανταγωνιστικότητα, να δημιουργήσουμε νέες θέσεις απασχόλησης, να δημιουργήσουμε νέο πλούτο, για να μπορέσουμε μετά τη συσσώρευση του πλούτου να μπούμε σε πολιτικές αναδιανομής του εθνικού πλεονάσματος με στοχευμένες κοινωνικές παροχές υπέρ όλων εκείνων που τις χρειάζονται, υπέρ των χαμηλομίσθων, ιδιαίτερα των χαμηλοσυνταξιούχων, υπέρ των ανέργων.
      Απέναντι σε αυτήν την προσπάθεια για μια ακόμη φορά το ΠΑ.ΣΟ.Κ. παραμένει αρνητικό και κραυγαλέα απορριπτικό. Είμαι από εκείνους που είπαν το αυτονόητο, ότι η Κυβέρνηση καθ’ όλη αυτήν τη συζήτηση ενώπιον του Εθνικού Κοινοβουλίου θα είναι ανοικτή σε βελτιωτικές προτάσεις. Δεν άκουσα και δεν είδα καμία ουσιαστική βελτιωτική πρόταση από την πλευρά της Αξιωματικής Αντιπολίτευσης. Καθολική άρνηση και απόρριψη. Εμείς ζητούμε τη συναίνεση και το διάλογο. Εάν δεν υπάρξει αυτή η διάθεση από την πλευρά του ΠΑ.ΣΟ.Κ., είμαστε αποφασισμένοι να προχωρήσουμε, γιατί ο τόπος έχει ανάγκη. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ. 
      Το λόγο έχει ο κ. Μπαντουβάς. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε. 
      Απεχώρησαν οι συνάδελφοι του ΠΑ.ΣΟ.Κ. ίσως γιατί δεν άντεχαν να ακούσουν όσα είναι να τους κατονομάσουμε για την κατάντια των Δ.Ε.Κ.Ο.. 
      Εμείς όμως δεν πτοούμεθα. Θα θεωρήσουμε ότι είναι παρόντες και θα τους τα πούμε. 
      Κυρίες και κύριοι συνάδελφοι, η σημασία του υπό ψήφιση νομοσχεδίου είναι πολύ μεγάλη όπως είπα και στην επί της αρχής ομιλίας μου. Τούτο προκύπτει και από το γεγονός ότι η λειτουργία και οι δραστηριότητες των Δ.Ε.Κ.Ο. είναι συνυφασμένες τόσο με την καθημερινότητα του πολίτη όσο και με τη γενικότερη πορεία της εθνικής οικονομίας. Δυστυχώς κατά την εικοσαετή σοσιαλιστική κυβέρνηση οι δημόσιες επιχειρήσεις και οργανισμοί κατάντησαν από υπηρέτες του πολίτη, που θα έπρεπε να είναι, να γίνουν δυνάστες του. Σήμερα επιβαρύνουν υπέρογκα τον κρατικό κορβανά και εμμέσως αλλά εξίσου έντονα και την τσέπη κάθε φορολογούμενου πολίτη. 
      Βλέπετε στις Δ.Ε.Κ.Ο. εξετράφη και ανδρώθηκε μια νοσηρή κρατικοδίαιτη νοοτροπία και μια λογική ωχαδελφισμού. Και γιατί όχι να μην ανδρωθεί αυτή η νοοτροπία μετά από τόσα κεκτημένα δικαιώματα που τους παραχώρησαν οι προηγούμενες κυβερνήσεις; Οι Δ.Ε.Κ.Ο. κατήντησαν να είναι να τα πολυτελή τσιφλίκια της εξουσίας, όπου βολεύονταν οι υμέτεροι και κατασπαταλούνταν με αισχρό τρόπο εθνικά κονδύλια και κοινοτικά με αποτέλεσμα σήμερα να συσσωρεύουν ένα χρέος σε ανεξόφλητα δάνεια που ξεπερνούν τα 12.000.000.000 ευρώ. Οι διοικήσεις των Δ.Ε.Κ.Ο. δεν έδιναν λόγο σε κανέναν και ωσάν ανεύθυνοι διαχειριστές της περιουσίας του λαού ουδέποτε εξήγησαν πού πήγε όλος αυτός ο πακτωλός χρημάτων και γιατί σήμερα παρουσιάζουν αυτήν την τραγική οικονομική κατάσταση.
      Για παράδειγμα ο Ο.Σ.Ε. παρουσιάζει χρέη άνω των 5,6 δισεκατομμυρίων ευρώ, ενώ η Δ.Ε.Η. 3,8 δισεκατομμύρια ευρώ. Αν ήταν εδώ οι συνάδελφοι του ΠΑ.ΣΟ.Κ. θα τους έλεγα ότι το χρέος της Δ.Ε.Η. το 2003 ήταν ήδη 3,9 δισεκατομμύρια ευρώ. Αυτή τη νοσηρή και σίγουρα αντιπαραγωγική και αντιαναπτυξιακή κατάσταση καλείται να ανατρέψει σήμερα η Κυβέρνηση της Νέας Δημοκρατίας με το παρόν νομοσχέδιο θέτοντας τον δάκτυλον επί  τον τύπο των ήλων. Στο εξής, και οι Δ.Ε.Κ.Ο., που δεν έχουν μέχρι τώρα εισαχθεί στο Χρηματιστήριο θα είναι υποχρεωμένες επί τη βάσει των αρχών της εταιρικής διακυβέρνησης όπως αυτές ισχύουν για όλες τις επιχειρήσεις που θέλουν να είναι υγιείς και ανταγωνιστικές μέσα σε ένα περιβάλλον ελεύθερης αγοράς και ανταγωνισμού. 
      Κύριε Πρόεδρε, άκουσα ένα θόρυβο και ανησύχησα. 
      ΠΡΟΕΔΡΕΥΩΝ (Σωτήρης Χατζηγάκης): Δεν είμαστε Κρητικοί, κύριε συνάδελφε. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Και όμως έχετε κρητικό επίθετο, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Θα σας εξηγήσω άλλη φορά για το επίθετό μου. Πάντως, δεν είναι κρητικό.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Λοιπόν, η ως άνω επιταγή μετουσιώνεται στις διατάξεις αυτού του νομοσχεδίου με την επιβολή συγκεκριμένων αρχών και υποχρεώσεων. Έτσι διευκρινίζονται και καθορίζονται πλήρως οι αρμοδιότητες του προέδρου και του διευθύνοντος συμβούλου. Ενισχύεται και ουσιαστικοποιείται η κρατική εποπτεία επί των Δ.Ε.Κ.Ο. από την αρμόδια διυπουργική επιτροπή αποκρατικοποιήσεων και οργανισμών. Τίθενται όρια στις απολαβές του προέδρου, του διευθύνοντος συμβούλου και των μελών του Δ.Σ. των Δ.Ε.Κ.Ο. οι οποίοι και παύονται αζημίως εάν αποδειχθεί η ανικανότητά τους.
      Κύριε Υπουργέ των Οικονομικών, επιτρέψτε μου εδώ να πω ότι συντάσσομαι με την πρόταση του κ. Γεωργιάδη. Δεν νομίζω ότι είναι δυνατόν να βρείτε έναν σοβαρό μάνατζερ ο οποίος θα διαχειρίζεται δισεκατομμύρια και θα πληρώνεται μισθό εισαγγελέως. Γι’ αυτό συμφωνώ με τον κ. Γεωργιάδη, να προσθέσετε αυτήν την τροπολογία ούτως ώστε αν η Δ.Ε.Κ.Ο. παρουσιάζει κέρδη, αυτός ο μάνατζερ να μπορεί να πάρει ένα μπόνους για να αγωνίζεται για τα κέρδη της Δ.Ε.Κ.Ο..
      Κάθε Δ.Ε.Κ.Ο. υποχρεούται πλέον να καταρτίζει και να υποβάλει στρατηγικό και επιχειρησιακό σχέδιο στη διυπουργική επιτροπή. Η διυπουργική επιτροπή εγκρίνει, αναθεωρεί ή τροποποιεί τα σχέδια και ασκεί εποπτεία επί της τιμολογιακής πολιτικής των Δ.Ε.Κ.Ο.. Επιπλέον οι Δ.Ε.Κ.Ο. υποχρεούνται να κάνουν ετήσιο προϋπολογισμό και απολογισμό. Είναι πλέον υποχρεωμένες να καταρτίσουν εσωτερικό κανονισμό λειτουργίας καθώς και να συστήσουν ανεξάρτητη υπηρεσία εσωτερικού ελέγχου. Επιβάλλονται τα διεθνή λογιστικά πρότυπα και στις μη εισηγμένες στο Χρηματιστήριο Δ.Ε.Κ.Ο., ώστε να είναι πλέον συγκρίσιμη η οικονομική πορεία αυτών των επιχειρήσεων με την πορεία αυτών που είναι εισηγμένες στο Χρηματιστήριο.
      Σε ό,τι αφορά στο μείζον ζήτημα των εργασιακών ρυθμίσεων που τόσος θόρυβος και αντάρα σηκώθηκε ο ελληνικός λαός δεν ανέχεται πια τον διαχωρισμό σε παιδιά και αποπαίδια και σε εργαζόμενους δύο ταχυτήτων. Η νοσηρή λογική του βολέματος και του ωχαδελφισμού που εδώ και δεκαετίες έχει καλλιεργηθεί σε μεγάλο τμήμα των εργαζομένων του δημοσίου και του ευρύτερου δημόσιου τομέα πρέπει να παταχθεί. Από τούδε και στο εξής και οι Δ.Ε.Κ.Ο. θα λειτουργούν κατά τους όρους του ιδιωτικού τομέα. Γι’ αυτόν το λόγο αλλάζει το σύστημα προσλήψεων σε όσες Δ.Ε.Κ.Ο. το δημόσιο έχει ποσοστό συμμετοχής άνω του 51% ακόμα και εάν είναι εισηγμένες στο Χρηματιστήριο. Τίθεται δοκιμαστική περίοδος επτά μηνών με συνεπακόλουθη μετατροπή των συμβάσεων σε αορίστου χρόνου σύμφωνα με τις διατάξεις του Α.Σ.Ε.Π. οι οποίες υπάγονται στις ρυθμίσεις της εργατικής νομοθεσίας.
      Κατοχυρώνεται ξεκάθαρα και κρυστάλλινα ο ρόλος του Α.Σ.Ε.Π. στη διαδικασία των προσλήψεων. Οι καλοί και άξιοι υπάλληλοι δεν έχουν να φοβηθούν τίποτα από κανέναν.
      ‘Οσον αφορά τη ρύθμιση του άρθρου 14 σχετικά με το υφιστάμενο προσωπικό των προβληματικών Δ.Ε.Κ.Ο. ένα έχω να πω προς τους συναδέλφους της Αξιωματικής Αντιπολίτευσης που δυστυχώς λείπουν. Ουαί υμίν Φαρισαίοι υποκριτές! Χύνετε κροκοδείλια δάκρια και διαρρηγνύεται τα ιμάτιά σας μπροστά στον κίνδυνο να καταργηθούν τάχα οι συλλογικές συμβάσεις εργασίας όταν δύο φορές στο παρελθόν το 1996 και το 1999 η δική σας κυβέρνηση ψήφισε αντίστοιχες διατάξεις που ποτέ όμως δεν εφήρμοσε. Τότε δε κινδύνευαν οι συλλογικές συμβάσεις; Δεν καταστρατηγούνταν τα κεκτημένα των εργαζομένων; ‘Ηταν μήπως πιο σοσιαλιστικές εκείνες οι ρυθμίσεις; Φτάνει πια η κοροϊδία. Είκοσι χρόνια εμπαιγμού ήταν αρκετά. Δεν δικαιούσθε διά να ομιλείτε, κύριοι, για κοινωνική πολιτική και προστασία των εργαζομένων, εσείς που επιβάλλατε ογδόντα νέους φόρους στους ‘Ελληνες. 
      Βουλιάξατε τις ΔΕΚΟ στα χρέη. Κάνατε τζόγο με τα λεφτά τους στο Χρηματιστήριο. Απαγορεύσατε τις αυξήσεις των μισθών στις ιδιωτικές επιχειρήσεις με νόμο σε ολόκληρο το δεύτερο ήμισυ της δεκαετίας του ’80. 
      Η εποχή λοιπόν του ψευδεπίγραφου δήθεν σοσιαλιστικού εκσυγχρονισμού έχει περάσει ανεπιστρεπτί. Εμείς με μπροστάρη τον Αρχηγό μας και Πρωθυπουργό προχωράμε ακάθεκτοι με όραμα και σχέδιο για ουσιαστικές μεταρρυθμίσεις και τομές για την επανίδρυση του κράτους, για ένα κράτος υπηρέτη του πολίτη και όχι δυνάστη του. Αυτό το πνεύμα διέπει και το παρόν νομοσχέδιο αυτός είναι και ο στόχος του.
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Μπαντουβά, και πρέπει να σας πω ότι τιμώ και αγαπώ τους Κρήτες για τη λεβεντιά τους και για την ευθυκρισία τους σε σχέση με το ευφυολόγημα που κάναμε προηγουμένως.
      Ο κ. Κουσελάς έχει το λόγο. Απών, διαγράφεται.
      Η κ. Βούλτεψη έχει το λόγο.
      ΣΟΦΙΑ ΒΟΥΛΤΕΨΗ: Κύριε Πρόεδρε, ο διάλογος είναι θεμελιώδης αρχή της δημοκρατίας και όποιος αποχωρεί από αυτόν δεν πλήττει τον αντίπαλο, αλλά πλήττει τη δημοκρατία. Καθένας όμως με τη συνείδησή του. Και η αλήθεια είναι ότι πρέπει να αρχίσουμε να διερωτώμεθα τι είναι συνείδηση, αν υπάρχει συλλογική ή ατομική συνείδηση και ποια υπηρετεί καλύτερο το κοινό καλό. Η συνείδηση του καθενός διαμορφώνεται με βάση την ανατροφή, τη ζωή του, τις εμπειρίες του, το περιβάλλον μέσα στο οποίο έζησε και έδρασε. 
      Η δική μου συνείδηση για παράδειγμα, στον πρότερο επαγγελματικό μου βίο διαμορφώθηκε μέσα από την επικοινωνία με τους ανθρώπους. Αυτή η επαγγελματική ενασχόληση δεν μου επέτρεψε να βλέπω τον κόσμο δίπλα μου με στενή συντεχνιακή λογική. Γιατί διαφορετικά, δεν μπορούσα να περιγράφω και να προβάλω τα προβλήματα όλων. Αν για παράδειγμα εργαζόμουν στον Ο.Λ.Π. και κέρδιζα περισσότερα χρήματα απ’ όσα ένας Βουλευτής τότε η συνείδησή του δεν θα μου υπαγόρευε να γράφω για τη φτώχεια και την προσφυγιά.
      Άλλο ερώτημα. Υπάρχει συνδικαλιστική συνείδηση; Και αν ναι, τότε ποια είναι η χρησιμότερη για το κοινωνικό σύνολο; Αυτή η συνείδηση που γεννά ο κρατικός συνδικαλισμός ή αυτή η συνείδηση που γεννάται από τους συνδικαλιστικούς αγώνες στον ιδιωτικό τομέα; Και ποιος είναι πραγματικά γενναίος; Αυτός που συνδικαλίζεται στο υπερπροστατευμένο περιβάλλον του δημόσιου τομέα ή αυτός που κινδυνεύει ανά πάσα στιγμή να απολυθεί και μετά τρέχει στα δικαστήρια να αποδείξει ότι απολύθηκε για συνδικαλιστικούς λόγους.
      Ποιος εκπροσωπεί καλύτερα τους συναδέλφους του; Αυτός που πηγαίνει στη δουλειά του και πηγαίνει και στο σωματείο του ή αυτός που δεν πατάει ποτέ στη δουλειά του, συνεχίζει τα πληρώνεται με τα χρήματα του ελληνικού λαού και πηγαίνει μόνο στο σωματείο του; 
      Ποιοι χρειάζονται μεγαλύτερη προστασία; Οι εργαζόμενοι στον ιδιωτικό τομέα ή οι εργαζόμενοι στο δημόσιο τομέα; Βολεμένοι στις δουλειές τους είναι οι εργαζόμενοι στο δημόσιο ή στον ιδιωτικό τομέα; 
      Και για να προλάβω οποιοδήποτε επιχείρημα, λέω ότι έχω χρηματίσει συνδικαλίστρια σ’ ένα πολύ σκληρό επιχειρηματικό περιβάλλον και οι συνάδελφοί μου με θυμούνται σε δράση που χτυπούσα κάρτα το πρωί στο σωματείο και το βράδυ έγραφα για τους βομβαρδισμούς στη Γιουγκοσλαβία ή για την ανεργία και φυσικά, μέσα απ’ αυτήν τη διαδικασία δεν στάθηκε δυνατόν να αναπτύξω κρατικοδίαιτη συνδικαλιστική συνείδηση.
      Πάντως, ύστερα από είκοσι χρόνια επαγγελματικής δράσης στη δημοσιογραφία, δεν άκουσα ποτέ έναν άνθρωπο –και πιστέψτε με επικοινώνησα με πάρα πολλούς ανθρώπους αυτά τα χρόνια, χιλιάδες ανθρώπους- ούτε έναν Έλληνα που να δηλώνει ευχαριστημένος από τις υπηρεσίες που του παρέχουν ο στενός και ο ευρύτερος δημόσιος τομέας. Δεν είναι αυτό σοβαρό; Δεν ενοχλεί τη συνδικαλιστική συνείδηση κανενός αυτό; Το μαγαζάκι μας να ‘ναι καλά;
      Εν πάση περιπτώσει, το ΠΑ.ΣΟ.Κ. πρέπει να απαντήσει. Πιστεύει ότι οι Έλληνες πρέπει να συνεχίσουν να πληρώνουν για τις υπερχρεωμένες αυτές επιχειρήσεις; Αν ναι, πρέπει να ξέρει ότι μ’ αυτήν την απάντηση θα πάμε ως τις επόμενες εκλογές. Αν δεν απαντήσει καθόλου, όπως έπραξε τώρα και αποχώρησε ουσιαστικά, και πάλι μ’ αυτήν την άρνηση θα πάμε ως τις επόμενες εκλογές, διότι το ΠΑ.ΣΟ.Κ. δημιούργησε τον πιο αναποτελεσματικό, αντιπαραγωγικό, γραφειοκρατικό, σπάταλο δημόσιο τομέα για τον οποίο οι Έλληνες εκφράζουν καθημερινά τη δυσφορία και τη δυσαρέσκειά τους. 
      Υπάρχουν κάποιοι Έλληνες που ταλαιπωρήθηκαν αυτές τις μέρες και οι οποίοι γνωρίζουν ότι αν δεν φτάσουν στη δουλειά τους, δεν θα εξασφαλίσουν το ψωμί της οικογενείας τους. Υπάρχουν κάποιοι που η συνείδησή τους τους υπαγορεύει να εισπράττουν τους μισθούς τους -πολύ υψηλότερους απ’ αυτούς των άλλων εργαζομένων- από καταχρεωμένες δημόσιες επιχειρήσεις, τα χρέη των οποίων καλούνται να πληρώνουν όλοι οι Έλληνες. 
      Υπάρχουν κάποιοι που κοιμούνται με ήσυχη τη συνείδησή τους αν και γνωρίζουν πως εξαιτίας του δικού τους μαγαζιού, της δικής τους υπερπροστατευμένης επαγγελματικής ενασχόλησης δεν περισσεύουν χρήματα για την παιδεία, την υγεία, τις κοινωνικές παροχές, το επίδομα θέρμανσης. 
      Υπάρχουν κάποιοι που η συνείδησή τους κοιμάται ήσυχη, παρά το γεγονός ότι τα αποτελέσματα που βλέπουμε τώρα είναι αποτελέσματα της δικής τους συνδιοίκησης στις Δ.Ε.Κ.Ο.. 
      Συνδικαλιστές του γλυκού νερού, μάγκες με την ασφάλεια του δημοσίου, κολυμβητές στα ρηχά νερά του κρατικού και κομματικού συνδικαλισμού δεν αισθάνονται την ανάγκη για ίχνος αυτοκριτικής. Έβλεπαν τις επιχειρήσεις που δούλευαν και έβγαζαν το ψωμί τους να βυθίζονται στα χρέη και δεν έλεγαν κουβέντα. Δεν ψέλλισαν το παραμικρό, δεν έκρουσαν τον κώδωνα του κινδύνου, δεν οργάνωσαν ποτέ μια διαδήλωση διαμαρτυρίας για το γεγονός ότι οι επαγγελματικές τους στέγες βυθίζονταν στα χρέη. Δεν ψέλλισαν ποτέ τίποτα, δεν ενδιαφέρθηκαν ποτέ για το μέλλον αυτών των επιχειρήσεων. Πού λούφαζε η συνείδηση των λαλίστατων σήμερα εργατοπατέρων τον καιρό της αφροσύνης και κατασπατάλησης του δημοσίου χρήματος; Τι τους υπαγόρευε τότε η συνείδησή τους; Να βλέπουν όλους τους υπόλοιπους Έλληνες ως αγελάδες για να τις αρμέγουν; 
      Ενδιαφέρθηκε ποτέ ο κομματικός συνδικαλισμός για τις χιλιάδες θέσεις εργασίας που χάνονται, για τα εκατόν σαράντα δύο χιλιάδες τριακόσια είκοσι τρία λουκέτα που μπήκαν στις ελληνικές επιχειρήσεις το 2003 και έχασαν χιλιάδες άνθρωποι τις δουλειές τους; Πού να ενδιαφερθεί; Το 2003 ήταν προεκλογική χρονιά και ο πρόεδρος της Γ.Σ.Ε.Ε. ασχολιόταν με το ποιος θα μπει και ποιος θα βγει από τις λίστες του ΠΑ.ΣΟ.Κ.. 
      Αποκοιμισμένη βρήκαν τη συνείδηση αυτών των κυρίων όλα τα σχήματα εθελουσίας εξόδου που επιβάρυναν τον κρατικό προϋπολογισμό. Αποκοιμισμένες βρήκε τις συνειδήσεις τους και το 2002, όταν παρουσιάστηκε ρεκόρ δεκαετίας στις απολύσεις, με ένα εκατομμύριο απολύσεις, φυσικά στον ιδιωτικό τομέα. Τώρα θυμήθηκαν τον ιδιωτικό τομέα και τώρα αποκηρύσσουν το διαχωρισμό μεταξύ εργαζομένων. Όταν εισπράττουν όμως τους πολύ υψηλότερους μισθούς τους χωρίς καν να πηγαίνουν στη δουλειά τους, το κάνουν στα μουλωχτά.
      Σύμφωνα με έρευνα της «METRON ANALYSIS», ένας στους τρεις συνέδρους του ΠΑ.ΣΟ.Κ. είναι δημόσιος υπάλληλος και οι υπόλοιποι περιμένουν πότε θα ανταλλάξουν την ψήφο τους με μια θέση στο δημόσιο. Η Ελλάδα όμως έχει δυόμισι εκατομμύρια ανθρώπους στα όρια της φτώχειας και είναι πρώτη σε καταθέσεις στην Ελβετία και αυτό η δική μας συνείδηση δεν μας το επιτρέπει!
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Βούλτεψη.
      Το λόγο έχει ο κ. Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Κυρίες και κύριοι Βουλευτές, η χθεσινή μεγαλειώδης κινητοποίηση  με την απεργία που πραγματοποιήθηκε σε όλη τη χώρα, αλλά και οι αγωνιστικές συγκεντρώσεις που πραγματοποίησε το ΠΑ.ΜΕ. και τα ταξικά συνδικάτα σε όλη τη χώρα, έδειξαν την αντίθεση των εργαζομένων και γι’ αυτόν το νομοσχέδιο. Έδειξαν τη θέληση των εργαζομένων να συνεχίσουν αυτό τον αγώνα για τη βελτίωση της ζωής των εργαζομένων, αν θέλετε για την υπογραφή νέας εθνικής συλλογικής σύμβασης εργασίας και των κλαδικών συμβάσεων, καθώς και για τον προϋπολογισμό που θα συζητήσουμε σε λίγες μέρες. 
      Όσον αφορά το συζητούμενο νομοσχέδιο, ο άμεσος στόχος της Κυβέρνησης είναι η ολοκλήρωση των ιδιωτικοποιήσεων στη Δ.Ε.Η., στον Ο.Σ.Ε., την Ε.Υ.Δ.Α.Π. με τα πρότυπα του Ο.Τ.Ε.. Φυσικά, η Κυβέρνηση δεν πρόκειται να σταματήσει μόνο σ’ αυτά. Θα πάρουν σειρά τα λιμάνια, τα αεροδρόμια, το εθνικό οδικό δίκτυο κ.ά..
      Η σημερινή Κυβέρνηση συνεχίζει με ζήλο τις ιδιωτικοποιήσεις, αφού θέλει να πιάσει το στόχο που είχε βάλει το ΠΑ.ΣΟ.Κ. για τρεις χιλιάδες ιδιωτικοποιήσεις στις Δ.Ε.Κ.Ο.. 
      Τα αποτελέσματα των ιδιωτικοποιήσεων είναι ορατά σήμερα, αφού με την πολιτική των ιδιωτικοποιήσεων τα τελευταία χρόνια μειώθηκε το προσωπικό και στη Δ.Ε.Η. με επιπτώσεις και στο ασφαλιστικό, αλλά και στην αύξηση των εργατικών ατυχημάτων, ενώ τα τιμολόγια της Δ.Ε.Η. αυξήθηκαν κατά 13,5% από το 2000 έως το 2004. Την ίδια περίοδο, ο κύκλος εργασιών ανά εργαζόμενο ανέβηκε στο 45% και ο μέσος μισθός των εργαζομένων έμεινε στάσιμος, ενώ αυξήθηκε η παραχώρηση έργων σε εργολάβους. 
      Πρέπει να σας πως ότι αυτές τις μέρες που περιοδεύαμε για να ετοιμάσουμε την απεργία και στη Λάρισα σε επίσκεψή μας στη Δ.Ε.Η., είδαμε και το καινούργιο σήμα της Δ.Ε.Η. που αναγράφεται στα κομπιούτερ μέσα στην υπηρεσία και ο τίτλος είναι «ΙΝΤΡΑΝΕΤ». Καταλαβαίνεται λοιπόν ότι ήδη έχουν ετοιμαστεί αυτοί οι οποίοι θα πάρουν τα «φιλέτα» της Δ.Ε.Η..
      Στον Ο.Τ.Ε. η μείωση του προσωπικού είχε επιπτώσεις στο ασφαλιστικό, στα εργατικά ατυχήματα, ενώ αυξήθηκαν οι έκτακτοι που δουλεύουν σε διάφορους εργολάβους. Επίσης, είχαμε θεαματική αύξηση της παραγωγικότητας της εργασίας, ενώ υπάρχει και τεράστιο ζήτημα με την υγεία και την ασφάλεια των εργαζομένων από τις κεραίες που ξεφυτρώνουν σε κάθε γειτονιά και όλα τα συστήματα παρακολούθησης μέσω του Ο.Τ.Ε..
      Στο Ο.Σ.Ε. ήδη έχουν μειωθεί οι εργαζόμενοι και η συντήρηση δίνεται σε εργολάβους, ενώ ετοιμάζεται ο τεμαχισμός του Ο.Σ.Ε. για να αναπτυχθούν με την παραχώρηση στους ιδιώτες διάφορες συνεργασίες με το ιδιωτικό κεφάλαιο για την εκμετάλλευση και της υποδομής και των έργων του Ο.Σ.Ε..
      Η Κυβέρνηση υποστηρίζει ότι το κράτος δεν είναι επιχειρηματίας, άσχετα αν αυτό το σλόγκαν είναι παλαιότερο και η σημερινή Κυβέρνηση το έκλεψε από την προηγούμενη κυβέρνηση του ΠΑ.ΣΟ.Κ.. Εσείς, λοιπόν, υποστηρίζετε αυτό το σλόγκαν του ΠΑ.ΣΟ.Κ. με πάθος, αλλά θέλετε το κράτος να φυλάει τα συμφέροντα των βιομηχάνων και όχι τα συμφέροντα του ελληνικού λαού, όπως λέτε. Σε λίγο με τις ιδιωτικοποιήσεις θα φτάσουν στον ελληνικό λαό οι φουσκωμένοι λογαριασμοί και του Ο.Τ.Ε. και της Δ.Ε.Η. και της Ε.Υ.Δ.Α.Π., θα αυξηθούν τα εισιτήρια στον Ο.Σ.Ε. και τα κόμιστρα στα διόδια του εθνικού οδικού δικτύου.
      Σήμερα, αυτό που αλλάζει με το συζητούμενο νομοσχέδιο είναι ο τρόπος παρέμβασης του κράτους με τις λεγόμενες ανεξάρτητες αρχές, με την προώθηση αντεργατικής νομοθεσίας για τους εργαζόμενους, με φοροαπαλλαγές και κίνητρα σε βιομήχανους. Το κράτος δεν θα έχει την ιδιοκτησία με το νομοσχέδιο ούτε θα ελέγχει την ιδιοκτησία. Θα είναι όμως ο εγγυητής του συστήματος της εκμετάλλευσης.
      Στο σημείο αυτό, κύριε Πρόεδρε, θα ήθελα να πω ορισμένα πράγματα για τα άρθρα, για το νεοπροσλαμβανόμενο προσωπικό, όπως αναφέρεται στο άρθρο 13. 
      Οι προσλήψεις πλέον θα γίνονται κατά τα πρότυπα του Ο.Τ.Ε. μετά τη γνωστή συμφωνία που υπέγραψε η πλειοψηφία της Π.Α.Σ.Κ.Ε. και της Δ.Α.Κ.Ε. στην ΟΜ.Ε. Ο.Τ.Ε. με τη διορισμένη διοίκηση από την Κυβέρνηση, δηλαδή με συμβάσεις ορισμένου χρόνου, με συμβάσεις ιδιωτικού δικαίου, στην αρχή με επτάμηνη σύμβαση και αν είναι καλό παιδί ο εργαζόμενος, αν δεν συνδικαλίζεται, αν δεν διεκδικεί δικαιώματα, αν δεν σχολάει κανονικά στο οκτάωρο, αν είναι υποταγμένος, θα ανανεώνεται η σύμβαση. Αλλιώς θα απολύεται.
      Το άρθρο 13 κάνει τεχνητό διαχωρισμό των εργαζομένων σε παλιούς και νέους. Η αφαίρεση των δικαιωμάτων στους νέους θα επηρεάσει αποφασιστικά και τους παλιούς εργαζόμενους. Το άρθρο 13 είναι γνήσιο παιδί της απελευθέρωσης που υποστηρίζουν και η Νέα Δημοκρατία και το ΠΑ.ΣΟ.Κ. και ο Συνασπισμός. Γιατί «απελευθέρωση» είναι ανατροπή εργασιακών σχέσεων, αφαίρεση έως κατάργηση των δικαιωμάτων των εργαζομένων.
      Στο άρθρο 14 γίνεται λόγος για το υφιστάμενο προσωπικό. Η ανατροπή των εργασιακών σχέσεων είναι αποτέλεσμα της απελευθέρωσης της αγοράς. Και ενώ λέτε ότι δεν μπορείτε να επιδοτείτε τις Δ.Ε.Κ.Ο., την ίδια στιγμή επιδοτείτε τους βιομήχανους και τους εφοπλιστές. Λέτε ότι για τη σύναψη συλλογικών συμβάσεων οι διαπραγματεύσεις πρέπει να ολοκληρωθούν μέσα σε τέσσερις μήνες και αν δεν επέλθει συμφωνία, τότε αποφασίζει η Κυβέρνηση.
      Πρέπει να πω ότι ειδικά γι’ αυτό το ζήτημα στις ζημιογόνες επιχειρήσεις παραμένει η δυνατότητα σύνταξης νέου κανονισμού προσωπικού και οργανογραμμάτων με συλλογική διαπραγμάτευση εντός τακτής προθεσμίας. Τούτο το νομοσχέδιο αναφέρεται σε τέσσερις μήνες. Ο νόμος του ΠΑ.ΣΟ.Κ. αναφερόταν σε έξι μήνες. Σε περίπτωση μη ευόδωσης των διαπραγματεύσεων οι τροποποιήσεις μπορούν να γίνουν με νόμο από την Κυβέρνηση, ενώ παλιότερα, όπως προέβλεπε ο ισχύων νόμος, η διαφορά του νόμου του ΠΑ.ΣΟ.Κ. με το συζητούμενο νομοσχέδιο είναι ότι με το νόμο το ΠΑ.ΣΟ.Κ. προέβλεπε να γίνεται αυτό μια φορά, ενώ τώρα προβλέπεται να γίνεται όσες φορές θέλει η Κυβέρνηση. 
      Το λέω αυτό γιατί το ΠΑ.ΣΟ.Κ. υπερασπίστηκε το νόμο του. Οι Βουλευτές του ΠΑ.ΣΟ.Κ. είπαν «εμείς το κάναμε μια φορά». Κοιτάξτε να δείτε. Ή είσαι έγκυος ή δεν είσαι. Ολίγον έγκυος δεν μπορεί να είσαι!
      Τελευταίο το άρθρο 17. Μ’ αυτό το άρθρο καταργείται κάθε εργασιακό δικαίωμα των εργαζομένων των Δ.Ε.Κ.Ο. και θα ισχύει ό,τι και στον ιδιωτικό τομέα. Δηλαδή χαμηλές αποδοχές, αφαίρεση κεκτημένων δικαιωμάτων, συμβάσεις ορισμένου χρόνου, αλλά και συμβάσεις αορίστου χρόνου. Βεβαίως θα γίνονται και απολύσεις, όπως στον ιδιωτικό τομέα. Αυτά τα επενδύετε με θεωρίες, για να διασπάτε την εργατική τάξη, θεωρίες όπως «ρετιρέ» και «υπόγεια», προνομιούχοι και μη προνομιούχοι. Όμως και αυτά τα δανειστήκατε από το οπλοστάσιο του ΠΑ.ΣΟ.Κ. κα βέβαια τα χρησιμοποίησε και το ΠΑ.ΣΟ.Κ. στα χρόνια της δικής του διακυβέρνησης.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόγκα.
      Ο κ. Σγουρίδης είναι απών και διαγράφεται.
      Το λόγο έχει ο κ. Βεργίνης.
      ΞΕΝΟΦΩΝ ΒΕΡΓΙΝΗΣ: Κύριε Πρόεδρε, κύριε Υπουργέ, αγαπητοί συνάδελφοι. Βλέπουμε ότι οι συνάδελφοι του ΠΑ.ΣΟ.Κ. αποχώρησαν. Αυτό βέβαια δεν αποτελεί υποστήριξη των λαϊκών συμφερόντων. Είναι βέβαιο ότι η αποχώρησή τους σηματοδοτεί, επίσης, την απολογία τους στους ψηφοφόρους τους, γιατί δεν μπορεί να περιμένει κανείς υπεράσπιση συμφερόντων των ψηφοφόρων τους με την αποχώρηση. Άρα, ή δεν είχαν επιχειρήματα ή τα επιχειρήματα που είχαν ήταν ανίσχυρα να υποστηρίξουν τις θέσεις τους.
      Συνεπώς αυτές οι κραυγές με μία παρήχηση του «αντί» -αντισυνταγματικό, αντικοινωνικό και αντιοικονομικό- δεν αντέχουν σε κριτική. Τόσα χρόνια είχαν τη διακυβέρνηση της χώρας και έπρεπε να είχαν διορθώσει τα κακώς κείμενα. Γιατί δεν το έκαναν στην πράξη; Αντίθετα, ό,τι νομοθέτησαν το νομοθέτησαν κατά τον τρόπο που σήμερα αυτή η Κυβέρνηση νομοθετεί. Αυτό το μαρτυρούν τα άρθρα 13 και 14. Είναι τα δικά τους άρθρα. Ίσως αισθάνονται ανίσχυροι μπροστά σ’ αυτό το μέγεθος των προσπαθειών που κάνει η Κυβέρνηση αγνοώντας το πολιτικό κόστος, ότι δηλαδή λαμβάνονται μέτρα που πρέπει να διορθώσουν τα κακώς κείμενα και στην οικονομία και στην ελληνική κοινωνία.
      Ο κ. Παπανδρέου, ο Αρχηγός του ΠΑ.ΣΟ.Κ., αλλά και οι Βουλευτές του όχι μόνο συμφωνούν στην αύξηση της παραγωγικότητας και της ανταγωνιστικότητας και επομένως και της αποδοτικότητας όλων των παραγόντων και επομένως και της εργασίας κεφαλαίου και οποιασδήποτε άλλης παραγωγικής δυνατότητας, αλλά αντίθετα ξεπερνούν και εμάς σ’ αυτό το σημείο. Επομένως δεν πιστεύουν αυτό που λένε. Γιατί χθες δεν το εφάρμοσαν και το αποδεικνύουν. Όσο ήταν διακυβέρνηση επί τόσα χρόνια δεν το έπραξαν. Σήμερα αποχωρούν και μάλιστα το καταδικάζουν. Χθες δεν το εφάρμοσαν, με αποτέλεσμα να έχουμε τα γνωστά αποτελέσματα των Δ.Ε.Κ.Ο.. 
      Αναφέρω –κατέθεσα χθες τον πίνακα- ότι τους παραδώσαμε το 1989-1990 με την Κυβέρνηση που ανέλαβε η Νέα Δημοκρατία στην επόμενη τριετία Δ.Ε.Κ.Ο. με πολύ λιγότερα ελλείμματα απ’ ό,τι παρέδωσαν αυτοί το 2003. Για παράδειγμα, όταν είχαμε ένα έλλειμμα στον Ο.Σ.Ε. περίπου 88.000.000 που το 1994 έγιναν 150.000.000, αλλά το 2003 έγιναν 3,13 δισεκατομμύρια, τι σημαίνει; Το ίδιο έπραξαν και σε άλλες επιχειρήσεις. Η Δ.Ε.Η. για παράδειγμα το 1989 είχε έλλειμμα 44.000.000. Το 2003 το παρέδωσαν με 3,9 δισεκατομμύρια ευρώ. Πάντα σε ευρώ μιλάω. Το ίδιο συνέβη και με την Ε.Υ.Δ.Α.Π.. Στο σύνολο, ενώ το 1989 είχαμε ένα 1,4 δισεκατομμύρια ελλείμματα σ’ όλες τις Δ.Ε.Κ.Ο. και σ’ όλους τους οργανισμούς, σήμερα μιλάμε για ένα τεράστιο ποσό. Το 2003 το παρέδωσαν με 9,3 δισεκατομμύρια ευρώ συνολικό έλλειμμα.
      Όμως, οι ζημιές αυτές, αν ήσασταν εδώ να ακούσετε, κύριοι συνάδελφοι –δεν το αντέχετε- δεν περιορίζονται μόνο στις Δ.Ε.Κ.Ο.. Οι Δ.Ε.Κ.Ο. παράγουν προϊόντα, ενδιάμεσες ύλες και υπηρεσίες που χρησιμοποιούνται από άλλες επιχειρήσεις του δημοσίου και του ιδιωτικού τομέα, με αποτέλεσμα να επιβαρύνονται όχι μόνο οι Δ.Ε.Κ.Ο. αλλά και οι άλλοι τομείς της οικονομίας και οι άλλες δραστηριότητες του δημοσίου αλλά και του ιδιωτικού τομέα.
      Αυτό τι σημαίνει; Σημαίνει ότι συντηρούμε επιχειρήσεις και οργανισμούς που δεν λειτουργούν αποτελεσματικά, με αποτέλεσμα να φαρμακώνουμε και τις άλλες δραστηριότητες της οικονομίας δημοσίου ή ιδιωτικού τομέα. Η κατάσταση αυτή όμως δεν μπορεί να συνεχιστεί. Δεν μπορούσε να συνεχιστεί, διότι και η οικονομία πηγαίνει προς την αντίθετη κατεύθυνση απ’ αυτήν που εμείς εκτιμούμε και κυρίως απ’ αυτό που επιθυμούν οι εργαζόμενοι για τους οποίους εσείς κόπτεστε. Και κόπτεστε για τους εργαζόμενους ως προς τη μονιμότητα την οποία και εσείς έχετε επικαλεσθεί πολλές φορές.
      Και όμως, δεν ενδιαφέρεστε για τις συνθήκες εργασίας, υγειονομικές, ποιοτικές, συνθήκες εκπαίδευσης, επιμόρφωσης οι οποίες πράγματι είναι αναγκαίες για τους εργαζόμενους και προτιμητέες. Επομένως αυτά τα στοιχεία θα οδηγούσαν σε καλύτερες συνθήκες τους εργαζόμενους οι οποίοι θα το καταχειροκροτούσαν.
      Παράλληλα πρέπει πράγματι κανείς σ’ αυτό το νομοσχέδιο, πέρα από οτιδήποτε άλλο, να υπογραμμίσει κυρίως το άρθρο 4, που αναφέρεται στον εσωτερικό έλεγχο των επιχειρήσεων. Και άλλες φορές είχα αυτήν τη δυνατότητα να το υπογραμμίσω. Δεν στέκει σήμερα καμία επιχείρηση ιδιωτικού ή δημόσιου τομέα και κανένας οργανισμός, αν δεν υπάρχει υπηρεσία εσωτερικού ελέγχου. Είναι ακριβώς η διεύθυνση ή η υπηρεσία εκείνη που σηματοδοτεί την πορεία της επιχείρησης και του οργανισμού. Θέλω να συγχαρώ την Κυβέρνηση, διότι σ’ αυτό το νομοσχέδιο περιέλαβε το άρθρο 4.
      Παράλληλα η Ειδική Γραμματεία, η οποία συγκροτείται εκ νέου –διότι παλιότερα πάλι το ΠΑ.ΣΟ.Κ. είχε τη Γενική Γραμματεία των Δ.Ε.Κ.Ο., τώρα ονομάζεται Ειδική Γραμματεία- ήταν εντελώς αναγκαία, προκειμένου βεβαίως να παρακολουθούνται από κοντά και με ανάλυση των οικονομικών μεγεθών όλες οι επιχειρήσεις. Γι’ αυτό, λοιπόν, αυτό το νομοσχέδιο, πρέπει να υπερψηφιστεί, για να πάμε μπροστά. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Βλάχος έχει το λόγο.
      ΓΕΩΡΓΙΟΣ ΒΛΑΧΟΣ: Κύριε Πρόεδρε, συζητάμε στη Βουλή ένα σημαντικό νομοσχέδιο, ένα νομοσχέδιο για το οποίο πολλή φασαρία έχει γίνει τις τελευταίες ημέρες, καθοριστικής –κατά τη γνώμη μας- σημασίας για την πορεία των Δ.Ε.Κ.Ο..
      Με αυτό το σχέδιο νόμου προχωρούμε στη μεγάλη μεταρρύθμιση που εξυγιαίνει και περιορίζει τον ευρύτερο δημόσιο τομέα. Βάζουμε τέλος στη σπατάλη των χρημάτων των Ελλήνων πολιτών, με ό,τι συνέβαινε στο παρελθόν. Οι Δ.Ε.Κ.Ο. πλέον θα λειτουργούν με διαδικασίες που θα εγγυώνται το σεβασμό στα χρήματα των φορολογουμένων και την προσφορά των υπηρεσιών που πρέπει να έχει το κοινωνικό σύνολο. 
      Για πρώτη φορά αποφασίζουμε μία μεγάλη τομή, για την οποία έχουμε τη μεγάλη στήριξη της κοινωνίας. Εισάγουμε τις αρχές της εταιρικής διακυβέρνησης και τα διεθνή λογιστικά πρότυπα στις δημόσιες επιχειρήσεις και οργανισμούς. Αυτό θα συντελέσει στη βελτίωση της διοίκησης και στην ενίσχυση της διαφάνειάς τους προς όφελος της οικονομίας και της εξυπηρέτησης των πολιτών. Βάζουμε τέλος στα φαινόμενα της ταλαιπωρίας των πολιτών από υπαλλήλους που δεν σέβονται το χρήμα και τις θυσίες του ελληνικού λαού. Βάζουμε τέλος στα χαώδη ελλείμματα, τα οποία επιβαρύνουν τους φορολογούμενους πολίτες και υποσκάπτουν την πορεία της ελληνικής οικονομίας. 
      Για μας βασική αρχή είναι μία: σεβασμός στο δημόσιο χρήμα. Για άλλη μία φορά αποδεικνύουμε ότι η διαφάνεια στις προσλήψεις, ο σεβασμός στο Α.Σ.Ε.Π. αποτελεί για μας αδιαπραγμάτευτη αρχή. Ξεκαθαρίζουμε μια για πάντα ότι η προσαρμογή των εργασιακών σχέσεων θα γίνει για τους υπαλλήλους που θα προσλαμβάνονται εφεξής, χωρίς να θίγονται οι εργασιακές σχέσεις των υπαλλήλων που ήδη υπηρετούν. Οι νέες συμβάσεις θα διέπονται εφεξής στο σύνολό τους από τις διατάξεις της εργατικής νομοθεσίας και θα ισχύουν όλες οι εγγυήσεις που αυτές προβλέπουν. Για μας όλοι οι εργαζόμενοι είναι ίσοι. Προχωρούμε μάλιστα ένα βήμα παραπέρα: αποδεικνύουμε έμπρακτα ότι σεβόμαστε το Α.Σ.Ε.Π. σε αντίθεση με ό,τι έγινε επί ΠΑ.ΣΟ.Κ. όλα αυτά τα χρόνια. Οι αρμοδιότητες του Α.Σ.Ε.Π. διατηρούνται σε όλες τις δημόσιες επιχειρήσεις που δεν είναι εισηγμένες στο Χρηματιστήριο, καθώς και για τις εισηγμένες επιχειρήσεις των οποίων το δημόσιο έχει την πλειοψηφία του μετοχικού κεφαλαίου. 
      Με μια σειρά από μέτρα θέτουμε τα συμβούλια των Δ.Ε.Κ.Ο. υπό τον έλεγχο της Κυβέρνησης. Όλοι θα λογοδοτούν. Όλα στο φως. Απόλυτη αρχή η διαφάνεια και ο σεβασμός του φορολογούμενου πολίτη. Τίθεται ανώτατο όριο στις αμοιβές του προέδρου και του διευθύνοντος συμβούλου, καθώς και των μελών του διοικητικού συμβουλίου. Επιπλέον καθιερώνουμε  διαδικασίες εσωτερικού ελέγχου στις δημόσιες επιχειρήσεις. Ο έλεγχος θα γίνεται από εσωτερικούς ελεγκτές που είναι ανεξάρτητοι και οι οποίοι δεν θα υπάγονται σε καμία επιχειρησιακή μονάδα της δημόσιας επιχείρησης και δεν θα αποκτούν ιδιότητα υπαλλήλου με σχέση εξαρτημένης εργασίας. 
      Καθορίζονται κυρώσεις σε βάρος των δημοσίων επιχειρήσεων και των μελών του διοικητικού συμβουλίου τους σε περίπτωση παραβίασης των διατάξεων του νόμου. Η εισήγηση για τις κυρώσεις γίνεται από την Ειδική Γραμματεία Δ.Ε.Κ.Ο. και η απόφαση λαμβάνεται από την αρμόδια κυβερνητική επιτροπή. Οι κυρώσεις συνίστανται, πρώτον, στην δέσμευση των εσόδων των Δ.Ε.Κ.Ο. από τον κρατικό προϋπολογισμό μέχρι 50%, δεύτερον, με τη μη χορήγηση εγγύησης του ελληνικού δημοσίου, τρίτον, με την παύση του διοικητικού συμβουλίου από τα καθήκοντά του. Καθιερώνεται η υποχρέωση των δημοσίων επιχειρήσεων να συνάπτουν ετήσιες οικονομικές καταστάσεις σύμφωνα με τα διεθνή πρότυπα χρηματοοικονομικής πληροφόρησης της Ευρωπαϊκής Ένωσης.
      Οι δημόσιες επιχειρήσεις πρέπει να διαχωρίσουν το κόστος που προορίζεται για την παροχή υπηρεσιών γενικότερου συμφέροντος από το κόστος που σχετίζεται με τις δραστηριότητες που είναι ανοιχτές στον ανταγωνισμό.
      Όλα αυτά, κύριοι συνάδελφοι, είναι πράγματα πρωτόγνωρα, είναι αποφάσεις που δίνουν λύσεις σε προβλήματα που υπήρχαν για χρόνια στις Δ.Ε.Κ.Ο.. Κάνουμε αυτό που δεν τόλμησαν οι κυβερνήσεις του ΠΑ.ΣΟ.Κ. επί είκοσι χρόνια. Κάνουμε πράξη, δηλαδή, την εξυγίανση των δημόσιων επιχειρήσεων και οργανισμών. Από την πολιτική που ήθελε τις Δ.Ε.Κ.Ο. παραμάγαζα του κόμματος και δούρειους ίππους για άγρα ψήφων, προχωρούμε στην πολιτική της εξυγίανσης και της εξυπηρέτησης του δημόσιου συμφέροντος. 
      Σε κάθε περίπτωση δεν μπορούν να μιλούν αυτοί που για είκοσι χρόνια βύθισαν στο χάος τις Δ.Ε.Κ.Ο., υπονόμευσαν την πορεία τους και κατασπατάλησαν το δημόσιο χρήμα. Η εκκωφαντική σιωπή του ΠΑ.ΣΟ.Κ. κυριολεκτικά αυτήν την ώρα για τις μεγάλες αλλαγές που φέρνουμε σε πέρας αποδεικνύει το πολιτικό αδιέξοδο και την πολιτική αμηχανία της Αντιπολίτευσης. Μη μπορώντας να αντιπαραθέσουν συγκροτημένο πολιτικό λόγο απέναντι στις αλλαγές που προτείνει η Κυβέρνηση της Νέας Δημοκρατίας, προτίμησαν τη φυγή. Και φαίνεται ότι η φυγή από δω και πέρα θα είναι προσφιλής μέθοδος, καταφύγιο, θα έλεγα, για εκείνους που, αντί να αισθάνονται τύψεις για την κατάσταση που δημιούργησαν στις Δ.Ε.Κ.Ο., τολμούν σε παράθυρα της τηλεόρασης κυρίως και λιγότερο μέσα στη Βουλή να επιχειρηματολογούν για πράγματα που τελικά δεν πιστεύουν. Και δεν τα πιστεύουν, γιατί η μέχρι τώρα πρακτική τους τα χρόνια που κυβέρνησαν ήταν εντελώς διαφορετική. Και βεβαίως εξηγούν πολλές φορές επιχειρηματολογώντας γιατί πρέπει να βγούμε από την πόρτα και συμπεραίνουν ότι πρέπει να βγούμε από το παράθυρο. Αυτή η ακατανόητη συλλογιστική τους δεν μπορεί να πάει μακριά. 
      Οι καιροί δεν επιτρέπουν να κοροϊδεύουμε άλλο τον κόσμο. Είναι η στιγμή που όλοι πρέπει να πούμε την αλήθεια. Είναι η στιγμή που πρέπει όλοι να αναλάβουμε τις ευθύνες μας. Και η Νέα Δημοκρατία με αίσθημα ευθύνης κάνει ακριβώς αυτό.
      Το νομοσχέδιο για τις Δ.Ε.Κ.Ο. είναι μία μεταρρύθμιση που θα ωφελήσει σημαντικά την οικονομία και την κοινωνία. Είναι προσανατολισμένο προς το μέλλον και την πρόοδο. Διασπά και ξεπερνά βαθιά συντηρητικές πρακτικές του παρελθόντος, που ως αποτέλεσμα είχαν τη διόγκωση ενός αναποτελεσματικού, προβληματικού δημόσιου τομέα.
      Η Κυβέρνηση είναι αποφασισμένη να προχωρήσει σε αλλαγές και μεταρρυθμίσεις που στόχο έχουν την ευημερία των πολιτών. Λαμβάνουμε αποφάσεις και προχωράμε σε τομές που αλλάζουν την ελληνική πραγματικότητα. Επιλέγουμε το δύσκολο δρόμο, το δρόμο της ρήξης, όχι του συμβιβασμού. Πάνω απ’ όλα θέλουμε να είμαστε χρήσιμοι και αποτελεσματικοί και ας μην είμαστε προσωρινά ευχάριστοι. Προχωράμε μπροστά με τη στήριξη της κοινωνίας και αυτών που πραγματικά θέλουν την Ελλάδα δυνατή και ανταγωνιστική.
      Ψηφίζουμε το νομοσχέδιο του εκσυγχρονισμού και της εξυγίανσης των Δ.Ε.Κ.Ο..
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, θέλω να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους της Βουλής των Ελλήνων, τριάντα έξι μαθητές και μαθήτριες και τέσσερις συνοδοί-καθηγητές από το Β’ Λύκειο Κατερίνης Νομού Πιερίας. 
      Τους καλωσορίζουμε.
      (Χειροκροτήματα από όλες τις πτέρυγες της Βουλής)
      Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριοι συνάδελφοι, έχουν ακουστεί πάρα πολλά αυτές τις ημέρες για προνομιούχους, για βολεμένους, για ανθρώπους ανεύθυνους, τεμπέληδες, με απαράδεκτη συμπεριφορά,  για ρετιρέ κ.λπ. Το ρετιρέ πάει και έρχεται!
      Κύριε Πρόεδρε, είχα την τύχη να παρακολουθήσω έναν τέτοιο εργαζόμενο σε ρετιρέ, ανεβασμένο σε μία κολώνα της Δ.Ε.Η. που θα ήταν τριάντα πέντε ή σαράντα μέτρα. Κυριολεκτικά σε έπιανε ίλιγγος, γιατί αυτός ο άνθρωπος χωρίς κανένα δίχτυ ασφάλειας εργαζόταν εκεί πάνω ανά πάσα στιγμή που θα μπορούσε να σκοτωθεί. Έκλεισα τα μάτια, γιατί ζαλίστηκα και γιατί θυμήθηκα ότι έξω από το σπίτι μου στην Ελευσίνα πριν από πολλά χρόνια σε μία τέτοια κολώνα σε δυο εργαζόμενους κάποια στιγμή κάτι συνέβη και πέρασε ηλεκτρικό ρεύμα. Ο ένας κάηκε επί τόπου και ο άλλος ήταν εκεί πάνω μισοκαμένος να φωνάζει «βοήθεια». Ποιος να ανέβει εκεί πάνω στα τριάντα μέτρα; Κανείς μας δεν τολμούσε, γιατί είχαμε όλοι παγώσει. Κάποιος άλλος από αυτούς των ρετιρέ ήρθε και τον έσωσε. Όλους αυτούς, που μιλούν για τα ρετιρέ, θα τους καλούσα κάποια στιγμή να ανέβουν εκεί πάνω, για να δουν πώς εργάζονται και τι σημαίνει ρετιρέ στην κυριολεξία.
      Υπάρχει μια άλλη κατηγορία εργαζομένων. Ας πάρουμε για παράδειγμα τα ΕΛ.ΠΕ.. Είναι προνομιούχοι και αυτοί. Ξέρετε όμως ότι, αν ανατρέξετε σε ό,τι λένε τα ιατρικά στοιχεία, θα δείτε πως σε απόσταση χιλιομέτρων από τα διυλιστήρια υπάρχει κίνδυνος καρκίνου, που είναι αυξημένος τρεις και πέντε φορές ή και περισσότερο και ότι δεν πρέπει να υπάρχουν σχολεία σε απόσταση το λιγότερο δέκα χιλιομέτρων από διυλιστήρια; Αυτοί οι άνθρωποι που δουλεύουν μέσα στα διυλιστήρια δεν έχουν κανέναν κίνδυνο; Ρετιρέ είναι και αυτοί, προνομιούχοι, βολεμένοι ή δεν ξέρω πώς αλλιώς τους χαρακτηρίζετε. Είναι απαράδεκτα αυτά τα πράγματα και δεν θα έπρεπε να λέγονται και να περνά στην κοινή γνώμη αυτή η αντίληψη. 
      Θα μου πείτε: Μα, δεν υπάρχουν άλλοι εργαζόμενοι, όπως για παράδειγμα οι οικοδόμοι πάνω στην οικοδομή, οι οποίοι παίρνουν λιγότερα και είναι στον ιδιωτικό τομέα; Εδώ είναι η διαφορά μας. Εμείς δεν λέμε να παίρνουν αυτοί λιγότερα, αλλά να παίρνουν ό,τι παίρνουν και οι άλλοι που θα βρεθούν στην ίδια κατάσταση. Το ξέρουμε πολύ καλά από αυτούς που λυμαίνονται, που έχουν θησαυρίσει. Πώς έχουν γίνει αυτά τα εκατομμύρια των εκατομμυρίων που έχουν θησαυρίσει; Πώς έγιναν τα καράβια, οι τράπεζες, οι μετοχές και για να μην πούμε τόσα και τόσα άλλα που έχουν φυγαδευτεί στο εξωτερικό; Επομένως ας είμαστε τουλάχιστον πιο προσεχτικοί γι’ αυτούς τους ανθρώπους που έχουν δώσει κυριολεκτικά τη ζωή τους και που την δίνουν κάθε μέρα. Ασφαλώς, θα υπάρχουν και εξαιρέσεις. Εγώ δεν θέλω να πω ότι είναι απόλυτα τα πράγματα, όπως κάποιοι άλλοι τα απολυτοποιούν.
      Επειδή ο χρόνος δυστυχώς είναι λίγος, θα ήθελα να αναφερθώ στα άρθρα. Με το άρθρο 13 η Κυβέρνηση επιχειρεί να συνεχίσει το ξήλωμα της εργασιακής σταθερότητας που ξεκίνησε με την περιβόητη σύμβαση που υπεγράφη στον Ο.Τ.Ε.. Ούτε λίγο ούτε πολύ καταργεί το υφιστάμενο καθεστώς εργασιακής σταθερότητας και υποχρέωσης συγκεκριμένης αιτιολόγησης σε περίπτωση απόλυσης για τους νεοπροσλαμβανόμενους. Ισχύει γι’ αυτούς ό,τι ισχύει στον ιδιωτικό τομέα. Ταυτόχρονα, καταργεί και το όποιο ίχνος αξιοκρατίας έχει παραμείνει στις προσλήψεις. Οι ρυθμίσεις, που προωθούνται με αυτό το άρθρο, επενδύονται ιδεολογικά με την εξίσωση των εργασιακών δικαιωμάτων των εργαζομένων στον ιδιωτικό τομέα με αυτά του δημοσίου. Ενισχύεται, επίσης, από την κυρίαρχη άποψη και αντίληψη που λανσάρουν η Νέα Δημοκρατία και το ΠΑ.ΣΟ.Κ. για τα αίτια των προβλημάτων που παρουσίασαν οι Δ.Ε.Κ.Ο.. 
      Το άρθρο 14 είναι το άρθρο - προπομπός της αλλαγής του εργασιακού καθεστώτος στις δημόσιες επιχειρήσεις και για το υπηρετούν τώρα προσωπικό. Μπορεί το άρθρο να μιλάει για επιχειρήσεις με αρνητικό οικονομικό αποτέλεσμα και για επιχειρήσεις που επιχορηγούνται σύντομα. Όμως, όταν κριθεί ότι είναι πλέον ώριμο το ζήτημα, θα τεθεί για όλες τις επιχειρήσεις. Γι’ αυτό δεν υπάρχει καμία αμφιβολία και, άλλωστε, όλη η μέχρι τώρα συμπεριφορά αυτό δείχνει. 
      Η παρέμβαση στις συλλογικές διαπραγματεύσεις και η κατάργηση της διαδικασίας των συλλογικών συμβάσεων για θέματα κανονισμού προσωπικού και εργασιακών σχέσεων δεν είναι κάτι καινούργιο. Όλοι θυμόμαστε τις πράξεις νομοθετικού περιεχομένου του ΠΑ.ΣΟ.Κ. στα μέσα της δεκαετίας του ’80 και, βέβαια, την ίδια ακριβώς ρύθμιση που φέρνει η Νέα Δημοκρατία σήμερα την έφερε και την ψήφισε το ΠΑ.ΣΟ.Κ. το 1998. Για αυτές τις συλλογικές διαπραγματεύσεις έρχεται και ο ίδιος ο πρόεδρος των βιομηχάνων και σας λέει «κρατείστε τις, μην τις καταργείτε». Κάτι ξέρει αυτός καλύτερα και δεν νομίζω ότι υπερασπίζεται το δημόσιο τομέα αλλά τον ιδιωτικό τομέα υπερασπίζεται και ξέρει μάλιστα πολύ καλά να τον υπερασπίζεται. 
      Η Κυβέρνηση με αυτήν τη ρύθμιση επιδιώκει οι γενικοί κανονισμοί προσωπικού των Δ.Ε.Κ.Ο. να καθορίζονται με νόμο, καταργώντας την ισχύουσα μέχρι σήμερα διαδικασία, σύμφωνα με την οποία αυτοί καθορίζονται με συλλογικές διαπραγματεύσεις μεταξύ των συνδικάτων και των διοικήσεων των Δ.Ε.Κ.Ο. και σε περίπτωση αποτυχίας τους με προσφυγή σε εθελοντική διαιτησία. Εάν πάρουμε υπ’ όψιν ότι στους γενικούς κανονισμούς εργασίας ρυθμίζεται το σύνολο των εργασιακών σχέσεων των εργαζομένων σε κάθε Δ.Ε.Κ.Ο., οι τρόποι πρόσληψης και προαγωγής κ.λπ., κατανοούμε ότι πρόθεση της Κυβέρνησης ήταν και είναι να θέσει εκτός συλλογικής διαπραγμάτευσης το μεγαλύτερο μέχρι σήμερα μέρος του αντικειμένου της και να μετατρέψει τα συνδικάτα σε απλές λέσχες των εργαζομένων. Πρόκειται πραγματικά για σοβαρότατο πλήγμα στο δικαίωμα των ελεύθερων συλλογικών διαπραγματεύσεων.
      Το κυβερνητικό επιχείρημα ότι προωθούν αυτήν τη διάταξη για να εξυγιάνουν τις Δ.Ε.Κ.Ο. από πελατειακές παρεμβάσεις δεν έχει καμιά ισχύ, γιατί αυτές οι παρεμβάσεις δεν προβλέπονται στους γενικούς κανονισμούς προσωπικού που απλά διασφαλίζουν ορισμένες μίνιμουμ εγγυήσεις προστασίας από αυθαιρεσίες και ρουσφέτια για το σύνολο των εργαζομένων. Όμως, γίνονται άτυπα και κάτω από το τραπέζι από τις ίδιες τις κυβερνήσεις και από τις διοικήσεις των Δ.Ε.Κ.Ο.. Είναι δε εξωφρενικό ότι οι ίδιοι που καλλιεργούν χρόνια τώρα τέτοιες εκφυλιστικές καταστάσεις στις Δ.Ε.Κ.Ο. για την εξυπηρέτηση των πελατειακών, μικροκομματικών και ιδιοτελών συμφερόντων έρχονται τώρα και θέλουν από πάνω να τιμωρήσουν τους εργαζόμενους των Δ.Ε.Κ.Ο..
      Με το άρθρο 17 εξειδικεύεται ότι ισχύει για τις επιχειρήσεις, στις οποίες το δημόσιο έχει ποσοστό κάτω του 51%, για τους νεοπροσλαμβανόμενους το καθεστώς που ισχύει στον ιδιωτικό τομέα και όλα τα άλλα θέματα. Συνεπώς ισχύουν στο ακέραιο και επαυξάνονται όλες οι παρατηρήσεις που έχουμε αναφέρει στο άρθρο 13. 
      Ελέχθη εδώ από τον ομιλητή του Κ.Κ.Ε. ότι ο Συνασπισμός είναι υπέρ της απελευθέρωσης. Δεν ήταν, ούτε είναι και το ξέρετε πολύ καλά. Δεν νομίζω ότι το Κ.Κ.Ε. χρειάζεται να χρησιμοποιεί τέτοια πράγματα που δεν έχουν καμία θέση με την πραγματικότητα. 
      Κύριοι συνάδελφοι, αυτό το νομοσχέδιο το θεωρούμε αντισυνταγματικό και αναπτύχθηκε εδώ ο προβληματισμός και η επιχειρηματολογία. Το θεωρούμε αντεργατικό, το θεωρούμε άλλο έναν κρίκο στον εργασιακό μεσαίωνα, ο οποίος έχει ξεκινήσει με τα μέτρα της Κυβέρνησης που είχαν και από παλιότερα ξεκινήσει και συνεχίζονται. Γι’ αυτό καταψηφίζουμε το νομοσχέδιο. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, είκοσι επτά μαθητές και μαθήτριες και δυο συνοδοί-καθηγητές από του 2ου  Λυκείου Πατρών Αχαΐας. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Κύριοι συνάδελφοι, δεν υπάρχει άλλος ομιλητής για να πρωτολογήσει. Γι’ αυτό μπαίνουμε στις προτασσόμενες δευτερολογίες. Είναι γραμμένος μόνο ο κ. Μάνος, στον οποίο θα δώσω το λόγο και θα τον παρακαλέσω εντός τριλέπτου να θέσει υπ’ όψιν της Βουλής τις απόψεις του.
      Ορίστε, κύριε Μάνο, έχετε το λόγο.
      ΣΤΕΦΑΝΟΣ ΜΑΝΟΣ: Κύριε Πρόεδρε, ελπίζω να επιδείξετε τη συνήθη ανεκτικότητά σας. 
      Κύριε Πρόεδρε, όπως ήδη είναι γνωστό, υπερψήφισα το νομοσχέδιο, όπως ακριβώς είχα κάνει για την ίδια διάταξη πριν από επτά χρόνια, όταν την έφερε το ΠΑ.ΣΟ.Κ.. Μου έκανε εντύπωση κατά τη συζήτηση ότι όλοι οι Βουλευτές της Νέας Δημοκρατίας κατηγόρησαν το ΠΑ.ΣΟ.Κ., γιατί δεν ψηφίζει σήμερα το νομοσχέδιο. Φαίνεται ότι όλοι έπαθαν ομαδική αμνησία, διότι κανείς δεν αισθάνθηκε την ανάγκη να εξηγήσει γιατί η Νέα Δημοκρατία πριν από επτά χρόνια κατεψήφισε ακριβώς τα ίδια πράγματα. Περί αυτού κανείς δεν μιλά. Νομίζουν ότι με τη λησμονιά ανεβαίνει το επίπεδο της συζήτησης στη Βουλή. 
      Ο κ. Αλογοσκούφης προκειμένου να δικαιολογήσει τα αδικαιολόγητα, μόλις μίλησα προχθές, είπε δυο ανακρίβειες τις οποίες θέλω να επανορθώσω. Η πρώτη είναι ότι η ρύθμιση που είχε φέρει το 1998 ο κ. Παπαντωνίου ήταν τάχα αποσπασματική. Μόνο αποσπασματική δεν ήταν, κύριε Πρόεδρε, διότι αυτή η ρύθμιση προσέθετε μια παράγραφο σε ένα τελείως ολοκληρωμένο νομοθέτημα για τις Δ.Ε.Κ.Ο., το ν. 2414. Ήταν τόσο ολοκληρωμένο, που πολλές διατάξεις του διατηρούνται εν ισχύ και δεν ανατρέπονται με το σημερινό νομοσχέδιο. Θα μπορούσε να πει κανείς ότι όλο το σημερινό νομοσχέδιο είναι αποσπασματικό, διότι επιλέγει διατάξεις του ν. 2414, του βασικού νόμου, και τις τροποποιεί ή τις καταργεί. Αυτή ήταν η πρώτη ανακρίβεια του κ. Αλογοσκούφη. 
      Η δεύτερη ανακρίβεια, για να εξηγήσει ένα άλλο σημείο, ήταν ότι παραποίησε όσα είπε ο κ. Καραμανλής.
      Ο κ. Καραμανλής μίλησε τότε στη Βουλή εναντίον της ρύθμισης όχι μόνο προφορικά, αλλά κατέθεσε και γραπτό κείμενο για να μην υπάρξει παρανόηση. Έλεγε τότε το γραπτό κείμενο του κ. Καραμανλή ότι «οι γενικοί κανονισμοί προσωπικού θα καταρτίζονται με τη σύμφωνη γνώμη των δύο μερών, επιχείρηση- εργαζόμενοι και του αρμόδιου Υπουργού». 
      Όταν προκλήθηκε κατά τη συζήτηση ο κ. Αλογοσκούφης από τον κ. Παπαντωνίου, να εξηγήσει αυτή την, ας το πω, επιπόλαια πρόταση, διότι ποτέ δεν θα επήρχετο τέτοια συμφωνία, είπε ότι στην ανάγκη θα φέρουμε και νόμο. Είπε όμως ο κ. Αλογοσκούφης ότι το ίδιο είπε ο κ. Καραμανλής. Δεν το είπε ποτέ στην Αίθουσα αυτή ο κ. Καραμανλής.
      Δυο παρατηρήσεις ακόμη για το νομοσχέδιο και έκλεισα, κύριε Πρόεδρε. Θα παρατηρήσετε ότι από το νομοσχέδιο απουσιάζει οποιαδήποτε μνεία για τις δημοτικές επιχειρήσεις. Ρυθμίζουμε τα πάντα για τις κρατικές επιχειρήσεις, εκεί όπου είναι το δημόσιο, αλλά δεν υπάρχει λέξη για τις δημοτικές επιχειρήσεις.
      Δεν ξέρω τι ενδοκυβερνητικό συμφέροντα καλύπτεται μ’ αυτό το θέμα, αλλά αυτό είναι πολύ μεγάλο και σοβαρό κενό, διότι οι μελλοντικές πολύ μεγάλες ατασθαλίες και τα πολύ μεγάλα προβλήματα θα εμφανιστούν στις δημοτικές επιχειρήσεις. Και μου κάνει εντύπωση ότι το νομοσχέδιο δεν επεκτείνεται αυτόματα –εκεί θα δικαιολογούσα μία αποσπασματική μεταγενέστερη ρύθμιση- να ενταχθούν στις ίδιες ρυθμίσεις και οι δημοτικές επιχειρήσεις. Αυτή είναι η πρώτη παρατήρηση.
      Η δεύτερη παρατήρηση είναι για να καταλάβετε πώς λειτουργεί η Κυβέρνηση. Το άρθρο 19 δημιουργεί ένα είδος ενδοκυβερνητικής βαρονίας. Λέει δηλαδή το άρθρο 19 ότι από όλες τις Δ.Ε.Κ.Ο. εξαιρούνται εκείνες που εποπτεύονται από τον κ. Σουφλιά. Αυτό λέει το άρθρο 19. Μη σας παρασύρουν οι αριθμοί. Οι δύο αριθμοί των νόμων που αναφέρονται είναι το Αττικό Μετρό και η Εγνατία Οδός. Λέει λοιπόν το άρθρο 19 ότι φτιάχνουμε ένα νόμο που ισχύει για όλες τις Δ.Ε.Κ.Ο. και για όλους τους Έλληνες με εξαίρεση τις Δ.Ε.Κ.Ο. που εποπτεύονται από τον κ. Σουφλιά. Αυτή είναι η Κυβέρνηση και γι’ αυτό δεν μπορεί να την παίρνει κανείς πολύ στα σοβαρά, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Προχωρούμε στις δευτερολογίες. 
      Το λόγο έχει ο εισηγητής της Πλειοψηφίας κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, θα ήταν πολύ εύκολο, ερήμην της Αξιωματικής Αντιπολιτεύσεως, να χαρακτηρίσει κάποιος την αποχώρησή τους, αλλά δεν θα το κάνω. Θα αρκεστώ να σχολιάσω το γεγονός ότι ο Κοινοβουλευτικός Εκπρόσωπος του ΠΑ.ΣΟ.Κ., πριν την αποχώρηση του κόμματός του σχολίασε και συνέκρινε αριθμούς παρόντων Βουλευτών λέγοντας ότι είναι λιγότεροι οι Βουλευτές της Νέας Δημοκρατίας, η παρουσία των οποίων ηριθμείτο σε δεκάδες εκείνη τη στιγμή, ενώ στην προειδοποιημένη και επιστρατευμένη παρουσία των Βουλευτών του ΠΑ.ΣΟ.Κ. οι αριθμοί ήταν σαφώς μεγαλύτεροι, και έβγαλε παράλληλα το συμπέρασμα ότι λόγω αυτής της προκατειλημμένης και προκατασκευασμένης παρουσίας το ενδιαφέρον τους ήταν μεγαλύτερο απ’ ό,τι το δικό μας, οπότε αυτομάτως δικαιούται κανείς να ρωτήσει γιατί επέδειξε αυτήν τη μεγαλοψυχία και δεν διανοήθηκε ή δεν τόλμησε να ζητήσει εκείνη τη στιγμή ονομαστική ψηφοφορία, ώστε με τη σύγκριση των δύο αριθμών να σώσει την Ελλάδα και τους χειμαζόμενους δήθεν εργαζόμενους από τη λαίλαπα δήθεν που τους περιμένει από την εφαρμογή αυτού του νομοσχεδίου. 
      Συνεπώς θα μπορούσε με την ίδια λογική να ισχυριστεί κανείς ότι με τη μη επίκληση του δικαιώματος της ονομαστικής ψηφοφορίας επιβεβαίωσε ο κ. Καστανίδης, τη θεωρία του Κ.Κ.Ε. ότι πρόκειται περί συμπαιγνίας του ΠΑ.ΣΟ.Κ. με τη Νέα Δημοκρατία για την καταπίεση των δικαιωμάτων δήθεν των εργαζομένων.
      Η πραγματικότητα βεβαίως είναι εντελώς διαφορετική και έχει να κάνει και με τον αριθμό των εγγεγραμμένων ομιλητών και με το γεγονός ότι για πρώτη φορά σ’ αυτό το νομοσχέδιο εγράφη σχεδόν όλη η Κοινοβουλευτική Ομάδα της Νέας Δημοκρατίας, η οποία και χθες υπερψήφισε το νομοσχέδιο στην ονομαστική ψηφοφορία με την παρουσία εκατόν εξήντα συναδέλφων και του ιδίου του κυρίου Πρωθυπουργού.
      Υπάρχει μία ορολογία στο νομοσχέδιο η οποία με καταδιώκει, κύριε Πρόεδρε, για Δ.Ε.Κ.Ο. οι οποίες έχουν αρνητικά οικονομικά αποτελέσματα και τυγχάνουν κρατικής επιχορηγήσεως. Από διαστροφή που απέκτησα ασχολούμενος με το νομοσχέδιο, δεν μπόρεσα να αντισταθώ στην παρόρμηση να βλέπω το ΠΑ.ΣΟ.Κ. σαν μια Δ.Ε.Κ.Ο. η οποία παρουσιάζει αρνητικά πολιτικά αποτελέσματα και κάνει μια μεγάλη προσπάθεια εξυγιάνσεως η οποία ενδιαφέρει το πολιτικό σύστημα. Και θα ήθελα στο πλαίσιο της αλληλεγγύης -η οποία είναι νοητή μεταξύ ανθρώπων οι οποίοι ενδιαφέρονται το πολιτικό σύστημα να επιμερίζεται σε εξυγιασμένους φορείς- να πω ότι ένα το οποίο έπρεπε να είχε αποβληθεί από το ΠΑ.ΣΟ.Κ. θα ήταν ο αταβισμός, η κληρονομικότης δηλαδή των αποχωρήσεων.
      Είχα και εγώ ορισμένες ομολογώ αμφιβολίες, κύριε Πρόεδρε, κατά πόσον είναι εντελώς σωστή αυτή η μεταρρύθμιση την οποία κάνουμε. Ομολογώ ότι δεν είχα πειστεί 100% ότι ήταν εντελώς προς τη σωστή κατεύθυνση και είχα ορισμένες επιφυλάξεις, όχι ουσιώδεις αλλά είχα και εγώ  επιφυλάξεις.
      Βλέποντας να αποχωρεί το ΠΑ.ΣΟ.Κ. και εκτιμώντας ότι αποχωρούσε πάντα στις πιο κρίσιμες αποφάσεις που λάμβανε αυτή η Βουλή, με αποκορύφωμα την αποχώρησή του από τη συζήτηση κατά την οποία απεφασίσθη η ένταξη της Ελλάδος στην Ευρωπαϊκή Κοινότητα, διελύθησαν και οι τελευταίες μου αμφιβολίες για το κατά πόσον είναι εντελώς προς τη σωστή κατεύθυνση αυτό το νομοσχέδιο. Με διευκόλυνε η αποχώρηση του ΠΑ.ΣΟ.Κ. και η βεβαιότητα της αταβιστικής πλέον απουσίας τους από σημαντικά γεγονότα που ωφελούν τη χώρα, να εμπεδώσω ότι είμαστε 100% προς τη σωστή κατεύθυνση. Και μ’ αυτές τις σκέψεις, μ’ αυτές τις θεωρήσεις των συμπεριφορών του κόμματος της Αξιωματικής Αντιπολιτεύσεως, δεν έχω παρά, κλείνοντας τη δευτερολογία μου, να ισχυριστώ ότι η τομή και η μεταρρύθμιση που συνεπάγεται αυτό το νομοσχέδιο ξεπερνά το χρονικό ορίζοντα ακόμη και αυτής και της επόμενης κυβερνήσεως και θα δώσει εφαρμοζόμενος αυτός ο νόμος στη χώρα και στους εργαζόμενους και στους Έλληνες πολίτες για πρώτη φορά δημόσιες επιχειρήσεις ικανές να σταθούν στα πόδια τους, ικανές να στηρίξουν τα εισοδήματα και των εργαζομένων σ’ αυτές, αλλά και ικανές, όχι βραχυπρόθεσμα και όχι αγκομαχώντας και ζητιανεύοντας επιχορηγήσεις, να επιτελέσουν τον κοινωφελή τους στόχο ο οποίος και δεν εξαιρείται από τους στόχους τους με το ότι δεν μετέχουν στο δημόσιο τομέα, αλλά απεναντίας ο στόχος τους γίνεται πολύ πιο ικανός να πραγματοποιηθεί χάρη στην ευελιξία και την ανταγωνιστικότητα του ιδιωτικού τομέα, ο οποίος θα είναι από δω και πέρα το γόνιμο περιβάλλον μέσα στο οποίο θα εξυγιανθούν και θα δυναμώσουν ακόμη περισσότερο οι δημόσιες επιχειρήσεις και οργανισμοί. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο συνάδελφος κ. Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Η Νέα Δημοκρατία και το ΠΑ.ΣΟ.Κ. λένε ψέματα στον ελληνικό λαό. Λένε ότι η λεγόμενη αποκρατικοποίηση σημαίνει και μείωση της παρέμβασης του κράτους και εξυπηρετεί το λαό. Αυτό που αλλάζει είναι ο τρόπος παρέμβασης του καπιταλιστικού κράτους, δεν θα έχει ιδιοκτησία, αλλά θα έχει την ευθύνη να εξασφαλίζει τα κέρδη, να ρυθμίζει τους όρους του ανταγωνισμού ανάμεσα στις επιχειρήσεις στην καπιταλιστική αγορά, ακόμα και αν χρειαστεί να δώσει ζεστό χρήμα στους επιχειρηματίες για να μην επιβαρύνονται πολύ.
      Οι εργαζόμενοι πρέπει να γνωρίζουν ότι οι κρατικοποιήσεις δεν έγιναν για το καλό των εργαζομένων, αλλά για να ξελασπώσουν τους επιχειρηματίες και να φορτωθούν τα βάρη στο λαό.
      Οι κυβερνήσεις της Νέας Δημοκρατίας και του ΠΑ.ΣΟ.Κ. κρατικοποιούσαν εκεί που το κεφάλαιο δεν ήθελε να ρισκάρει. Το κράτος έστησε τις επιχειρήσεις για να στηρίξει την υποδομή για τους ιδιώτες και να αντιμετωπίσει προβλήματα που συνδέονταν με υπηρεσίες που δεν μπορούσε να αποφύγει. Τις Δ.Ε.Κ.Ο. με ελλείμματα ή χωρίς ελλείμματα, τις πληρώνει ο ελληνικός λαός.
      Η Νέα Δημοκρατία και το ΠΑ.ΣΟ.Κ. υποστηρίζουν ότι ο λαός πληρώνει τις κρατικές επιχειρήσεις, ενώ δεν πληρώνει, όταν αυτές είναι ιδιωτικές. Ο λαός πληρώνει και τους καπιταλιστές που κερδίζουν από την εκμετάλλευση της συνολικής εργατικής δύναμης. Τους χρυσοπληρώνει, γιατί οι επιχειρηματίες αποκτώντας οικονομική δύναμη και εξουσία αποκτούν και πολιτική δύναμη και δύναμη καταστολής του λαϊκού κινήματος. 
      Η Νέα Δημοκρατία και το ΠΑ.ΣΟ.Κ. υποστηρίζουν ότι με τις αποκρατικοποιήσεις αναπτύσσεται ο ανταγωνισμός και ότι άρα θα πέσουν οι τιμές. Η γενική τάση είναι να ανεβαίνουν οι τιμές. Μπορεί για ένα διάστημα μία επιχείρηση, προκειμένου να καταλάβει θέση στην αγορά να ρίχνει τις τιμές, τελικά όμως οι ανταγωνιστές είτε με κοινές συμφωνίες μεταξύ τους είτε με πρωτοβουλία τους αυξάνουν τις τιμές. Και όταν δεν ανεβάζουν τις τιμές, κρατούν στάσιμους τους μισθούς, παρατείνουν το συνολικό εργάσιμο χρόνο, ανεβάζουν την εκμετάλλευση και επομένως κερδίζουν. 
      Τέλος, το τι είναι φθηνό και το τι είναι ακριβό εξαρτάται από το λαϊκό εισόδημα. Η Νέα Δημοκρατία και το ΠΑ.ΣΟ.Κ. υποστηρίζουν ότι η βελτίωση της ανταγωνιστικότητας και της παραγωγικότητας οδηγεί στη βελτίωση των προϊόντων και των υπηρεσιών. Σε όλο τον κόσμο, ιδιαίτερα στις αναπτυγμένες καπιταλιστικές χώρες η παραγωγικότητα έχει ανέβει πολύ ψηλά, όμως κάθε ημέρα αποδεικνύεται πως και τα τρόφιμα είναι επικίνδυνα, όταν παράγονται με τους κανόνες της καπιταλιστικής αγοράς και του κέρδους, ενώ η ανταγωνιστικότητα οδηγεί στον εργασιακό μεσαίωνα. 
      Οι εργαζόμενοι, ο λαός, πρέπει να απορρίψουν την προπαγάνδα της διαίρεσης των εργαζομένων σε ρετιρέ και υπόγεια. Για το ότι οι εργαζόμενοι στον ιδιωτικό τομέα έχουν χαμηλότερους μισθούς δεν ευθύνονται οι εργαζόμενοι στις Δ.Ε.Κ.Ο.. Οι εργαζόμενοι στις Δ.Ε.Κ.Ο. πρέπει να αναλάβουν τις ευθύνες τους και να καταλάβουν ότι οι πλειοψηφίες σε Γ.Σ.Ε.Ε. και Α.Δ.Ε.Δ.Υ. αλλά και σε ομοσπονδίες και εργατικά κέντρα στηρίζουν την αντιλαϊκή πολιτική των κυβερνήσεων και των αποφάσεων της Ευρωπαϊκής Ένωσης, εγκλωβίζουν τους εργαζόμενους στη λογική των κοινωνικών διαλόγων, γιατί η πλειοψηφία της Γ.Σ.Ε.Ε. συμφώνησε με την απελευθέρωση και την ιδιωτικοποίηση των Δ.Ε.Κ.Ο.. 
      Η Π.Α.Σ.Κ.Ε. και η Δ.Α.Κ.Ε. έβαλαν την υπογραφή τους στην κατάπτυστη συμφωνία του Ο.Τ.Ε.. Οι δυνάμεις του κυβερνητικού και εργοδοτικού συνδικαλισμού δεν μπορούν ούτε να εκπροσωπούν ούτε να προστατεύουν τα συμφέροντα των εργαζομένων, γιατί έχουν τη λογική που συνδέει την τύχη τους με την κερδοφορία των επιχειρήσεων. Αυτή η αντίληψη παροπλίζει το κίνημα. Αυτές οι δυνάμεις είναι συνυπεύθυνες για την κατάσταση που ζουν οι εργαζόμενοι. 
      Συνεπώς ο κάθε εργαζόμενος πρέπει να σκεφθεί να πάρει αποφάσεις, να ξεμπλέξει με την αδράνεια, να αποτινάξει τη μοιρολατρία, να βγει στο δρόμο όπως έκανε χθες, να αγωνιστεί με το πανεργατικό αγωνιστικό μέτωπο, να διεκδικήσει κατώτερο μισθό 1.300 ευρώ και κατώτερο μεροκάματο 52 ευρώ και να παλέψει για ενιαίους αποκλειστικά φορείς σε όλους τους τομείς στρατηγικής σημασίας, όπως είναι η ενέργεια, οι μεταφορές, οι τηλεπικοινωνίες, το νερό, που θα υπηρετούν το λαϊκό συμφέρον. 
      Και πρέπει να σας πω ότι εμείς προτείνουμε, σαν Κομμουνιστικό Κόμμα Ελλάδας, επιχειρήσεις στρατηγικής σημασίας να έχουν μία και μοναδική μετοχή, η οποία θα είναι στο δημόσιο. Αυτό λέγαμε πάντα, αυτό υποστηρίζουμε και σήμερα με σταθερότητα στις θέσεις και στις απόψεις μας. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Πρέπει να αναγνωρίσουμε ότι ο κ. Μάνος έχει μία σταθερότητα στις απόψεις του. Είναι οπαδός του νεοφιλελεύθερου μοντέλου της οικονομίας της αγοράς, της οικονομίας του κέρδους και τον ακούσαμε να κατηγορεί τη Νέα Δημοκρατία για αμνησία την εποχή που και αυτός συνεργαζόταν με τη Νέα Δημοκρατία, γιατί, όταν έφερε παρεμφερές νομοσχέδιο το ΠΑ.ΣΟ.Κ., το καταψήφισε τότε. Βέβαια, θα έπρεπε αντίστοιχα να κατηγορήσει και το σημερινό κόμμα υπό τη σημαία του οποίου έχει εκλεγεί, το ΠΑ.ΣΟ.Κ., γιατί όχι μόνο έφερε αυτόν το νόμο τότε και έστρωσε με ροδοπέταλα το δρόμο, αλλά και σήμερα ξεχνάει αυτά τα οποία τότε προσπαθούσε να επιβάλει. 
      Εμείς, λοιπόν, λέμε ότι υπάρχουν τεράστιες ευθύνες στο ΠΑ.ΣΟ.Κ. για την πολιτική που ακολούθησε, που προετοίμασε το έδαφος και πρωτίστως στην Κυβέρνηση της Νέας Δημοκρατίας με αυτά τα αντιεργασιακά μέτρα, τα οποία έχει εξαπολύσει εναντίον των εργαζομένων, επικαλούμενη δήθεν τα ρετιρέ, αλλά στρεφόμενη, όπως ξέρουμε, κατά όλων των εργαζομένων. Και ας συλλάβει το μήνυμα, ας ακούσει αυτόν το χαλασμό που έγινε χθες και που γίνεται και σήμερα σε όλες τις ελληνικές πόλεις και ιδιαίτερα στην πρωτεύουσα. 
      Δεν μπορείτε να αγνοήσετε τη φωνή όλου αυτού του λαού. Δεν μπορείτε να αγνοήσετε ότι αυτοί οι άνθρωποι έχουν προσφέρει και προσφέρουν. Δεν μπορεί να θεωρήσετε ότι, επειδή αυτοί παίρνουν κάποιους μισθούς, κάτι παραπάνω, που δεν φθάνουν καν αυτούς των Ευρωπαίων συναδέλφων τους, αυτοί είναι προνομιούχοι και πρέπει να κατέβουν στο υπόγειο, κάτω από τη γη. Να ξέρετε ότι εξαπολύετε  ανέμους και θα θερίσετε θύελλες. Οι εργαζόμενοι δεν θα σταυρώσουν τα χέρια και ασφαλώς δεν πρόκειται έτσι να βελτιωθεί η οικονομία της χώρας.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, δεν υπάρχει άλλος εγγεγραμμένος ομιλητής.
      Κηρύσσεται περαιωμένη η συζήτηση επί των άρθρων 1 έως 20 και θα γίνει η ψήφισή τους κεχωρισμένως. 
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 1 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 2 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς, το άρθρο 2 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 3 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 4 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 5 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 6 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 7 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 8 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 9 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 9 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 10, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 10 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 11, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 11 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 12 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 12 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 13, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 13 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 14 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 14 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 15 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 16, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 16 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 17 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 17 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 18 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 18 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 19 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 19 έγινε δεκτό ως έχει, κατά πλειοψηφία.
      Ερωτάται το Σώμα: Γίνεται δεκτό το άρθρο 20 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 20 έγινε δεκτό ως έχει, κατά πλειοψηφία.
      Εισερχόμαστε στη συζήτηση της υπουργικής τροπολογίας με γενικό αριθμό 512 και ειδικό αριθμό 131.
      Θέλει κάποιος συνάδελφος να λάβει το λόγο;
      ΔΗΜΗΤΡΙΟΣ ΤΣΙΟΓΚΑΣ: Θα ήθελα το λόγο, κύριε Υπουργέ.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε συνάδελφε.
      ΔΗΜΗΤΡΙΟΣ ΤΣΙΟΓΚΑΣ: Όπως αναφέρεται στην αιτιολογική έκθεση, λόγω του χρονοβόρου χαρακτήρα των κλάδων σύνταξης των ασφαλιστικών ταμείων κύριας ασφάλισης του προσωπικού των πιστωτικών ιδρυμάτων Ι.Κ.Α., Ε.Τ.Α.Μ. κ.λπ., προτείνεται τρίμηνη παράταση από τις 31 Δεκεμβρίου και μετά. Λήγει στις 31 Δεκεμβρίου και θέλετε να δώσετε μία παράταση. Γι’ αυτήν συζητάμε, κύριε Πρόεδρε.
      Εμείς διαφωνούμε με αυτήν την τροπολογία και την καταψηφίζουμε. Είναι ο ν. 3371/2005 με τον οποίο η Κυβέρνηση απάλλαξε τους τραπεζίτες από εκατοντάδες εκατομμύρια ευρώ, με οδυνηρές συνέπειες για τους εργαζόμενους, γιατί θα αυξηθούν και οι εισφορές των εργαζομένων στα ασφαλιστικά ταμεία, θα  μειωθούν. Και βέβαια πρέπει να πούμε ότι εσείς ως Κυβέρνηση βγαίνετε και λέτε ότι δεν πάνε καλά τα ασφαλιστικά ταμεία και την ίδια στιγμή απαλλάσσετε και δίνετε παρατάσεις στους τραπεζίτες και φορτώνετε νέα βάρη στους εργαζόμενους. Δεν λέτε τίποτα για όλα όσα χαρίζετε στους τραπεζίτες. Τώρα τους δίνετε και παράταση. 
      Το μεγάλο πρόβλημα είναι ότι στο Ι.Κ.Α., το οποίο καλείται να καταβάλει συντάξεις σε όλους τους εργαζόμενους από εδώ και πέρα και στους τραπεζοϋπαλλήλους με την ένταξή τους σε αυτό το Ταμείο, με τη μικρή επιχορήγηση που δίνεται από τον κρατικό προϋπολογισμό με το ν. 3029 που είχε βάλει το ΠΑ.ΣΟ.Κ. περίπου στο 1% που δεν εφαρμόζεται ούτε αυτό. Και βέβαια στόχος σας είναι να αυξηθούν οι κρατήσεις των εργαζομένων, να μειωθούν οι συντάξεις και να αυξηθούν τα όρια ηλικίας συνταξιοδότησης. 
      Καταψηφίζουμε, όπως είχαμε ψηφίσει το καλοκαίρι και το νόμο, γιατί τώρα τους δίνετε παράταση με την τροπολογία να ρυθμίσουν τις διαδικασίες ένταξης των κλάδων σύνταξης του Ι.Κ.Α..
      Το καταψηφίζουμε επί της ουσίας γιατί είναι σε βάρος των ασφαλισμένων, των ασφαλιστικών ταμείων και υπέρ των τραπεζιτών και ειδικότερα των εργοδοτών. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόγκα.
      Θέλετε να μιλήσετε, κύριε Λεβέντη;
      ΑΘΑΝΑΣΙΟΣ ΛΕΒΕΝΤΗΣ: Όχι. Την καταψηφίζουμε.
      ΠΡΟΕΔΡΕΥΩΝ (Σωτήρης Χατζηγάκης): Την καταψηφίζετε. 
      Ο κ. Γιακουμάτος έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Σχετικά με την τροπολογία, κύριε Πρόεδρε, θα ήθελα να πω ότι έχει άδικο ο κύριος συνάδελφος, διότι αυτή η τροπολογία δεν επηρεάζει καθόλου το ν. 3371, την ουσία του. Είναι καθαρά διαδικαστική. Λόγω χρονοβόρων διαδικασιών δίνουμε μία παράταση για τρεις μήνες, ώστε να μπορέσουν πράγματι να ενταχθούν ομαλά εκεί όσοι συνάδελφοι από τις τράπεζες θέλουν.
      ΔΗΜΗΤΡΙΟΣ ΤΣΙΟΓΚΑΣ:  Για τους φουκαράδες τους τραπεζίτες!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και θα ήθελα να σας διαβεβαιώσω κατηγορηματικά κύριε Βουλευτά του Κομμουνιστικού Κόμματος Ελλάδας ότι η Κυβέρνηση είναι ξεκάθαρη όσον αφορά τα όρια ηλικίας. Το λέτε και το τριβελίζετε συνέχεια στο μυαλό σας. Πες-πες θα το πιστέψετε και οι ίδιοι.
      Σας λέω, λοιπόν, ότι είναι ξεκάθαρη η προεκλογική δέσμευση που μετεκλογικά υλοποιεί αυτή η Κυβέρνηση. Δεν συζητάμε για αύξηση ορίων ηλικίας, δεν συζητάμε για αύξηση των εισφορών, δεν συζητάμε για τις χαμηλές συντάξεις που ζητάμε και επιδιώκουμε και θα το πετύχουμε να έχουμε αύξηση των κατώτατων συντάξεων.
      Όλη η φιλοσοφία του νομοσχεδίου κύριε συνάδελφε δεν καταλάβατε ότι έχει έναν και μόνο στόχο: Να σταματήσουμε τη σπατάλη. Να σταματήσουμε όλα αυτά της αυτοκρατορίας των ελλειμμάτων που έχουν δημιουργήσει οι ΔΕΚΟ, για να μπορέσουμε να δώσουμε, κύριε συνάδελφε, όταν ο ιδιωτικός τομέας, που εσείς εκφράζετε πάρα πολύ και μέσω του ΠΑ.ΜΕ. και μέσω άλλων αγωνιστικών οργανώσεων…
      ΠΡΟΕΔΡΕΥΩΝ (Σωτήρης Χατζηγάκης): Είστε σαφής, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τελειώνω, κύριε Πρόεδρε.
      Θα πρέπει να καταλάβετε ότι δεν μπορούν να παραμείνουν καθηλωμένες στα 22.500 ευρώ το χρόνο και να παίρνουν από την ΗΣΑΠ και στα υπόλοιπα 73.000 ευρώ. Πρέπει, δίκαια κοινωνικά, να δώσουμε την αύξηση που πρέπει.
      Άρα, λοιπόν, κύριε Πρόεδρε, αυτή η διάταξη δεν αλλάζει… 
      ΔΗΜΗΤΡΙΟΣ ΤΣΙΟΓΚΑΣ: Σας συζήσαμε να δώσετε ένα επίδομα στους ανέργους και δεν το δώσατε, ενώ στους βιομήχανους δώσατε δύο φορές. Στους ανέργους που δεν θα κάνουν Χριστούγεννα.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Επτακόσια εκατομμύρια ευρώ μοίρασε αυτή η Κυβέρνηση το 2005 σε επιδόματα και έκτακτα βοηθήματα στους ανέργους. Εάν κάποιοι σήμερα επαίρονται και είναι υπερήφανοι για την κοινωνική προστασία στους ανέργους είναι αυτή η Κυβέρνηση. Και εσείς προσωπικά κύριε Τσιόγκα ξέρετε καλά για τη Λάρισα. 
     ΔΗΜΗΤΡΙΟΣ ΤΣΙΟΓΚΑΣ:  Στη Λάρισα δεν δώσατε τίποτα.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Δεν υπάρχει άλλος εγγεγραμμένος ομιλητής.
     ( Θόρυβος στην Αίθουσα )
     Παρακαλώ, κύριε Υπουργέ.
     ΔΗΜΗΤΡΙΟΣ ΤΣΙΟΓΚΑΣ: Θέλει να κόψει και τον θεσμοθετημένο, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Τσιόγκα, να καθίσετε.
     Τα είπατε τώρα. Γράφτηκαν. Τα άκουσε όλη η Βουλή σήμερα.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της τροπολογίας με γενικό αριθμό 512 και ειδικό 131.
      Ερωτάται το Σώμα: Γίνεται δεκτή η τροπολογία; 
      ΠΟΛΛΟΙ ΒΟΥΛΕΥΤΕΣ:  Δεκτή, δεκτή.
      ΔΗΜΗΤΡΙΟΣ ΤΣΙΟΓΚΑΣ:  Κατά πλειοψηφία.
      ΑΘΑΝΑΣΙΟΣ ΛΕΒΕΝΤΗΣ:  Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 512 και ειδικό 131 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
      Εισερχόμαστε στην ψήφιση του ακροτελεύτιου άρθρου.
      Ερωτάται το Σώμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Σωτήρης Χατζηγάκης): Το ακροτελεύτιο άρθρο έγινε δεκτό κατά πλειοψηφία.
      Συνεπώς το νομοσχέδιο του Υπουργείου Οικονομίας και Οικονομικών «Δημόσιες Επιχειρήσεις και Οργανισμοί (ΔΕΚΟ)» έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 17.53’ λύεται η συνεδρίαση για αύριο, ημέρα Παρασκευή 16 Δεκεμβρίου 2005 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β)  νομοθετική εργασία: συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Ανάπατυξης: «Απελευθέρωση Αγοράς Φυσικού Αερίου» σύμφωνα με τα άρθρα 72, παράγραφος 4 του Συντάγματος και 108, παράγραφος 7 του Κανονισμού της Βουλής.
       Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
ΣΥΝΕΔΡΙΑΣΗ 15-12-2005	ΣΕΛ. 3

