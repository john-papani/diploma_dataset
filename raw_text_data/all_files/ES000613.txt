Τρίτη 13 Ιουνίου 2000 
ΣΥΝΕΔΡΙΑΣΗ Β' 
ΠΙΝΑΚΑΣ ΠΕΡΙΕΧΟΜΕΝΩΝ 
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
1. 'Αδεια απουσίας των Βουλευτών Γ. Αρσένη και Χ. Αράπογλου. 
2. Ανακοινώνεται ότι τη συνεδρίαση παρακολουθούν μαθητές από την Ελληνική Παιδαγωγική Ακαδημία Θεσσαλονίκης. 

Β. ΝΟΜΟΘΕΤΙΚΗ ΕΡΓΑΣΙΑ 
1. Συνέχιση της συζήτησης επί της αρχής του σχεδίου νόμου του Υπουργείου Πολιτισμού: "Θέματα προετοιμασίας των Ολυμπιακών Αγώνων 2004 και άλλες διατάξεις". 
2. Κατάθεση πρότασης νόμου: Ο Πρόεδρος της Κοινοβουλευτικής Ομάδας της Νέας Δημοκρατίας κ.  Κωνσταντίνος Καραμανλής και πενήντα πέντε Βουλευτές του Κόμματός του, κατέθεσαν πρόταση νόμου: "'Οροι και προϋποθέσεις αναγραφής του Θρησκεύματος στο δελτίο ταυτότητος". 
ΟΜΙΛΗΤΕΣ 
Επί του σχεδίου νόμου του Υπουργείου Πολιτισμού:  
ΒΑΡΒΙΤΣΙΩΤΗΣ Μ. 
ΔΑΜΑΝΑΚΗ Μ. 
ΔΑΣΚΑΛΑΚΗΣ Γ. 
ΚΑΝΕΛΛΗ Λ. 
ΚΑΡΑΜΑΝΛΗΣ Κ. 
ΚΕΦΑΛΟΓΙΑΝΝΗΣ Ε. 
ΜΑΓΚΡΙΩΤΗΣ Ι. 
ΠΑΓΚΑΛΟΣ Θ. 
ΠΕΤΡΑΛΙΑ - ΠΑΛΛΗ Φ. 
ΣΙΟΥΦΑΣ Δ. 
ΣΜΥΡΛΗΣ-ΛΙΑΚΑΤΑΣ Χ. 
ΤΖΑΝΝΕΤΑΚΗΣ ΤΖ. 
ΦΛΩΡΙΔΗΣ Γ. 
ΧΕΙΜΑΡΑΣ Α. 
ΧΟΥΡΜΟΥΖΙΑΔΗΣ Γ. 
ΠΡΑΚΤΙΚΑ ΒΟΥΛΗΣ 
Ζ' ΑΝΑΘΕΩΡΗΤΙΚΗ ΒΟΥΛΗ 
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 
ΣΥΝΟΔΟΣ Α' 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ ΘΕΡΟΥΣ 2000 
ΣΥΝΕΔΡΙΑΣΗ Β' 
Τρίτη 13 Ιουνίου 2000 
------------ 
Αθήνα, σήμερα στις 13 Ιουνίου 2000, ημέρα Τρίτη και ώρα 18.44' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 
Εισερχόμεστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Πολιτισμού: "Θέματα προετοιμασίας των Ολυμπιακών Αγώνων 2004 και άλλες διατάξεις". 
Η κ. Δαμανάκη είναι η Κοινοβουλευτική Εκπρόσωπος του Συνασπισμού της Αριστεράς και της Προόδου. 
Χθες ολοκληρώθηκαν οι πρωτολογίες αυτών που είχαν εγγραφεί στον κατάλογο. Σήμερα θα συνεχίσουμε με τις δευτερολογίες όσων έχουν εγγραφεί ή επιθυμούν να λάβουν το λόγο. 
Ο εισηγητής της Πλειοψηφίας κ. Χρήστος Σμυρλής-Λιακατάς έχει το λόγο. 
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Κύριε Πρόεδρε, κυρίες και κύριοι συνάδελφοι, παρακολουθώντας τη χθεσινή πρώτη μέρα συζήτηση επί της αρχής για το σχέδιο νόμου ειλικρινά μου έκανε εντύπωση το γεγονός της σφοδρής, θα έλεγα, αντιπολίτευσης η οποία ασκείται από την πλευρά των συναδέλφων όλης γενικώς της Αντιπολίτευσης, όταν πολύ καλά γνωρίζουν οι αγαπητοί συνάδελφοι, αλλά και όλοι μας, ότι σε αυτήν την προσπάθεια, η οποία γίνεται από την πλευρά του ελληνικού κράτους και της ελληνικής Κυβέρνησης -και αναφέρομαι στους Ολυμπιακούς Αγώνες του 2004- ο καθένας μας και ο καθένας σας με τον τρόπο του έχει βοηθήσει. Και αυτό είναι κάτι το οποίο επισημάνθηκε και από εμένα σαν εισηγητή της Πλειοψηφίας, αλλά νομίζω και από τον κύριο Υπουργό και από άλλους ομιλητές της Συμπολίτευσης, οι οποίοι μίλησαν χθες. 
Επίσης, γνωρίζω και γνωρίζετε πολύ καλά, αγαπητοί συνάδελφοι, ότι κατά τη διάρκεια συζητήσεων που έχουμε κάνει, είτε αυτές έχουν γίνει στα πλαίσια της Εθνικής Επιτροπής είτε της Επιτροπής Μορφωτικών Υποθέσεων, αλλά πολύ περισσότερο σε ιδιωτικές συζητήσεις, γιατί μας απασχολεί οπωσδήποτε αυτό το τόσο σημαντικό θέμα για τη χώρα μας, οπωσδήποτε έχετε βρει πάρα πολλά θετικά σημεία και στοιχεία της προσπάθειας που γίνεται τους τελευταίους τριάντα τρεις μήνες από τότε που αναλάβαμε τους Ολυμπιακούς Αγώνες του 2004. Πιστεύω ότι η προσπάθεια από την πλευρά σας μπορεί να είναι φιλότιμη στα πλαίσια των κομματικών σκοπιμοτήτων, αλλά η εθνική μας προσπάθεια γύρω από το θέμα των Ολυμπιακών Αγώνων σίγουρα υπονομεύεται.  Και υπονομεύεται κατά έναν τέτοιο τρόπο, που ίσως δημιουργεί ανυπέρβλητα και τέτοια προβλήματα, που ίσως να μην μπορούμε να επιστρέψουμε σε ένα επίπεδο συνέχισης αυτού του εθνικού εγχειρήματος.  Μιλώ με αυτήν τη γλώσσα γιατί γνωρίζω πολύ καλά ότι όσοι από τους συναδέλφους έχουν ασχοληθεί με το θέμα των Ολυμπιακών Αγώνων ειλικρινά πονάνε την προσπάθεια που γίνεται. Και έστω και αυτήν τη στιγμή ο τρόπος της αντιπολίτευσης που ασκείται και στο συγκεκριμένο νομοσχέδιο νομίζω ότι δεν τους πάει. Στα πλαίσια αυτά, λοιπόν, θα ήθελα να επισημάνω, έστω και αυτήν τη στιγμή, να γίνει μία προσπάθεια από όλους μας και πολύ περισσότερο από την Αντιπολίτευση, για να υπάρξει μία ευτυχής κατάληξη του θέματος και για να πάνε καλά οι αγώνες. 
Ο κύριος Υπουργός χθες μίλησε για περίπου δεκαεπτά τροποποιήσεις που δέχθηκε κατά τη διάρκεια της συζήτησης στην Επιτροπή Μορφωτικών Υποθέσεων. Πιστεύω ότι εάν υπάρχουν και κάποιες ακόμη τροποποιήσεις, οι οποίες όμως δεν αλλοιώνουν το νόημα και το στόχο που έχει αυτό το σχέδιο νόμου, που έρχεται να συμπληρώσει τους προηγούμενους νόμους που αναφέρονται στους Ολυμπιακούς Αγώνες του 2004, είναι σίγουρο ότι θα γίνουν αποδεκτές. 
Ας κάνουμε μία προσπάθεια να μη μείνουμε μόνο σ' αυτήν τη στείρα αντιπολίτευση, μία αντιπολίτευση η οποία είναι σίγουρο ότι δεν ωφελεί κανέναν. Θα έλεγα μάλιστα ότι μετά και το συνέδριό σας δεν ωφελεί ούτε και σας, παρά μόνο ίσως κάποιους καθαρά εσωτερικούς, πολύ στενούς λόγους, πράγμα βέβαια που δεν βοηθάει το συνολικό εγχείρημα. 
Δεν θα τα έλεγα, αγαπητοί συνάδελφοι, όπως είπα και πριν, όλα αυτά, εάν δεν γνώριζα ότι οι περισσότεροι από τους συναδέλφους, οι οποίοι έχουν ασχοληθεί με τους Ολυμπιακούς Αγώνες του 2004, ακόμη και αν ανήκουν στην Αντιπολίτευση, έχουν κάνει πολύ μεγάλες προσπάθειες και έχουν δώσει μία σειρά από σκέψεις και προτάσεις και είχανε πολλές φορές πρωτοβουλίες, οι οποίες οπωσδήποτε ωφελούν τον κοινό μας στόχο. 
Το στόχο, δηλαδή, να μπορέσουμε να κάνουμε τους καλύτερους Ολυμπιακούς Αγώνες του νέου αιώνα και να αναδείξουμε -αν είναι δυνατόν-μέσα από αυτήν την προσπάθεια Ολυμπιακούς Αγώνες χωρίς υπερεμπορευματοποίηση, στην οποία όλοι λίγο πολύ έχουμε αναφερθεί, χωρίς αυτά τα χαρακτηριστικά που είδαμε στην Ατλάντα, χωρίς τα χαρακτηριστικά τα οποία είδαμε στις άλλες διοργανώτριες πόλεις τα προηγούμενα χρόνια, και να προσθέσουμε μέσα από αυτήν την εθνική, θα έλεγα, προσπάθεια Ολυμπιακούς Αγώνες με την ταυτότητα της Ελλάδας του 21ου αιώνα. Ευχαριστώ, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Η κ. Φάνη Πάλλη-Πετραλιά έχει το λόγο. 
Παρακαλώ, όσους συναδέλφους θέλουν να μιλήσουν, να εγγραφούν με την κάρτα τους, διότι δεν εγγράφονται κάποιοι συνάδελφοι επειδή ίσως θεωρούν ότι όσοι πρωτολόγησαν, μπορούν να δευτερολογήσουν. Πρέπει λοιπόν να εγγραφούν. 
ΦΑΝΗ ΠΕΤΡΑΛΙΑ-ΠΑΛΛΗ: Υπάρχει όμως και ένα άλλο θέμα, κύριε Πρόεδρε. Επειδή είμαστε τόσο λίγοι και υπάρχουν πολλοί συνάδελφοι οι οποίοι δεν πρωτολόγησαν, θα μπορούσαν σήμερα να μιλήσουν, μια και έχουμε τις δύο πρώτες ημέρες επί της αρχής. 
ΠΡΟΕΔΡΟΣ (Απόστολος Κακλαμάνης): Ναι, αλλά ξέρετε τι ορίζει ο Κανονισμός και αν παραβιάσουμε σήμερα τον Κανονισμό, θα πρέπει να τον παραβιάσουμε και άλλες φορές. 
ΦΑΝΗ ΠΕΤΡΑΛΙΑ-ΠΑΛΛΗ: 'Εχετε δίκιο, αλλά εάν πάμε έτσι... 
ΠΡΟΕΔΡΟΣ (Απόστολος Κακλαμάνης): Λοιπόν, έχετε το λόγο. 
ΦΑΝΗ ΠΕΤΡΑΛΙΑ-ΠΑΛΛΗ: Πολύ καλά, κύριε Πρόεδρε. 
Θα ήθελα να αναφερθώ στα όσα είπε ο συνάδελφος ο κ. Σμυρλής και να φέρω κάποια παραδείγματα για την προχειρότητα αυτού του νόμου, που είναι η ίδια προχειρότητα που αντιμετωπίσαμε και στους άλλους νόμους που  έφερε μέχρι σήμερα το ΠΑ.ΣΟ.Κ. 
Αλλά πριν από αυτό θα ήθελα να κάνω μία αναφορά, διότι ο Υπουργός με το γνωστό "παγκάλειο τρόπο" πριν από λίγο έκανε κάποιες δηλώσεις αναφερόμενος στα όσα απήντησε σε εκείνον ο Δήμαρχος της Αθήνας. Και βέβαια ο κύριος Υπουργός παρέπεμψε σε εμένα το Δήμαρχο της Αθήνας, διότι χθες κατά τη συζήτηση αναφέρθηκα στο ότι η Αθήνα πραγματικά είναι μία πρωτεύουσα της τσαπατσουλιάς, όπως είναι και οι είσοδοι προς την Αθήνα.  Θέλω όμως εδώ να διευκρινίσω ότι εγώ αναφέρθηκα στη διαφήμιση και στο συγκεκριμένο άρθρο του νομοσχεδίου. Αναφέρθηκα στις διαφημιστικές πινακίδες. Αυτό το τονίζω και είναι κάτι στο οποίο επιμένω. 
Πρέπει μάλιστα να σας πω ότι εδώ και δύο χρόνια ασχολούμαι με το συγκεκριμένο θέμα. 'Εχω κάνει πάμπολλες ερωτήσεις προς τα Υπουργεία, έχω κάνει πρόταση και σε σας, κύριε Πρόεδρε της Βουλής, πριν από λίγο καιρό, και πριν από λίγες ημέρες στην Επιτροπή Μορφωτικών Υποθέσεων της Βουλής, η οποία μάλιστα έγινε αποδεκτή και από το συνάδελφο πρόεδρο της επιτροπής, τον κ. Λιάνη. 
Θα ήθελα, λοιπόν, να απευθυνθώ στον κύριο Υπουργό και να του πω ότι γι' αυτό το χάλι όλου του Λεκανοπεδίου, για όλες αυτές τις απαράδεκτες πινακίδες, οι οποίες κρύβουν τα φανάρια της Τροχαίας, για όλο αυτό το χάλι που επικρατεί στην Αθήνα και στο μεγαλύτερο εύρος στο λεκανοπέδιο της Αττικής την ευθύνη φέρει το ΥΠΕΧΩΔΕ. Και είναι βεβαίως ευθύνη και της Κυβέρνησης, η οποία δεν μπορεί να βάλει μία τάξη στο λεκανοπέδιο της Αττικής. 
ΠΡΟΕΔΡΟΣ (Απόστολος Κακλαμάνης): Κυρία Πετραλιά, αν μου επιτρέπετε -σας κρατώ και το χρόνο- εδώ συζητούμε το νομοσχέδιό μας. Εσείς αναφέρεσθε στον Yπουργό ΠΕΧΩΔΕ. Ο Υπουργός ΠΕΧΩΔΕ θα κάνει κάποιες δηλώσεις σε κάποια κανάλια και στη συνέχεια θα πρέπει να κάνουμε κάποια συζήτηση εδώ στη Βουλή. Εγώ νομίζω ότι πρέπει να συζητούμε εδώ για τα νομοσχέδιά μας και όχι για τις δηλώσεις που γίνονται εκτός Αιθούσης. 'Ομως, να μην προκαλούμε από εδώ αυτές τις δηλώσεις που γίνονται εκτός Αιθούσης. 
ΦΑΝΗ ΠΕΤΡΑΛΙΑ-ΠΑΛΛΗ: Πάντως, αυτό είναι θέμα που απασχολεί το συγκεκριμένο νομοσχέδιο. 
Θα έρθω στα τρία βασικά θέματα, που είναι οι κατασκευές, η οργάνωση και το περιβάλλον, θέματα που απασχολούν το συγκεκριμένο νομοσχέδιο, κύριε Πρόεδρε, για τους Ολυμπιακούς Αγώνες. 
'Οσον αφορά τις κατασκευές, αποδεικνύεται για άλλη μια φορά περίτρανα ο τρόπος με τον οποίο πολιτεύεται η Κυβέρνηση στο συγκεκιμένο θέμα. Πέρσι με νόμο, τον οποίο φέρατε, αναθέσατε στον ΟΕΚ να κατασκευάσει το Ολυμπιακό Χωριό. Επί έναν ολόκληρο χρόνο δεν συγκροτήθηκε το συμβούλιο του ΟΕΚ.  Εμείς είχαμε αντιδράσει ιδιαιτέρως και είχαμε εκφράσει αντιρρήσεις για τις ικανότητες του Οργανισμού και για το γεγονός ότι ο Οργανισμός θα διαχειριστεί τα δισεκατομμύρια -γιατί είναι το μεγαλύτερο έργο που γίνεται- του Ολυμπιακού Χωριού. Ποιος ΟΕΚ; Ο ΟΕΚ που δεν εχει  την έξωθεν καλή μαρτυρία, ο ΟΕΚ, ο οποίος είναι υπόδικος αυτήν τη στιγμή.  Γνωρίζετε πάρα πολύ καλά ότι εκκρεμούν δίκες σε βάρος στελεχών, εναντίον των οποίων έχουν ασκηθεί διώξεις για ατασθαλίες, απάτες, καταχρήσεις. Ξέρετε τι έκανε ο ΟΕΚ πριν από λίγες μέρες, ύστερα από έναν ολόκληρο χρόνο που είχε να συγκροτηθεί το συμβούλιό του για να χτίσουν το Ολυμπιακό Χωριό; Θα σας πω τι έγινε. Η παρατυπία -για να μην την πω παρανομία, για να μην την πω, αν θέλετε, απάτη και χρησιμοποιήσω βαρύτερη έκφραση- που έγινε, ήταν: Ο ΟΕΚ έχρισε ως εκπροσώπους του δύο πολίτες που υποδείχθηκαν από το Υπουργείο Πολιτισμού και από το Υπουργείο Εργασίας. Δεν είναι, δηλαδή, ούτε υπάλληλοι του ΟΕΚ ούτε εκπρόσωποι των εργαζομένων. 'Ετσι, λοιπόν, σχηματίστηκε μια αυθαίρετη πλειοψηφία 6/1.  'Ηδη, λοιπόν, κύριε Υπουργέ, ο νόμος άρχισε να καταστρατηγείται πριν ακόμη εφαρμοστεί. Και μιλάω για τον προηγούμενο νόμο. 
Οργάνωση. Ξέρετε ότι ο διαγωνισμός για τα ραδιοτηλεοπτικά κινδυνεύει να τιναχθεί στον αέρα εξαιτίας των πολύ μεγάλων καθυστερήσεων. 
Υπάρχει όμως και ένα άλλο γεγονός. Είχατε κάνει μια υποεπιτροπή. Ο πρόεδρος της υποεπιτροπής αυτής παραιτήθηκε, αφού ο φορέας στον οποίον εργάζεται εκείνος υπέβαλε προσφορά μαζί με τον περίφημο κ. Μανόλο Ρομέρο, που είναι ο ισχυρότερος διεκδικητής του διαγωνισμού. 
'Οσον αφορά το περιβάλλον -γιατί πολλά μας είπατε χθες, κύριε Υπουργέ, ότι εμείς καταστρέψαμε το περιβάλλον- πριν από λίγες μέρες η κ. Θεοδότα Νάντσου, η οποία είναι συντονίστρια των προγραμμάτων του Ταμείου της Φύσης και γενικώς των προγραμμάτων του Ταμείου της Φύσης στην Ελλάδα, είπε ότι ουδέποτε ρωτήσατε τη γνώμη και την άποψη των μεγάλων οικολογικών και περιβαλλοντολογικών οργανώσεων.  Και μάλιστα στα υπομνήματα που έχουν υποβάλει προς την Κυβέρνηση στιγματίστηκαν, όπως οι ίδιοι αναφέρουν, ως ανθέλληνες και αντιδραστικοί. 
'Αρα, λοιπόν, για το περιβάλλον καλό είναι να δείτε τις ευθύνες σας και όχι να έρχεσθε εδώ να βγάζετε φιλιππικούς. 
Κυρίες και κύριοι συνάδελφοι, ο νόμος αυτός ασχολείται, θεσμοθετεί και τα της Πολιτιστικής Ολυμπιάδας. Σήμερα το μεσημέρι έγινε στου "Μαξίμου" μια σύσκεψη της διϋπουργικής. Για πρώτη φορά -αφού έπρεπε τόσες φορές να έχουμε αναφερθεί εδώ στη Βουλή-  ακούσαμε ότι η διϋπουργική ασχολήθηκε με τον προϋπολογισμό για τους Ολυμπιακούς Αγώνες, όχι όμως και με τον τελικό προϋπολογισμό. Θα έπρεπε, κύριε Υπουργέ, να είσαστε ενήμερος και να μας ενημερώσετε. Γιατί η Βουλή αυτόν το σκοπό και αυτόν το στόχο έχει, να ακούσουμε συγκεκριμένα πράγματα, να μας λύσετε απορίες και να απαντήσετε στα ερωτήματα που σας θέτουμε και όχι να μιλάμε έτσι γενικώς και αορίστως. 
Ο προϋπολογισμός, λοιπόν, που για πρώτη φορά σήμερα ακούσαμε, είναι ένα τρισεκατομμύριο εκατόν πενήντα δισεκατομμύρια (1.150.000.000.000). Είχαμε ακούσει τον κ. Πάχτα να μας λέει ένα τρισεκατομμύριο πεντακόσια δισεκατομμύρια. Σήμερα όμως και πάλι δεν ξέρουμε από πού θα είναι αυτός ο προϋπολογισμός. Γιατί απ' ό,τι φαίνεται όλο το Γ' Κοινοτικό  Πλαίσιο Στήριξης θα πάει στους Ολυμπιακούς Αγώνες ή θα βάλετε χίλιες (1000) δραχμές τη βενζίνη. Δεν γίνεται αλλιώς. Από πού θα βρείτε αυτά τα λεφτά;  Και από την άλλη μεριά ακούσαμε τον κ. Χυτήρη, ο οποίος έχει αναλάβει να είναι ο εκπρόσωπος, για τους Ολυμπιακούς Αγώνες, της Κυβέρνησης, της διϋπουργικής και των επιτροπών, να αναφέρεται και στα περί της Πολιτιστικής Ολυμπιάδας. Ποια Πολιτιστική Ολυμπιάδα, κύριε Υπουργέ; Ξέρετε ότι έγινε το περίφημο 'Ιδρυμα της Πολιτιστικής Ολυμπιάδας με τυμπανοκρουσίες. 'Ηταν ο κ. Βενιζέλος, ο κ. Σάμαρανγκ, ο κ. Μαγιόρ, ο Πρόεδρος τότε της ΟΥΝΕΣΚΟ, ο κ. Καράαρ, ο υπ' αριθμόν 2 μετά τον κ.  Σάμαρανγκ και ισχυρότατος άνθρωπος της Δ.Ο.Ε. Πού βρίσκεται σήμερα αυτό το 'Ιδρυμα; Οι συνεργάτες του κ. Βενιζέλου που τότε ήταν μέσα ως μέλη του διοικητικού συμβουλίου -δεν ξέρω αν τώρα έχουν ακολουθήσει τον κ. Βενιζέλο- τώρα δεν είναι. 
Από κει και πέρα, το 1999, είχατε πει ότι έπρεπε να οργανώσει η χώρα μας μια παγκόσμια διάσκεψη Υπουργών Πολιτισμού για το μέλλον του ανθρώπινου πολιτισμού. Είδατε εσείς καμία διάσκεψη; Εμείς δεν είδαμε. 
Και πάλι, σύμφωνα με τον προγραμματισμό του Ιδρύματος Πολιτισμού, έπρεπε φέτος, το 2000, να γίνει κινητοποίηση του θεολογικού χριστιανικού τόξου σε συνεργασία με τα Ορθόδοξα Πατριαρχεία. Τίποτα απολύτως δεν έχει γίνει ούτε και γι' αυτό. 
'Αρα, λοιπόν, αυτό που βγαίνει ως συμπέρασμα από το συγκεκριμένο νομοσχέδιο -και βέβαια θα μας δοθεί η ευκαιρία στα άρθρα να αναλύσουμε τις ενστάσεις μας και βεβαίως εκεί να κάνουμε και πολλές παρατηρήσεις και εποικοδομητικές προτάσεις και να δούμε αν θα τις δεχθείτε ή όχι, κύριε Υπουργέ- είναι ότι η Κυβέρνηση, με όσα κι αν λέτε, θεωρεί αποκλειστικά δική της ευθύνη και δική της υπόθεση το 2004. 
Αυτός ο νομοθετικός σχεδιασμός αποβλέπει σε μία άγρια πολιτική εκμετάλλευση των Ολυμπιακών Αγώνων και για περίπτωση αποτυχίας... 
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού) Λίγοι είμαστε, κύριε Πρόεδρε, δώστε μου λίγο χρόνο ακόμα.  Οικογενειακά είμαστε. 
...Στην περίπτωση, λοιπόν, αποτυχίας η Κυβέρνηση διατηρεί και κάποιους, προκειμένου να τους χρησιμοποιήσει ως αποδιοπομπαίους τράγους. Γιατί αυτό έχετε κάνει. Βάζετε κατά διαστήματα κάποια πρόσωπα σε ορισμένες επιτροπές, ώστε σε περίπτωση αποτυχίας να ρίξετε στα πρόσωπα αυτά το βάρος, ενώ η μοναδική υπεύθυνη για τα όσα συμβαίνουν και τα όσα δυστυχώς θα συμβούν, απ' ό,τι φαίνεται, είναι μόνο η Κυβέρνηση. 
Θα ήθελα επίσης να ανταπαντήσω σε κάτι που μου απαντήσατε, κύριε Υπουργέ. Σας είπα χθες ότι στο νέο νόμο δεν φέρνετε και δεν αναφέρετε ρητά το θέμα των εγκαταστάσεων του Ελληνικού, οι οποίες πρέπει να μετακινηθούν αμέσως μετά τους Αγώνες. 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) Μου απαντήσατε χθες ότι υπάρχει στο άρθρο. Θα σας πω ότι το διάβασα πάρα πολύ καλά. Θεωρώ ότι αν διαβάσετε τους τρεις νόμους, βάσει των οποίων πρέπει να γίνουν οι αλλαγές, δεν προκύπτει. Δηλαδή, ο 2730 χωροθετεί τα ολυμπιακά έργα στο άρθρο 2, όχι όμως το Ελληνικό. Ο 2819, ο τελευταίος νόμος, χαρακτηρίζει προσωρινές εγκαταστάσεις τις περιπτώσεις του Φαλήρου και του Μαρκόπουλου. Σήμερα με το νομοσχέδιο αυτό, που προσθέτετε το Ελληνικό, παραπέμπετε στον 2730, ενώ πρέπει να παραπέμψετε στον 2819 ή να το αναφέρετε ρητά. 
Αν θέλετε έχω να σας δώσω τις παρατηρήσεις μου για το πώς πρέπει να γίνει, διότι τελικά ή πρέπει να αναφερθεί ρητά ή η παραπομπή να μη γίνει στον 2730 αλλά στον 2819, ώστε να βεβαιωθούμε ότι αυτό που έλεγε χθες ο κύριος συνάδελφος, ο κ. Σμυρλής, ότι δηλαδή τα μεγάλα έργα που θα γίνουν στο Ελληνικό, δεν θα γίνουν, διότι εμείς ακούγαμε για ελαφριές εγκαταστάσεις... 
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Δεν είπα... 
ΦΑΝΗ ΠΕΤΡΑΛΙΑ-ΠΑΛΛΗ: Είπατε τη φράση "μεγάλα έργα στο Ελληνικό" κι εμείς ξέραμε για ελαφριές εγκαταστάσεις. 
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας της κυρίας Βουλευτού) Επειδή όμως μέχρι τώρα μας έχετε δώσει τα δικαιώματα να σας υποψιαζόμαστε, γι' αυτό θεωρούμε... 
ΠΡΟΕΔΡΟΣ (Απόστολος Κακλαμάνης): Και χρόνο παίρνετε πολύ και την κορόνα δεν την ακούσαμε. Κάτι νούμερα νόμων ακούμε. 
ΦΑΝΗ ΠΕΤΡΑΛΙΑ-ΠΑΛΛΗ: Μα, είναι πολύ σημαντικά, κύριε Πρόεδρε. Αν μας είχε ακούσει η Κυβέρνηση... 
ΠΡΟΕΔΡΟΣ (Απόστολος Κακλαμάνης): Οι αριθμοί νόμων δεν κάνουν κορόνα. Κάτι άλλο πρέπει ... 
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, μιλάμε επί της ουσίας, διότι αν μας είχε ακούσει η Κυβέρνηση τρία χρόνια εδώ μέσα, δεν θα βρισκόμασταν σήμερα στην κατάσταση που βρισκόμαστε και πολλά πράγματα θα είχαν βρει τη λύση τους. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Πρόεδρε, το λόγο. 
ΠΡΟΕΔΡΟΣ (Απόστολος Κακλαμάνης): Κύριε Υπουργέ, να μιλήσουν οι Βουλευτές. Είναι ένας ακόμη να δευτερολογήσει. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Θέλω να μιλήσω για το θέμα που ήγειρε η κ. Πετραλιά για τον κ. Αβραμόπουλο. 
ΠΡΟΕΔΡΟΣ (Απόστολος Κακλαμάνης): Τα είπατε στην τηλεόραση. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Αλλά εδώ ετέθη εκ νέου. 
Δημιουργούνται εντυπώσεις. 
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Δεν κατάλαβα την παρατήρηση της κ. Πετραλιά. Η κ. Πετραλιά είπε κατά λέξη, είναι στα Πρακτικά, ότι "η Αθήνα είναι πρωτεύουσα της τσαπατσουλιάς". 
ΦΑΝΗ ΠΕΤΡΑΛΙΑ-ΠΑΛΛΗ: Μάλιστα. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Δεν είπε η Νέα  Σμύρνη ή το Περιστέρι ή οι πέριξ δήμοι. Είπε "η Αθήνα, είναι πρωτεύουσα της τσαπατσουλιάς". Και απάντησα αυτό, που σας διαβάζω από τα Πρακτικά: "Είπατε ότι η Αθήνα είναι πρωτεύουσα της τσαπατσουλιάς. Δεν ξέρω σε ποιον απευθύνεσθε. Υπουργείο Αθήνας δεν υπάρχει. Υπάρχει Δήμος της Αθήνας και ελπίζω ο Δήμαρχος της Αθήνας να έλαβε το μήνυμά σας. 
ΕΝΑΣ ΒΟΥΛΕΥΤΗΣ (Από την πτέρυγα της Νέας Δημοκρατίας): Υπάρχει Υπουργείο Περιβάλλοντος, Χωροταξίας και Δημοσίων 'Εργων". 
Απάντησα: "Δεν διοικούνται οι μεγάλες πόλεις από το Υπουργείο Περιβάλλοντος, κύριε συνάδελφε. Υπάρχει Δήμαρχος της Αθήνας και αν η Αθήνα είναι πρωτεύουσα της τσαπατσουλιάς, εγώ θα έσπευδα να συμφωνήσω ότι υπάρχουν ευθύνες της δημοτικής αρχής. Μην το λέτε όμως με οργισμένο ύφος, απευθυνόμενος στην Κυβέρνηση και κυρίως μην το λέτε σε μένα. Ξέρετε ότι ο παρών δήμαρχος υπάρχει παρά τη θέλησή μου, διότι υπήρξα αντίπαλός του. 
Είμαι ο μόνος  που είμαι αθώος. Αν κάποιος θέλησε το δήμαρχο, αυτός δεν μπορεί να είμαι εγώ." Ποιο είναι το πρόβλημα που σας δημιουργήθηκε; Δεν το κατάλαβα. Είπατε ότι η Αθήνα είναι πρωτεύουσα της τσαπατσουλιάς και επειδή αντέδρασε σήμερα ο δήμαρχος, θέλετε να κάνετε δήλωση μετανοίας και μου αποδίδετε εμένα διάφορα πράγματα, που μου απέδωσε και ο δήμαρχος και τα οποία δεν είπα. 
ΦΑΝΗ ΠΕΤΡΑΛΙΑ-ΠΑΛΛΗ: Καμία δήλωση μετανοίας. 
ΠΡΟΕΔΡΟΣ (Απόστολος Κακλαμάνης): Λοιπόν, η συζήτηση είναι εκτός του νομοσχεδίου. 
Ο κ. Δασκαλάκης έχει το λόγο. 
ΦΑΝΗ ΠΕΤΡΑΛΙΑ-ΠΑΛΛΗ: Είναι αστείο να το συζητάμε. Καμία δήλωση μετανοίας. Το είπα και παραπάνω, την ώρα που μιλάγαμε για το άρθρο το συγκεκριμένο των διαφημίσεων. Το λέω και επιμένω. 
ΠΡΟΕΔΡΟΣ (Απόστολος Κακλαμάνης): 'Εδωσα το λόγο τώρα. 
Ορίστε, κύριε Δασκαλάκη, έχετε το λόγο. 
Λοιπόν, θα γίνει μητροπολιτικό κέντρο και θα λυθούν όλα τα ζητήματα. ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Με μητροπολίτη όμως, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Με μητροπολίτη. Θα κάνουμε τον κ. Αβραμόπουλο ή δεν ξέρω μήπως χρειαστούν εδώ διαπραγματεύσεις με την Εκκλησία, ίσως, για το αν θα κάνουμε μητροπολίτη. 
ΦΑΝΗ ΠΕΤΡΑΛΙΑ-ΠΑΛΛΗ: Πράγματι, κύριε Πρόεδρε, είναι κάτι που πρέπει να μας απασχολήσει. 
ΠΡΟΕΔΡΟΣ (Απόστολος Κακλαμάνης): Ορίστε, κύριε Δασκαλάκη. 
ΓΕΩΡΓΙΟΣ ΔΑΣΚΑΛΑΚΗΣ: Κύριε Πρόεδρε, πράγματι αυτό το εγχείρημα μάλλον είναι το μεγαλύτερο εγχείρημα, που έχει αναληφθεί από τη χώρα μας και που δεν ξέρω αν θα επαναληφθεί, τέτοιων διαστάσεων εθνικών, αναπτυξικών, αθλητικών, πολιτισμικών. 
Νομίζω ότι πρέπει να διατηρήσουμε και την ψυχραιμία μας, να αποφύγουμε τις ισοπεδωτικές λογικές. Από την πλευρά μου θεώρησα σκόπιμο απλώς λόγω του μεγέθους του εγχειρήματος να πω δυο λόγια, για να συμβάλω όσο μπορώ, μια και μου δίνεται η ευκαιρία διατηρώντας πάντα και την πίστη μου και την αισιοδοξία μου ότι όλα θα πάνε καλά. 
Βέβαια μέχρι τώρα, το έχει ομολογήσει και ο ίδιος ο Υπουργός εξάλλου, υπήρξαν προβλήματα, καθυστερήσεις, δικαιολογημένες ή αδικαιολόγητες.  'Ομως νομίζω ότι έχει μπει το νερό στο αυλάκι οριστικά και νομίζω ότι αποτελεί μια εγγύηση -θα έλεγα-  και η παρουσία, που είναι κοινής αποδοχής, της κ. Δασκαλάκη, αλλά και η ανάληψη μιας πρωτοβουλίας από τον ίδιο τον Πρωθυπουργό, που με το κύρος του θα καλύψει ... 
ΠΡΟΕΔΡΟΣ (Απόστολος Κακλαμάνης): Και ως Αρκάς επαινείτε. 
ΦΑΝΗ ΠΕΤΡΑΛΙΑ-ΠΑΛΛΗ: Τη σύζυγό του επαινεί. 
ΠΡΟΕΔΡΟΣ (Απόστολος Κακλαμάνης): Είναι εκ Κρήτης η κ. Δασκαλάκη. 
Είναι νύφη. 
ΓΕΩΡΓΙΟΣ ΔΑΣΚΑΛΑΚΗΣ: Εγώ έχω διπλή σχέση καταγωγής με την κ. Γιάννα Δασκαλάκη. Είναι εξ αγχιστείας από την Αρκαδία και εγώ εξ αγχιστείας είμαι από την Κρήτη. Κατά συνέπεια μπορώ να την υπερασπίζομαι. 
ΠΡΟΕΔΡΟΣ (Απόστολος Κακλαμάνης): Για την περιφέρεια, για τους Κρητικούς, αν το θυμούνται έπειτα από τέσσερα χρόνια. 
ΓΕΩΡΓΙΟΣ ΔΑΣΚΑΛΑΚΗΣ: Κατά συνέπεια, λοιπόν, θέλω να διατηρήσω και να εκφράσω την αισιοδοξία μου, πραγματικά, δεν ξέρω πόση αξία έχει και να μεταφέρω, θα έλεγα, και την αντίληψη που επικρατεί ότι πλέον, ανεξάρτητα από το ποια ήταν η θέση του  καθενός κατά την περίοδο της προσπάθειας για την ανάληψη της Ολυμπιάδας, υπάρχει μια συστράτευση από τους απλούς πολίτες.  'Ολοι ενδιαφέρονται και ενδιαφερόμαστε να πετύχει αυτό το εγχείρημα για τους γνωστούς λόγους, που έχουν αναπτυχθεί από πάρα πολλές πλευρές. 
Και με την ευκαιρία, κύριε Υπουργέ, δεν μπορώ να καταλάβω γιατί σ' αυτήν την κοινή προσπάθεια -και νομίζω διαθέτετε τη γενναιότητα να το πράξετε αυτό που θα προτείνω- υπάρχουν κάποιοι αποκλεισμοί στην αξιοποίηση προσώπων που μπορούν να προσφέρουν κι έχουν προσφέρει, όπως είναι παραδείγματος χάρη ο κ. Βασιλακόπουλος, ο οποίος είναι παγκόσμιας εμβέλειας αθλητάνθρωπος και παρ' όλα αυτά δεν έχει αξιοποιηθεί. 
Δείτε το, είναι μία πρόταση και μία σκέψη. Αξίζει τον κόπο, γιατί έτσι δείχνουμε ότι πράγματι μπορούμε- και η επιτροπή δεν μπορεί να φοβάται κανέναν ανεξάρτητα ποια άποψη είχαν κατά την περίοδο της ανάληψης- σήμερα να στρατευθούμε όλοι και να δώσουμε τον αγώνα μας για να πετύχει αυτή η προσπάθεια. 
'Ηθελα όμως, αν μου δοθεί η ευκαιρία, να πω δυο λόγια και στα άρθρα, για να πω μερικά πράγματα, κύριε Υπουργέ, που πρέπει να τα λάβετε υπόψη σας- και το ελπίζω- και να αναζητήσετε εκείνες τις ασφαλιστικές δικλείδες για να μην αξιοποιηθούν διατάξεις που σήμερα συζητάμε και θα ψηφίσουμε αύριο -μεθαύριο, έτσι ώστε κάποιοι να κερδοσκοπήσουν, να ζημιωθεί το κράτος ή και ενδεχομένως να υπάρξουν φωνές ή να νομιμοποιηθεί να υπάρχουν φωνές που να αμφισβητούν τη διαφάνεια όλης αυτής της ιστορίας. 
Αναφέρομαι στις ρυθμίσεις περί ΦΠΑ, περί χορηγιών και μια σειρά άλλα ζητήματα, τα οποία βεβαίως είναι κίνητρα για να υπάρξουν έσοδα. Και συμβαίνει πάντα σε όλους τους Ολυμπιακούς Αγώνες και όχι μόνο, συμβαίνει σε πάρα πολλές εκδηλώσεις. 'Ομως, όπως διατυπώνονται οι διατάξεις, μπορούν να γίνουν αντικείμενο εκμετάλλευσης, κερδοσκοπίας και μετακίνησης του κόστους που πρέπει απολογιστικά να προσμετρηθεί για τη διεξαγωγή των Ολυμπιακών Αγώνων στον κρατικό προϋπολογισμό. Αυτό είναι η μια μου ευχή και παράκληση να το δείτε και νομίζω ότι μπορείτε να το δείτε. 
Και άλλο ένα που θέλω να πω είναι το εξής: Χρειάζεται κόσμος για να βγει πέρα αυτή η δουλειά καθώς και προσλήψεις και εθελοντές. 'Ομως πρέπει να μας διευκρινίσετε τι είναι τα ευεργετήματα: υλικά ή ηθικά; Γιατί ενδεχομένως δεν θα είστε εσείς Υπουργός το 2004. Εύχομαι να είστε μονίμως. Στο μεταξύ έχουμε άλλους Υπουργούς που είναι δέκα χρόνια, εσείς μπορεί να είστε δεκαπέντε στην ίδια θέση. Το εύχομαι εξάλλου. Αλλά μήπως ο εθελοντισμός είναι μια άλλη πόρτα με κάποια ευεργετήματα που μπορεί να κριθούν από δικαστήρια τότε ότι πρόκειται για αντιμισθία, έτσι ώστε να διεκδικήσουν μονιμοποίηση στο δημόσιο τομέα; Και κλείνοντας, τι έννοια έχει το αορίστου διαρκείας και το ορισμένης διαρκείας στις προσλήψεις. Το ορισμένης το καταλαβαίνω. Το 2004 φεύγουν. Το αορίστου, αφού το αντικείμενο λήγει το 2004, τι χρειάζεται; Νομίζω ότι είναι μερικές λεπτομέρειες που δίνουν δικαιώματα για κριτική, για αμφισβήτηση, που μπορείτε εσείς να τα διορθώσετε, έτσι ώστε πραγματικά να πέσουν και οι τόνοι και να πάμε όλοι μαζί σ' αυτήν τη μεγάλη προσπάθεια. Ευχαριστώ. 
ΠΡΟΕΔΡΟΣ (Απόστολος Κακλαμάνης): Η κ. Δαμανάκη έχει το λόγο. 
ΜΑΡΙΑ ΔΑΜΑΝΑΚΗ: Κύριε Πρόεδρε, δεν πρόκειται να επαναλάβω όλα όσα είπαμε στην κατ' αρχήν συζήτηση. Επανέρχομαι όμως σε ορισμένα ζητήματα με βάση και τις απαντήσεις του κυρίου Υπουργού. 
Πρώτα -πρώτα θέλω να επανέλθω στο θέμα των μεγάλων επιλογών που γίνονται από την κυβερνητική πλευρά σε σχέση με τη μετακίνηση του πληθυσμού, την υποδομή, δηλαδή, των μετακινήσεων και γενικότερα τις εγκαταστάσεις στο Λεκανοπέδιο. 
'Ακουσα σήμερα και μια κυβερνητική ανακοίνωση με βάση την οποία, αν καταλαβαίνω καλά, εντάσσεται στο πρόγραμμα που έχει σχέση και με τους Ολυμπιακούς Αγώνες ο προαστιακός σιδηρόδρομος. Και θα ήθελα στο θέμα αυτό να αναφερθώ λίγο πιο διεξοδικά και να έχουμε μια συγκεκριμένη απάντηση εκ μέρους των κυρίων Υπουργών. 
Να διευκρινίσω κατ' αρχήν την άποψή μας. Νομίζω ότι θα έπρεπε σε όλη αυτήν την υπόθεση, που λέγεται Ολυμπιακοί Αγώνες, να προταχθούν τα μέσα σταθερής τροχιάς, τα μαζικά μέσα μεταφοράς, έναντι των μεγάλων οδικών αξόνων, των μεγάλων κόμβων και του Ι.Χ. Αυτό είναι αναμφισβήτητο ότι δεν έχει γίνει μέχρι στιγμής. 
Προτάχθηκε η Αττική Οδός, προτάχθηκε η περιφερειακή Υμηττού, το Υπουργείο προχωρεί στην κατασκευή των μεγάλων κόμβων που έχουν σχέση με τη διέλευση των ιδιωτικής χρήσης αυτοκινήτων και τώρα λίγα χρόνια πριν τους Ολυμπιακούς Αγώνες μιλούμε επιτέλους για τραμ και προαστιακό σιδηρόδρομο, ενώ κατά τη γνώμη μου άλλη θα έπρεπε να είναι η ιεράρχηση.  Αλλά, εν πάση περιπτώσει, να δούμε τα πράγματα πώς διαμορφώνονται σήμερα. Ακούσαμε κάποιες ανακοινώσεις για το τραμ. Αν κατάλαβα καλά και παρακαλώ σε αυτό να έχω κάποια απάντηση, τα χρήματα για το τραμ υπάρχουν; 'Εστω γι' αυτήν τη γραμμή, η οποία έχει ανακοινωθεί, που δεν είναι βέβαια το κυκλικό τραμ της Πρωτεύουσας, το παλαιό τραμ του Τρίτση, που λέγαμε, αλλά είναι μία γραμμή που φτάνει στη Βουλιαγμένη. 'Εστω γι' αυτό το τραμ υπάρχουν χρήματα; 'Ερχομαι τώρα στον προαστικό. Για τον προαστικό η σημερινή ανακοίνωση του κ. Λαλιώτη -και υπάρχει μέσα στο νομοσχέδιο γι' αυτό το θίγω- αναφέρει ότι θα γίνει κατ' αρχήν το τμήμα από το Μενίδι μέχρι το αεροδρόμιο των Σπάτων, ότι προτάσσεται αυτό το τμήμα. Αυτό σημαίνει βέβαια ότι δεν μιλούμε για προαστικό σιδηρόδρομο, μιλούμε μόνο για ένα πολύ μικρό τμήμα του. 
'Εστω γι' αυτό όμως -επιμένω εγώ- υπάρχουν τα χρήματα; Διότι η δική μου πληροφόρηση είναι ότι υπάρχουν μόνο τα μισά. Δηλαδή, κατ' αρχήν το πακέτο, το οποίο ανακοινώνεται, αφορά το μισό έργο. 
Το δεύτερο θέμα το οποίο είναι εξίσου σοβαρό, είναι το χρονοδιάγραμμα υλοποίησης αυτού του έργου, διότι άκουσα ότι το έργο θα γίνει εν όψει των Ολυμπιακών Αγώνων, αλλά έχω υπόψη μου ότι η σύμβαση της Αττικής Οδού, με βάση την οποία γίνεται η Αττική Οδός, προβλέπει ότι η νησίδα επί της οποίας θα στηριχθεί ο προαστικός σιδηρόδρομος θα τελειώσει το 2004. Και είναι προϋπόθεση να τελειώσει αυτή για να φτιάξουμε έστω τον προαστικό σιδηρόδρομο στο τμήμα που εξαγγέλλει η Κυβέρνηση. 
Αφήνω το γεγονός ότι ορισμένοι ισχυρίζονται -ορισμένοι, εγώ δεν υιοθετώ αυτές τις απόψεις πλήρως, αλλά υπάρχει και τέτοια πλευρά- ότι υπάρχουν ρήτρες μέσα στη σύμβαση για την Αττική Οδό για την έναρξη λειτουργίας του προαστικού σιδηροδρόμου. Εγώ δεν θέλω να υιοθετήσω την πλευρά των ιδιωτών, όπως καταλαβαίνετε, αλλά αναφέρομαι αντικειμενικά σε όλα τα προβλήματα. 
Με βάση όλα αυτά, κύριε Πρόεδρε, πολύ αμφιβάλλω - και επιτρέψτε μου να πω ότι είμαι πολύ τεκμηριωμένη- κατά πόσο έχουν βάση αυτά που ακούμε για προαστικό σιδηρόδρομο εν όψει Ολυμπιακών Αγώνων. Και νομίζω ότι είναι -επαναλαμβάνω- λαθεμένη η κυβερνητική επιλογή, που προτάσσει του οδικούς άξονες, που τους χαρακτηρίζει ολυμπιακά έργα, που μειώνει τις  περιβαλλοντικές απαιτήσεις, ενώ θα έπρεπε να είναι άλλη η προτεραιότητα.  Αντιλαμβάνομαι βέβαια ότι στην Ελλάδα υπάρχουν πολλοί ενδιαφερόμενοι και για τους οδικούς άξονες, και για τα Ι.Χ., ενώ αντίθετα για τους σιδηροδρόμους δεν υπάρχει τόσο μεγάλο ενδιαφέρον. Αλλά, εν πάση περιπτώσει, οι προτεραιότητες πρέπει να είναι προτεραιότητες. 
'Ερχομαι τώρα στην άλλη πλευρά των οικολογικών συνεπειών και συγκεκριμένα στο τι θα γίνει σε σχέση με το Ελληνικό, το οποίο στο  ρυθμιστικό σχέδιο της Πρωτεύουσας προβλέπεται ως μητροπολιτικό πάρκο. Αυτό είναι αναμφισβήτητο. 
'Ακουσα χθες τον κύριο Υπουργό απαντώντας στην κ. Πετραλιά να αναφέρεται σε ένα νόμο, ο οποίος πράγματι υπάρχει και ο οποίος επιβάλλει σε έξι μήνες μετά το πέρας των Ολυμπιακών Αγώνων να αφαιρεθούν οι προσωρινές εγκατάστασεις. 
Κύριε Υπουργέ, αυτό θα ικανοποιούσε, αν χαρακτηρίζατε μέσα στο νομοσχέδιο τις εγκαταστάσεις που αναφέρονται στο Ελληνικό ως προσωρινές.   Αν βάλουμε αυτήν την απλή λεξούλα, δεν χρειάζεται να κάνουμε πολλά -πολλά. Πράγματι, τότε να υπαχθούν οι εγκαταστάσεις αυτές στο νόμο που υπάρχει, διότι ο νόμος -τον οποίον είδα και εγώ και έχετε δίκιο- πράγματι προβλέπει απομάκρυνση των εγκαταστάσεων, αλλά μόνον εφόσον είναι προσωρινές. Εδώ όμως, έτσι όπως είναι διατυπωμένο το άρθρο, δεν γνωρίζουμε τι θα χτιστεί στο Ελληνικό. 
Αυτό είναι ένα άλλο μεγάλο πρόβλημα, κύριε Πρόεδρε, ότι αναγκαστικά όσο και να θέλουμε να συμβάλλουμε, είμαστε υποχρεωμένοι να συναινούμε σε κάποιες επιλογές, χωρίς να ξέρουμε τι ακριβώς θα προκύψει. 
Δεν γνωρίζουμε, παραδείγματος χάρη, κύριε Πρόεδρε -και το λέω γιατί ίσως σας ενδιαφέρει και εσάς, είναι και δική σας περιφέρεια- τι θα γίνει με την παραλιακή στο Φάληρο. Ναι μεν λέμε "ναι", αλλά αυτό το σχεδιάγραμμα το οποίο υπάρχει -και εγώ τα έψαξα, είδα και στον Οργανισμό Αθήνας, δεν γνωρίζει ο Οργανισμός Αθήνας τι γίνεται εκεί- δεν μπορούμε καλά -καλά να δούμε τι σημαίνει. Ούτε ο Οργανισμός Αθήνας ξέρει αν θα βυθιστεί ο δρόμος, όπως προβλεπόταν σε ορισμένα σημεία, τι θα γίνει με την πρόσβαση στη θάλασσα και όλα τα υπόλοιπα. 
Τα λέω όλα αυτά, για να πω το θέμα αυτό, παρ' όλο που υπάρχει πίεση χρονική, την οποία αντιλαμβάνομαι, εξακολουθεί για μας να έχει πολύ μεγάλη σοβαρότητα, γιατί συνδέεται με το μέλλον όλης της Αττικής και είναι ένας από τους βασικούς λόγους για τους οποίους δεν μπορούμε να ψηφίσουμε και το νομοσχέδιο. 
Επαναλαμβάνω, εν πάση περιπτώσει, την πρότασή μου για μεν τον προαστικό σιδηρόδρομο να διευκρινιστεί η σχέση του έργου με τη σύμβαση που έχει υπογράψει το δημόσιο για την Αττική Οδό, για δε το Ελληνικό να διευκρινιστεί αν οι εγκαταστάσεις είναι προσωρινές. 
'Ερχομαι τώρα στα οικονομικά θέματα, τα οποία και χθες συζητήθηκαν διεξοδικά. Εγώ δεν θέλω να κινδυνολογώ, κύριε Πρόεδρε. Αντιλαμβάνομαι ότι θα επιλεγεί μία διαδικασία. Αν κατάλαβα καλά, η διαδικασία θα είναι του διαγωνισμού μέσω περιορισμένου αριθμού συμμετεχόντων, η "short list" που λέμε και επομένως κάποιος διαγωνισμός θα γίνει. Η δική μου ένσταση περισσότερο αφορά στα όρια μέσα στα οποία κινούνται οι φοροαπαλλαγές και οι διευκολύνσεις που δίνονται στους διάφορους επιχειρηματίες οι οποίοι θα διαφημιστούν, θα σπονσοράρουν την υπόθεση ως χορηγοί και άλλα παρόμοια.  Δεν είμαστε αντίθετοι στο να  υπάρξει μία ευνοϊκή μεταχείριση των χορηγών. Είναι όμως δυνατόν, κύριε Υπουργέ, να δεχθούμε ότι θα υπάρξει πλήρης έκπτωση από τα ακαθάριστα έσοδα ακόμα και των δαπανών που κάνουν για διαφήμιση δική τους; Δηλαδή δεν πρέπει να  υπάρξει κάποιο όριο σε αυτήν την υπόθεση; Νομίζω ότι η φωνή της λογικής το λέει αυτό. 
'Εχετε παρακάτω άρθρο για τις διαφημίσεις, το οποίο γενικά κινείται στη σωστή κατεύθυνση. Εγώ το είπα ευθέως και θα επανέλθω στο θέμα. Δεν μ'αρέσει, αν γίνεται κάτι καλό, να μην το λέω. Αλλά όταν από τη μία μεριά λέμε ότι θα αφαιρέσουμε όλα όσα υπάρχουν στο ιστορικό κέντρο από διαφημίσεις και συγχρόνως δίνουμε το κίνητρο να κάνουν διαφημίσεις ανέξοδα, θα γεμίσει διαφημίσεις. 
Το πρόβλημα που υπάρχει και με το σημερινό νομοθετικό πλαίσιο είναι το εξής, κύριε Πρόεδρε. Υπάρχει μεν το νομοθετικό πλαίσιο που περιορίζει τις διαφημίσεις, αλλά τι γίνεται; Επειδή από αυτήν την ιστορία έχουν κάποιο έσοδο οι δήμοι και επειδή τα οικονομικά των δήμων, όπως όλοι γνωρίζουμε, δεν είναι ανθηρά, όλοι οι δήμοι, προκειμένου να έχουν έσοδα, δίνουν άδειες για διαφημίσεις παντού. Αυτό συμβαίνει, κύριε Πρόεδρε, και δεν αφορά βεβαίως μόνο το Δήμο Αθηναίων, αλλά αφορά όλους τους δήμους σε όλη την Ελλάδα. 
Εν πάση περιπτώσει, για να τελειώνω πρώτα με το θέμα των χορηγών, νομίζω ότι θα πρέπει να μπουν κάποια όρια. Επίσης πρέπει να μπούν κάποια όρια και στην ευλυγισία της εταιρείας "ΑΘΗΝΑ 2004", στα θέματα των προσλήψεων.  Δεν καταλαβαίνω γιατί πρέπει σε όλες τις προσλήψεις να μην ισχύει ο νόμος Πεπονή, που έχει γίνει για τις προσλήψεις στο δημόσιο τομέα. Γιατί; Δεν μπορεί, δηλαδή, αν ο νόμος εφαρμοστεί με κάποιον τρόπο, να μας δώσει κάποια αποτελέσματα; 'Ολα θα γίνουν χωρίς κανέναν έλεγχο;  Για το θέμα των διαφημίσεων, το άρθρο είναι καλό, έστω και αν μας το επιβάλλει η ΔΟΕ. Το πρόβλημα που έχουμε είναι ότι με την επιβολή των όρων της ΔΟΕ κινδυνεύουμε ουσιαστικά να αναπαράγουμε την προηγούμενη κατάσταση και χειρότερη. 
Ποιο είναι το θέμα, κύριε Πρόεδρε; Υπάρχει πράγματι κατάχρηση διαφήμισης στο κέντρο της Πρωτεύουσας αλλά και στην περιφέρεια. Σας είπα που οφείλεται. Οφείλεται στο ότι συνδέεται η υπόθεση με τα έσοδα των δήμων. Αν θέλουμε να αναιρέσουμε την υπόθεση, πρέπει να συνεργαστεί η Αυτοδιοίκηση με την Κυβέρνηση. Από τη μία μεριά θα πρέπει να αλλάξει το νομοθετικό πλαίσιο. Ο νόμος του 1984 που ισχύει δεν είναι κατά τη γνώμη μου επαρκής και είναι και ξεπερασμένος. Εδώ είναι και η ευθύνη της Κυβέρνησης. 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) Παρακαλώ, μία μικρή ανοχή, κύριε Πρόεδρε. 
Από την άλλη πρέπει και οι δήμοι να συνεργαστούν, ώστε να μπορέσουμε να έχουμε συγκεκριμένα αποτελέσματα. 
Αναφέρομαι εδώ, κύριε Υπουργέ, και στο σημείωμα της Επιστημονικής  Υπηρεσίας της Βουλής για το άρθρο σας, το οποίο επισημαίνει με έναν αρκετά τεκμηριωμένο τρόπο ότι ο όρος "υπαίθρια διαφήμιση" δεν υπάρχει στη νομολογία. Αναφέρομαι στο σημείωμα της Επιστημονικής Επιτροπής της Βουλής που μας έχει διανεμηθεί. 
Επομένως όλα αυτά θα πρέπει να τα δούμε και νομίζω ότι το άρθρο αυτό χρειάζεται μία περαιτέρω επεξεργασία -εγώ συμφωνώ με την κατάσταση που πάει να λύσει, αλλά δεν μπορεί να συνεχίζεται άλλο αυτό- έτσι ώστε να γίνει αποτελεσματικότερο. Να προσδιορίσουμε πολύ συγκεκριμένα τι εννοούμε υπαίθρια διαφήμιση, να βάλουμε ορισμένα όρια στη χρήση αυτής της διαφήμισης. Δεν ξέρω ακριβώς πώς μπορεί να γίνει, αλλά χρειάζεται κάποια μελέτη το ζήτημα. Δηλαδή μπορεί ένας δήμος να δώσει άδεια, να γεμίσει παντού διαφημίσεις, επειδή έχει έσοδα; Πού θα πάει αυτή η ιστορία; Τέλος, κύριε Πρόεδρε, θα ήθελα να επανέλθω στο θέμα... 
ΠΡΟΕΔΡΟΣ (Απόστολος Κακλαμάνης): Αφού θα επανέλθετε, θα πει ότι τα είπατε. Αυτό σημαίνει "θα επανέλθω". 
ΜΑΡΙΑ ΔΑΜΑΝΑΚΗ: 'Εχω λίγο παραπάνω χρόνο, αν δεν κάνω λάθος, κύριε Πρόεδρε, αλλά δεν τον διεκδικώ. 
ΠΡΟΕΔΡΟΣ (Απόστολος Κακλαμάνης): Πώς είπατε, κυρία Δαμανάκη; 
ΜΑΡΙΑ ΔΑΜΑΝΑΚΗ: 'Εχω λίγο παραπάνω χρόνο. Παρακαλώ, δώστε τόν μου. 
ΠΡΟΕΔΡΟΣ (Απόστολος Κακλαμάνης): 'Οχι, δεν έχετε. 
ΜΑΡΙΑ ΔΑΜΑΝΑΚΗ: Μπορώ να τελειώσω; 
ΠΡΟΕΔΡΟΣ (Απόστολος Κακλαμάνης): Τελειώστε, όμως, σύντομα. 
ΜΑΡΙΑ ΔΑΜΑΝΑΚΗ: Λέω, κύριε Πρόεδρε, ότι υπάρχει ένα θέμα που έχει σχέση και με τους μητροπολίτες και με όλα τα υπόλοιπα τα οποία είπατε. Το θέμα είναι η δημιουργία του ισλαμικού κέντρου στην Παιανία. Νομίζω ότι χρειάζεται επιτέλους να συνεννοηθούμε. 
Κατ'αρχήν είναι θετικό το ότι, αν κατάλαβα καλά, ακόμα και συνάδελφοι, που αρνιόνταν το να γίνει το τέμενος, έρχονται σήμερα και λένε ότι δεν έχουν αντίρρηση. 
Αυτό είναι θετικό και αρχίζουν οι άλλες αντιρρήσεις που έχουν σχέση με δύο θέματα. Πρώτον, με τη χωροθέτησή του και, δεύτερον, με το ποιος φορέας θα είναι, τη χρηματοδότησή του κλπ. 
Για τη χωροθέτηση, λοιπόν -για να συνεννοηθούμε- ακούω διάφορες προτάσεις, όπως αυτή  για να γίνει στο  Γκάζι. Το Δημοτικό Συμβούλιο του Δήμου Αθηναίων έχει αποφασίσει και ο Οργανισμός Αθήνας ότι η χωροθέτησή του είναι καλή στην Παιανία. Πώς αυτοί οι συνάδελφοι προτείνουν το Γκάζι; 'Εχουν συνεννοηθεί με κανέναν; Επιπλέον πρέπει να προσθέσω και κάτι άλλο. 'Οποιος γνωρίζει αυτήν τη γειτονιά, αντιλαμβάνεται ότι εκεί δεν υπάρχει μεγάλος χώρος για να κάνουμε κάτι τέτοιο. Θα μπορούσε, αν θέλετε -εγώ δεν θα είχα αντίρρηση-να γίνει ένας μικρός λατρευτικός χώρος στο Γκάζι για τους μουσουλμάνους της περιοχής, αλλά δεν είναι αυτό που έρχεται εδώ, το οποίο απαιτεί ανάπτυξη μεγάλη κλπ. 
'Οσον αφορά το θέμα το οικονομικό,  υπάρχει ανησυχία ότι θα βρεθούν χρήματα από τους ίδιους για να το χρηματοδοτήσουν; Δεν χρειάζεται να σας πείσω εγώ, γι' αυτό, κύριοι συνάδελφοι. Δόξα τω Θεώ, μιλούμε για συγκεκριμένες χώρες. Και λεφτά υπάρχουν και πολλά άλλα. 
ΠΡΟΕΔΡΟΣ (Απόστολος Κακλαμάνης): Ο κ. Τζαννετάκης έχει το λόγο. 
ΤΖΑΝΗΣ ΤΖΑΝΝΕΤΑΚΗΣ: Κύριε Πρόεδρε, ζήτησα να κάνω μια μικρή παρέμβαση... 
ΠΡΟΕΔΡΟΣ (Απόστολος Κακλαμάνης): Κύριε Τζαννετάκη, με τη συγκατάθεση όλων εδώ θα παραβιάσουμε τον Κανονισμό για χατίρι σας, διότι δεν πρωτολογήσατε. Δεν απασχολείτε, όμως, και το Σώμα συχνά. Τα ζητήματα τα ξέρετε, επομένως χρήσιμο θα είναι να πείτε την άποψή σας. 
ΤΖΑΝΗΣ ΤΖΑΝΝΕΤΑΚΗΣ: Ναι, ζήτησα να πάρω το λόγο, όπως είπα, κύριε Πρόεδρε, γιατί άκουσα τη δευτερολογία του συναδέλφου κ. Σμυρλή και άκουσα και τις επισημάνσεις της κ. Δαμανάκη. 
Ο κ. Σμυρλής είναι ένας πάρα πολύ συμπαθής και καλός συνάδελφος.  Αγωνίζεται για την Ολυμπιάδα και από την αρχή που ξεκίνησε όλη αυτή η ιστορία ήταν παρών  και ανοιχτός στο διάλογο. Βέβαια  τη συναίνεση που όλοι μας επιδιώξαμε από την αρχή, για να την κάνουμε πράξη, χρειάζεται και καλή πρόθεση από την πλευρά της Κυβέρνησης, η οποία -δεν απευθύνομαι στον παρόντα Υπουργό, ο οποίος δεν έχει καμία ευθύνη, αλλά υπάρχει μια συνέχεια- μας κορόιδευε από φορά σε φορά. Από την αρχή είχαμε  όλη τη διάθεση να βοηθήσουμε και το μόνο που αναφέρετο  ήταν: Χρειάζεται συναίνεση. Αλλά συναίνεση με ποιους και πώς; Δεύτερον, οι επισημάνσεις της κ. Δαμανάκη, οι οποίες ήταν πολύ σωστές όσον αφορά τον προαστιακό σιδηρόδρομο. Δηλαδή  τα οχήματα που κινούνται σε σταθερές γραμμές. Αυτά είναι το καλύτερο μεταφορικό μέσο που μπορεί να υπάρχει σε μια μεγάλη πόλη. Δεν έχει γίνει τίποτα, κυρία Δαμανάκη, είμαι σε θέση να το ξέρω, ούτε για τον προαστιακό σιδηρόδρομο ούτε για το τραμ. 
Είπατε και ρωτήσατε, αν υπάρχουν τα χρήματα. Εγώ σας λέω ότι τα χρήματα είναι το λιγότερο. Και να υπήρχαν τα χρήματα, δεν υπάρχει ο χρόνος. Δεν υπάρχει καμία μελέτη. Ρωτήστε, αν θέλετε, τον κ. Πάχτα, ρωτήστε τον κ. Λαλιώτη, να σας πουν τι υπάρχει για το τραμ. Τίποτα. Υπάρχει μια μελέτη που είχε γίνει από το Πολυτεχνείο και τελείωσε πέρυσι, η οποία δεν αφορούσε το τραμ της Αθήνας. Ηταν μια γενική μελέτη, όσον αφορά το τι μέτρα χρειάζεται να ληφθούν για να λειτουργήσει ένα τραμ.  Αυτό  είναι το μόνο που υπάρχει. Και αν αποφασίσει η Κυβέρνηση σήμερα να κάνει και προαστιακό σιδηρόδρομο και τραμ, φοβάμαι ότι το 2004  θα αφήσουμε ξεκοιλιασμένη την πρωτεύουσα. 
Αυτά είναι τα θέματα τα οποία μας προβληματίζουν και μας κάνουν να έχουμε μια αμηχανία. Κύριε Πρόεδρε, πολλές φορές αισθάνομαι, όχι σαν Βουλευτής αλλά σαν 'Ελληνας πολίτης, να ντρέπομαι  για σφάλματα για τα οποία δεν είμαι υπεύθυνος. 
ΠΡΟΕΔΡΟΣ (Απόστολος Κακλαμάνης): Η κ. Κανέλλη έχει το λόγο. 
ΛΙΑΝΑ ΚΑΝΕΛΛΗ: Είμαστε ακόμα σε μια συζήτηση επί της αρχής και θα είχε ίσως ιδιαίτερη σημασία να σταθούμε σε κάποιες -από τη χθεσινή συζήτηση, θα έλεγα σχεδόν- διαφοροποιήσεις που έγιναν, είναι αλήθεια με κατηγορηματικό τόνο, από την Κυβέρνηση δια στόματος του Υπουργού στη συζήτηση στην επιτροπή. 
Βεβαίως, διατυπώθηκαν και άκρως ευαίσθητες προτάσεις από συναδέλφους χθές εδώ, για την πορεία ενδεχομένως κάποιων πολιτιστικών προτάσεων, που θα μπορούσαν παράλληλα με τις αθλητικές διοργανώσεις, να εξυψώνουν το κύρος της χώρας, να φέρουν τη χώρα σε μια θέση, ώστε να μπορεί να δώσει διαφορετικούς Ολυμπιακούς Αγώνες, διάφορες πολιτισμικές ή εξωτερικών υποθέσεων προτάσεις, όπως το τέμενος, που έχει γίνει δυστυχώς ένα θέμα της επικαιρότητας. 
Η θέση του κόμματός μας ήταν ευθύς εξ'αρχής για το Γκάζι. Βεβαίως τι έχει συμβεί από την εποχή που ο κύριος Υπουργός ήταν υποψήφιος Δήμαρχος Αθηναίων, ώστε τώρα το πολυάνθρωπο της περιοχής του Γκαζιού να μην μπορεί να φιλοξενήσει ένα τέμενος, απολύτως χρήσιμο για τους κατοίκους του Λεκανοπεδίου μουσουλμανικού θρησκεύματος, που θα μπορούσαν να ασκήσουν τα λατρευτικά τους καθήκοντα και μετά από την Ολυμπιάδα, είναι ζητούμενο. Δεν γνωρίζω ενδεχομένως ποια είναι η ακριβής θέση και τι μετέτρεψε την αντίληψη και της ειδικής αγορήτριας του Συνασπισμού της κ. Ξηροτύρη στην επιτροπή, που συμφωνούσε για το Γκάζι, αλλά σήμερα ακούμε μια άλλη πρόταση, ως πλέον συμφέρουσα, για να πάμε στην Παιανία. Ενδεχομένως οι διευκρινίσεις που έδωσε ο κύριος Υπουργός για συνεννοήσεις με δύο συγκεκριμένους πολιτικογεωγραφικοστρατηγικούς χώρους, ας μου επιτραπεί, του μουσουλμανικού κόσμου, όπως είναι το Κουβέϊτ και η Σαουδική Αραβία, όπως ρητά κανείς μπορεί να διαβάσει ότι είπε στα Πρακτικά, να εξυπηρετούν αυτές τις ανάγκες και να είναι απολύτως κατανοητό. Αυτό που  δεν διευκρινίζει και παραμένει παγία αίτηση του κόμματός μας να διευκρινιστεί είναι ο φορέας, ο οποίος θα περατώσει το Ισλαμικό Πολιτιστικό Κέντρο, το οποίο εμφιλοχώρησε με την αφορμή των λατρευτικών αναγκών που υπάρχουν στην Ολυμπιάδα από τους αθλητές. Υπάρχουν, όμως, άλλα μείζονα ζητήματα.  Δεν είναι δυνατόν να μην μπορούμε να έχουμε μια εικόνα των μετά ολυμπιακών χρήσεων των κόμβων που θα δημιουργηθούν πάνω, δίπλα, μέσα σε όλους τους άξονες των ολυμπιακών έργων. Μιλάμε για θηριώδεις επεμβάσεις στο λεκανοπέδιο της Αττικής. 
Στ'αλήθεια δεν γνωρίζουμε αν υπάρχουν μελέτες για το τι θα γεννηθεί και ίσως γεννηθούν, ποιος ξέρει, τερατώδη κέντρα, τα οποία θα τα εκμεταλλεύονται βεβαίως ιδιώτες, εκεί όπου θα απαλλοτριωθούν ακίνητα ιδιωτών, ακίνητα ενδεχομένως πρώτης κατοικίας ανθρώπων ανυποψίαστων, που δεν θα κατανοήσουν γιατί, για λόγους μιας ουσιαστικής χρήσεως, όσο και μεγαλεπίβολο και εθνικό να είναι το σχέδιο, θα καθορίζει τη ζωή τους.  Πήραμε ένα χάρτη, δεν ξέρω, εγώ είμαι καινούρια ας μου επιτραπεί στο Κοινοβούλιο και δεν μπορώ να κατανοήσω πως με ένα τέτοιο σχεδιάγραμμα -και καλώ την προσοχή σας- θα μπορούσε κάποιος να κατανοήσει που γίνονται οι παρεμβάσεις, να κατανοήσει ενδεχομένως αυτά που εισπράττουμε καθημερινά όλοι μας, αντιδράσεις των τοπικών φορέων, για την τύχη των περιοχών τους μετά τα ολυμπιακά έργα. 'Ηδη στη φιλοσοφία του ελληνικού, στη φιλοσοφία αυτών των πέντε, έξι, όχι τόσο αγαπητών από τον πολύ κόσμο αθλημάτων ή αν θέλετε τόσο γνωστών, ενδεχομένως αύριο το πρωϊ η Ελλάδα να αποκτήσει την αθλητική νοοτροπία να αποκτήσει πρωταθλήματα και ολυμπιακά μετάλλια στο μπάτμιγκτον.  Κανείς δεν το ξέρει και μπορεί να είναι και καλό για το μέλλον του τόπου στον 21ο αιώνα. Εκείνο το οποίο δεν είναι γνωστό είναι τι θα γίνει με τα έργα υποδομής τα οποία υποχρεωτικά θα πρέπει να κατασκευαστούν, όταν στο παρόν νομοσχέδιο χρησιμοποιείται ο όρος "υποδοχή ολυμπιακών εγκαταστάσεων", που χρησιμοποιείται από το προηγούμενο νομοσχέδιο και συνεπάγεται μαζί με τα συμβόλαια και τους νόμους που διέπουν τη μετά ολυμπιακή χρήση, θα λέγαμε εμείς όχι μόνο για το Ελληνικό, αλλά και για το χώρο του αεροδρομίου, από τη στιγμή που το αεροδρόμιο θα μεταφερθεί στα Σπάτα. 
Στο ζήτημα της ασφάλειας ζητήσαμε διευκρινίσεις και επιμένουμε να τις ζητούμε. Τα τραγικά γεγονότα ενός ακόμα τρομοκρατικού κτυπήματος δίνουν λαβή και σκέψεις βεβαίως σε αντιπάλους της χώρας ή σε συμφέροντα τα οποία ενδεχομένως να θέλουν να εκμεταλλευτούν τη συγκυρία για να προωθήσουν τα δικά τους συμβόλαια με τις εταιρείες που ενδιαφέρονται να βγάλουν κάποιο κέρδος από την Ολυμπιάδα του 2004. 
Αλλά δεν μπορούμε ως κόμμα να αφήσουμε στην, ας μου επιτραπεί να πω, χρονική αυθαιρεσία -γιατί κανείς δεν ξέρει τι γεγονότα θα μεσολαβήσουν μέχρι το 2004 και όλοι απεύχονται τα τραγικά γεγονότα και εμείς πρώτοισε μια σειρά από προεδρικά διατάγματα, που εκτός από τα κίνητρα, που δεν είναι ευεργετήματα των εθελοντών, δεν κατατείνουν στη δημιουργία  εθελοντών που θα μπορέσουν να αναβιβάσουν το αθλητικό ιδεώδες στη χώρα.         Γεγονός που θα ήταν και εθνικώς προσδοκόμενο και για την κοινωνία προσδοκώμενο. 
Μας είπε ο κύριος Υπουργός στην επιτροπή -και στη δευτερολογία του δεν ήταν ιδιαίτερα αναλυτικός για τον εθελοντισμό,- ότι κάποια κίνητρα θα δοθούν, κάποιο μπλουζάκι, ένας κότινος, κάποιο πιστοποιητικό συμμετοχής σε αυτό το εθνικό ζήτημα. 
Στ' αλήθεια πιστεύουμε ότι θα πετύχουμε μια Ολυμπιάδα, που θα είναι για το καλό μιας νεολαίας που μαστίζεται από την ανεργία κατά το πρότυπο ποιο; Το εμπορικό του Σίδνεϋ, όπου ζήτησαν πενήντα χιλιάδες εθελοντές και έχουν εκατό χιλιάδες εθελοντές με κίνητρο την απόκτηση της πανάκριβης στολής των τριακοσίων χιλιάδων δραχμών, η οποία προβλέπεται για τον κάθε έναν εθελοντή και η οποία εύκολα θα μπορούσε να βγει σε συνοικιακούς πλειστηριασμούς; Είναι αυτό κοντινό στα αθλητικά ιδεώδη και σε μια αισθητική που εξαντλείται στο είδος των διαφημίσεων και της διακίνησης των μηνυμάτων; Είναι προφανές ότι και μετά την Ολυμπιάδα οι πέντε, δέκα, είκοσι, πενήντα, εκατό μεγάλες χορηγικές εταιρείες που θα αποκομίσουν κέρδη από την Ολυμπιάδα, θα φύγουν και ενδεχομένως να αφήσουν και τους απρόσφορους γι' αυτές πια χώρους διαφήμισης. Τα πολιτικά μηνύματα ή τα διαφημιστικά μηνύματα μικρότερων εταιρειών που θα παραμείνουν εδώ και θα προσδοκούν να εξασφαλίσουν είτε τα προς το ζην, είτε τα προς το διακινείν μηνύματά τους δεν μπορού να ασφυκτιούν κάτω από τη βεβαίως καλή πρόθεση της αισθητικής υπεράσπισης της Αθήνας, αλλά και το (μη εύκολο να αποφευχθεί) σκεπτικό που δύσκολα θα αποφευχθεί μήπως άλλες προθέσεις των μεγάλων καρχαριών που θα φάνε όλους τους μικρότερους που δεν θα έχουν τις οικονομικές δυνατότητες να διαφημιστούν, θα καλυφθεί με το πρόσχημα της αισθητικής.  Θα παρακαλούσαμε, λοιπόν, την Κυβέρνηση σε ζητήματα ασφάλειας, να μας πει, επειδή πολλά λέγονται και πολλά γίνονται -ακούστηκαν χθες προτάσεις ακόμα και για τη συμμετοχή των καινούριων μέσων όπως τα πολυμέσα, το "ΙΝΤΕΡΝΕΤ" τα δίκτυα και όλα αυτά τα πράγματα, τα οποία είναι ζήτημα πολιτικής αν θα εξελιχθούν σε στοιχήματα ή θα εξελιχθούν σε βάσεις δεδομένων γνωσιολογικές- την πολιτική κατεύθυνση της ασφάλειας των Ολυμπιακών Αγώνων στην οποία θα χρησιμοποιηθούν εθελοντές, ιδιώτες, ιδιωτικές εταιρείες, αστυνομικοί, μέλη των Ενόπλων Δυνάμεων, αξιωματικοί, αν θα φτιαχτεί ένα ειδικό σώμα, αν θα καταρτιστούν συμβόλαια με ιδιωτικές ασφαλιστικές εταιρείες κλπ. Τι θα κατατείνει αυτό το πολιτικό σκεπτικό; Διότι κάτω από το πρόσχημα του όγκου, κανείς δεν διαφωνεί ότι χρειάζονται εθελοντές. Πού θα βρεθούν; Εδώ η Αθήνα δεν είναι απλώς μία πόλη μιας μικρής χώρας, είναι η μισή χώρα, ενδεχομένως και ολόκληρη η χώρα από πλευράς πληθυσμιακής και παραγωγής δυναμικού. Δεν είναι το Σίδνεϋ μιας ολόκληρης Ηπείρου. 
'Αρα ζητήματα ασφαλείας, τα οποία θα εγκαθιδρυθούν και θα παραμείνουν ανεξέλεγκτα ή θα αφεθούν σε προεδρικά διατάγματα για να διαφωνούμε πολιτικά εντός του Κοινοβουλίου ή εκτός στα τόσο συκοφαντημένα παράθυρα των καναλιών, δεν είναι πρόσφορη πολιτική για να αντιμετωπιστούν αυτά τα ζητήματα. Θα χρειαστούμε αφορμές όχι για να τσακωνόμαστε αλλά για να εμπεδώνουμε δημοκρατικούς θεσμούς και να μη στερούμε δικαιώματα από τους πολίτες την επομένη του τέλους της φανταχτερής μας Ολυμπιάδας. 
ΠΡΟΕΔΡΟΣ (Απόστολος Κακλαμάνης): Ο Πρόεδρος της Νέας Δημοκρατίας κ. 
Κώστας Καραμανλής έχει το λόγο. 
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, -θέλω πριν απ' όλα- να επαναλάβω ότι η Νέα Δημοκρατία θεωρεί την προετοιμασία και τη διοργάνωση των Ολυμπιακών Αγώνων εθνική υπόθεση, ευκαιρία και για δημιουργία και για προβολή και για ανάταση της πατρίδας μας. 
Εμείς πιστεύουμε ότι όλες οι Ελληνίδες και όλοι οι 'Ελληνες θεωρούν τους Ολυμπιακούς Αγώνες του 2004 δική τους υπόθεση. Απαιτούν να γίνει ό,τι το καλύτερο και είναι έτοιμοι να προσφέρουν, φθάνει να ξέρουν, να πιστεύουν, να αισιοδοξούν, φθάνει να μην αποκλείονται από την Κυβέρνηση και τις αποφάσεις της. 
Παρά τα τεράστια προβλήματα, που έχουν συσσωρευθεί με ευθύνη της Κυβέρνησης και προσωπικά του Πρωθυπουργού, πιστεύουμε ότι, ακόμα και τώρα, μπορούμε να επιδοθούμε σε έργο με θετικό αποτέλεσμα, φθάνει, όμως, να ενώσουμε δυνάμεις, να κινηθούμε σε συνεννόηση και θεσμικά κατοχυρωμένη συναίνεση, να στρατευθούμε όλοι μαζί: πολιτικές δυνάμεις, Αυτοδιοίκηση, οι αρμόδιοι φορείς, οι ειδήμονες και αυτοί που έχουν εμπειρία και γνώση, ολόκληρος ο πνευματικός και επιχειρηματικός κόσμος χωρίς αποκλεισμούς και χωρίς εξαιρέσεις. Εμείς πιστεύουμε ότι το φιλότιμο του 'Ελληνα μπορεί να είναι το όπλο μιας λαμπρής επιτυχίας. 
Η οργάνωση των Ολυμπιακών Αγώνων είναι στοίχημα για ολόκληρο το έθνος και το στοίχημα αυτό μπορούμε να το κερδίσουμε με τη σύμπραξη όλων των πολιτών. Μπορεί και πρέπει να υπάρξει πανεθνική προσπάθεια, πανεθνική συστράτευση. Μπορούμε να διοργανώσουμε Ολυμπιακούς Αγώνες αντάξιους της πολιτισμικής κληρονομιάς, των παραδόσεων και των αρετών των Ελλήνων.  Κυρίες και κύριοι συνάδελφοι, αναγκάζομαι να επαναλάβω δι' ολίγων τις θέσεις μας αυτές, γιατί δυστυχώς, ακόμα και τώρα, η Κυβέρνηση επιμένει να  αρνείται κάθε πρόταση συνεννόησης, συναίνεσης και συνένωσης προσπαθειών.  Και αυτό είναι δυστυχώς το μήνυμα που εκπέμπεται και με το νομοσχέδιο, που συζητείται τώρα. 
Πρώτα απ' όλα, το είπα και θα το ξαναπώ ελάχιστα εικοσιτετράωρο αν θυμούμαι καλά, δυο μέρες πριν από την κατάθεση του νομοσχεδίου, είχαμε συνάντηση με τον αρμόδιο Υπουργό, στον οποίο επαναλάβαμε την απόφασή μας να στηρίξουμε τη διοργάνωση και την ανάγκη συνεννόησης και συναίνεσης. Δεν είπατε τίποτα στην ουσία για το νομοσχέδιο. Προτιμήσατε τον αιφνιδιασμό.  Επιλέξατε το δρόμο της μονοκομματικής αντίληψης. Και αυτό μόνο το γεγονός -και λυπούμαι ιδιαίτερα που είναι έτσι- αποδεικνύει ότι για την Κυβέρνηση δεν προέχει η επιτυχία, δεν τίθεται ως βασικός άξονας το καθολικό αίτημα του ελληνικού λαού για κοινή προσπάθεια. Ακόμα όμως πιο αποκαλυπτικό είναι το πνεύμα που διέπει ολόκληρο το νομοσχέδιο.  Πρώτα απ' όλα, το υπό συζήτηση σχέδιο νόμου δεν συνιστά βελτίωση ή προέκταση του υπάρχοντος θεσμικού πλαισίου εν'όψει της προόδου των έργων και της όλης οργάνωσης. Είναι νομοσχέδιο της τελευταίας στιγμής, που αποτελεί, στην ουσία, ομολογία της κραυγαλέας αποτυχίας όλα αυτά τα χρόνια και των ως τώρα διαδοχικών και αντιφατικών νομοθετημάτων. Είναι θεσμική απόδειξη της μέχρι τώρα προκλητικά πρόχειρης οργανωτικής προσπάθειας και των συνακόλουθων καθυστερήσεων, που ήδη έχουν μειώσει το κύρος της χώρας.  Με απλά λόγια το υπό συζήτηση νομοσχέδιο επιχειρεί διόρθωση ημαρτημένων και αποσκοπεί ματαίως να δώσει στην Κυβέρνηση άφεση αμαρτιών για τα όσα τραγελαφικά έχουν συμβεί. Εμείς δεν μπορούμε να συμπράξουμε, όταν μάλιστα το σχέδιο νόμου συνετάγη κρυφά και ερήμην των πάντων. 
Πέραν αυτών το νομοσχέδιο έχει εγγενείς αδυναμίες. Και αναφέρω μία από τις κυριότερες: αντί να αναθέτει την ευθύνη στις αρμόδιες επιτροπές ως συλλογικά όργανα αντιπροσωπευτικού χαρακτήρα συγκεντρώνει τα πάντα στον Πρωθυπουργό. Η Οργανωτική Επιτροπή, που κατά τη σύμβαση με τη ΔΟΕ είναι υπεύθυνη για τη διοργάνωση, τίθεται τρίτη στην ιεραρχία μετά τον Πρωθυπουργό και μετά τη διϋπουργική, ενώ παράλληλα διχοτομείται. Η ευρεία, η δεκαπενταμελής, περιορίζεται σε ρόλο διακοσμητικό και η τακτική, η πενταμελής, διορίζεται και παύεται από τον Πρωθυπουργό. 
Το γεγονός αυτό, δηλαδή η ανάθεση στον Πρωθυπουργό της αρμοδιότητας να διορίζει και να παύει τα μέλη του Διοικητικού Συμβουλίου του "ΑΘΗΝΑ 2004", σε συνδυασμό με το γεγονός ότι δεν προβλέπονται εκπρόσωποι των κομμάτων, είναι έμπρακτη απάντηση στο καθολικό αίτημα και τη σαφή πρόταση που έχουμε κάνει για συνεννόηση, για συνένωση προσπαθειών, για συναίνεση.  Και ακόμα, με αυτό το νομοσχέδιο διευρύνονται τα όρια για κομματικές προσλήψεις. Και αυτό είναι το δεύτερο σημείο, που προκαλεί την έντονη αντίθεσή μας, γιατί αποκαλύπτει την εμμονή της Κυβέρνησης στην πρακτική να χωρίζει και να ξεχωρίζει τους 'Ελληνες, να δημιουργεί καταστάσεις, τις οποίες στη συνέχεια η ίδια η Κυβέρνηση, όπως έκανε με την Ολυμπιακή, καταγγέλλει και δαιμονοποιεί. 
Πρώτα απ'όλα, παραμερίζεται ο νόμος Πεπονή για τις προσλήψεις προσωπικού σε έργα του Υπουργείου Πολιτισμού, αλλά και σε έργα ή δραστηριότητες ή προγράμματα, που σχετίζονται με την προετοιμασία των αγώνων. Τα πάντα δηλαδή τίθενται εκτός νόμου. Ο νόμος αυτός έρχεται, για να ανοίξει τρύπες στους υφιστάμενους νόμους. Και ακόμα, αυξάνεται από τρεις σε δέκα μετακλητούς υπαλλήλους, το προσωπικό της ειδικής υπηρεσίας στήριξης της διϋπουργικής. 
Είναι προφανής η πρόθεση για νέες τακτοποιήσεις ευνοουμένων, όπως λέγεται λαϊκά, των "κολλητών", με προσωπικά ή κομματικά κριτήρια. 
Και τρίτον, σε ό,τι αφορά την ασφάλεια των αγώνων, προβλέπεται η χρησιμοποίηση άμισθων εθελοντών, στους οποίους όμως παρέχονται ακαθόριστα ευεργετήματα. Και τα ερωτήματα είναι σοβαρά. Με ποια κριτήρια θα επιστρατεύονται οι άμισθοι εθελοντές; Ποια θα είναι τα ευεργετήματα, των οποίων θα απολαμβάνουν; Ποιος θα καθορίζει το ύψος των ευεργετημάτων; Και είναι εύλογο το ερώτημα: μήπως κάτω από τον τίτλο "εθελοντές", που θα επιλέγονται αυθαίρετα, ετοιμάζεται στρατιά ημετέρων με εξίσου αυθαίρετα ευεργετήματα; Μπορει δηλαδή να εμφανιστεί αύριο η Kυβέρνηση, πριν από εκλογές και να πει ότι μοιράζονται αυτά και αυτά; Και τι είδους ευεργετήματα είναι αυτά; Θα αφορούν προσλήψεις, μοριοδότηση σε διαγωνισμό, χρηματικά ποσά; Κυρίες και κύριοι συνάδελφοι, δυο λόγια για το μουσουλμανικό τέμενος.          Είμαστε υπέρ. 'Ομως το νομοσχέδιο γεννά δύο τουλάχιστον σοβαρά ερωτηματικά: πρώτον, γιατί η ίδρυσή του έρχεται σε ένα νομοσχέδιο για τους Ολυμπιακούς Αγώνες, τη στιγμή κατά την οποία δεν συνδέεται με αυτούς; Γιατί δηλαδή φαίνεται να λέμε "ναι" στην ίδρυση αυτή, σαν να το κάνουμε καταναγκαστικά λόγω ολυμπιακών υποχρεώσεων, ενώ στην πραγματικότητα το δεχόμαστε ως χώρα θρησκευτικώς φιλελεύθερη, στο πλαίσιο απρόσκοπτης άσκησης της θρησκευτικής ελευθερίας; Γιατί δηλαδή υποβαθμίζουμε οι ίδιοι το κύρος της χώρας; Και γιατί ιδρύεται στην Παιανία; Με βάση ποια μελέτη και ποιο στόχο; Κυρίες και κύριοι συνάδελφοι, ένα από τα θέματα, που τίθενται από τη Διεθνή Ολυμπιακή Επιτροπή, αφορά στην ασφάλεια των αγώνων. Προφανώς η ΔΟΕ θυμάται την Ατλάντα. Επιχειρείται ωστόσο από καλοθελητές και μια απόπειρα σύνδεσης με την τρομοκρατία. Πρόκειται για υπερβολή, άσχετη με την πραγματικότητα, που αδικεί, αναμφισβήτητα, κατάφωρα τη χώρα. Θεωρώ, όμως, κατάλληλη την ευκαιρία να απευθύνουμε κοινό μήνυμα σε όλους τους 'Ελληνες να συνδράμουν το έργο των διωκτικών αρχών για την επίτευξη άμεσου αποτελέσματος. 
Δεν υπάρχει καμία αμφιβολία ότι οι τρομοκρατικές ενέργειες στρέφονται κατά του Ελληνισμού, κατά των συμφερόντων της χώρας και έτσι πρέπει να αντιμετωπιστούν. 
Αλλά επίσης δεν υπάρχει καμία αμφιβολία ότι υφίσταται προφανής επί πολλά χρόνια αδυναμία, ανεπάρκεια, ανικανότητα αντιμετώπισης του φαινομένου αυτού. Δυστυχώς, το νομοσχέδιο δεν προσεγγίζει το θέμα με την απαιτούμενη σοβαρότητα και την ανάγκη εγρήγορσης. Και είναι επιτέλους ανάγκη η Κυβέρνηση να καταλάβει ότι πρέπει να ληφθούν πρόσθετα μέτρα τόσο για την επίτευξη ουσιαστικού αποτελέσματος, όσο και για την αφαίρεση των προσχημάτων, που επιστρατεύουν οι αντιστρατευόμενοι τα συμφέροντά μας. 
Η αλήθεια είναι ξεκάθαρη και πρέπει να εκπεμφθεί το ίδιο ξεκάθαρα σε ολόκληρο τον κόσμο. Η Αθήνα είναι μια από τις πιο ασφαλείς και φιλόξενες πόλεις στον κόσμο. Μπορούμε όμως, κυρίες και κύριοι συνάδελφοι, να κάνουμε πολλά ακόμα και πρέπει να τα κάνουμε τώρα. 
Η εμπλοκή των Ενόπλων Δυνάμεων σε θέματα ασφάλειας των αγώνων μπορεί να δημιουργήσει προβλήματα, αφού αναγκαστικά ο στρατός θα τεθεί υπό τις διαταγές της Αστυνομίας. Και βέβαια ο νόμος προβλέπει και τη συνεργασία με ιδιωτικές εταιρείες. Πρέπει όμως να είναι σαφές από τώρα ότι το θέαμα, που παρακολουθούμε στα γήπεδα, με τους αστυνομικούς σε αγγαρίες -και μάλιστα χωρίς καμιά ανταμοιβή- πρέπει να τελειώνει. Πρώτον να φύγει από την Αστυνομία το βάρος αυτό και δεύτερον, όπου παρουσιάζονται ανάγκες για πρόσθετη εργασία, να υπάρχει ανάλογη αμοιβή για τους αστυνομικούς. 
Κυρίες και κύριοι συνάδελφοι, μείζον ζήτημα αποτελεί το κόστος της  διοργάνωσης, αλλά και η ανάθεση των σχετικών έργων και προμηθειών.                  Κατ'αρχήν, σε ό,τι αφορά το κόστος, ήδη οι εκτιμήσεις της ίδιας της Κυβέρνησης προσεγγίζουν αυτά που έλεγα πριν από λίγες ημέρες στην προ ημερησίας διατάξεως συζήτηση στη Βουλή σε επίπεδο Αρχηγών. 
Η έως σήμερα πολιτεία της Κυβέρνησης δεν επιτρέπει παρά μόνο ανησυχία και σοβαρές υπόνοιες. Δεν θα αναφερθώ στις παλαιότερες αποκαλύψεις υπουργών για παίγνια συμφερόντων, για ανέλεγκτες συμβάσεις, στις οποίες χάνονται δισεκατομμύρια. Υπάρχει και η πρόσφατη γενικότερη βέβαια καταγγελία του Υπουργού Εθνικής Οικονομίας για πιέσεις, η οποία δεν μπορεί να αγνοείται ούτε να περιορίζεται στην αοριστολογία. 
Υπάρχουν οι βαρύτατες καταγγελίες του κ. Στρατήγη, του κ. Βασιλακόπουλου, που δεν μπορούν να αγνοούνται. Και το αρνητικό είναι ότι οι σχετικές διατάξεις του νομοσχεδίου που συζητούμε δεν έρχονται να άρουν, αλλά δυστυχώς να τονώσουν τις σχετικές υπόνοιες. 
Λίγο πιο συγκεκριμένα: καθιερώνεται φοροαπαλλαγή ανεξαρτήτως ποσού για χορηγίες του "ΑΘΗΝΑ 2004" σε αντίθεση με ό,τι συμβαίνει σε ευαγή ιδρύματα, παραδείγματος χάρη γηροκομεία, τα οποία φορολογούνται. 'Ολες οι διαφημίσεις των χορηγών θεωρούνται χορηγίες και εκπίπτουν. Αυτό όμως μπορεί να μετατρέψει τον ΑΘΗΝΑ 2004 σε κέντρο έκδοσης πιστοποιητικών φοροαπαλλαγής. 
Καταργεί το Φ.Π.Α. όχι μόνο από τις υπηρεσίες και τις προμήθειες, αλλά και από τις κατασκευές και μάλιστα και από εκείνες, που δεν ανήκουν στην εταιρεία, αλλά απλώς εμπίπτουν στην εκπλήρωση του σκοπού της.  Βαφτίζονται "Ολυμπιακά" δεκαπέντε έργα υποδομών του Υ.ΠΕ.ΧΩ.Δ.Ε., ακόμα και έργα που βρίσκονται σε εξέλιξη, για να αποκτήσουν τα προνόμια που προβλέπει ο ν. 2730 του 1999 για τα Ολυμπιακά: απ'ευθείας αναθέσεις, κατά παρέκκλιση απαλλοτριώσεις, φοροαπαλλαγές κλπ. Επιδεινώνεται έτσι το πρόβλημα της αδιαφάνειας, αφού εισάγει το θεσμό των λιστών διαγωνισμών, δηλαδή των διαγωνισμών περιορισμένης συμμετοχής. 
Επίσης, δεν αίρει το μέγα ζήτημα του άρθρου 4 του ν. 2522 του 1997, που επιτρέπει και μετά την λόγω παρανομίας ακύρωση ενός διαγωνισμού από το αρμόδιο δικαστήριο να εκτελείται το έργο ή η προμήθεια ως το τέλος από αυτόν που το πήρε παρανόμως, ενώ αυτός που δικαιώνεται παίρνει αποζημίωση. Δηλαδή και η παρανομία συνεχίζεται και η σύμβαση πληρώνεται διπλά. Και μη μας λέτε ότι αυτά προβλέπονται από το Κοινοτικό Δίκαιο. 
Το Κοινοτικό Δίκαιο προβλέπει διακριτική ευχέρεια για τα κράτη-μέλη να ρυθμίζουν το θέμα, ώστε να διευκολύνεται η εκτέλεση του έργου. Δεν καθιερώνουν όμως τέτοια υποχρέωση. Και ακόμα αυξάνεται από εκατό εκατομμύρια (100.000.000) δραχμές σε πεντακόσια εκατομμύρια (500.000.000) δραχμές το ποσό των συμβάσεων, που θα συνάπτει ο Οργανισμός "ΑΘΗΝΑ 2004" με έλεγχο νομιμότητας από την τριμελή ελεγκτική επιτροπή. 
Επέρχεται δηλαδή συρρίκνωση στην εφαρμογή των κανόνων διαφάνειας. Την ώρα που οι πάντες σε αυτόν τον τόπο απαιτούν περισσότερη διαφάνεια η Κυβέρνηση κινείται στην αντίθετη κατεύθυνση. Για μας αυτό είναι απαράδεκτο και δηλώνουμε ότι είμαστε κατηγορηματικά αντίθετοι. 
Η ασάφεια των διατάξεων για φοροαπαλλαγές χορηγών αφήνει κενά, που μπορεί να αποτελέσουν αιτίες φοροδιαφυγής, αλλά και αιτιολόγησης μαύρου χρήματος. Θα κινδυνεύσει ο "ΑΘΗΝΑ 2004" να μετατραπεί, όπως ήδη είπα, σε υπηρεσία έκδοσης πιστοποιητικών φοροαπαλλαγής με ό,τι αυτό συνεπάγεται και για τα έσοδα του δημοσίου και για τη διαφάνεια. 
Κυρίες και κύριοι συνάδελφοι, αισθάνομαι την υποχρέωση να επαναλάβω τις βασικές προτάσεις, που η Νέα Δημοκρατία με απόλυτη συνέπεια υποστηρίζει και θα συνεχίσει να υποστηρίζει. 
Πρώτον, να συγκροτηθεί Εθνικό Ολυμπιακό Συμβούλιο υπό τον Πρόεδρο της Δημοκρατίας, στο οποίο να συμμετέχουν ισότιμα οι επικεφαλής όλων των Κομμάτων της Βουλής και ο Πρόεδρος του Σ.Α.Ε., του Συμβουλίου Αποδήμου Ελληνισμού. 
Δεύτερον, να αναβαθμισθεί ουσιαστικά ο ρόλος της Εθνικής Επιτροπής Ολυμπιακών Αγώνων, που σήμερα είναι καθαρά διακοσμητικός, ας μην κρυβόμαστε πίσω από το δάκτυλό μας. 
Τρίτον, να καθιερωθεί τακτική, ανά τετράμηνο ή έστω ανά εξάμηνο, ενημέρωση της Ολομέλειας της Βουλής για την πορεία της προετοιμασίας.  Και τέταρτον, να προωθηθούν με κοινές αποφάσεις οι μηχανισμοί που απαιτούνται, για να εξασφαλισθεί η ταχύτερη δυνατή κατασκευή των έργων, η πλήρης διαφάνεια, η καλύτερη μελλοντική αξιοποίηση της Ολυμπιακής υποδομής, αλλά και η συμβολή των έργων αυτών στη βελτίωση της καθημερινότητας. 
Κυρίες και κύριοι συνάδελφοι, είναι ευκαιρία να προωθηθούν αποφάσεις, που θα αλλάξουν τη φυσιογνωμία του μητροπολιτικού κέντρου και θα κάνουν πιο ανθρώπινη την ζωή όλων. Είναι ανάγκη να σκεφτόμαστε τόσο τους αγώνες, αλλά το ίδιο και την επόμενη ημέρα, μετά του αγώνες. Να μην αφήσουμε τη χώρα με ένα χρέος, που θα τη γονατίσει. Αντιθέτως, να αφήσουμε τη χώρα με την περηφάνεια μιας λαμπρής, μιας μεγάλης επιτυχίας, αλλά και με έργα, που θα βελτιώσουν την ποιότητα της ζωής όλων των πολιτών. 
Είναι προφανές ότι το νομοσχέδιο αυτό δυστυχώς κινδυνεύει, εφόσον τελικά ψηφισθεί, να δημιουργήσει περισσότερα προβλήματα απ'όσα υποτίθεται ότι επιχειρεί να λύσει. 
Και θέλω να τελειώσω υπενθυμίζοντάς σας ότι η Κυβέρνηση είναι δύο φορές αδικαιολόγητη, γιατί έχει την αποκλειστική ευθύνη για σχεδόν τρία χαμένα χρόνια, τρία χρόνια ανεπάρκειας, ανικανότητας, παλινωδιών, υπαναχωρήσεων και ολιγωρίας. 
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΟΣ (Απόστολος Κακλαμάνης): Ο Υπουργός Πολιτισμού κ. Πάγκαλος έχει το λόγο. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Πρόεδρε, κύριοι συνάδελφοι, όταν προσερχόμενος στην Αίθουσα ενημερώθηκα από τις διαδόσεις των δημοσιογράφων, ότι ο κύριος Πρόεδρος της Νέας Δημοκρατίας θα μας έκανε την τιμή να μιλήσει απόψε, επειδή είμαι άνθρωπος βαθύτατα αισιόδοξος, θα έλεγα αθεράπευτα αισιόδοξος, είχα μία ελπίδα ότι τουλάχιστον αυτήν τη φορά θα κάτσει να ακούσει τις απαντήσεις στα ερωτήματα που έθεσε, δίνοντας έτσι και ένα παράδειγμα αυτής της συνεννόησης και αυτής της συναίνεσης την οποία κατά κόρον επικαλέστηκε. Δυστυχώς για μία ακόμη φορά διαψεύστηκα. Βέβαια η κατάσταση είναι καλύτερη από την προηγούμενη φορά, γιατί την προηγούμενη όπως ξέρετε, στην προ ημερησίας διάταξεως συζήτηση απελθών ο κ. Καραμανλής συναπεκόμισε και το σύνολο της κοινοβουλευτικής ομάδας σε δεξίωση εσωκομματική και έτσι απέμεινε μόνος... 
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, σας παρακαλώ ενημερώστε... 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Σας παρακαλώ, κύριε Σιούφα, μιλάω. 
ΔΗΜΗΤΡΙΟΣ ΣΙΟΥΦΑΣ: Κύριε Υπουργέ, ξαναβάζετε ένα θέμα και εκθέτετε την Αξιωματική Αντιπολίτευση χωρίς λόγο και παρακαλώ τον κύριο Πρόεδρο της Βουλής να σας ενημερώσει επί του Βήματος ότι είχε ενημερωθεί για την υποχρέωση που είχε η Κοινοβουλευτική Ομάδα της Νέας Δημοκρατίας έγκαιρα. Και σας το είπε κιόλας εκείνη την ημέρα. Και επιμένετε να επαναφέρετε το θέμα. 
ΠΡΟΕΔΡΟΣ (Απόστολος Κακλαμάνης): Κύριε Υπουργέ, ας μπούμε στα θέματα μας. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Σιούφα, δεν με ενδιαφέρει... 
ΠΡΟΕΔΡΟΣ (Απόστολος Κακλαμάνης): Είχε πράγματι αναφερθεί στη Διάσκεψη των Προέδρων ότι θα είχαν κάποια εκδήλωση κομματικών οργανώσεων. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Πρόεδρε, με όλο το σεβασμό που σας έχω.... 
ΠΡΟΕΔΡΟΣ (Απόστολος Κακλαμάνης): Ας μπούμε όμως τώρα στο νομοσχέδιό μας. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Με όλο το σεβασμό που σας έχω, θα μου επιτρέψετε μετά από είκοσι συναπτά έτη σε αυτήν την Αίθουσα να πω ότι δεν μου έχει ξανατύχει κόμμα να προκαλεί προ ημερησίας διάταξης συζήτηση και κατά τη διάρκεια της συζήτησης, που το ίδιο προκάλεσε, να αποχωρεί για οποιοδήποτε λόγο για να ασχοληθεί με τα εσωτερικά του ζητήματα. 
ΔΗΜΗΤΡΙΟΣ ΣΙΟΥΦΑΣ: Είχε προγραμματισθεί νωρίτερα και είχαμε ενημερώσει τον Πρόεδρο της Βουλής. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Το αν ενημερώσατε τον Πρόεδρο της Βουλής ή όχι... 
ΠΡΟΕΔΡΟΣ (Απόστολος Κακλαμάνης): Παρακαλώ, το θέμα είναι σαφές. 
'Εγινε κατανοητό. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού):...αφορά τον Πρόεδρο της Βουλής, εμένα δεν με καλύπτει, κύριε Σιούφα. 
ΠΡΟΕΔΡΟΣ (Απόστολος Κακλαμάνης): Κύριε Υπουργέ, θα κρατήσω το χρόνο σας, με συγχωρείτε. 
Παρακαλώ, για να μη δημιουργούνται θέματα χωρίς λόγο, ο κύριος Υπουργός είπε εκείνο το βράδυ ότι δεν έχω απέναντί μου την Αντιπολίτευση. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Πλην του ατυχούς 
κ. Παυλόπουλου, που οφείλω να του το αναγνωρίσω. 
ΠΡΟΚΟΠΗΣ ΠΑΥΛΟΠΟΥΛΟΣ: Ευτυχής ήμουν, κύριε Υπουργέ, ατυχής δεν ήμουν. 
ΠΡΟΕΔΡΟΣ (Απόστολος Κακλαμάνης): 'Οντως υπήρξε το θέμα αυτό και αναφέρεται στη Διάσκεψη ότι το βράδυ εκείνο είχατε αυτήν την κομματική υποχρέωση. Ο Υπουργός επανέρχεται τώρα και διατυπώνει μια άποψη επ'αυτού.  Τι θέλετε από τον Πρόεδρο να κάνει; (Θόρυβος από την πτέρυγα της Νέας Δημοκρατίας) 
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, μου επιτρέπετε; 
ΠΡΟΕΔΡΟΣ (Απόστολος Κακλαμάνης): Κατ'αρχήν, μη διακόπτετε. Θα κάνουμε μία πολιτισμένη συζήτηση. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Μα, θα μας εμποδίσετε να έχουμε άποψη, κύριε Σιούφα; Για όνομα του Θεού! 
ΠΡΟΕΔΡΟΣ (Απόστολος Κακλαμάνης): Παρακαλώ, κύριε Υπουργέ! ΔΗΜΗΤΡΙΟΣ ΣΙΟΥΦΑΣ: Ξέρετε ότι σέβομαι και εσάς και τον Πρόεδρο του Σώματος. 'Οταν προσδιορίστηκε η λήξη της διακοπής των εργασιών της Συνόδου είχε προγραμματισθεί η εκδήλωση από την πλευρά της Νέας Δημοκρατίας και ακολούθησε η ανακοίνωση του Προέδρου της Κυβέρνησης ότι θα φέρει για συζήτηση... 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Να την αναβάλατε, κύριε Σιούφα, την κομματική σας εκδήλωση και να είσαστε παρόντες στη Βουλή.   
ΔΗΜΗΤΡΙΟΣ ΣΙΟΥΦΑΣ: Με συγχωρείτε, κύριε Υπουργέ, εμείς έτσι το εξηγήσαμε αλλά δεν μπορείτε να το καταγγέλλετε. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Ο λαός σας έχει στείλει στη Βουλή. Δεν έχει στείλει σε κομματικές συναθροίσεις τους Βουλευτές. Εδώ είμαστε εκπρόσωποι του ελληνικού λαού και απορώ που δικαιολογείσθε κατ'αυτόν τον τρόπο. Είναι ανεπαρκέστατη η δικαιολογία σας. 
(Θόρυβος, διαμαρτυρίες από την πτέρυγα της Νέας Δημοκρατίας) 
ΠΡΟΕΔΡΟΣ (Απόστολος Κακλαμάνης): Παρακαλώ, να μη γράφονται οι διακοπές. 
Κύριε Υπουργέ, ας προχωρήσουμε στο θέμα, παρακαλώ. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Εν πάση περιπτώσει, κύριοι συνάδελφοι, τουλάχιστον απόψε νόμιζα ότι ο κύριος πρόεδρος της Νέας Δημοκρατίας θα άκουγε τις απαντήσεις στα ερωτήματα που έθεσε. Δεν είναι εδώ.  Αποχώρησε ακόμα μία φορά. 
Θα πω επιπλέον -και πιστεύω ότι εκφράζω πολλούς συναδέλφους- ότι δεν μας έκανε καν τη χάρη να μας απαγγείλει ένα νέο λογύδριο. Αυτό που ακούσαμε ήταν ακριβώς αυτό που ακούσαμε στην προ ημερησίας διάταξης συζήτηση. Δεν ξέρω εάν θέλει ο κ. Καραμανλής να μας εκπαιδεύσει και μας επαναλαμβάνει τα ίδια μέχρι να τα μάθουμε απ'έξω και να νομίζει ότι κατ'αυτόν τον τρόπο προάγεται και ο κοινοβουλευτικός διάλογος, η συνεννόηση και η συναίνεση την οποία επικαλείται. 
Κύριοι συνάδελφοι, λυπούμαι πολύ γιατί πραγματικά εγώ θα συμφωνούσα σε όλο το πρώτο μέρος, στις δύο πρώτες παραγράφους της ομιλίας του κ.  Καραμανλή, αλλά ποιος είναι αυτός που ψαλιδίζει τα φτερά, δένει βαρίδια στα πόδια του λαού και της νεολαίας; Ποιος δημιουργεί κλίμα μεμψιμοιρίας, καταστροφολογίας; Ποιος είναι αυτός που δημιουργεί συνεχώς ένα κλίμα υποψίας με αστήρικτα στοιχεία τα οποία κατά την πορεία εγκαταλείπονται; Γιατί εδώ έχουμε ακούσει διάφορα τα οποία εγκαταλείφθησαν χωρίς καμία  αυτοκριτική. Δεν νομίζω ότι είναι η Κυβέρνηση υπεύθυνη γι'αυτό το κλίμα.    Δεν νομίζω ότι είναι η Κυβέρνηση αυτή η οποία αποφεύγει τη συναίνεση και τη συνεννόηση. 
Κατ'αρχήν, ποιος έδωσε, κυρίες και κύριοι συνάδελφοι, σε αυτό το διαδικαστικό νομοθέτημα, το τεχνικό νομοθέτημα, το επουσιώδες νομοθέτημα τέτοιες διαστάσεις; Ακόμα και σήμερα με την έλευσή του εδώ ο κ.  Καραμανλής δεν ήρθε για να συζητήσει επί της ουσίας του νομοσχεδίου.  'Ηρθε για να δώσει πολιτική διάσταση σε ένα σύνολο παραστάσεων, υποψιών και υπονοουμένων, τα οποία η Νέα Δημοκρατία προσπαθεί να δημιουργήσει γύρω από την υπόθεση της προετοιμασίας των Ολυμπιακών Αγώνων. 
Μου είπε ο κ. Καραμανλής μετά την επίσκεψή μου σε αυτόν και τη συνεννόηση που κάναμε, ότι θα περίμενε να ενημερώσω για το νομοσχέδιο. Κύριοι συνάδελφοι, εάν εγνώριζα ότι θα επικρατούσε τέτοιο κλίμα, προφανώς θα τον ενημέρωνα. Ουδέποτε φαντάσθηκα ότι το περιεχόμενο της συνεννόησης θα ήταν αυτές οι τεχνικές ρυθμίσεις. Και βεβαίως, τι είδους ακριβώς πολιτικό διάλογο θέλετε να κάνουμε; Η επιτροπή της Βουλής δεν είναι χώρος διαλόγου; Θα καταργήσουμε το βασικό κανόνα της δημοκρατίας, ότι η Κυβέρνηση κυβερνάει επιτέλους και η Αντιπολίτευση ελέγχει; Και μετά από αυτό θα καταργήσουμε και τη Βουλή ως χώρο κατ'εξοχήν στον οποίο πρέπει να γίνονται αυτού του είδους οι συζητήσεις, η ενημέρωση, η ανταλλαγή απόψεων, η αποδοχή παρατηρήσεων, όταν οι παρατηρήσεις είναι θεμελιωμένες; Είπε ο κ. Καραμανλής ότι κρυφά και ερήμην των πάντων ήρθε αυτό το νομοσχέδιο. Μα, δε συζητήσαμε επί ώρες στην Επιτροπή; Πώς ήρθε κρυφά και ερήμην; Κυρίες και κύριοι συνάδελφοι, άκουσα την πρόταση για την κομματικοποίηση της προετοιμασίας των Ολυμπιακών Αγώνων. Νομίζω ότι είναι πολύ εσφαλμένη η πρόταση αυτή. 'Εχουμε πικράν πείραν στη χώρα αυτή, με το τι συμβαίνει, όπου κοινωνικές διαδικασίες κομματικοποιούνται σε έσχατο βαθμό με την παρουσία εκπροσώπου κομμάτων. Θέλετε να κάνουμε την επιτροπή προετοιμασίας των Ολυμπιακών Αγώνων ένα κομματικό χώρο, όπου να ομιλεί η Νέα Δημοκρατία και μετά να ομιλεί το ΠΑ.ΣΟ.Κ. και μετά το Κ.Κ.Ε. και μετά ο Συνασπισμός; Γνωρίζετε τη σύνθεση της "ΑΘΗΝΑ 2004"; Πρόσωπα και πράγματα είναι γνωστά σ'αυτήν τη χώρα. 'Εχετε "με το χέρι στην καρδιά" τη δυνατότητα να πείτε ότι το ΠΑ.ΣΟ.Κ. ελέγχει την επιτροπή, ότι πασοκοκρατείται η "ΑΘΗΝΑ 2004"; Και λίγη συστολή δεν θα έβλαπτε, νομίζω. Εν πάση περιπτώσει, είσαστε μεγάλο κόμμα, αλλά υπάρχει και ο υπόλοιπος λαός που έχει το δικαίωμα να έχει απόψεις και εκπροσώπηση. Υπάρχει εθνική επιτροπή όπου εκεί μετέχετε επισήμως ως κόμμα και θα συνέρχεται συχνότερα από ότι στο παρελθόν. Εγώ σπεύδω να δεχθώ την πρόταση του κ. Καραμανλή, αν η Βουλή το επιθυμεί και αν το Προεδρείο συναινέσει ανά δίμηνο ή ανά τρίμηνο και σε επιτροπή και εν Ολομελεία να σας γίνεται πλήρη ενημέρωση για την πορεία της προετοιμασίας. 
'Ακουσα επίσης την πρόταση ότι πρέπει να επιβληθεί ο νόμος Πεπονή στην επιτροπή προετοιμασίας των Ολυμπιακών Αγώνων. Δεν κατάλαβα πότε αγαπήσατε τόσο πολύ το νόμο Πεπονή. Σας θυμάμαι με κραυγές και αλαλαγμούς να τον καταψηφίζετε. Βεβαίως, εάν ο μη γένοιτο είσασταν σήμερα Κυβέρνηση, ένα από τα πρώτα πράγματα που θα κάνατε -γιατί το είχατε δηλώσει προεκλογικά... 
ΓΕΩΡΓΙΟΣ ΚΑΛΑΝΤΖΗΣ: Ποιος το δήλωσε; 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Βουλευτές σας. Εγώ ακούω τους Βουλευτές και θεωρώ ότι εκφράζουν το κόμμα. 
ΠΡΟΕΔΡΟΣ (Απόστολος Κακλαμάνης): Παρακαλώ, όχι διακοπές. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Να το βελτιώσετε προς την κατεύθυνση της πρόσληψης αυτών που γνωρίζουμε. 
Εν πάση περιπτώσει, θέλετε να επιβάλλουμε το νόμο Πεπονή στους τρεις χιλιάδες εντελώς εξειδικευμένους συνεργάτες της επιτροπής προετοιμασίας των Ολυμπιακών Αγώνων; 'Ακουσα μία παρατήρηση από τον κ. Δασκαλάκη ότι εκεί μιλάμε για συμβάσεις αορίστου χρόνου. Αυτήν την παρατήρηση την αποδέχομαι, είναι σωστή. Θα το αφαιρέσω. Οι συμβάσεις να είναι ορισμένου χρόνου. 
Παρακαλώ, ας σταματήσει πλέον αυτή η ιστορία των εθελοντών. Θα σας κάνω μία πολιτική προταση, δεν θα το βάλουμε στο νομοσχέδιο: Θέλετε να πούμε ότι όλα τα ευεργετήματα των εθελοντών γύρω απο τα οποία οργιάζει η φαντασία σας δεν θα υιοθετηθούν παρά μόνο εάν όλα τα κόμματα συμφωνούν; Εάν το θέλετε θα σας φέρω στην επιτροπή και θα σας πω: "καπελάκι, φόρμα, αθλητικά παπούτσια, δωρεάν γεύμα, εισητήριο εισόδου στους αγώνες" και θα περιμένω να δω τι από αυτά θα αποτελέσει κατά τη γνώμη σας στοιχείο για να δημιουργήσει το ΠΑ.ΣΟ.Κ. κομματικό στρατό, κύριοι συνάδελφοι. Για όνομα του Θεού! Βρήκατε τώρα τους εθελοντές για να εναποθέσετε τη φοβία σας για το αποτέλεσμα των εκλογών του 2004. Δεν θα κριθεί από αυτό το αποτέλεσμα των εκλογών του 2004. Από άλλα πράγματα θα κριθεί, τα οποία δεν θέλω να αναφέρω. 
Θέλω ακόμα να πω ότι μου κάνει μεγάλη εντύπωση η αντίδραση της Νέας Δημοκρατίας εναντίον του τεμένους. Είναι υπερ η Νέα Δημοκρατία -το είπε ο Πρόεδρος της πριν από λίγο, το άκουσα και από εκλεκτούς συναδέλφους- αλλά είναι κατά του συγκεκριμένου άρθρου, διότι λέει ότι έπρεπε να το κάνουμε πιο καθαρό το τέμενος, να έχουμε πιο προοδευτική θέση, πιο ακραία θέση, εν ονόματι του μείζονος να μη θεσμοθετήσουμε το έλασσον. 
Ξέρετε ότι οι Υπουργοί σας είχαν προωθήσει τον καιρό που κυβερνούσατε, αυτήν την ιδέα ακριβώς μέσα στα πλαίσια τα οποία αναφέρονται; Ξέρετε ότι ο συγκεκριμένος χώρος στην Παιανία δεν έχει βρεθεί επί κυβερνήσεως ΠΑ.ΣΟ.Κ.; Ξέρετε ότι το πώς θα είναι αυτό το ισλαμικό κέντρο είναι πασίγνωστο, γιατί σε όλες τις χώρες της Ευρώπης υπάρχουν αντίστοιχα ιδρύματα; Θα είναι ένα νομικό πρόσωπο ιδιωτικού δικαίου υπό την εποπτεία του κράτους και βεβαίως, βασικός παράγοντας θα είναι ο αραβικός πολιτισμός που άμεσα συνδέεται με τη μουσουλμανική θρησκεία. Και η γλώσσα η οποία θα αναπτύσσεται, θα είναι η αραβική, η οποία είναι και η γλώσσα του Κορανίου. Αυτά τα στοιχεία θέλετε να τα βάλουμε στο νομοσχέδιο; 'Οσον αφορά το κόστος, είμαι σε θέση να σας πω τα αποτελέσματα της συζήτησης που κάναμε το μεσημέρι. Μην έρθετε, όμως, μετά να μου πείτε ότι προέκυψαν είκοσι δισεκατομμύρια παραπάνω ή αφαιρέθησαν δεκαπέντε δισεκατομμύρια, άρα προκύπτει ανακολουθία της Κυβερνήσεως. 
Ο λογαριασμός είναι ένα τρισεκατομμύριο εκατόν πενήντα δισεκατομμύρια. Περιλαμβάνει, όμως, έργα πολύ σημαντικά τα οποία θα παραμείνουν κσι θα λειτουργήσουν φυσικά για την προετοιμασία των Ολυμπιακών Αγώνων. Και σας είπα κάτι παραπάνω την προηγούμενη φορά. Αυτά τα έργα θα παραμείνουν, οι υποδομές στα έργα οδοποιίας, τα ολυμπιακά έργα, τα πολιτιστικά έργα. 'Ολα αυτά θα παραμείνουν. Ο μεγάλος όγκος αυτών των δαπανών είναι έργα που θα αλλάξουν πράγματι τη ζωή στην πόλη της Αθήνας, στην Αττική και γενικότερα στην περιφέρεια. Θα σας πω ότι για την Πολιτιστική Ολυμπιάδα -για την οποία η κ. Πετραλιά με ρώτησε προχθές και μου είπε ότι δεν υπάρχει ούτε μια δραχμή- υπάρχουν είκοσι δισεκατομμύρια από το πρόγραμμα δημοσίων επενδύσεων για την υπόλοιπη Ελλάδα και τριάντα δισεκατομμύρια για την Αθήνα και αυτά είναι στη διάθεση της οργανωτικής επιτροπής από την αρχή της λειτουργίας της, δηλαδή ελπίζουμε στον επόμενο μήνα. 
'Οσο δε για τη φορολόγηση των χορηγιών, θέλω να ρωτήσω, κύριε Πρόεδρε, αν η Νέα Δημοκρατία είναι υπέρ ή κατά της φορολόγησης των χορηγιών. Είχα παρακολουθήσει τη συζήτηση όταν περάσαμε το νόμο αυτόν και θυμάμαι τα επιχειρήματα της Νέας Δημοκρατίας, καθώς και ότι βρέθηκα σε δύσκολη θέση γιατί με πολλά από τα επιχειρήματά τους συμφωνούσα. Σας ρωτώ, λοιπόν, εάν είσθε κατά της φορολόγησης των χορηγιών, όπως τότε λέγατε. Γιατί είσθε εναντίον της έναρξης μιας διαδικασίας η οποία επιτέλους θα τερματίσει το απαράδεκτο αυτό καθεστώς που τσακίζει τη ραχοκοκαλιά κάθε ιδιωτικής προσπάθειας και πρωτοβουλίας για να έχουμε επιτέλους πολιτισμό, μουσεία, μεγάλες συλλογές σ' αυτή τη χώρα, όπως σ' όλες τις αναπτυγμένες χώρες; Εγώ περίμενα η Νέα Δημοκρατία, με βάση τα όσα έχετε πει, με βάση τις θέσεις σας, να είναι σύμμαχος σε προσπάθεια που θα κάνω στο μέλλον και την οποία προετοιμάζω ... 
ΚΩΝΣΤΑΝΤΙΝΟΣ ΚΑΡΡΑΣ: Για όλα ή μόνο για τους Ολυμπιακούς; ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Για όλα. Για τη βελτίωση της νομοθεσίας ώστε να απελευθερωθεί και να παίξει πρωταρχικό ρόλο η ιδιωτική χορηγία. 
(Θόρυβος στην Αίθουσα) 
ΠΡΟΕΔΡΟΣ (Απόστολος Κακλαμάνης): Παρακαλώ μη διακόπτετε. 
Να μη γράφονται οι διακοπές. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Τώρα εσείς επειδή εμφανίζεται εδώ μια πρώτη ρύθμιση, είσθε εναντίον. Δεν το αντιλαμβάνομαι αυτό. Είναι μια ρύθμιση για τις χορηγίες  των Ολυμπιακών Αγώνων. 
ΦΑΝΗ ΠΕΤΡΑΛΙΑ-ΠΑΛΛΗ:... 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Είσθε μόνο υπέρ των στρατηγικών ρυθμίσεων; 'Ο,τι είναι ευκαιριακό, είσθε εναντίον; Είναι θέμα δογματικό δηλαδή, θέμα φιλοσοφικό. 
Θέλω τέλος να πω ότι άκουσα τον κ. Καραμανλή να ξαναλέει ως μεγάλο επιχείρημα, ότι καταργούμε τον προληπτικό έλεγχο με όριο πεντακόσια αντί για εκατό. Μα, πεντακόσια είναι σε όλο το δημόσιο τομέα. Δεν ξέρω για ποιον λόγο και πώς έγινε το λάθος αυτό και στην κατ' εξοχήν ελεύθερη αυτή πρωτοβουλία, που είναι η προετοιμασία των Ολυμπιακών Αγώνων δημιουργούσαμε, ένα ειδικό κατασταλτικό όριο. Γιατί σας πειράζει όταν εξομοιώνεται η Οργανωτική Επιτροπή "ΑΘΗΝΑ 2004" με όλα τα νομικά πρόσωπα δημοσίου δικαίου, με όλα τα νομικά πρόσωπα ιδιωτικού δικαίου και τις ανώνυμες εταιρείες, που είναι υπό τον έλεγχο του δημοσίου και τους κάνουμε ισότιμους με όλους τους άλλους; Και βεβαίως, θα υπάρχει έλεγχος κατασταλτικός, τον προληπτικό έλεγχο περιορίζουμε. 
Τέλος, κύριε Πρόεδρε, νομίζω ότι είναι δεδομένο ότι η Αντιπολίτευση θα καταψηφίσει το νομοσχέδιο γιατί είναι πολύ αργά για να υπάρξει ψυχραιμότερη σκέψη μετά από όσα ελέχθησαν εδώ και κωδικοποιήθηκαν και από την ομιλία του Προέδρου της Νέας Δημοκρατίας. Εγώ διατηρώ τις ελπίδες μου ότι μετά από αυτήν τη συζήτηση θα βρούμε τρόπο να συνεννοηθούμε.  Βεβαίως σε ό,τι είναι σωστό και μπορεί να γίνει αποδεκτό ως τροποποίηση ή βελτίωση του νομοσχεδίου, σπεύδω να δηλώσω πως θα το κάνω αποδεκτό.  Ευχαριστώ, κύριε Πρόεδρε. 
(Χειροκροτήματα από την πτέρυγα του ΠΑ.ΣΟ.Κ.) 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία αφού πρώτα ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Πεντακόσια χρόνια έντυπης παράδοσης του Νέου Ελληνισμού" εξήντα τέσσερις σπουδαστές και επτά συνοδοί-καθηγητές από την Ελληνική Παιδαγωγική Ακαδημία Θεσσαλονίκης. 
Η Βουλή τους καλωσορίζει. 
( Χειροκροτήματα απ'όλες τις πτέρυγες της Βουλής) Ο Βουλευτής κ. Γεράσιμος Αρσένης ζητά την άδεια του Τμήματος για ολιγοήμερη απουσία του στο εξωτερικό. Επίσης, η Βουλευτής κ. Χρύσα Αράπογλου ζητά την άδεια του Τμήματος για ολιγοήμερη απουσία στο εξωτερικό. 
Το Τμήμα εγκρίνει; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΟΣ (Απόστολος Κακλαμάνης): Το Τμήμα ενέκρινε. 
Ο κ.Κεφαλογιάννης έχει για πέντε λεπτά το λόγο. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, ο κύριος Υπουργός κατηγόρησε τον Αρχηγό της Αξιωματικής Αντιπολίτευσης ότι έφυγε και δεν κάθησε να τον ακούσει. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Δεν κάθησε να ακούσει την Κυβέρνηση. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, ποιοι τα λένε αυτά; Τα λέει μια Κυβέρνηση που ποτέ οι Υπουργοί της δεν βρέθηκαν εδώ να απαντήσουν σε αιτιάσεις της  Αντιπολίτευσης σε οποιαδήποτε επερώτηση; Τα λέει η Κυβέρνηση που ο Πρωθυπουργός της ηγείται του "ΑΘΗΝΑ 2004" και δεν βρήκε χρόνο να έρθει στην Ολομέλεια της Βουλής, να μας πει δυο κουβέντες γι'αυτό το μεγάλο θέμα αλλά και να ζητήσει συγγνώμη από τον ελληνικό λαό για τα τρία χρόνια της καθυστέρησης και αιτιάστε τώρα τον Πρόεδρο της Νέας Δημοκρατίας; (Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) Μα και μόνο το γεγονός ότι δέχθηκε ο Υπουργός και η Κυβέρνηση να συζητείται κάθε τέσσερις ή έξι μήνες η πορεία των Ολυμπιακών Αγώνων του 2004 στη Βουλή δείχνει ότι άξιζε τον κόπο που ήλθε σήμερα ο Κωνσταντίνος Καραμανλής να μιλήσει στο Τμήμα της  Βουλής. 
ΜΟΣΧΟΣ ΓΙΚΟΝΟΓΛΟΥ: Αφού δεν είστε υπέρ του διαλόγου, κύριε συνάδελφε, τι ζητάτε; Επιτέλους, λίγη σοβαρότητα. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Υπουργέ, θέλουμε τη συναίνεση να την κάνουμε πράξη σ'αυτή την  Αίθουσα και πολύ περισσότερο όσον αφορά στα θέματα των Ολυμπιακών Αγώνων του 2004. 
Αλλά ας μείνουμε στο νομοσχέδιο. Υπάρχουν ορισμένα ερωτήματα τα οποία έχουν μείνει αναπάντητα και στα οποία ο Υπουργός, τουλάχιστον στα άρθρα, οφείλει να δώσει κάποιες απαντήσεις. Φαίνεται ότι η Κυβέρνηση έχει μια σύγχυση όσον αφορά στον προϋπολογισμό. Μας είπε στην πρωτολογία του ο κύριος Υπουργός ότι είναι πεντακόσια ογδόντα δισεκατομμύρια και αναφερόταν ασφαλώς στον προϋπολογισμό του "ΑΘΗΝΑ 2004". Πριν από λίγες μέρες είχε έρθει στην Εθνική Επιτροπή Ολυμπιακών Αγώνων ο κ. Πάχτας και μας είπε ότι το συνολικό κόστος είναι ενάμισι τρισεκατομμύρια.  Σήμερα βγήκε η ανακοίνωση του κ. Χυτήρη που αναφέρει ότι είναι 1,2 τρισεκατομμύρια. Δεν ξέρουμε ποια έργα περιλαμβάνονται. Αν βάλουμε και τα παράλληλα έργα που θα εξυπηρετήσουν τους Ολυμπιακούς Αγώνες όπως είναι ο προαστιακός σιδηρόδρομος και το αεροδρόμιο, μπορεί να φτάσουμε και στα τέσσερα και πέντε τρισεκατομμύρια. Επομένως, η ουσία είναι ότι δεν υπάρχει προϋπολογισμός. 
Αυτό που οφείλει, λοιπόν, να κάνει η Κυβέρνηση, είναι να μας δώσει έναν πλήρη προϋπολογισμό, να μας πει τι περιμένει από τους Ολυμπιακούς Αγώνες, αν ο προϋπολογισμός είναι πλεονασματικός ή ελλειμματικός διότι γνωρίζουμε την εμπειρία των Ολυμπιακών Αγώνων. 
Κυρίες και κύριοι συνάδελφοι, το 1976 έγιναν οι Ολυμπιακοί Αγώνες στο Μόντρεαλ. Ακόμα και σήμερα πληρώνει αυτή η πόλη το κόστος της οικονομικής αποτυχίας αυτών των Ολυμπιακών Αγώνων. Αυτό είναι ένα καίριο θέμα που οφείλει η Κυβέρνηση να το διευκρινίσει στον ελληνικό λαό και στο ελληνικό Κοινοβούλιο, για να ξέρουμε πού βαδίζουμε. 
Το δεύτερο θέμα που αφορά το Υπουργείο σας, κύριε Υπουργέ, είναι η Πολιτιστική Ολυμπιάδα. Είπατε πως έχετε τριάντα δισεκατομμύρια και άλλα είκοσι, πενήντα δισεκατομμύρια κ.ο.κ. Σας είπα να ανατρέξετε στη σελίδα του Υπουργείου στο "INTERNET". Θα δείτε ότι δεν έχει βγει ούτε ένα δελτίο τύπου για την Πολιτιστική Ολυμπιάδα από το Μάιο του 1999. Υπάρχει μόνο ένα άρθρο του προηγούμενου Υπουργού του κ. Βενιζέλου. 
Και τι θα γίνει με αυτά τα πενήντα δισεκατομμύρια; Θα οργανώσετε την παγκόσμια διάσκεψη πολιτισμού που έπρεπε να γίνει μέχρι το 2000, όπως με τον πιο κατηγορηματικό τρόπο και με τα πιο μεγάλα λόγια είχε δεσμευτεί και μάλιστα σε διεθνή διάσκεψη της Ουνέσκο το 1997 ο προηγούμενος Υπουργός κ. Βενιζέλος; Θα γίνει η μόνιμη τέλεση της Πολιτιστικής Ολυμπιάδας όπως είχατε προαναγγείλει; Συμφωνούμε ότι ο στόχος της Ελλάδας θα πρέπει να είναι η Πολιτιστική Ολυμπιάδα. Τι έχει γίνει όμως μέχρι σήμερα; Απολύτως τίποτα. Αυτά είναι τα ερωτήματα στα οποία πρέπει να απαντήσετε. 
Θα κάνετε δεκτή την πρόταση του κ. Φούρα να συμμετέχουν στην "ΑΘΗΝΑ 2004' οι εκπρόσωποι των κομμάτων; Θα κάνετε δεκτή την πρόταση και των άλλων κομμάτων να απαλείψετε στην διάταξη για τους εθελοντές τα ευεργετήματα ή τα κίνητρα με τα οποία ανοίγεται μια τεράστια πόρτα στη ρουσφετολογία; Γνωρίζετε, κύριοι της Κυβέρνησης, ότι έχετε βεβαρυμένο παρελθόν από τις εκλογές του Μαρτίου του 2000. Θα κάνετε δεκτή την πρόταση του κ. Φασούλα που ήταν Πρόεδρος της Επιτροπής για τους εθελοντές; Θα κάνετε δεκτή την πρόταση της κ. Σακοράφα ή του κ. Δασκαλάκη για το ίδιο θέμα; Αυτά είναι τα ερωτήματα στα οποία οφείλετε να δώσετε απαντήσεις. 
(Χειροκροτήματα από την πτέρυγα της Νέας Δημοκρατίας). 
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του ΠΑ.ΣΟ.Κ. κ. Μαγκριώτης έχει το λόγο. 
Κύριε Μαγκριώτη, δευτερολογείτε για δέκα λεπτά. 
ΙΩΑΝΝΗΣ ΜΑΓΚΡΙΩΤΗΣ: Βασικά πρωτολογώ, κύριε Πρόεδρε, γιατί το χρόνο της πρωτολογίας τον κρατήσαμε για σήμερα. 
ΠΡΟΕΔΡΕΥΩΝ (Κωνσταντίνος Γείτονας): 'Οχι, δεν προβλέπεται αυτό από τον Κανονισμό. Ασκείτε δικαίωμα δευτερολογίας και έχετε χρόνο δέκα λεπτών. 
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, πράγματι όταν καλείται κάποιος να δικαιολογήσει τα αδικαιολόγητα, τότε παρασύρεται σε σειρά επιχειρημάτων τα οποία τον εκθέτουν. Ο Κοινοβουλευτικός Εκπρόσωπος της Νέας Δημοκρατίας, θέλοντας να δικαιολογήσει την πάγια τακτική του Αρχηγού της Αξιωματικής Αντιπολίτευσης, ο οποίος μετά από κάθε παρέμβασή του  επί οποιουδήποτε θέματος αποχωρεί χωρίς να ακούει τις απαντήσεις των άλλων κομμάτων αλλά και τις παρεμβάσεις των δικών του Βουλευτών, επικαλέσθηκε το επιχείρημα ότι ο Πρωθυπουργός δεν έχει την ευαισθησία να έρθει στην επιτροπή η οποία συζήτησε το νομοσχέδιο για να αναλάβει τις ευθύνες του και να διατυπώσει τις προτάσεις του. 
Του λέω πολύ απλά ότι ο Αρχηγός της Αξιωματικής Αντιπολίτευσης, δεν προσήλθε στην επιτροπή στην οποία συζητήθηκε το νομοσχέδιο, για να πει τις απόψεις του και να διατυπώσει τις προτάσεις του. Γι' αυτό, λοιπόν, δεν πρέπει να χρησιμοποιεί επιχειρήματα που τόσο εύκολα τον αυτοπαγιδεύουν αυτόν και το κόμμα του. Απλώς ο Αρχηγός της Αξιωματικής Αντιπολίτευσης, λίγο πριν από τα κεντρικά δελτία ειδήσεων, προσήλθε στην Αίθουσα της Βουλής και ανέπτυξε τις γνωστές του θέσεις γύρω από τη διοργάνωση των Ολυμπιακών Αγώνων και στη συνέχεια απήλθε γιατί δεν ήταν στην πρόθεσή του ο διάλογος, η συναίνεση, η συμφωνία. Πρόθεσή του ήταν απλώς η χρησιμοποίηση της επικαιρότητας. 
Θέλω να τονίσω ότι ο Πρωθυπουργός ανέλαβε τις ευθύνες του απέναντι σ' αυτόν το μεγάλο εθνικό στόχο στην προ ημερησίας διατάξεως συζήτηση στη Βουλή. Εκεί μίλησε για τις καθυστερήσεις και τις αδυναμίες που υπάρχουν τόσο στο οργανωτικό και στο θεσμικό πεδίο όσο και στη λειτουργία της Δημόσιας Διοίκησης. 
Γι'αυτό ακριβώς προϊόν εκείνης της συζήτησης ήταν η δική του πρωτοβουλία για τις πυκνές συνεδριάσεις της διευρυμένης διϋπουργικής επιτροπής, η τοποθέτηση του ιδίου επικεφαλής αυτής της επιτροπής και βεβαίως οι θεσμικές προσαρμογές για τη λειτουργία της οργανωτικής επιτροπής και όλες αυτές οι προσαρμογές μέσα από τα άρθρα του συζητούμενου νομοσχεδίου για την ευεληξία της Δημόσιας Διοίκησης, την ταχύτητα των αποφάσεων και την αποτελεσματικότητα του εγχειρήματος. 
Αυτή είναι η στάση του υπεύθυνου Πρωθυπουργού και της υπεύθυνης Κυβέρνησης. Ανέλαβε δημόσια τις ευθύνες και προχώρησε στις θεσμικές τομές που έπρεπε να υπάρξουν και να υιοθετηθούν για να φτάσουμε γρήγορα στο μεγάλο αυτό εθνικό στόχο. 
'Ετσι λοιπόν, δεν υπάρχει ψόγος στη στάση του Πρωθυπουργού και της Κυβέρνησης. Αντίθετα, το κόμμα της Αξιωματικής Αντιπολίτευσης συνεχώς επανέρχεται στο παρελθόν για μια επιδίωξη και ένα στόχο για τον οποίο τόσο πολύ προσπάθησε η Κυβέρνηση προετοιμάζοντας ολόκληρη τη χώρα, την οικονομία, τις οργανωτικές της δυνατότητες, την τεχνογνωσία της και γι'αυτό ακριβώς είχαμε αυτόν τον άρτιο και ολοκληρωμένο φάκελο διεκδίκησης και γι'αυτό η χώρα μας πέτυχε το στόχο της ανάληψης της διοργάνωσης πριν από μερικά χρόνια. Πέτυχε όμως και τη συναίνεση, η οποία καθημερινά θρυματίζεται. Ελπίζουμε πηγαίνοντας προς το 2004 να μην καταστεί καθολικός ο θρυματισμός γιατί τότε τα πολιτικά κόμματα δεν θα έχουν σταθεί στο ύψος των ευθυνών και των περιστάσεων, δεν θα είναι συμβατή η στάση τους με το αίτημα της κοινής γνώμης. Να είναι πανεθνικός αυτός ο στόχος και πανεθνική η συστράτευση. 
Αναρωτήθηκε ο εκπρόσωπος της Αξιωματικής Αντιπολίτευσης, τέλος πάντων ποιος είναι ο περιβόητος προϋπολογισμός των Ολυμπιακών Αγώνων; Μα, είναι τόσο σαφές. Μπερδεύει συνεχώς η Νέα Δημοκρατία τον προϋπολογισμό των οργανωτικών και λειτουργικών δαπανών της οργανωτικής επιτροπής του "ΑΘΗΝΑ 2004" με τον προϋπολογισμό των έργων, είτε των ολυμπιακών υποδομών είτε τον άλλων υποδομών που είναι συμπληρωματικές και αναγκαίες για τη διοργάνωση των Ολυμπιακών Αγώνων. Το ένα τρισεκατομμύριο εκατόν ογδόντα δισεκατομμύρια (1.180.000.000.000) δραχμές που ανακοίνωσε ο Υπουργός Πολιτισμού πριν από λίγα λεπτά σε αυτήν την Αίθουσα, αφορά το σύνολο των δαπανών. Τα εξακόσια δισεκατομμύρια (600.000.000.000) δραχμές είναι οι λειτουργικές δαπάνες του "ΑΘΗΝΑ 2004". Πρέπει επιτέλους να γίνει κατανοητό από την Αξιωματική Αντιπολίτευση για να έχει επίπεδο η συζήτηση στη Βουλή, αλλά και ο έλεγχος που ασκείται από μέρος της να είναι ουσιαστικός.  Να γνωρίσει επιτέλους, τους επιμέρους προϋπολογισμούς και το συνολικό προϋπολογισμό για να μπορεί και να παρακολουθεί και τις διεργασίες για τη διοργάνωση των Ολυμπιακών Αγώνων. Διαφορετικά, διεκδικείς κομματική συμμετοχή και εκπροσώπηση δεν κατανοώ για ποιο λόγο, αφού δεν έχει κατανοήσει και δεν γνωρίζει την ίδια την πορεία διοργάνωσης των Ολυμπιακών Αγώνων. 
Ακούσαμε όμως στην Αίθουσα αυτή και ορισμένα παράδοξα.  Υπερασπιζόμενος ο Αρχηγός της Αξιωματικής Αντιπολιτεύσεως το ν. 2190 για τις προσλήψεις στο δημόσιο, είπε πως ανοίγει ένας νέος δρόμος για αθρόες κομματικές προσλήψεις στον "ΑΘΗΝΑ 2004". Με πολλή σαφήνεια ο νόμος αναφέρει ότι τα τρία στελέχη, οι τρεις υπάλληλοι της Ειδικής Γραμματείας των Ολυμπιακών Αγώνων γίνονται δέκα. Αλίμονο, εάν αυτό χαρακτηρίζεται άνοιγμα της λεωφόρου για αθρόες κομματικές προσλήψεις. Ο νόμος είναι πολύ σαφής. Ομιλεί για τρία πρόσωπα που γίνονται δέκα, για την τεχνική και γραμματειακή υποστήριξη της Ειδικής Γραμματείας Διοργάνωσης των Ολυμπιακών Αγώνων. Μη βλέπετε παντού φαντάσματα. Μην ψάχνετε συνεχώς παράθυρα παραβίασης των νόμων. 
Το ΠΑ.ΣΟ.Κ. κατοχύρωσε το ν. 2190 γιατί εμπεδώνει τη διαφάνεια και την αξιοκρατία στη δημόσια και πολιτική ζωή. Αυτό σαν κόρη οφθαλμού το κρατάει ως σήμερα και θα το τηρήσει για πάντα κάνοντάς το και συνταγματική επιταγή στην αναθεώρηση του Συντάγματος. Αλλού τα φαντάσματα και αλλού τα παράθυρα. 'Αλλωστε τα ανοίγατε διάπλατα στα προεκλογικά σας μπαλκόνια όταν υποψήφιοι του κόμματός σας ανέπτυσσαν τις πολιτικές σας θέσεις, τάζοντας πως θα δημιουργηθούν πολλές θέσεις απασχόλησης, τις οποίες θα καρπωθούν τα "δικά μας παιδιά". Μήπως δεν ήταν αυτό το κεντρικό σας προεκλογικό σύνθημα; Συνεχώς, έρχεται και επανέρχεται το θέμα της ασφάλειας των Ολυμπιακών Αγώνων. 
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Στο συζητούμενο νομοσχέδιο δεν επιχειρείται τίποτε περισσότερο παρά να τεθεί η αφετηρία  της διοργάνωσης  του σώματος που θα παρέχει την ασφαλιστική κάλυψη πριν και κατά  τη διοργάνωση των  Ολυμπιακών Αγώνων.  Δημιουργείται η διεύθυνση, η αρχή  υπό την εποπτεία της Eλληνικής Aστυνομίας, η οποία θα οργανώσει την ασφάλεια των Ολυμπιακών Αγώνων. Δεν μπορούσε να προχωρήσει σε περισσότερες λεπτομέρειες  το νομοσχέδιο αυτό. Απλώς θίγει  την  αρχή δημιουργίας της διεύθυνσης ασφάλειας των Ολυμπιακών Αγώνων. 
Θα έχουμε τη δυνατότητα και θέσεις να προτείνουμε  και απόψεις να αναπτύξουμε και διάλογος να υπάρξει  όταν θα συζητηθεί η οργάνωση αυτής της  αρχής. Ας μην είναι ανυπόμονοι οι συνάδελφοι της Aξιωματικής Aντιπολίτευσης. Δεν μπορώ όμως να μη σημειώσω ότι συνεχώς  γίνεται αναφορά, παρότι καταδικάζεται το προχθεσινό ατυχές και απεχθές γεγονός της δολοφονίας του στρατιωτικού ακολούθου της Βρετανικής Πρεσβείας, με τη διοργάνωση των Ολυμπιακών Αγώνων. Και μόνο η αναφορά στη Αίθουσα του Κοινοβουλίου αυτού του γεγονότος  και ο συνδυασμός που ξένα κέντρα κάνουν με τους Ολυμπιακούς Αγώνες και την ασφάλεια της χώρας μας, είναι επικίνδυνος. Νομίζω ότι πρέπει να διαγραφεί από τις συζητήσεις. Πρέπει να δημιουργηθεί ένα εθνικό μέτωπο να απαντήσουμε με πανεθνική συστράτευση σε όλους αυτούς που θέλουν να υπονομεύουν το κύρος και την αξιοπρέπεια της χώρας μας  και βεβαίως τις μελλοντικές της υποχρεώσεις. 
Θα τελειώσω, κύριε Πρόεδρε, αναφερόμενος και πάλι  στις γνωστές προτάσεις, τις προτάσεις που επανέλαβε κλείνοντας ο Αρχηγός της Αξιωματικής Αντιπολίτευσης. Μίλησε για την αναγκαιότητα συγκρότησης ενός εθνικού συμβουλίου με τη συμμετοχή των ομάδων, επικεφαλής του οποίου θα είναι ο Πρόεδρος της Δημοκρατίας. 
Τελευταία τον Πρόεδρο της Δημοκρατίας πολλοί είναι αυτοί που τον καλούν να προεδρεύσει ή να ηγηθεί κινητοποιήσεων ή να προεδρεύσει συμβουλίων. Ο Πρόεδρος της Δημοκρατίας έχει το ρυθμιστικό του ρόλο μέσα από το Σύνταγμα και τον επιτελεί με τον καλύτερο τρόπο. Νομίζω, λοιπόν, ότι είναι λάθος κάθε φορά  να επιζητούμε την επιδιαιτησία  του Προέδρου της Δημοκρατίας εκεί όπου η κομματική μας μυωπία δεν μας επιτρέπει  να δούμε την πραγματικότητα. 
Υπάρχει ένα σαφές θεσμικό πλαίσιο, υπάρχει μια αντιπροσωπευτική συμμετοχή τόσο στην Εθνική Ολυμπιακή Επιτροπή όσο και στον "ΑΘΗΝΑ 2004".         Κάθε δυνατότητα ή αναγκαιότητα διεύρυνσης αυτού του πλαισίου, η Κυβέρνηση έχει καταστήσει σαφές πως είναι έτοιμη να το συζητήσει. Συναίνεση ζητείται και επιζητείται καθημερινώς. Οι εξελίξεις είναι μπροστά μας. Ας μην ερχόμαστε κάθε φορά στο όνομα των ίδιων πανομοιότυπων προτάσεων  να διεκδικούμε το αλάθητο  ή συνεχώς να κάνουμε τις Κασσάνδρες της καταστροφής. 
Τελειώνοντας  θέλω να πω  στο θέμα της διαφάνειας: Το θεσμικό καθεστώς που επικρατεί στη χώρα μας όσο και το Κοινοτικό Πλαίσιο διασφαλίζει τη διαφάνεια όπως και για τα ολυμπιακά έργα  που είναι περιορισμένης χρηματοδότησης σε σχέση με το τεράστιο έργο που πραγματοποιείται στη χώρα μας. 
Γι' αυτό λοιπόν, αγαπητοί συνάδελφοι της Νέας Δημοκρατίας, σε αυτόν το μεγάλο εθνικό στόχο μη βάζετε εμπόδια, μη θέτετε υπαινιγμούς, μην προκαλείτε σύγχυση στη κοινή γνώμη. Πανστρατιά, πανεθνική προσπάθεια για το μεγάλο αυτό στόχο. 'Ολοι οι 'Ελληνες θέλουμε να συμμετέχουμε στη διοργάνωση των Ολυμπιακών Αγώνων και το κέντρο και η περιφέρεια. 'Ολοι θέλουμε να προσφέρουμε σε αυτή τη μεγάλη επιλογή, σ' αυτόν το μεγάλο στόχο.'Ολοι να κερδίσουμε, όλοι να χαρούμε τους Ολυμπιακούς Αγώνες. Μην είσαστε μίζεροι  γιατί θα μένετε μονίμως στο περιθώριο. 
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Χουρμουζιάδης έχει το λόγο. 
ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε. 
Χθες ο κ. Λιάνης -δεν ξέρω  αν είναι τώρα εδώ- χρησιμοποιώντας μια ποιητική φράση του ποιητή Σεφέρη είπε  ότι τελικά  η συζήτησή μας εξελίχθηκε σε μια πορεία παράλληλων μονολόγων. Συμφωνώ και εγώ, αλλά θα ήθελα να αναφερθώ σε μια προγενέστερη τέτοια αναφορά του τραγικού μας ποιητή Σοφοκλή όπου στην Αντιγόνη ο Κρέοντας λέει αυτά τα λόγια στο χορό, γιατί τα χορικά τραγούδια της τραγωδίας είναι έξω από το θέμα και μακριά από αυτά  που λένε οι ήρωες. Εκεί ο Κρέοντας πραγματικά καταγγέλλει το χορό ότι δεν παίρνει μέρος στο διάλογο. 
Ξέρετε  φοβούμαι ότι αυτό προκύπτει γιατί πάντοτε η τοποθέτηση ενός συναδέλφου θεωρείται ότι οδηγείται και προσδιορίζεται από μια  στυγνή κομματική σκοπιμότητα. 
Δεν είναι έτσι. Απλώς υπάρχει μια διαφορετική πολιτική εκτίμηση. Οι εκτιμήσεις, οι τοποθετήσεις του Κ.Κ.Ε. θέλουν να εκδηλώσουν μια πολιτική εκτίμηση μέσα στην κριτική τους. Αν, λοιπόν, θεωρούσαμε τις τοποθετήσεις των συναδέλφων ως πολιτικές εκτιμήσεις και όχι ως κομματικές σκοπιμότητες, τότε θα δείχναμε μια προσοχή και ενδεχομένως πολλές απ' αυτές να τις δεχόμαστε. 
Το άλλο δεν ξέρω αν προκύπτει από μία επαγγελματική διαστροφή. Είμαι δάσκαλος τριάντα πέντε χρόνια. 
ΠΡΟΕΔΡΕΥΩΝ (Παναγιώτης Σγουρίδης): Πανεπιστημιακός δάσκαλος. 
ΓΕΩΡΓΙΟΣ ΧΟΥΡΜΟΥΖΙΑΔΗΣ: Μάλιστα, κύριε Πρόεδρε. 
'Οταν λέμε ότι συζητούμε επί της αρχής, νομίζω ότι πρέπει να συζητούμε πάνω στη φιλοσοφία, στην κεντρική ιδέα του νομοσχεδίου.  Φοβούμαι ότι η συζήτηση που έγινε εδώ, έστω και των παράλληλων μονολόγων, δεν αφορούσε το κεντρικό στοιχείο αυτού του νομοσχεδίου που τελικά, ιδιαίτερα από τους συναδέλφους της Συμπολίτευσης και ιδιαίτερα από τον κ. Μαγκριώτη, διατυπώνεται ότι πρόκειται για ένα γεγονός που θα είναι μοναδικό, ένα γεγονός στο οποίο θα αντανακλάται η εθνική προσπάθεια, η λαϊκή συμμετοχή, ότι θα είναι οι Ολυμπιακοί Αγώνες που για πρώτη φορά γίνονται και σκέφτομαι, αν μέσα απ' αυτό το νομοσχέδιο πραγματικά προκύπτουν οι προθέσεις αυτές μέσα από προσδιορισμούς διαδικασιών.  Αναρωτιέμαι αν τελικά τα άρθρα για τα οποία δεν θέλω να τοποθετηθώ αυτήν τη στιγμή, που αφορούν τους δρόμους, τα οικόπεδα, τα κωπηλατοδρόμια, προκύπτουν αυτά τα στοιχεία, αν τελικά πραγματικά οι Ολυμπιακοί Αγώνες του 2004 θα είναι μοναδικοί και για πρώτη φορά και προπαντός αν έχουν τον ελληνικό τους χαρακτήρα. Δεν φαίνεται από κανένα άρθρο αν τελικά αυτό που θα προβληθεί, αυτό που θα περιγραφεί κατά τη διάρκεια των Ολυμπιακών Αγώνων του 2004 θα είναι κατ' εξοχήν μια διοργάνωση ελληνικού χαρακτήρα.  Και ξέρετε γιατί το λέω αυτό; Γιατί αν είναι ένα στοιχείο ελληνικό που απουσιάζει απ' αυτήν την προσπάθεια, είναι ο ίδιος ο ελληνικός λαός. Και οι αρχαίοι, η αρχαιότητα έκανε τους Ολυμπιακούς της Αγώνες βάζοντας και αξιοποιώντας πρώτα απ' όλα τους λαούς, τις κοινότητες της Αρχαίας Ελλάδας. 
Νομίζω ότι απ' όλα αυτά, τα όργανα, τους θεσμούς, τις πρωτοβουλίες που προβλέπονται, δεν βλέπω πουθενά τελικά, έξω από τους εθελοντές που θα προκύψουν και δεν ξέρω πώς, πόσοι και από πού, ο ελληνικός λαός πραγματικά να συμμετέχει, αν θέλετε, με απόψεις, με προτάσεις και με συμμετοχές. Αν εξαιρέσει, δηλαδή, κανείς τους αθλητές μας, οι οποίοι θα αναλάβουν προφανώς να προωθήσουν και την ελληνική άποψη, που θα είναι η προσπάθειά τους να νικήσουν, δεν βλέπω πουθενά ο ελληνικός λαός να συμμετέχει. Αντίθετα, όπως είπα και χθες στην πρωτομιλία μου, συμμετέχει θυσιαζόμενος μέσα από οικονομικές επιβαρύνσεις, που είναι τελικά υποχρεωμένος να δεχθεί. 
'Ενα άλλο στοιχείο που ήθελα να αναφέρω και που κι αυτό δουλεύει αντίθετα με την ελληνοποίηση, αντίθετα με τη μοναδικότητα που θέλουμε να δώσουμε στους Αγώνες αυτούς, είναι τα θέματα της ασφάλειας. Το κόμμα μου έχει επανειλημμένως τοποθετηθεί στο θέμα αυτό, ότι δεν θα πρέπει με κανέναν τρόπο τα θέματα της τρομοκρατίας τελικά να συνδεθούν, να συμπλακούν με τη διοργάνωση των Ολυμπιακών Αγώνων. Είναι ένα σοβαρό θέμα η τρομοκρατία, αλλά θα έπρεπε η Κυβέρνηση με το νομοσχέδιο αυτό να δείχνει έστω κι έμμεσα ότι δεν εμπλέκει το θέμα της τρομοκρατίας, γιατί όπως ξέρετε από το σχετικό άρθρο, από τον προϋπολογισμό που προβλέπεται, από τους εξοπλισμούς που πρέπει να προμηθευτούμε, από το προσωπικό που θα πάρει μέρος, δηλαδή, τις 'Ενοπλες Δυνάμεις ή τα Σώματα Ασφαλείας, ενδεχομένως μάνατζερς του αντικειμένου, δεν φαίνεται τελικά να προσπαθείται η απεμπλοκή του θέματος της τρομοκρατίας από ένα γεγονός που, όπως είπα και χθες, είναι κατ' εξοχήν ένα σύμβολο της ειρήνης, ένα σύμβολο τελικά της συνεργασίας όλων των λαών της γης. Αυτό, λοιπόν, μέσα από το νομοσχέδιο, από τη φιλοσοφία του τελικά δεν φαίνεται. 
Το άλλο που ήθελα να πω και που είναι και το τελευταίο: Ποτέ δεν μπόρεσα να καταλάβω, ακόμα και από την ομιλία του κυρίου Πρωθυπουργού στην προ ημερησίας διατάξεως συζήτηση, πώς και από πού προκύπτει ότι μέσα από αυτό το γεγονός -είτε, αν θέλετε να αναφερθούμε στο οικονομικό του μέρος είτε στο ιδεολογικό, το αθλητικό- θα προκύψει όφελος για όλες τις ελληνικές περιφέρειες, για όλα τα μέλη αυτής της κοινότητας που λέγεται Ελλάδα, κατά τη διάρκεια των Ολυμπιακών Αγώνων. 
Εγώ λόγω της επαγγελματικής μου δραστηριότητας, των ανασκαφών, είχα την ευκαιρία και την αφορμή να βρεθώ σε πολύ απομακρυσμένα μέρη και μάλιστα μέσα στο πλαίσιο αυτών των προετοιμασιών. Δεν έχουν ιδέα, κύριε Πρόεδρε, τι πρόκειται να γίνει. Δεν έχουν καταλάβει τι σημαίνει αυτή η ανάληψη από την Ελλάδα. 
Γιατί πραγματικά σημαίνει μία πρώτη ευκαιρία να αναδειχθεί η Ελλάδα, όπως είπε χθες ένας συνάδελφος, ως ευημερούσα, ως ανερχόμενη, ως πρώτη χώρα. Αλλά λείπει η ενημέρωση. Λείπει η προβολή αυτής της προσπάθειας στις επαρχίες, στις περιφέρειες, οι οποίες τελικά όχι μόνο δεν θα ωφεληθούν, αλλά αντίθετα θα αισθανθούν πάλι παραπονεμένες ότι, δηλαδή, και αυτήν τη φορά η περιφέρεια μένει έξω από μία πανελλήνια προσπάθεια, πανεθνική προσπάθεια. 
Τελειώνοντας θα ήθελα να πω ότι, αν ήθελε κανείς να βγάλει ένα τελικό συμπέρασμα, αυτό είναι ότι: Αν είναι ένα στοιχείο που πραγματικά λείπει απ' αυτήν την προσπάθεια, αυτό είναι εκείνος που θα έπρεπε να είναι ο κύριος αποδέκτης της, ο ελληνικός λαός. Λείπει, κύριε Πρόεδρε, και λυπούμαι πολύ γι'αυτό. Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω στο Τμήμα ότι ο Πρόεδρος της Κοινοβουλευτικής Ομάδας της Νέας Δημοκρατίας κ. Κωνσταντίνος Καραμανλής και πενήντα πέντε Βουλευτές του Κόμματός του, κατέθεσαν πρόταση νόμου: "'Οροι και προϋποθέσεις αναγραφής του θρησκεύματος στο δελτίο ταυτότητος".  Παραπέμπεται στην αρμόδια Διαρκή Επιτροπή. 
Κύριε Υπουργέ, ζήτησαν να δευτερολογήσουν ο κ. Βαρβιτσιώτης και ο κ.Χειμάρας. Θέλετε να δευτερολογήσουν για να κλείσετε; 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Μάλιστα. 
ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει κανείς άλλος να δευτερολογήσει. 
Ορίστε, κύριε Βαρβιτσιώτη, εσείς έχετε το λόγο και μετά ο κ. Χειμάρας. 
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, στη χθεσινή μου τοποθέτηση έθεσα το θέμα των στόχων γύρω από τους οποίους κτίστηκε και η διεκδίκηση, αλλά και η ανάληψη των Ολυμπιακών Αγώνων. Αυτοί οι στόχοι ήταν κατ' εξοχήν η προβολή της χώρας στο εξωτερικό για την τουριστική εκμετάλλευσή της, αλλά και για την προώθηση της διεθνούς εικόνας της χώρας, γεγονός το οποίο μέχρι τώρα θα έλεγα ότι έχει μείνει πάρα πολύ πίσω. 
Θα μπορούσα να σημειώσω μάλιστα ότι μόνο αρνητική προβολή έχουμε δεχθεί και δεν έχουμε δει καμία κίνηση από την Κυβέρνηση, δεν έχουμε δει καμία κίνηση από την οργανωτική επιτροπή να αναστρέψει αυτό το εις βάρος μας διεθνές κλίμα. Δεν άκουσα βέβαια ούτε τον κύριο Υπουργό να τοποθετείται πάνω σε αυτό το θέμα. 
Ο δεύτερος λόγος για τον οποίο αναλάβαμε τους Ολυμπιακούς Αγώνες, ήταν η κατοχύρωση κέρδους, όχι μόνο από τη διοργάνωση και εκμετάλλευση αυτών καθ' αυτών των αγώνων, αλλά κέρδους το οποίο θα βρισκόταν μέσα στην αγορά, ένα κέρδος που θα είχε σχέση με την ανάπτυξη των τεχνολογιών, της απασχόλησης, και γενικότερα της οικονομίας. 
Η έλλειψη προϋπολογισμού και η έλλειψη οποιασδήποτε σαφούς και ευκρινούς διατύπωσης για το τι πρόκειται να μας κοστίσουν αυτοί οι αγώνες, πόσα πρόκειται να βγάλουμε ή να χάσουμε, πόσα θα μείνουν στο τέλος στο ταμείο, αυτή η έλλειψη αναφοράς έστω και υπό τη μορφή προϋπολογισμού, μας καθιστά όλους ανήσυχους. 
Και ας μην προβληματιζόσαστε που είμαστε ανήσυχοι. Καλά κάνουμε και είμαστε ανήσυχοι και αυτός είναι ο ρόλος μας, αυτή είναι η θέση μας, αυτή είναι -αν θέλετε- και η επιταγή με την οποία βρισκόμαστε σ' αυτήν την Αίθουσα: Να είμαστε ανήσυχοι και να σας προκαλούμε στη σωστή κατεύθυνση. 
Μετά από τις συνεχείς προκλήσεις μας δεχθήκαμε με μεγάλη χαρά την αποδοχή της πρότασής μας να ενημερώνεται το Σώμα και η Επιτροπή σε τακτά χρονικά διαστήματα. Εύχομαι πραγματικά αυτή η πρόταση να υλοποιηθεί. 
Ο τρίτος στόχος ήταν η ανάπτυξη των υποδομών της πόλης. Και αυτή η ανάπτυξη των υποδομών της πόλης, όπως όλοι έχουν σημειώσει μέχρι τώρα, έχει υστερήσεις σημαντικότατες. 
Ο τέταρτος στόχος  ήταν η αθλητική ανάπτυξη της χώρας. 
'Εθεσα, κύριε Πρόεδρε, και άλλα θέματα, που έχουν σχέση με την ανάπτυξη αυτής της πόλης και με τις αθλητικές υποδομές. 'Εθεσα, επίσης, ένα κορυφαίο θέμα με την απαξίωση του ΟΠΑΠ και περιμένω πραγματικά από τον κύριο Υπουργό να μας απαντήσει και να μας πει κατά πόσον ο ΟΠΑΠ διασφαλίζεται. Πώς ο ΟΠΑΠ, που υπήρξε ο κινητήριος μοχλός του ελληνικού αθλητισμού όλα αυτά τα χρόνια, η κινητήριος δύναμη, και αρωγός αν σήμερα έχει διασφαλίσει τα δικαιώματα του στο ΠΡΟ-ΠΟ. Το ΠΡΟ-ΠΟ έχει συνυφαστεί με την ανάπτυξη του αθλητισμού σε αυτήν τη χώρα και σε καμιά περίπτωση δεν θα πρέπει να διακινδυνεύσει μια ανώνυμη εταιρεία τέτοια είναι ο ΟΠΑΠ σήμερα- να χάσει αυτά τα δικαιώματα. 
Προκληθείς από την τοποθέτηση του κ. Σμυρλή, το άλλο θέμα έχει να κάνει με τα μεγάλα έργα που πρόκειται να πραγματοποιηθούν στο Ελληνικό.  Αφέθηκε η υπόνοια σ' αυτήν την Αίθουσα για τη χωροθέτηση του δημοσιογραφικού χωριού στο χώρο του Ελληνικού. Θα ήθελα να θέσω έναν προβληματισμό γύρω από αυτό το θέμα. Σήμερα ο χώρος έχει οριοθετηθεί ως εθνικό πάρκο. Ξέρετε ότι αυτό το πάρκο είναι πολύ μεγαλύτερο από τις διαστάσεις του Σέντραλ Παρκ της Νέας Υόρκης; Και το Σέντραλ Παρκ έχει εγκαταλειφθεί από το Δήμο της Νέας Υόρκης ως ιδιαίτερα κοστοβόρο και δεν συντηρείται κανονικά. Πού; Στη πιο πλούσια πόλη του κόσμου. 
Εμείς, δε, σαν Αθήνα έχουμε χωροθετήσει ένα πάρα πολύ μεγάλο πάρκο στον Πύργο της Βασιλίσσης επκτακοσίων, οκτακοσίων στρεμμάτων περίπου, το οποίο επίσης αφήνουμε ανεκμετάλλευτο. Με ποιες δυνατότητες και με ποιες δυνάμεις πρόκειται αυτόν το χώρο του Ελληνικού των έξι χιλιάδες πεντακοσίων περίπου στρεμμάτων να τον κάνουμε πάρκο ζωντανό και ουσιαστικό; 'Ετσι, θα έλεγα, ότι σε περίπτωση που επέμβουμε οικιστικά -και μάλλον η πρόταση για τη χωροθέτηση του δημοσιογραφικού χωριού καταλήξει στο Ελληνικό- θα έπρεπε να σκεφθούμε μια συνολική λύση. Θα έπρεπε να σκεφθούμε πραγματικά -δεν θέλω να φανώ Κασσάνδρα ότι αύριο το πρωί θα κτιστούν κάποια αυτόνομα κτίρια, κάποια αυτόνομα γήπεδα και όλος ο υπόλοιπος χώρος θα ερημώσει και θα αφεθεί η άσφαλτος από το αεροδρόμιο με κάποια υπόστεγα, τα οποία στο τέλος και με διάφορες καταπατήσεις θα καταντήσει ένας καινούριος Ελαιώνας για την Αθήνα- λύσεις που έχουν κατατεθεί στο τραπέζι από επιστήμονες, όπως ένα πρόγραμμα που έφτιαξε το Πανεπιστήμιο Χάρβαρντ σε συνεργασία με το Εθνικό Μετσόβιο Πολυτεχνείο, το πρόγραμμα "ΙΣΟΠΟΛΗΣ", ένα πρόγραμμα που δίνει και οικιστική και εμπορική και κτιριακή ανάπτυξη της περιοχής, αλλά παράλληλα εξασφαλίζει χώρους πρασίνου πολύ μεγαλύτερους απ' ό,τι έχουμε στη διάθεσή μας σε όλο το Λεκανοπέδιο της Αττικής. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Χειμάρας έχει το λόγο. 
ΑΘΑΝΑΣΙΟΣ ΧΕΙΜΑΡΑΣ: Κύριε Πρόεδρε, μας έχει συνηθίσει η Κυβέρνηση όταν δεν έχει επιχειρήματα, να προσπαθεί να παραπληροφορήσει τους συναδέλφους. Απόδειξη είναι ότι ο κ. Πάγκαλος ασχολήθηκε και επανέφερε το θέμα της διοργάνωσης κάποιας εκδήλωσης του κ. Καραμανλή, η οποία ήταν γνωστή και είχε προγραμματιστεί πολύ πριν από τη συζήτηση της ημερήσιας διάταξης. Το έκανε όμως αυτό για να παραπληροφορήσει ο ίδιος γιατί δεν είχε να μας δώσει απαντήσεις στα ερωτήματα που θέσαμε και κατηγόρησε τον Πρόεδρο της Νέας Δημοκρατίας γιατί δεν κάθησε να ακούσει εδώ τους συναδέλφους. Μα, πού είναι ο ίδιος ο κ. Πάγκαλος; Και χθες που πήρα το λόγο για να μιλήσω, έφυγε εκτός Αιθούσης και τώρα ξανά απουσιάζει. Την περισσότερη ώρα απουσιάζει. Βεβαίως, είναι ο κύριος Υφυπουργός, ο οποίος μου είναι και ιδιαίτερα συμπαθής, αλλά ο κ. Πάγκαλος θέτει τα ερωτήματα, ο κ. Πάγκαλος καταγγέλλει. Ο κ. Πάγκαλος δεν μένει στην Αίθουσα, ο κ. Πάγκαλος δεν απαντά. 
Και έρχομαι στα ερωτήματα που έμειναν αναπάντητα. 
Πρώτον, ποιος θα πληρώσει τα χρήματα για την κατασκευή του Πολιτιστικού Μουσουλμανικού Κέντρου, του τεμένους; Θέσαμε το ερώτημα αρκετοί συνάδελφοι χθες, αλλά δεν πήραμε απάντηση μέχρι σήμερα. Και ασφαλώς επαναλαμβάνω, ότι είμαστε υπέρ της ίδρυσης του τεμένους.  Ρωτήσαμε χθες -και ερώτησαν και αρκετοί συνάδελφοι σήμερα και η κ.  Κανέλλη και άλλοι συνάδελφοι- τι θα γίνει με τον προαστικό σιδηρόδρομο. Θα κατασκευασθεί; Δεν θα κατασκευασθεί; Θα γίνει δημοπράτηση; Δεν θα γίνει δημοπράτηση; Μπορεί να γίνει αυτό το έργο, δηλαδή η σύνδεση η σιδηροδρομική με το νέο αεροδρόμιο ή μήπως δεν μπορεί; Γιατί γνωρίζουμε ότι για τις συμβάσεις που έχουν υπογραφεί με την Κοινοπραξία "ΑΤΤΙΚΗ ΟΔΟΣ" που κατασκευάζει τους άλλους δρόμους, έχουν μπει μέσα σ' αυτές τις συμβάσεις ρήτρες που εμποδίζουν την κατασκευή του σιδηροδρόμου. 
Τα έθεσα και χθες αυτά τα ερωτήματα. Η απάντηση αναμένεται. Πότε θα μας τη δώσει ο κύριος Υπουργός; Σε άλλο νομοσχέδιο; Αγωνιούμε και είναι ένα από τα σοβαρότερα θέματα. Φαντάζεσθε πως θα λειτουργήσει το νέο αεροδρόμιο, αν δεν κατασκευασθεί η σιδηροδρομική αυτή σύνδεση; Μας είπε επίσης "τι να την κάνουμε τη διακομματική επιτροπή; Να κομματικοποιήσουμε τις επιτροπές, το διοικητικό συμβούλιο του "ΑΘΗΝΑ 2004";". Δηλαδή τώρα είναι υπερκομματικό, που  όλα τα χειρίζεταιη  Κυβέρνηση και μάλιστα θα έλεγα ότι διορίζει, παύει ο κύριος Πρωθυπουργός; Στην πρώτη επιτροπή, τη διϋπουργική προεδρεύει ο κύριος Πρωθυπουργός, στη δεύτερη των Γενικών Γραμματέων ο Υπουργός Πολιτισμού, η τρίτη των πέντε διορίζεται από τον Πρωθυπουργό. Η άλλη επιτροπή δεν ασκεί επί της ουσίας ουσιαστικά καθήκοντα. 'Αρα, λοιπόν, τα κόμματα δεν χρειάζονται; Δεν αγωνιούν τα κόμματα; Δεν ενδιαφέρονται για την κατασκευή των έργων και για τη διοργάνωση και εκτέλεση των Ολυμπιακών Αγώνων; Αναφερθήκατε μετ' επιτάσεως στο νόμο 2190, γιατί είπαμε εμείς ότι δεν πρέπει να εξαιρεθούν οι προσλήψεις. Μας είπε ο κύριος Υπουργός, ευτυχώς μπήκε στην Αίθουσα, ότι προεκλογικά είχαμε πει ότι θα καταργήσουμε το νόμο. Ποτέ δεν το είπαμε αυτό. Καταψηφίσαμε το νόμο 2190, δεν είναι μέρα σήμερα να τα συζητάμε αυτά, αν και βάζετε τέτοια θέματα γιατί σας βολεύει να ξεφεύγουμε από την ουσία, από τις απαντήσεις που  έπρεπε να πάρουμε και δεν πήραμε. 
Καταψηφίσαμε τον 2190 για όλα τα άρθρα του, εκτός από αυτό που προέβλεπε τον τρόπο πρόσληψης. 'Ηταν το μόνο θετικό του νόμου και ίσως ένα, για να μην πω το μοναδικό, θετικό νομοσχέδιο που έφερε το ΠΑ.ΣΟ.Κ.  στα τόσα χρόνια που κυβερνά. 
Μας είπε ο κύριος Υπουργός ότι ο λογαριασμός είναι ένα τρισεκατομμύριο τριακόσια πενήντα δισεκατομμύρια. Αγωνιούμε, κύριοι συνάδελφοι, για τη διαφάνεια, για τη χρήση αυτών των χρημάτων, των δισεκατομμυρίων, των χιλίων τριακοσίων πενήντα, που θα ξεπεράσουν το ενάμισι τρισεκατομμύριο στην πράξη. 
Αγωνιούμε διότι τα έργα έχουν καθυστερήσει και φοβόμαστε απευθείας αναθέσεις, όπου θα χαθούν πολλά χρήματα. Σε παρόμοια ενέργεια μετά από καθυστέρηση προέβη η Κυβέρνηση κατά τις προγραμματικές συμβάσεις το Δεκέμβριο του 1997, επειδή είχε χάσει δύο χρόνια πριν. Τότε δόθηκαν σχεδόν όλα με απευθείας ανάθεση. 'Ετσι υπεγράφησαν οι συμβάσεις. Γι' αυτό αγωνιούμε. 
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Σμυρλής-Λιακατάς έχει το λόγο. 
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ:  Κύριε Πρόεδρε, θα ήθελα να κάνω μία διευκρίνιση η οποία είναι απαραίτητη να γίνει, γιατί αναφέρθηκε και η κ. Πετραλιά και ο κ. Βαρβιτσιώτης και νομίζω πάλι χθες η κ. Πετραλιά, αναφερόμενοι σε κάποια σημεία της τοποθέτησής μου, της ομιλίας μου, δηλαδή ότι μίλησα για "μεγάλα έργα", που θα γίνουν στο χώρο του Ελληνικού και βάσει αυτών των λέξεων που ανέφερα εγώ, έχτισαν κάποια επιχειρηματολογία. 
Μπορούσαν οι αγαπητοί συνάδελφοι να πάρουν τα Πρακτικά και να δουν ότι εγώ δεν αναφέρθηκα σε μεγάλα έργα. Και για του λόγου το αληθές, διαβάζω ακριβώς αυτό το οποίο αναφέρουν και τα Πρακτικά: "Η δημιουργία ενός μεγάλου ολυμπιακού πόλου στο αεροδρόμιο του Ελληνικού απαιτεί τη συγκρότηση της ΕΥΔΕ του ΥΠΕΧΩΔΕ, έτσι ώστε τα ολυμπιακά αθλητικά έργα που πρέπει να κατασκευασθούν στο χώρο του αεροδρομίου, να ολοκληρωθούν εγκαίρως, ενώ συγχρόνως να διασφαλίζεται ότι με τα ολυμπιακά θα ενταχθούν στον ευρύτερο σχεδιασμό για την περιοχή, όπως αυτός προγραμματίζεται από τον Οργανισμό Ρυθμιστικού Σχεδίου της Αθήνας και το ΥΠΕΧΩΔΕ." Δεν αναφέρομαι εγώ σε μεγάλα έργα, τα οποία μάλιστα δεν θα έχουν τη δυνατότητα να τροποποιηθούν, γιατί αναφέρθηκε και στην Επιτροπή Μορφωτικών Υποθέσεων και από τον κύριο Υπουργό, ότι τα έργα αυτά θα είναι λυόμενα. 
ΠΡΟΕΔΡΕΥΩΝ (Παναγιώτης Σγουρίδης): Είναι κατανοητό. Νομίζω ότι η διευκρίνιση την οποία δώσατε είναι κατανοητή. 
Θα παρακαλούσα τους κυρίους συναδέλφους το ελάχιστον όταν θα μπαίνουν στην Αίθουσα να φορούν σακκάκι. Είναι μία παράδοση την οποία πρέπει να την τηρούμε. 
Ορίστε, κύριε Υπουργέ, έχετε το λόγο. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, σ' αυτήν την ολιγόλεπτη παρέμβασή μου έχω να επισημάνω δύο τρία πράγματα, τα οποία ίσως είναι χρήσιμα κυρίως προς την πλευρά της Νέας Δημοκρατίας ή από την πλευρά της Νέας Δημοκρατίας. 
Θέλω να πω ότι η προσέγγιση της διοργάνωσης των Ολυμπιακών Αγώνων ως οικονομικό μέγεθος θα αποδειχθεί πολύ γρήγορα για σας ένα τεράστιο σφάλμα. Και θα αποδειχθεί ένα τεράστιο σφάλμα γιατί; Γιατί η διοργάνωση των Ολυμπιακών Αγώνων ως οικονομικό μέγεθος για την Ελλάδα είναι αμελητέο μέγεθος. Η διοργάνωση των Ολυμπιακών Αγώνων για την Ελλάδα είναι μεγάλο ως οργανωτικό μέγεθος. Και θέλω να κάνω μία δύο αναφορές οι οποίες θα σας  κάνουν να καταλάβετε ότι είναι έτσι τα πράγματα. 
Αγαπητοί συνάδελφοι, αυτή η Κυβέρνηση κατά τη διάρκεια της ισχύος του Β' Κοινοτικού Πλαισίου Στήριξης διαχειρίστηκε δέκα τρισεκατομμύρια (10.000.000.000.000) δραχμές σε έργα και δράσεις. Και μετά απ' αυτήν τη διαχείριση ο ελληνικός λαός εμπιστεύτηκε αυτήν την Κυβέρνηση πάλι να διαχειριστεί μεταξύ των άλλων και τα δεκαπέντε τρισεκατομμύρια (15.000.000.000.000) δραχμές του Γ' Κοινοτικού Πλαισίου Στήριξης που αυτή η Κυβέρνηση κατάφερε να συμφωνήσει με την Ευρωπαϊκή 'Ενωση. 
Ενώ, λοιπόν, διαχειριστήκαμε δέκα τρισεκατομμύρια (10.000.000.000.000) δραχμές στο Β' Κοινοτικό Πλαίσιο Στήριξης χωρίς να υπάρξει καμία διαδικασία απευθείας ανάθεσης -και ξέρετε πολύ καλά ότι αυτό δεν το επιτρέπει ούτε η κοινοτική ούτε η ελληνική νομοθεσίακαθόμαστε και συζητάμε ότι στην Ελλάδα εν όψει της κατασκευής ολυμπιακών έργων που είναι ύψους περίπου εξακοσίων δισεκατομμυρίων δραχμών ετοιμάζεται ένα μεγάλο φαγοπότι που δεν ετοιμάζεται για τα δεκαπέντε τρισεκατομμύρια του Γ' Κοινοτικού Πλαισίου Στήριξης ή δεν έγινε κατά τη διαχείριση των δέκα τρισεκατομμυρίων δραχμών του Β' Κοινοτικού Πλαισίου Στήριξης. 
Το οικονομικό μέγεθος των ολυμπιακών έργων σε σχέση με το Β' και το Γ' Κοινοτικό Πλαίσιο Στήριξης είναι αμελητέο, είναι ασήμαντο γιατί τα εξακόσια δισεκατομμύρια δραχμές κοντά στα δέκα ή τα δεκαπέντε τρισεκατομμύρια αντιλαμβάνεται εύκολα κανείς ότι είναι ασήμαντο οικονομικό μέγεθος. 
Και αυτό που θέλω επίσης να δείτε είναι στον προϋπολογισμό που σήμερα ανακοινώσαμε στο 1,2 τρισεκατομμύρια περίπου ποια είναι τα έργα; Είναι εκατόν σαράντα δισεκατομμύρια δραχμές η αποτίμηση των έργων που θα κάνει η Γενική Γραμματεία Αθλητισμού. Είναι περίπου σαράντα τρία έργα. Δείτε τους προϋπολογισμούς, είναι ένα, δύο, τρία δισεκατομμύρια δραχμές το κάθε έργο και είναι μερικά, τρία ή τέσσερα που αγγίζουν ή ξεπερνούν τα δέκα δισεκατομμύρια. 
Και είναι περίπου και άλλα τριακόσια με τριακόσια πενήντα δισεκατομμύρια τα έργα τα οποία θα εκτελέσει το ΥΠΕΧΩΔΕ, δηλαδή, τα πέντε ολυμπιακά συν τις συνοδές αναπλάσεις συν τις κυκλοφοριακές ρυθμίσεις. Εκεί ετοιμάζεται το μεγάλο φαγοπότι; Γι' αυτό εσείς αυτήν την ώρα δημιουργείτε στην ελληνική κοινωνία μία υποψία, ότι εδώ γι' αυτά τα ασήμαντα οικονομικά μεγέθη εν όψει αυτών που έχουμε διαχειριστεί θα γίνει κάτι συνταρακτικό στην Ελλάδα με απευθείας αναθέσεις και δεν συμμαζεύεται, για τα έργα του ενός και των δύο δισεκατομμυρίων δραχμών, όταν έχουμε διαχειριστεί χωρίς καμία απευθείας ανάθεση έργα που άξιζαν δέκα τρισεκατομμύρια δραχμές; Γι' αυτό, λοιπόν, θα ήταν χρήσιμο για σας ειδικά και ειδικά για τη Νέα Δημοκρατία να εγκαταλείψετε πολύ γρήγορα αυτήν την προσέγγιση, γιατί πολύ γρήγορα θα βρεθείτε πάλι εκτός της υπόθεσης αυτής. 
Και η υπόθεση αυτή, όπως σας είπα πριν, είναι πράγματι ένα πολύ μεγάλο οργανωτικό μέγεθος. Χρειάζεται μια τεράστια κινητοποίηση δυνάμεων, που ουδέποτε έγινε στο παρελθόν στη χώρα μας και δεν θα συμβεί και στο μέλλον. Χρειάζεται να δουλέψουν δεκάδες χιλιάδες άνθρωποι. 
'Ενα έχω μόνο να σας πω: 'Οτι οι υποθέσεις που πρέπει να διοικήσουμε οργανωτικά από εδώ έως το 2004 είναι είκοσι επτά χιλιάδες. 
Πρέπει να διοικήσουμε οργανωτικά και όχι να πληρώσουμε, είκοσι επτά χιλιάδες υποθέσεις. Ο τομέας των έργων στο συνολικό εγχείρημα είναι το 1/27. Τα άλλα 26/27 είναι οργανωτικά ζητήματα. Είναι μία πανεθνική κινητοποίηση για την οποία πρέπει επιτέλους να βοηθήσουμε όλοι να αποτελέσει και μια πηγή έμπνευσης για τον ελληνικό λαό. 
Αντί να συζητάμε εδώ να δώσουμε κάποια κίνητρα οι εθελοντές να διοριστούν ή οτιδήποτε άλλο, πρέπει αυτοί οι εθελοντές να αποτελέσουν τη σύνδεση της πορείας προς τους Ολυμπιακούς Αγώνες με την ελληνική κοινωνία. Αυτά τα πενήντα, εξήντα χιλιάδες παιδιά, κυρίως αυτοί οι νέοι άνθρωποι που θα εργαστούν εκεί, μπορούν να αποτελέσουν μια πραγματική σύνδεση αυτής της μεγάλης προσπάθειας με την ελληνική κοινωνία, σε μια προσπάθεια να αναπτύξουμε επιτέλους και στην Ελλάδα, όχι μόνο επ'ευκαιρία, όχι μόνο για το 2004, αλλά και στη συνέχεια, το εθελοντικό κίνημα που δεν υπάρχει στη χώρα μας. 
Ξέρουμε πολύ καλά ότι για τα θέματα των σεισμών, για τα θέματα των φυσικών καταστροφών οι ευρωπαϊκές χώρες που κινητοποιούν δυνάμεις αντίστοιχες με τη δική μας την ΕΜΑΚ, αυτές οι δυνάμεις εκεί δεν είναι κρατικές υπηρεσίες, αλλά είναι εθελοντές, οι οποίοι υποστηρίζονται από το κράτος. 
Γιατί, λοιπόν, όλα αυτά δεν τα βλέπουμε σαν μια πολύ μεγάλη ευκαιρία για τη χώρα μας να αναδείξει δυνάμεις στον οργανωτικό τομέα, να κινητοποιήσει τη νεολαία, να κινητοποιήσει το λαό, να μετατρέψουμε την υπόθεση αυτή σε ένα τεράστιο γεγονός παιδείας και πολιτισμού και κυρίως σε ένα τεράστιο γεγονός αθλητισμού, το οποίο είναι, αλλά δυστυχώς το έχουμε ξεχάσει και ασχολούμαστε μόνο με τα έργα, αυτά τα έργα των εξακοσίων δισεκατομμυρίων δραχμών. 
'Ολος ο προϋπολογισμός των έργων αυτών, κυρίες και κύριοι συνάδελφοι, είναι μόνο ένα μεγάλο έργο του Β' Κοινοτικού Πλαισίου Στήριξης, όπως ο ΠΑΘΕ, ας πούμε. 'Ολος ο προϋπολογισμός είναι μόνο ένα έργο που κάναμε στο Β' Κοινοτικό Πλαίσιο Στήριξης ή θα είναι ο μισός από κάποια τα οποία θα κάνουμε στο Γ' Κοινοτικό Πλαίσιο Στήριξης. 
Δεν μπορούμε, λοιπόν, να προσεγγίζουμε το θέμα των Ολυμπιακών Αγώνων από τη σκοπιά αυτή. 
Πρέπει να πω και κάτι άλλο, γιατί αναφερόμενοι στα οικονομικά μεγέθη ακούμε ότι η χώρα θα κινδυνεύσει να χρεοκοπήσει, επειδή ενδεχομένως ο τελικός ισολογισμός θα είναι μείον εκατό δισεκατομμύρια δραχμές. 
Αγαπητοί συνάδελφοι, και κυρίως της Νέας Δημοκρατίας, πρέπει να σας πούμε επιτέλους ότι η Ελλάδα δεν είναι η Ελλάδα που μας παραδώσατε το 1993, στα πρόθυρα μιας οικονομικής χρεοκοπίας. Η Ελλάδα έχει ετήσιο προϋπολογισμό δεκαπέντε τρισεκατομμυρίων. Επί τέσσερα χρόνια θα είναι συνολικά εξήντα τρισεκατομμύρια. Επιτέλους, ακόμα και αν εκατό δισεκατομμύρια δραχμές είναι έξω ο προϋπολογισμός, αυτό δεν μπορεί να αποτελέσει αιτία χρεοκοπίας της χώρας, που σε τέσσερα χρόνια θα έχει προϋπολογισμό εξήντα τρισεκατομμύρια. Συνεπώς δεν μπορεί η χώρα να χρεοκοπήσει για εκατό δισεκατομμύρια, που μπορεί να τα βρει με τη πιο απλή κίνηση του Υπουργείου Οικονομικών. 
Για το Θεό, δεν είναι αυτά τα ζητήματα. Τα ζητήματα είναι άλλα και αυτά τα άλλα επιτέλους θα πρέπει να τα φέρουμε μπροστά, να τα φέρουμε στο προσκήνιο, γι' αυτά να αρχίσουμε να συζητάμε, για να δούμε πώς τελικά αυτή η υπόθεση, την οποία αγαπά και θέλει ο ελληνικός λαός, θα γίνει μια υπόθεση του ελληνικού λαού και δεν θα είναι αντικείμενο τρέχουσας πολιτικής αντιπαράθεσης. Δόξα τω Θεώ έχουμε πολλούς τομείς για να αντιπαρατεθούμε κατά την τρέχουσα τετραετία. Δεν μπορεί όμως οι Ολυμπιακοί Αγώνες και η Ολυμπιάδα, δηλαδή, αυτή η τετραετία που μεσολαβεί, να γίνουν αντικείμενο τρέχουσας πολιτικής αντιπαράθεσης με τη γνωστή σκανδαλολογία και τις γνωστές υποψίες που αναπτύσσονται και τραυματίζουν το σύνολο του πολιτικού μας κόσμου. 
Γι' αυτό, λοιπόν, θα περίμενε κανείς ότι η συζήτηση αυτού του τεχνικού νομοσχεδίου, όπως είπε ο Υπουργός, θα ήταν μια ευκαιρία να δούμε αλλιώς τα πράγματα. 'Εχουμε όμως το χρόνο να τα δούμε αλλιώς στην περίοδο η οποία έρχεται. Αλλά αυτό χρειάζεται μια συνολική επανατοποθέτηση των πολιτικών δυνάμεων της χώρας, σε σχέση με το γεγονός αυτό. 
'Οσο επιμένουμε στα οικονομικά, όσο επιμένουμε στις οικονομικές προσεγγίσεις και τη δημιουργία υποψιών, τόσο αδικούμε και το γεγονός και το λαό και τη χώρα. 
Ευχαριστώ, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, δεν υπάρχει άλλος εγγεγραμμένος να μιλήσει επί της αρχής του νομοσχεδίου. 
Κηρύσσεται περαιωμένη η συζήτηση επί της αρχής του νομοσχεδίου του Υπουργείου Πολιτισμού: "Θέματα προετοιμασίας των Ολυμπιακών Αγώνων 2004 και άλλες διατάξεις". 
Ερωτάται το Τμήμα: Γίνεται δεκτό το νομοσχέδιο επί της αρχής; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
ΦΑΝΗ ΠΕΤΡΑΛΙΑ-ΠΑΛΛΗ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Πολιτισμού: "Θέματα προετοιμασίας των Ολυμπιακών Αγώνων 2004 και άλλες διατάξεις", έγινε δεκτό κατά πλειοψηφία επί της αρχής. 
Κύριοι συνάδελφοι, θέλετε να προχωρήσουμε στη συζήτηση επί των άρθρων; 
ΟΛΟΙ ΟΙ ΒΟΥΛΕΥΤΕΣ: 'Οχι, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Καλώς. 
Δέχεστε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Τμήματος και ώρα 21.05', λύεται η συνεδρίαση για αύριο ημέρα Τετάρτη 14 Ιουνίου 2000 και ώρα 10.00' με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Πολιτισμού: "Θέματα προετοιμασίας των Ολυμπιακών Αγώνων 2004 και άλλες διατάξεις", σύμφωνα με την ημερήσια διάταξη. 
Ο ΠΡΟΕΔΡΟΣ                                   ΟΙ ΓΡΑΜΜΑΤΕΙΣ 
 
