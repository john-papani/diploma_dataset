ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ Η΄
ΘΕΡΟΥΣ 2007 
Τρίτη 24 Ιουλίου 2007 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας της Βουλευτή κ. Α. Διαμαντοπούλου, σελ.
3.Ανακοινώνεται αναφορά στον εορτασμό της αποκατάστασης της Δημοκρατίας στη χώρα μας και συλλυπητήρια αναφορά στα θλιβερά γεγονότα των πυρκαγιών σελ.
4.Τήρηση ενός λεπτού σιγής στη μνήμη του Σμηναγού Δ. Στοϊλίδη και Υποσμηναγού Ι. Χατζούδη. σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων.
α) Προς τον Υπουργό Απασχόλησης και Κοινωνικής Προστασίας σχετικά με το πρόσφατο ατύχημα στη Ναυπηγοεπισκευαστική Ζώνη Περάματος, τη λήψη μέτρων προστασίας των εργαζομένων κ.λπ..σελ.
β) Προς τον Υπουργό Αγροτικής Ανάπτυξης και Τροφίμων: 
i)σχετικά με τα προβλήματα από την έλλειψη νερού για άρδευση στο νομό Λάρισας κ.λπ. σελ.
ii) σχετικά με τις οικονομικές επιπτώσεις από τις πρόσφατες πυρκαγιές κ.λπ. σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. ΚΑΤΑΘΕΣΗ ΣΧΕΔΙΩΝ ΝΟΜΩΝ
α) Οι Υπουργοί Επικρατείας, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Δικαιοσύνης, κατέθεσαν σχέδιο νόμου: «Ρύθμιση θεμάτων δημοσκοπήσεων και άλλες διατάξεις». σελ.
β) Οι Υπουργοί Εμπορικής Ναυτιλίας, Οικονομίας και Οικονομικών, Ανάπτυξης, Υγείας και Κοινωνικής Αλληλεγγύης, Δικαιοσύνης, Αιγαίου και Νησιωτικής Πολιτικής και Τουριστικής Ανάπτυξης, κατέθεσαν σχέδιο νόμου: «Δικαιώματα- υποχρεώσεις επιβατών και μεταφορέων στις επιβατικές θαλάσσιες ενδομεταφορές και άλλες διατάξεις». σελ.
γ) Οι Υπουργοί Απασχόλησης και Κοινωνικής Προστασίας, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Ανάπτυξης και Μεταφορών και Επικοινωνιών κατέθεσαν σχέδιο νόμου: «Σύσταση και Καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (ΗΔΙΚΑ Α.Ε.) και λοιπές ασφαλιστικές και οργανωτικές διατάξεις». σελ.
δ) Οι Υπουργοί Εμπορικής Ναυτιλίας, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Δικαιοσύνης, Εξωτερικών, Εθνικής Άμυνας, Μεταφορών και Επικοινωνιών, Δημόσιας Τάξης και Αιγαίου και Νησιωτικής Πολιτικής κατέθεσαν σχέδιο νόμου: «Ενίσχυση της ασφάλειας πλοίων, λιμενικών εγκαταστάσεων και λιμένων και άλλες διατάξεις». σελ.
ε) Οι Υπουργοί Τουριστικής Ανάπτυξης, Οικονομίας και Οικονομικών, Εξωτερικών, Επικρατείας και Ανάπτυξης, κατέθεσαν σχέδιο νόμου: «Κύρωση της Συμφωνίας μεταξύ της Ελληνικής Δημοκρατίας και της Κυβέρνησης της Δημοκρατίας της Μολδαβίας για συνεργασία στον τομέα του Τουρισμού». Σελ.
2. Ψήφιση επί του συνόλου του σχεδίου νόμου του Υπουργείου Οικονομίας και Οικονομικών: «Ανάληψη και άσκηση δραστηριοτήτων από τα πιστωτικά ιδρύματα, επάρκεια ιδίων κεφαλαίων των πιστωτικών ιδρυμάτων και των επιχειρήσεων παροχής επενδυτικών υπηρεσιών και λοιπές διατάξεις». σελ.

ΟΜΙΛΗΤΕΣ
Α. Επί της αναφοράς για την αποκατάσταση της Δημοκρατίας και τα θλιβερά γεγονότα των πυρκαγιών.
 ΔΡΑΓΑΣΑΚΗΣ Ι. σελ.
ΖΩΗΣ Χ. σελ.
ΜΕΪΜΑΡΑΚΗΣ Ε. σελ.
ΜΠΕΝΑΚΗ-ΨΑΡΟΥΔΑ Α. σελ.
ΝΙΚΟΛΑΪΔΟΥ Β. σελ.
ΠΑΠΟΥΤΣΗΣ Χ. σελ.
Β. Επί των επικαίρων ερωτήσεων.
ΑΛΑΒΑΝΟΣ Α. σελ.
ΓΙΑΚΟΥΜΑΤΟΣ Γ. σελ.
ΕΞΑΡΧΟΣ Β. σελ.
ΚΟΝΤΟΣ Α. σελ.
ΝΙΚΟΛΑΪΔΟΥ Β. σελ.


      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ 
      ΘΕΡΟΥΣ 2007
      ΣΥΝΕΔΡΙΑΣΗ  Η΄  
      Τρίτη 24 Ιουλίου 2007
      
      Αθήνα, σήμερα στις 24 Ιουλίου 2007, ημέρα Τρίτη και ώρα 18.50΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      Πριν εισέλθουμε στην ημερήσια διάταξη, παρακαλώ να αφιερώσουμε κάποιες σκέψεις στη σημερινή ημέρα του εορτασμού της δημοκρατίας στη χώρα μας, καθώς και στα πρόσφατα θλιβερά γεγονότα λόγω των πυρκαγιών.
      Για άλλη μια χρονιά εορτάζουμε την αποκατάσταση της δημοκρατίας στη χώρα μας, καθώς και την αδιατάρακτη λειτουργία της επί τρεις και πλέον δεκαετίες. Δεν ξεχνούμε όμως τι προηγήθηκε, την επτάχρονη δικτατορία ούτε την εθνική τραγωδία της Κύπρου, καθώς επίσης δεν ξεχνούμε τι οφείλουμε στους πρωταγωνιστές της Μεταπολίτευσης, που κατόρθωσαν να μετατρέψουν τη χώρα μας σε μία σύγχρονη υγιή δημοκρατία. 
      Τέλος, οφείλουμε να αποτίσουμε τον πρέποντα φόρο τιμής στον ελληνικό λαό, ιδιαιτέρως στη νεολαία της εποχής εκείνης, που αντιστάθηκε στη δικτατορία με επιμονή και αυταπάρνηση και πήρε τη σκυτάλη των πρωτοβουλιών αμέσως μετά. Χάρη στους αγώνες και τις θυσίες της εποχής εκείνης απολαμβάνουμε σήμερα μια δημοκρατία με μεγάλο κύρος στην ευρωπαϊκή οικογένεια, ενώ η Κύπρος, παρά την πληγή που κατατρώει τα σπλάχνα της, κατόρθωσε να λάβει τη θέση ενός ισότιμου μέλους της Ευρωπαϊκής Ένωσης. 
Οι αγώνες, όμως, δεν θα έχουν δικαιωθεί πλήρως, εάν δεν εξασφαλιστεί η επανένωση ολόκληρου του νησιού κάτω από την ομπρέλα της Ενωμένης Ευρώπης. 
      Ο καλύτερος, πάντως, φόρος τιμής στους πρωτεργάτες της δημοκρατίας σήμερα είναι η εγρήγορσή μας απέναντι στους κινδύνους που επιβουλεύονται τη δημοκρατία. Πρόκειται για κινδύνους, είτε εγχώριας προέλευσης, όπως είναι η διαφθορά ή η υπονόμευση των θεσμών, είτε για κινδύνους εισαγόμενους, όπως είναι η διεθνής τρομοκρατία. 
      Οι σκοτεινοί αυτοί εχθροί της δημοκρατίας εκμεταλλεύονται κακόβουλα τις εγγυήσεις του κράτους δικαίου, για να υπονομεύσουν αυτό καθεαυτό το θεμέλιο των σύγχρονων δημοκρατιών, που είναι ακριβώς το ίδιο το κράτος δικαίου. 
      Χρέος όλων μας -ηγεσίας και λαού- είναι να διαφυλάξουμε ως κόρη οφθαλμού τη λεπτή ισορροπία ανάμεσα στην ασφάλεια και την ελευθερία, ανάμεσα στην ανάγκη προστασίας των πολιτών από επιθέσεις κατά των δικαιωμάτων τους, αλλά και προστασίας των κανόνων λειτουργίας της δημοκρατίας, ώστε να λειτουργούν ως εγγυήσεις ελευθερίας και όχι ως όχημα κατάλυσής του. Το χρέος αυτό μεταφράζεται καθημερινά σε υποχρέωση όλων μας να είμαστε πιστοί στο καθήκον μας ως πολίτες και όπου ο καθείς ετάχθη. 
      Το φωτεινό αλλά και τραγικό παράδειγμα έδωσαν οι δύο χειριστές του καταπεσόντος πυροσβεστικού αεροσκάφους. Θυσίασαν τη ζωή τους μαχόμενοι όχι μόνο κατά της φωτιάς, όχι μόνο εναντίον των στοιχείων της φύσεως, αλλά μαχόμενοι και για τη διαφύλαξη της ποιότητας ζωής μας. 
      Ήσαν ταγμένοι στην προστασία του πολυτιμότερου αγαθού της ανθρωπότητας που όψιμα ανακάλυψε τους κινδύνους που την απειλούν, δηλαδή στην προστασία του περιβάλλοντος και ιδιαίτερα στη σωτηρία των δασών μας που υπέστησαν φέτος την ισχυρότερη προσβολή. Έδωσαν τη ζωή τους για τα αγαθά αυτά μαχόμενοι και εναντίον όσων ενδεχομένως επιβουλεύτηκαν χάριν ιδιοτέλειας το πολυτιμότερο πλέον φυσικό αγαθό μας.
      Προς τις οικογένειές τους εκφράζουμε τα θερμά μας συλλυπητήρια και τη συμπαράσταση ολόκληρης της Βουλής στον πόνο τους. 
      Μετά τις τοποθετήσεις των κομμάτων και της Κυβέρνησης, θα παρακαλέσω να τηρήσουμε ενός λεπτού σιγή στη μνήμη του σμηναγού Δημητρίου Στοϊλίδη και του υποσμηναγού Ιωάννη Χατζούδη. 
      Σας ευχαριστώ πολύ.
      (Χειροκροτήματα από όλες τις πτέρυγες της Βουλής)
      Το λόγο έχουν τώρα οι Κοινοβουλευτικοί Εκπρόσωποι. 
      Ο κ. Χρήστος Ζώης εκ μέρους της Νέας Δημοκρατίας έχει το λόγο. 
      ΧΡΗΣΤΟΣ ΖΩΗΣ: Κυρίες και κύριοι συνάδελφοι, η φετινή επέτειος της αποκατάστασης της δημοκρατίας εορτάζεται σε μία συγκυρία φορτισμένη από τον άδικο χαμό των δύο ηρώων πιλότων κατά την εκτέλεση του καθήκοντος και την πρωτοφανή σε αριθμό εκδήλωση πυρκαγιών σε όλη τη χώρα. Πρόκειται για πυρκαγιές που αφανίζουν το πράσινο, με συνέπειες στο περιβάλλον και στον άνθρωπο. 
      Δεν θα ήταν απλή παράλειψη η μη αναφορά μας σε αυτά τα δύο στοιχεία της επικαιρότητας που απασχολούν και συγκινούν τους Έλληνες πολίτες. Θα ήταν απτή επιβεβαίωση όλων όσοι αναζητούν λόγους για να πλήττουν το νόημα της σημερινής ημέρας και να υποβαθμίζουν την αξία εορτασμού της επετείου. 
      Εκφράζουμε την πιο βαθιά μας συγκίνηση για την απώλεια των δύο πιλότων μας. Δηλώνουμε συμμετοχή στο πένθος των συγγενών τους και συμπαράσταση στις προσπάθειες που καταβάλλουν όλοι όσοι εργάζονται αντιμέτωποι με τη φωτιά, αντιμέτωποι με τους εμπρησμούς. 
      Κυρίες και κύριοι συνάδελφοι, την ημέρα αποκατάστασης της δημοκρατίας στην Ελλάδα ήμουν μόλις έξι ετών. Συνεπώς, τόσο ο ομιλών, όπως εξάλλου και άλλοι Βουλευτές της τρέχουσας περιόδου σε αυτήν την Αίθουσα, είμαστε παιδιά της Μεταπολίτευσης, αφετηρία της οποίας ήταν η 24η Ιουλίου 1974. Μεγάλο κομμάτι, λοιπόν, του ελληνικού λαού, γεννημένο και μεγαλωμένο σε συνθήκες ομαλού δημοκρατικού βίου, χωρίς βιώματα και εμπειρίες αμφισβήτησης ή κατάλυσης της δημοκρατίας, θεωρούμε το δημοκρατικό κεκτημένο αυτονόητη αλήθεια της ζωής μας. Είναι τόσο αυτονόητη, τόσο δεδομένη, ώστε ενίοτε να την πληγώνουμε έστω και άθελά μας. Υπάρχει πάντα ο φόβος για τις γενιές που δεν έζησαν τον πόλεμο και που δεν γνώρισαν τις συνέπειές του ότι δεν θα αγωνιστούν με πάθος για την αποτροπή του, αν χρειαστεί. 
      Θα μπορούσε, λοιπόν, κανείς να ισχυριστεί αντίστοιχα ότι οι γενιές που δεν έζησαν την κατάλυση της δημοκρατίας δυσκολότερα ανιχνεύουν και αντιμετωπίζουν στάσεις και συμπεριφορές που την υπονομεύουν και εύκολα γίνονται δέκτες μηνυμάτων απαξίωσης και μηδενισμού των επιτευγμάτων της. 
      Φιλοδοξώντας να εκφράσω, πέραν της πλειοψηφίας, ανιδιοτελώς, τα αισθήματα των νεότερων Ελλήνων, επιτρέψτε μου να σας διαβεβαιώσω ότι δεν θα αφήσουμε να περάσουν στη λήθη τα γεγονότα, τα πρόσωπα, η συμβολή και η προσπάθεια όλων όσοι εργάστηκαν και όχι μόνο αποκατέστησαν τη δημοκρατία, αλλά τη θεμελίωσαν σε βάσεις γερές. Εργάστηκαν με συνέπεια και υπευθυνότητα, για να φαντάζει σήμερα εξωπραγματική κάθε απόπειρα αμφισβήτησής της. 
      Η 24η Ιουλίου κάθε χρόνο οφείλει να είναι ουσιαστικά ημέρα ψύχραιμης εκτίμησης όλων όσα προηγήθηκαν, όλων όσα ακολούθησαν. Είναι ημέρα καταδίκης όσων βίασαν τους δημοκρατικούς θεσμούς, είναι ημέρα μνήμης και τιμής όσων αποκατέστησαν τη δημοκρατία. Ταυτόχρονα, οφείλουμε να θυμόμαστε την τουρκική εισβολή στη μαρτυρική Κύπρο και να στηλιτεύουμε τη συνεχιζόμενη κατοχή. 
      Σήμερα, τριάντα τρία χρόνια μετά, επιχαίρουμε και καμαρώνουμε για την ισότιμη συμμετοχή της Κύπρου στην Ευρωπαϊκή Ένωση, υπενθυμίζοντας σε όλους και σε όλους τους τόνους ότι η Μεγαλόνησος ζητά και περιμένει ακόμα τη δικαίωσή της. 
      Κυρίες και κύριοι συνάδελφοι, την 24η Ιουλίου του 1974 ο λαός μας απαίτησε και στήριξε ένα νέο ξεκίνημα και εμπιστεύτηκε γι’ αυτό τον Κωνσταντίνο Καραμανλή. Είναι γεγονός, πέραν πάσης αμφιβολίας, ότι ο Κωνσταντίνος Καραμανλής μπορούσε να εκφράσει τη λαϊκή βούληση και με αποφασιστικότητα να αποκαταστήσει τη νομιμότητα, τη λαϊκή κυριαρχία και τη δημοκρατία. 
      Τιμούμε, ταυτόχρονα, όλες τις προσωπικότητες έως και τον τελευταίο ανώνυμο πολίτη της πατρίδας μας που συνέβαλαν και εγγυήθηκαν ταυτόχρονα την ισχύ και τη διάρκεια της δημοκρατίας μας. 
      Επιχειρώντας κανείς να απαριθμήσει τα επιτεύγματα της δημοκρατικής περιόδου, είναι πιθανόν να αδικήσει και να παραλείψει πρόσωπα και προσπάθειες. Θα περιοριστώ, λοιπόν, σ’ ένα μεγάλο «ευχαριστώ».
      Ευχαριστούμε την πολιτική γενιά της Μεταπολίτευσης για την κληρονομιά της ευρωπαϊκής προοπτικής και της ευρωπαϊκής ταυτότητας. Την ευχαριστούμε για το φιλελεύθερο κοινωνικά προσανατολισμό της. 
      Είναι ευθύνη της σημερινής γενιάς πολιτικών να διορθώσουμε και να αλλάξουμε αυτά που οι καιροί επιτάσσουν. Είναι ευθύνη μας να απέχουμε από οτιδήποτε μπορεί να «πληγώνει» τη δημοκρατική μας λειτουργία. Είναι ευθύνη μας να αναζητούμε διαρκώς και χωρίς δισταγμό την επαφή με την κοινωνία και τις ανάγκες της, ανανεώνοντας τους θεσμούς, εμπλουτίζοντάς τους, διατηρώντας ανέγγιχτο ως «κόρη οφθαλμού» τον πυρήνα του δημοκρατικού πολιτεύματος που είναι η λαϊκή κυριαρχία. Αντιμετωπίζοντας την ίδια στιγμή ορατούς αλλά και ύπουλους κινδύνους. Πολεμώντας αδιάκοπα την τρομοκρατία και όσους ονειρεύονται να θέσουν την κοινωνία μας υπό την έγκριση ή υπό την απειλή της. Αντιμετωπίζοντας τη φτώχεια, αρνούμενοι να δεχθούμε και να συμβιβαστούμε με την προοπτική της «κοινωνίας των 2/3». Καταδικάζοντας την αλαζονεία και τη διαφθορά που απαξιώνουν ιδέες και ανθρώπους και καταγγέλλοντας κάθε προσπάθεια χειραγώγησης και καθοδήγησης της κοινής γνώμης, με απώτερο στόχο τη χειραγώγηση και την καθοδήγηση της πολιτικής ζωής του τόπου. 
      Κυρίες και κύριοι συνάδελφοι, γνωρίζω καλά ότι και ο πιο καχύποπτος πολίτης της πατρίδας μας δεν θα διαφωνούσε με αυτές τις σκέψεις. Ίσως να μας έλεγε ότι τις έχει ακούσει πολλές φορές στο παρελθόν και αυτό να τον καθιστά διαρκώς επιφυλακτικό. 
      Όμως, είμαι σίγουρος ότι θα ανησυχούσε εξίσου αν δεν άκουγε αυτές τις διακηρύξεις.  Όπως επίσης γνωρίζω ότι υπάρχουν πολίτες σ’ αυτήν τη χώρα, που ενώ απολαμβάνουν τα καλά της δημοκρατίας, με απαξίωση θα προσπερνούσαν τη σημερινή συζήτησή μας, καθώς η αλαζονεία είναι το κυρίαρχο χαρακτηριστικό της προσωπικότητάς τους. 
      Και όμως, σε όλους τους πολίτες αυτής της χώρας η δημοκρατία έχει και μπορεί να πει κάτι. Μπορεί να πει ότι μόνο αυτή μπορεί να εγγυηθεί το δικαίωμά τους να είναι πιο ανήσυχοι, πιο απαιτητικοί, πιο διεκδικητικοί υπάλληλοι, πιο επικριτικοί, πιο απορριπτικοί, έστω ακόμη και αδιάφοροι ή αμέτοχοι.
      Εμείς, ως λειτουργοί του δημοκρατικού πολιτεύματος, οφείλουμε να ανταποκριθούμε στις προσδοκίες των πρώτων και να οδηγήσουμε σε αλλαγή στάσης στους δεύτερους. 
      Με αυτές τις σκέψεις, που μοιράζομαι μαζί σας, ελπίζω, κυρία Πρόεδρε, κυρίες και κύριοι συνάδελφοι, να αποδίδουμε τον προσήκοντα φόρο τιμής στη σημερινή ημέρα. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Χρήστος Παπουτσής.
      ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, κυρίες και κύριοι συνάδελφοι, συμπληρώνονται σήμερα τριάντα τρία χρόνια από την ανατροπή της δικτατορίας και την αποκατάσταση της δημοκρατίας.
      Είναι σήμερα μια ημέρα απόδοσης τιμής στους ανώνυμους και τους επώνυμους Έλληνες και Ελληνίδες, σε όσους έδωσαν τη ζωή τους, σε εκείνους που διώχθηκαν, σε εκείνους που φυλακίστηκαν, σε όσους αγωνίστηκαν για την ανατροπή της δικτατορίας, σε όσους αγωνίστηκαν για τη λαϊκή κυριαρχία, την κοινωνική δικαιοσύνη, για μια ελεύθερη, σύγχρονη και δημοκρατική Ελλάδα. 
      Σήμερα είναι ημέρα τιμής, ημέρα αναγνώρισης της προσφοράς όλων εκείνων που συνέβαλαν στη λειτουργία των δημοκρατικών θεσμών και του κοινοβουλευτικού πολιτεύματος, από την αποκατάσταση της δημοκρατίας μέχρι σήμερα, της πολιτικής και πνευματικής ηγεσίας του τόπου, του πολιτικού κόσμου και της διανόησης, του κόσμου της εργασίας και των ενεργών πολιτών που πρωταγωνίστησαν σ’ αυτήν την πορεία της ελληνικής κοινωνίας αυτά τα τριάντα τρία χρόνια.
      Πρόκειται για μια πορεία που πέρασε μέσα από την αποκατάσταση του κύρους των θεσμών που αλώθηκαν από τη δικτατορία, μέσα από την οικοδόμηση του κράτους δικαίου και των θεσμών πρόνοιας και κοινωνικής αλληλεγγύης, μέσα από την ενίσχυση των θεσμών αντιπροσωπευτικής δημοκρατίας, την ένταξη της χώρας μας στην Ευρωπαϊκή Οικονομική Κοινότητα και λίγο αργότερα την επαναδιαπραγμάτευση των όρων αυτής της ένταξης και έκτοτε την ουσιαστική και δημιουργική συμμετοχή της χώρας μας στο ευρωπαϊκό γίγνεσθαι, τη διαρκή ανάπτυξη και την πρόοδο της οικονομίας μας, με αποτέλεσμα την ένταξη στην Οικονομική και Νομισματική Ένωση και τη δημιουργία της ισχυρής Ελλάδας των μεγάλων έργων, της συνοχής και της αλληλεγγύης. 
      Σήμερα, όπως και κάθε χρόνο τέτοια μέρα, στρέφουμε τη σκέψη μας στην Κύπρο και είμαστε περήφανοι, γιατί μετά από επίπονες και συστηματικές προσπάθειες των ελληνικών και των κυπριακών κυβερνήσεων η Κυπριακή Δημοκρατία είναι σήμερα πλήρες μέλος της Ευρωπαϊκής Ένωσης και σε λίγους μήνες θα είναι και αυτή μέλος της Οικονομικής και Νομισματικής Ένωσης. 
      Όμως, στις καρδιές μας, στη σκέψη μας και στην πολιτική μας βούληση παραμένει πάντοτε μόνιμη επιδίωξη η επίλυση του κυπριακού προβλήματος, η επανένωση του μαρτυρικού νησιού, η αποχώρηση των δυνάμεων της παράνομης τουρκικής στρατιωτικής κατοχής, όπως επίσης και η εφαρμογή της διεθνούς νομιμότητας, η επίλυση του Κυπριακού στη  βάση των αποφάσεων του Οργανισμού των Ηνωμένων Εθνών, του κοινοτικού κεκτημένου και των συνθηκών της Ευρωπαϊκής Ένωσης. 
      Η Ελλάδα σήμερα είναι ένα σύγχρονο κράτος. Είναι μια σύγχρονη Κοινοβουλευτική Δημοκρατία, δύναμη ειρήνης, φιλίας και συνεργασίας των λαών στην περιοχή μας και στον κόσμο ολόκληρο. 
      Σήμερα είναι χρέος όλων μας να διαφυλάξουμε αυτήν την κληρονομιά με απόλυτο σεβασμό στις αξίες και στους θεσμούς της δημοκρατίας μας, να αντιμετωπίσουμε με αποφασιστικότητα και επιτυχία τις νέες ανάγκες αλλά και τις έντονες προκλήσεις που προβάλλουν για τη χώρα μας, την Ευρωπαϊκή Ένωση και την παγκόσμια κοινότητα. 
      Οι πόλεμοι, οι περιφερειακές ανισότητες, η φτώχεια, ο σεβασμός των πολιτικών ελευθεριών και των ατομικών δικαιωμάτων, η καταστροφή του περιβάλλοντος, οι κλιματικές αλλαγές, είναι προκλήσεις που πρέπει να αντιμετωπίσουμε από κοινού και η Ελλάδα πρέπει να έχει τη δική της συνεισφορά σε αυτήν τη μεγάλη συνολική προσπάθεια. 
      Στις σύγχρονες δημοκρατίες, στις σύγχρονες δημοκρατικές κοινωνίες είναι δημοκρατικό δικαίωμα των πολιτών η οικονομική ανάπτυξη συνδυασμένη με την προστασία του περιβάλλοντος και την ποιότητα της ζωής. Και είναι υποχρέωση της πολιτείας να ενισχύει διαρκώς με στελέχη, με εκπαίδευση, με υποδομές, με νέες τεχνικές δυνατότητες τους μηχανισμούς προστασίας του περιβάλλοντος και της ποιότητας ζωής των πολιτών. Γι’ αυτό θέλουμε και εμείς να ενώσουμε τη φωνή μας και να εκφράσουμε την οδύνη μας για τη μεγάλη απώλεια των δύο αδικοχαμένων στελεχών της Πολεμικής μας Αεροπορίας, που έπεσαν ακριβώς σε αυτό το καθήκον. 
      Στις σύγχρονες δημοκρατίες είναι δημοκρατικό δικαίωμα και απαίτηση να κατανέμονται πιο ισορροπημένα τα οφέλη της ανάπτυξης, να υπάρχουν ισχυρές εγγυήσεις για την ασφάλεια στη ζωή των πολιτών και ασφαλιστικές δικλίδες για τη δίκαιη ανακατανομή του παραγόμενου πλούτου και την ενίσχυση του κοινωνικού κράτους. 
      Στη σύγχρονη Ελλάδα δεν επιτρέπεται να επαναπαυόμαστε στα επιτεύγματα των τελευταίων δεκαετιών. Πρέπει να ανταποκριθούμε στις νέες προκλήσεις, να αξιοποιήσουμε την κοινωνία της γνώσης και την τεχνολογική εξέλιξη, να εγγυηθούμε την ισονομία και την ισοπολιτεία και να αγωνιστούμε μαζί με τις νέες γενιές για μια δίκαιη κοινωνία, για την εγγύηση της δημόσιας παιδείας, την εγγύηση της δημόσιας υγείας, για την κοινωνική ασφάλιση για όλους, για την αξιοπρέπεια των πολιτών. 
      Τα αρνητικά φαινόμενα, όπως τα φαινόμενα διαφθοράς, ο κομματισμός του κράτους και η αναξιοκρατία, οι πολυποίκιλες εξαρτήσεις και οι διαπλοκές συμφερόντων, οι υποκλοπές τηλεφωνικών συνδιαλέξεων, οι βιαιοπραγίες εις βάρος Ελλήνων και μεταναστών, η προϊούσα διάλυση των κρίσιμων υπηρεσιών του κράτους, προφανώς αποτελούν παρένθεση στην εξέλιξη της σύγχρονης ελληνικής δημοκρατίας. 
      Είναι χρέος μας να θωρακίσουμε την πολιτική και τη λειτουργία των δημοκρατικών θεσμών από κάθε μορφής εξαρτήσεις. Είναι χρέος μας να διευρύνουμε τα δημοκρατικά και κοινωνικά δικαιώματα και να κατοχυρώσουμε τις ατομικές ελευθερίες των πολιτών. 
      Στη σημερινή επέτειο το δικό μας μήνυμα πρέπει να είναι η κοινή μας δέσμευση ότι θα ανταποκριθούμε πλήρως στις απαιτήσεις της κοινωνίας, για να οικοδομήσουμε τη σύγχρονη Ελλάδα πάνω στις αρχές της δημοκρατίας, της λαϊκής κυριαρχίας, της κοινωνικής αλληλεγγύης.
      Σας ευχαριστώ.
      (Χειροκροτήματα από όλες τις πτέρυγες της Βουλής)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η κ. Βέρα Νικολαΐδου ως εκπρόσωπος του Κομμουνιστικού Κόμματος Ελλάδος.
      ΒΕΡΑ ΝΙΚΟΛΑΪΔΟΥ: Ευχαριστώ, κυρία Πρόεδρε.
      Κυρίες και κύριοι Βουλευτές, τιμάμε σήμερα, τριάντα τρία χρόνια μετά από την κατάρρευση της στρατιωτικής δικτατορίας, όσους αγωνίστηκαν για την ανατροπή της αμερικανονατοϊκής φασιστικής δικτατορίας που εγκαθίδρυσαν στη χώρα μας με τους ντόπιους συνεργάτες τους. Τιμάμε ιδιαίτερα αυτούς που από την πρώτη μέρα της επιβολής της σήκωσαν το βάρος της αντίστασης, των αγώνων και το μαρτύριο των βασανιστηρίων που σε πολλούς στοίχισε την ίδια τους τη ζωή.
      Ο λαός μας με τον αγώνα του για την ανατροπή της χούντας των συνταγματαρχών απέδειξε για μια ακόμη φορά πως καμμία δικτατορία δεν είναι ανίκητη, όσο ισχυρή κι αν φαίνεται. Της επετείου αυτής είναι γνωστό ότι προηγήθηκαν η προδοσία της Κύπρου, που σχεδίαζε η χούντα των συνταγματαρχών με το διπλό έγκλημα του πραξικοπήματος και της τουρκικής εισβολής, εξυπηρετώντας τα σχέδια των Αμερικανών και του ΝΑΤΟ.
      Ακόμη και σήμερα το κυπριακό πρόβλημα παραμένει άλυτο. Ο αγώνας του κυπριακού λαού, ιδιαίτερα μετά το συντριπτικό «όχι» στο δημοψήφισμα για το Σχέδιο Ανάν, αποτελεί την καλύτερη απόδειξη ότι οι λαοί δεν αποδέχονται λογικές υποταγής. Παράλληλα αποτελεί ένα σημαντικό βήμα για τη συνέχιση της πάλης του κυπριακού λαού -κι αυτός ο αγώνας είναι και δικός μας- για μια Κύπρο ενιαία, ανεξάρτητη, χωρίς ξένα στρατεύματα, χωρίς ξένες βάσεις. 
      Βέβαια όλοι όσοι πάλεψαν για την ανατροπή της δικτατορίας, πάλεψαν και για τα δημοκρατικά δικαιώματα, για τα δικαιώματα στη δουλειά, ενάντια στο ξεπούλημα της δημόσιας περιουσίας, ενάντια στην ανεργία, τη μερική απασχόληση και την ενοικίαση των εργαζομένων, ενάντια στη διάλυση του ασφαλιστικού συστήματος.
      Παρά τους σημαντικούς λαϊκούς αγώνες για δημοκρατικές ελευθερίες που αναπτύχθηκαν μετά την κατάρρευση της στρατιωτικής δικτατορίας, η κατάσταση χειροτερεύει διαρκώς. Τρομοκρατία στους τόπους δουλειάς, συνεχής ενίσχυση των κρατικών μηχανισμών καταστολής, ολομέτωπη επίθεση των αστικών κομμάτων και της Ευρωπαϊκής Ένωσης σε στοιχειώδη δικαιώματα της εργατικής τάξης και των λαϊκών στρωμάτων. 
      Έτσι τα κύρια συμπεράσματα που μπορεί κανείς να βγάλει μετά από τριάντα τρία χρόνια είναι ότι πρώτα απ’ όλα το παράδειγμα εκείνων των αγωνιστών αποτελεί για όλους μας ιστορική παρακαταθήκη για νέους αγώνες που πρέπει να αναπτυχθούν ενάντια στην ιμπεριαλιστική βαρβαρότητα, όπου μια χούφτα πολυεθνικών καπηλεύεται τον πλούτο του πλανήτη, βυθίζοντας χώρες ολόκληρες και λαούς στην εξαθλίωση με την καταστροφή του περιβάλλοντος, με την επίθεση στα λαϊκά δικαιώματα. 
      Ο συσχετισμός των δυνάμεων πρέπει να αλλάξει δραστικά σε βάρος των κομμάτων του δικομματισμού στο πολιτικό και στο συνδικαλιστικό επίπεδο και γενικά υπέρ της αντιιμπεριαλιστικής πάλης.
      Βέβαια η σημερινή τριακοστή τρίτη επέτειος βαραίνει σίγουρα και από τα δύο ακόμη τραγικά θύματα από τις πυρκαγιές που συνεχίζουν να μαίνονται σε όλη τη χώρα. Κι αυτό λίγες μέρες μετά το θάνατο των τριών προηγούμενων πυροσβεστών στο Ρέθυμνο. 
      Οι δύο χειριστές του πυροσβεστικού αεροπλάνου είναι τα τραγικά θύματα των κυβερνήσεων -και της σημερινής και της προηγούμενης- που ψήφισαν τους δασοκτόνους νόμους και άφησαν με τεράστιες ελλείψεις τις πυροσβεστικές υποδομές και το Πυροσβεστικό Σώμα. Το χθεσινό τραγικό συμβάν αφήνει πίσω του και πολλά ερωτηματικά για τα αίτια και τους παράγοντες που οδήγησαν στη συντριβή του αεροπλάνου, που συνδέονται εκτός από τις τεράστιες ελλείψεις σε υλικά μέσα και προσωπικό, με την καταπόνηση πληρωμάτων και αεροσκαφών, λόγω της εντατικοποίησης για την κατάσβεση των πυρκαγιών.
      Πιστεύουμε ότι η Κυβέρνηση οφείλει να προχωρήσει τώρα στην άμεση κάλυψη των αναγκών του Πυροσβεστικού Σώματος, στην εξαγγελία συγκεκριμένου σχεδίου  για ενιαίο φορέα δασοπροστασίας με πλήρη εξοπλισμό και χωρίς εποχικούς εργαζόμενους.
      Ευχαριστώ.
      (Χειροκροτήματα από όλες τις πτέρυγες της Βουλής)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε την κ. Νικολαΐδου.
      Το λόγο έχει ο συνάδελφος κ. Ιωάννης Δραγασάκης εκ μέρους του Συνασπισμού Ριζοσπαστικής Αριστεράς.
      ΙΩΑΝΝΗΣ ΔΡΑΓΑΣΑΚΗΣ: Κυρία Πρόεδρε, κυρίες και κύριοι συνάδελφοι, τιμούμε σήμερα την επέτειο για την αποκατάσταση της δημοκρατίας, αλλά δεν νομίζω ότι οι συνθήκες επιτρέπουν καμμία αυταρέσκεια. Και τούτο γιατί ζούμε σε μια εποχή που στο όνομα της ασφάλειας μας ζητούν να περιορίσουμε την ελευθερία. Αλλά όπως έχει λεχθεί, όσοι ζητούν αυτό, όσοι αντιπαραθέτουν την ασφάλεια στην ελευθερία, τελικά οδηγούν σε μια κοινωνία που δεν έχει ούτε ασφάλεια ούτε ελευθερία, διότι δεν μπορεί να υπάρξει ελευθερία, δεν μπορεί να υπάρξει ασφάλεια σε ένα καθεστώς ανελευθερίας,  σε ένα καθεστώς περιορισμού των δικαιωμάτων του ανθρώπου. 
      Η δήθεν αντιμετώπιση της τρομοκρατίας με περιορισμό των δικαιωμάτων είναι δώρο προς την τρομοκρατία και όχι η αντιμετώπισή της. Όμως η επέτειος αυτή μας φέρνει στη σκέψη και ένα δεύτερο γεγονός, μια δεύτερη διαπίστωση. Όλα αυτά τα χρόνια η δημοκρατία στη χώρα μας δεν απέκτησε το κοινωνικό περιεχόμενο που θα έπρεπε να έχει. Δεν μπορούμε να μιλήσουμε για μια κοινωνική δημοκρατία ή για μια οικονομική δημοκρατία. Η φτώχεια -και όχι μόνο η εισοδηματική- η κοινωνική ανασφάλεια, ο κοινωνικός αποκλεισμός, η μαζική ανεργία, ιδιαίτερα των νέων, το πιστοποιούν. Όχι μόνο δεν έχει αποκτήσει στη χώρα μας η δημοκρατία το κοινωνικό περιεχόμενο που θα έπρεπε να έχει, αλλά νέες μορφές δικτατορίας βασισμένες στην οικονομική δύναμη και επιβολή έχουν αναδειχθεί μπροστά μας και όχι λίγες φορές. Ακόμη και στην Αίθουσα αυτή η παντοδυναμία των αγορών προβάλλεται ως επιχείρημα ή ως άλλοθι για τον περιορισμό των κοινωνικών δικαιωμάτων ή του εισοδήματος των εργαζομένων. 
      Και, τέλος, νομίζω ότι είναι σημαδιακό που σήμερα τιμούμε ταυτόχρονα όσους αγωνίστηκαν για τη δημοκρατία, αλλά και όσους θυσιάζονται στον αγώνα για την αντιμετώπιση της καταστροφής των δασών. Και αυτή η ιδιαιτερότητα της συγκυρίας νομίζω ότι δεν είναι τυχαία αλλά μας επισημαίνει το διευρυμένο περιεχόμενο που αποκτάει η δημοκρατία στην εποχή μας, τη διασύνδεσή της με τα δημόσια αγαθά και την υπεράσπισή τους -και πριν από όλα με το περιβάλλον, με τη δημόσια παιδεία, την υγεία, την κοινωνική ασφάλιση. Η εμπορευματοποίηση των δημοσίων αγαθών αναπόφευκτα οδηγεί στην υπονόμευση της δημοκρατίας, στην εμπορευματοποίηση της ίδιας της δημοκρατίας. Και ακριβώς γι’ αυτό νομίζουμε ότι η καλύτερη τιμή προς όσους αγωνίστηκαν τότε κατά της δικτατορίας είναι η συνέχιση εκείνου του αγώνα σήμερα με αυτό το τριπλό τουλάχιστον περιεχόμενο: για τα πολιτικά δικαιώματα και ελευθερίες, για τα κοινωνικά δικαιώματα, για το περιβάλλον, τα δημόσια αγαθά, τα δάση, τις παραλίες. Και αυτός ακριβώς ο αγώνας, η ανάπτυξή του, μπορεί να είναι σήμερα η καλύτερη εγγύηση για τη διατήρηση και διεύρυνση της δημοκρατίας.
      Ευχαριστώ.
      (Χειροκροτήματα από όλες τις πτέρυγες της Βουλής)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κ. Δραγασάκη.
      Το λόγο έχει εκ μέρους της Κυβέρνησης ο Υπουργός Εθνικής Άμυνας κ. Βαγγέλης Μεϊμαράκης.
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Ευχαριστώ, κυρία Πρόεδρε.
      Κυρίες και κύριοι συνάδελφοι, είμαστε τριάντα τρία χρόνια από την 24η Ιουλίου του 1974, από την ημέρα που κατέρρευσε το στρατιωτικό καθεστώς και η Ελλάδα άνοιγε μια καινούργια σελίδα στην πορεία της. Όλες οι Ελληνίδες και όλοι οι Έλληνες ενώσαμε τις δυνάμεις μας σε κοινούς στόχους. Ο Κωνσταντίνος Καραμανλής ανελάμβανε την ιστορική ευθύνη αποκατάστασης της δημοκρατίας και αντιμετώπισης της εθνικής τραγωδίας που συνετελείτο στην Κύπρο.
      Τιμούμε, λοιπόν, σήμερα όλους όσοι χάθηκαν στον αγώνα της Κύπρου. Τιμούμε όλους όσοι συμμετείχαν στον αντιδικτατορικό αγώνα, στις εξεγέρσεις της νεολαίας και στο κίνημα του ναυτικού. Τιμούμε όλους όσοι εργάστηκαν για την ομαλή αποκατάσταση της δημοκρατίας στον τόπο που τη γέννησε. 
      Θέλω να υπογραμμίσω ότι όλα τα πολιτικά κόμματα, όλες οι πολιτικές δυνάμεις συνέβαλαν, ώστε να έχουμε σήμερα την πιο μακρά περίοδο ομαλού δημοκρατικού κοινοβουλευτικού βίου.  Έχουμε την πιο ισχυρή δημοκρατία, το πιο δημοκρατικό και προοδευτικό Σύνταγμα που γνώρισε η πατρίδα μας στη νεότερη ιστορία της. Είναι, λοιπόν, μία κοινή κατάκτηση όλων των Ελλήνων.
      Στα χρόνια που πέρασαν η Ελλάδα πέτυχε πολλά. Πέτυχε να εδραιώσει το δημοκρατικό πολίτευμα με έναν τρόπο που αποκλήθηκε διεθνώς «ελληνικό θαύμα». Πέτυχε κάτω από αντίξοες συνθήκες την ένταξή της στην Ε.Ο.Κ. και αργότερα στην Ο.Ν.Ε.. Πέτυχε την ισότιμη παρουσία της στην ευρωπαϊκή οικογένεια αλλά και την εφαρμογή μιας πολυδιάστατης εξωτερικής πολιτικής, βασισμένης στις πανίσχυρες έννοιες της ειρήνης, της συνεργασίας, της ανάπτυξης και της προόδου. Πέτυχε να ξεπεράσει τις διαχωριστικές γραμμές του παρελθόντος και να εδραιώσει εθνική ενότητα και ομοψυχία των Ελλήνων. 
      Ο κύκλος της μεταπολιτευτικής περιόδου κατά τη γνώμη μας έκλεισε. Είμαστε ήδη σε μία νέα εποχή, εποχή αλλαγών και μεταρρυθμίσεων για την Ελλάδα που θέλουμε, για την Ελλάδα του 2010, του 2020 και πέρα. 
      Στα τριάμισι χρόνια που πέρασαν έγιναν πολλά. Βεβαίως, έχουμε πολλά ακόμη να κάνουμε. Προχωρούμε, όμως, με ξεκάθαρες θέσεις και στέρεες λύσεις, με γνώμονα την ενότητα και τη συμπόρευση των Ελλήνων, με σιγουριά και αισιοδοξία για τον τόπο μας.
      Η σημερινή μέρα υπενθυμίζει σε όλους μας ότι τελικά οι πολίτες, οι Ελληνίδες και οι Έλληνες απαιτούν από τις πολιτικές δυνάμεις ανταγωνισμό προσφοράς και όχι διχαστικές αντιπαραθέσεις. Οι Ελληνίδες και οι Έλληνες απαιτούν από όλους μας συνεννόηση, σύνθεση απόψεων, συνένωση προσπαθειών σε κοινούς στόχους. Απαιτούν να αποδεικνύουμε έμπρακτα συμβολή στην αναβάθμιση του δημόσιου βίου.
      Ο Πρωθυπουργός Κώστας Καραμανλής, ολόκληρη η Κυβέρνηση, ολόκληρη η κοινοβουλευτική ομάδα της Νέας Δημοκρατίας εργαζόμαστε με βαθύτατη αίσθηση πολιτικής και κοινωνικής ευθύνης με έναν κυρίως στόχο, να ανταποκρινόμαστε στις προσδοκίες των Ελλήνων για νέες κατακτήσεις σε όλους τους τομείς, για τη διαρκή ενδυνάμωση και εμβάθυνση της δημοκρατίας μας, για την ποιοτική αναβάθμιση του δημόσιου βίου, για την επίλυση των προβλημάτων που αντιμετωπίζει η πατρίδα και η κοινωνία μας. 
      Κυρίες και κύριοι συνάδελφοι, η δημοκρατία στον τόπο μας είναι πανίσχυρη. Διεκδικούμε, βέβαια, σήμερα περισσότερη ποιότητα στη δημοκρατία. Και αυτό για μας σημαίνει περισσότερη κοινωνική δικαιοσύνη. Σημαίνει μία δυναμική και ευημερούσα πατρίδα με ισχυρούς Έλληνες. Αυτό είναι το χρέος μας και το χρέος είναι κοινό. Έχουμε καταφέρει πικρές εμπειρίες του παρελθόντος να μας ενώνουν, όπως μας ενώνουν οι προσδοκίες των Ελλήνων πολιτών και το πάθος της νεότερης γενιάς για ειρήνη, σταθερότητα, δημιουργία και ανάπτυξη. 
      Η δημοκρατία μας είναι ασφαλής και δυνατή. Η χώρα μας έχει ισχυρή παρουσία στην περιοχή, στην Ευρωπαϊκή Ένωση και στα διεθνή φόρα. Δίνουμε τώρα, λοιπόν, τη μάχη της ποιότητας της δημοκρατίας. Ποιότητα σημαίνει καλύτερες συνθήκες δουλειάς, καλύτερες συνθήκες ζωής, καλύτερες και πιο ειλικρινείς σχέσεις μεταξύ μας, κοινωνική συνοχή και αλληλεγγύη.
      Κυρίες και κύριοι συνάδελφοι, κάθε ιστορική επέτειος μεταφέρει στις γενιές που ακολουθούν διδάγματα εθνικής σημασίας και ιδιαίτερης σπουδαιότητας. Η 24η Ιουλίου, η περίοδος του αγώνα και της αγωνίας για την εδραίωση της δημοκρατίας ζητά από όλους μας να παραμερίσουμε τις νοοτροπίες του χθες, τις νοοτροπίες που προκαλούν πόλωση, φανατισμό και άγονες αντιπαραθέσεις και να συμβάλουμε σε ένα νέο πολιτικό πολιτισμό. Ταυτόχρονα απαιτεί συνένωση δυνάμεων και προσπαθειών σε κοινούς στόχους με έμπρακτο προσανατολισμό της πολιτικής στα προβλήματα των πολιτών και μόνο.
      Απαιτούν, δηλαδή, οι σημερινοί καιροί διάθεση προσφοράς και αντικατάσταση του πνεύματος της ευκολίας με αίσθημα του καθήκοντος και της ευθύνης. Και επιτρέψτε μου ως Υπουργός Εθνικής Αμύνης να τονίσω ότι οι Ένοπλες Δυνάμεις της χώρας μας σήμερα μαζί με το λαό είναι η δυναμική έκφραση αυτής της πίστης και αυτής της διάθεσης, ώστε με αποφασιστικότητα και μέσα από κλίμα ειρήνης, ασφάλειας και ηρεμίας να μετατρέψουμε τις προκλήσεις της εποχής μας σε ευκαιρίες. 
      Οι Ένοπλες Δυνάμεις μας με πίστη και αφοσίωση στο δημοκρατικό πολίτευμα, με πλήρη σεβασμό στη συνταγματική νομιμότητα και τη λαϊκή κυριαρχία, έχοντας την πλήρη εμπιστοσύνη του λαού  και διατηρώντας το αξιόμαχό τους, αποτελούν σήμερα την εγγύηση για την ασφάλεια, τη σταθερότητα και την πρόοδο της σύγχρονης ανοιχτής κοινωνίας μας. Ιδιαίτερη μνεία αξίζει στη συμμετοχή των Ενόπλων Δυνάμεων σε ποικίλες δραστηριότητες κοινωνικής προσφοράς, έρευνα και διάσωση, αερομετακομιδή ασθενών κ.λπ. και στη συνδρομή τους στην αντιμετώπιση εκτάκτων αναγκών, όπως είναι οι πυρκαγιές.
     Κυρίες και κύριοι συνάδελφοι, θέλω και απ’ αυτό εδώ το Βήμα και σήμερα να εκφράσω τη βαθύτατη θλίψη της Κυβέρνησης για την τραγική θυσία των δύο ιπταμένων αξιωματικών  της Πολεμικής μας Αεροπορίας, οι οποίοι όχι μόνο έδωσαν σκληρή μάχη στο πύρινο μέτωπο προκειμένου να προστατέψουν το περιβάλλον και το δασικό μας πλούτο, αλλά υπερέβαλαν εαυτούς καταβάλλοντας το υψηλότερο τίμημα, την ίδια τους τη ζωή. 
     Εκφράζουμε τα ειλικρινή μας συλλυπητήρια στις οικογένειές τους και θέλω να επισημάνω ότι το Υπουργείο Εθνικής Αμύνης λαμβάνει μέριμνα για τη συντήρηση των οικογενειών τους πέρα από τα ήδη νόμιμα προβλεπόμενα.
     Τέλος, λέμε ένα πολύ μεγάλο ευχαριστώ σε εκείνους που καθημερινά και αθόρυβα, ιδιαίτερα τώρα τους καλοκαιρινούς μήνες επιτελούν ένα πραγματικά δύσκολο έργο. Το παράδειγμα της αυτοθυσίας αυτών που βρίσκονται στην πρώτη γραμμή ας γίνει πρότυπο σεβασμού στη δημοκρατία μας και οδηγός όλων. 
     Ευχαριστώ. 
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, σας παρακαλώ τώρα να τηρήσουμε ενός λεπτού σιγή στη μνήμη του σμηναγού Δημήτριου Στοϊλίδη και του υποσμηναγού Ιωάννη Χατζούδη καθώς και των άλλων θυμάτων που έπεσαν στην εκτέλεση του καθήκοντος κατά την κατάσβεση των πυρκαγιών. 
     (Στο σημείο αυτό όρθιοι όλοι οι Βουλευτές τηρούν ενός λεπτού σιγή)
     (Χειροκροτήματα από όλες τις πτέρυγες της Βουλής)
     (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Τμήμα:
     1. Οι Υπουργοί Επικρατείας, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Δικαιοσύνης κατέθεσαν σχέδιο νόμου: «Ρύθμιση θεμάτων δημοσκοπήσεων και άλλες διατάξεις».
     2. Οι Υπουργοί Εμπορικής Ναυτιλίας, Οικονομίας και Οικονομικών, Ανάπτυξης, Υγείας και Κοινωνικής Αλληλεγγύης, Δικαιοσύνης, Αιγαίου και Νησιωτικής Πολιτικής και Τουριστικής Ανάπτυξης κατέθεσαν σχέδιο νόμου: «Δικαιώματα – υποχρεώσεις επιβατών και μεταφορέων στις επιβατικές θαλάσσιες ενδομεταφορές και άλλες διατάξεις». 
     3. Οι Υπουργοί Απασχόλησης και Κοινωνικής Προστασίας, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Ανάπτυξης και Μεταφορών και Επικοινωνιών κατέθεσαν σχέδιο νόμου: «Σύσταση και Καταστατικό της Ηλεκτρονικής Διακυβέρνησης Κοινωνικής Ασφάλισης Α.Ε. (ΗΔΙΚΑ ΑΕ) και λοιπές ασφαλιστικές και οργανωτικές διατάξεις». 
     4. Οι Υπουργοί Εμπορικής Ναυτιλίας, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Δικαιοσύνης, Εξωτερικών, Εθνικής Άμυνας, Μεταφορών και Επικοινωνιών, Δημόσιας Τάξης και Αιγαίου και Νησιωτικής Πολιτικής κατέθεσαν σχέδιο νόμου: «Ενίσχυση της ασφάλειας πλοίων, λιμενικών εγκαταστάσεων και λιμένων και άλλες διατάξεις». 
     Επίσης, οι Υπουργοί Τουριστικής Ανάπτυξης, Οικονομίας και Οικονομικών, Εξωτερικών, Επικρατείας και Ανάπτυξης κατέθεσαν σχέδιο νόμου: «Κύρωση της Συμφωνίας μεταξύ της Ελληνικής Δημοκρατίας και της Κυβέρνησης της Δημοκρατίας της Μολδαβίας για συνεργασία στον τομέα του Τουρισμού». 
     Παραπέμπονται στις αρμόδιες Διαρκείς Επιτροπές.
     Παρακαλείται η κυρία Γραμματέας να ανακοινώσει τις αναφορές προς το Τμήμα. 
     (Ανακοινώνονται προς το Τμήμα από την κ. Βέρα Νικολαΐδου, Βουλευτή Β΄ Πειραιώς, τα ακόλουθα: 
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λάρισας κ. ΧΡΗΣΤΟΣ ΖΩΗΣ κατέθεσε αναφορά με την οποία ο Δήμος Ευρυμένων Λάρισας ζητεί την επαναλειτουργία του Αστυνομικού Σταθμού Στομίου Λάρισας κατά τους θερινούς μήνες.
     2) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμος Κηρέως Εύβοιας ζητεί τη λήψη μέτρων για την εύρυθμη λειτουργία του Κέντρου Υγείας Μαντουδίου και των περιφερειακών αγροτικών ιατρείων  Εύβοιας.
     3) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά με την οποία το Σώμα Επιλέκτων Μεταφραστών – Διερμηνέων ζητεί την αναγνώριση και κατοχύρωση του επαγγέλματος του μεταφραστή και διερμηνέα.
     4) Η Βουλευτής Κερκύρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία η Πανελλήνια Ομοσπονδία Επιχειρήσεων Τουρισμού ζητεί τη ρύθμιση θεμάτων μεταφοράς τουριστών, με τουριστικά πούλμαν του εξωτερικού.
     5) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε δημοσιεύματα εφημερίδων στα οποία καταγγέλλονται οι ελλείψεις του προσωπικού στα Κέντρα Υγείας Αγιάς και Τυρνάβου Λάρισας.
     6) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας στο οποίο καταγγέλλονται ελλείψεις προσωπικού στο Κέντρο Υγείας Αγιάς Λάρισας.
     7) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Δημοτικό Διαμέρισμα Ανθήλης του Δήμου Λαμιέων Φθιώτιδας ζητεί να αποζημιωθούν οι αγρότες της περιοχής του, που οι καλλιέργειές τους καταστράφηκαν από την ξηρασία.
     8) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία οι Συνοδοί Στρατιωτικών Σκύλων διαμαρτύρονται για την αύξηση των ωρών εργασίας τους.
     9) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Περιφερειακό Τμήμα Ανατολικής Κρήτης του Οικονομικού Επιμελητηρίου Ελλάδας διαμαρτύρεται για την κατάργηση του θεσμού του ελεγκτή ανωνύμων εταιρειών.
     10) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Επαγγελματιών Κτηνοτρόφων, Νομού Ηρακλείου ζητεί την επανεξέταση όλων των ενστάσεων των κτηνοτρόφων, για το δικαίωμα των επιλέξιμων αιγοπροβάτων.
     11) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία οι Εργαζόμενοι στις Διοικήσεις Υγειονομικών Περιφερειών ζητούν την ικανοποίηση οικονομικών αιτημάτων τους.
     12) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Δήμος Πτολεμαΐδας Κοζάνης ζητεί έκτακτη οικονομική επιχορήγηση, για την κατασκευή αθλητικών έργων. 
     13) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Δήμος Βουπρασίας Ηλείας ζητεί την επαναλειτουργία του σιδηροδρομικού σταθμού Βάρδας Ηλείας.
     14) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται ο διαχωρισμός των ορεινών από τους πεδινούς κτηνοτρόφους.
     15) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας στο οποίο ζητείται η διαπλάτυνση και συντήρηση του δρόμου που συνδέει το λιμάνι Κυλλήνης με τον εθνικό δρόμο Πατρών – Πύργου.
     16) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Δήμος Πέλλας Πέλλας ζητεί την οικονομική επιχορήγηση των δραστηριοτήτων του Κ.Α.Π.Η. Πέλλας.
     17) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Δήμος Πέλλας Πέλλας ζητεί χρηματοδότηση για την κατασκευή νέων υποδομών στο Μουσείο Πέλλας.
     18) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Δήμος Πέλλας Πέλλας ζητεί τη χρηματοδότηση του υδρευτικού έργου της περιοχής του.
     19) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Κεντρικός Σύλλογος Πολυτέκνων Νομού Πέλλας « Ο ΑΓΙΟΣ ΣΤΥΛΙΑΝΟΣ» ζητεί να χορηγηθεί ισόβια σύνταξη στην πολύτεκνη μητέρα.
     20) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Αναστάσιος Αργυρίου ζητεί να του χορηγηθούν καύσιμα κίνησης με μειωμένο τιμολόγιο, λόγω της αναπηρίας του κατά 80%.
     21) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Πανελλήνια Ομοσπονδία Οικονομολόγων ζητεί να συνεχισθεί ο έλεγχος των ανωνύμων εταιρειών, από τους οικονομολόγους – λογιστές ελεγκτές.
     22) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Κεντρικός Σύλλογος Πολυτέκνων Νομού Πέλλας « Ο ΑΓΙΟΣ ΣΤΥΛΙΑΝΟΣ» ζητεί τη χορήγηση ισόβιας σύνταξης στην πολύτεκνη μητέρα.
     23) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Γεωργία Πετρίδου ζητεί την προκήρυξη θέσεων κοινωνικών λειτουργών, κατηγορίας Π.Ε..
     24) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Παντελής Βασιλειάδης ζητεί πληροφορίες για τη μαθησιακή βοήθεια που παρέχεται σε παιδιά με ειδικές ανάγκες.
     25) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Γεώργιος Γκέλης ζητεί πληροφορίες για τη δυνατότητα μοριοδότησης του γιού του, αθλητή με διάκριση, για την εισαγωγή του στη Γυμναστική Ακαδημία.
     26) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Ιωάννης Παπαδόπουλος ζητεί τη μοριοδότηση των παιδιών που οι γονείς τους είναι θύματα αναπήρων ειρηνικής περιόδου. 
     27) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Μηνάς Παπαδόπουλος ζητεί να εγκριθεί  η πρόσβαση αγροκτήματός του, στην εθνική οδό Χαλκηδόνας – Έδεσσας. 
     28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιεράπετρας Λασιθίου ζητεί τη λειτουργία δύο διαπολιτισμικών σχολείων πρωτοβάθμιας εκπαίδευσης στην περιοχή του.
     29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Προοδευτικός και Πολιτιστικός Σύλλογος Έξω Μουλιανών Σητείας Λασιθίου ζητεί τη χρηματοδότηση των πολιτιστικών δραστηριοτήτων του.
     30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Αλέκος Αντωνίου, γυμναστής, διαμαρτύρεται για την κατάργηση του μαθήματος της Φυσικής Αγωγής, από τα ΕΠΑ.Σ..
     31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Ενιαίο Σωματείο Εργαζομένων στην 7η Υ.Πε. Κρήτης ζητεί την ικανοποίηση οικονομικού αιτήματος των μελών του.
     32) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί να του παραχωρηθεί μέρος από το κτήμα του Αγροκηπίου Καλού Χωριού, προκειμένου να δημιουργήσει χώρο περιβαλλοντικής εκπαίδευσης.
     33) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί οικονομική ενίσχυση για τη συντήρηση και επισκευή του δημοτικού κολυμβητηρίου του.
     34) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η αύξηση της επιδότησης των μικρών επιχειρήσεων του Νομού Λασιθίου.
     35) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται  η άμεση συντήρηση του δρόμου Αγίου Νικολάου – Σητείας.
     36) Οι Βουλευτές Β΄ Αθηνών και Α΄ Αθηνών κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία οι Επιτυχόντες Ειρηνοδίκες στο διαγωνισμό της 22-9-1997  ζητούν το διορισμό τους.
     37) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ και ο Γ΄ Αντιπρόεδρος της Βουλής και Βουλευτής Β. Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Σύλλογος Υπαλλήλων του Οργανισμού Επαγγελματικής Εκπαίδευσης και Κατάρτισης ζητεί την οικονομική στήριξη του Οργανισμού.
     38) Η Βουλευτής Κέρκυρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά με την οποία Αθλητικά Σωματεία Κρίκετ  ζητούν να αποκατασταθεί η ομαλή λειτουργία της Ελληνικής Ομοσπονδίας Κρίκετ.
     39) Η Βουλευτής Χίου κ. ΕΛΠΙΔΑ ΤΣΟΥΡΗ κατέθεσε αναφορά με την οποία οι κάτοικοι της περιοχής Προφήτη Ηλία Γρου στη Χίο ζητούν την απομάκρυνση από την περιοχή κεραιών του Ο.Τ.Ε..
     40) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Γερωνυμάκης Εμμανουήλ ζητεί το διορισμό του μέσω του Α.Σ.Ε.Π..
     41) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Σταύρος Γιαπιτζάκης, συνταξιούχος της Εμπορικής Τράπεζας, ζητεί να ενημερωθεί για συνταξιοδοτική του υπόθεση.
     42) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Όμιλος Φίλων Λιμένος Κυλλήνης διαμαρτύρεται για τη ματαίωση του έργου της κατασκευής Μαρίνας Τουριστικών Σκαφών στην Κυλλήνη.
     43) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Γ.Ο.Ε.Β. Πηνειού Αλφειού ζητεί οικονομική ενίσχυση για τη δαπάνη της αποκατάστασης ζημιών.
     44) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας το οποίο αναφέρεται στον κίνδυνο διακοπής του ηλεκτρικού ρεύματος στα στραγγιστικά αντλιοστάσια των Γ.Ο.Ε.Β. Αλφειού – Πηνειού, λόγω οφειλών τους.
     45) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας με το οποίο ζητείται η λήψη μέτρων για τη συγκράτηση των κατολισθήσεων στο Δημοτικό Διαμέρισμα Λεπρέου του Δήμου Ζαχάρως Νομού Ηλείας.
     46) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε αναφορά με την οποία Ορειβατικοί και Χιονοδρομικοί Σύλλογοι ζητούν να μη δημιουργηθούν νέα χιονοδρομικά κέντρα.
     47) Οι Βουλευτές Λάρισας και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο Δήμος Ελασσόνας Λάρισας ζητεί την επανέναρξη της λειτουργίας του Κλιμακίου Ελασσόνας της Διεύθυνσης Ελέγχου και Συντήρησης Έργων.
     48) Οι Βουλευτές Λάρισας και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο Δήμος Πολυδάμαντα Λάρισας ζητεί να μη καταργηθεί το Γυμνάσιο του Δημοτικού Διαμερίσματος Ερέτριας.
     49) Οι Βουλευτές Λάρισας και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία η Έπαρχος Ελασσόνας Λάρισας τίθεται κατά της εκμετάλλευσης των κοιτασμάτων του λιγνίτη που υπάρχουν στην περιοχή.
     50) Οι Βουλευτές Λέσβου και Α΄ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία το Σχολικό Συμβούλιο του Γυμνασίου Βολισσού Χίου ζητεί να δοθεί στο σχολείο αυτό, το όνομα του Έλληνα παιδαγωγού Μιχάλη Παπαμαύρου.
     51) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία η Πανελλήνια Ένωση Δημοσίων Υπαλλήλων, η Ένωση Ελλήνων Δασοπόνων Δημοσίων  Υπαλλήλων και η Πανελλήνια Ομοσπονδία Δασοφυλάκων Δημοσίων Υπαλλήλων ζητούν την ανάληψη από ένα φορέα της ευθύνης για την ανάπτυξη της προστασίας και τη διαχείριση του Φυσικού Περιβάλλοντος.
     52) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε αναφορά με την οποία η Πανελλήνια Ένωση Δημοσίων Υπαλλήλων, η Ένωση Ελλήνων Δασοπόνων Δημοσίων  Υπαλλήλων και η Πανελλήνια Ομοσπονδία Δασοφυλάκων Δημοσίων Υπαλλήλων ζητούν την ανάληψη από ένα φορέα της ευθύνης για την ανάπτυξη της προστασίας και τη διαχείριση του Φυσικού Περιβάλλοντος.
     53) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Δήμος Βουπρασίας Νομού Ηλείας ζητεί την επαναλειτουργία του σιδηροδρομικού σταθμού Βάρδας.
     54) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Δήμος Αμαλιάδας ζητεί την επαναλειτουργία του γραφείου Σ.Ε.Π.Ε. στην Αμαλιάδα.
     55) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία ο Δήμαρχος Είρας Νομού Μεσσηνίας ζητεί την υπαγωγή του Ναού του Επικούρου Απόλλωνα στα διοικητικά όρια του Νομού Μεσσηνίας.
     56) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία Εκπολιτιστικός – Εξωραϊστικός Σύλλογος Αμαρύνθου Εύβοιας ζητεί τη διακοπή οικοδομικών εργασιών στον αρχαιολογικό χώρο του λόφου Παληοχώρας Αμαρύνθου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 8604/30.05.07 ερώτηση της Βουλευτού κ. Αγγελικής Γκερέκου δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./575/20-6-07 έγγραφο από τον Yπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 8604/30.05.07 ερώτησης της Βουλευτού κας Αγγελικής Γκερέκου, σας γνωρίζουμε τα εξής:
     Το έργο με τίτλο: «Ανέγερση Λυρικού Θεάτρου Κέρκυρας» εντάχθηκε στο Μέτρο 2.1 του Επιχειρησιακού Προγράμματος «Πολιτισμός», στις 16.02.04., όντας ανώριμο προς ένταξη αφού δεν υπήρχε σχετική μελέτη.
     Απαραίτητη προϋπόθεση για την ολοκλήρωση του έργου ήταν η διενέργεια σωστικών αρχαιολογικών ερευνών, η δαπάνη των οποίων είχε προβλεφθεί σε αντίστοιχο υποέργο. Την διενέργεια αυτών των ανασκαφικών ερευνών ανέλαβε η αρμόδια υπηρεσία του ΥΠ.ΠΟ..
     Το ΥΠ.ΠΟ. ανταποκρίθηκε άμεσα και αποτελεσματικά σε όλες τις υποχρεώσεις του και ειδικότερα:
     - Χρηματοδότησε χωρίς καμία καθυστέρηση το έργο. Έχουν εκταμιευτεί ήδη 2.545.000,00 ευρώ, προκειμένου να ολοκληρωθούν οι απαραίτητες ανασκαφικές εργασίες.
     - Προχώρησε άμεσα και ολοκλήρωσε τις ανασκαφικές εργασίες σε όσους χώρους παραδόθηκαν από την Α.Ε.Ν.Α.Κ. Οι ανασκαφικές εργασίες στο οικόπεδο του Λυρικού Θεάτρου Κέρκυρας ξεκίνησαν ήδη από το 2004, αλλά σημειώνεται ότι αυτές δεν έλαβαν χώρα σε ολόκληρο το οικόπεδο, καθώς, εντός του συγκεκριμένου οικοπέδου, μία έκταση 2000 τ.μ. καταλαμβανόταν από κτίσματα.
     - Ενέκρινε, χωρίς καθυστέρηση, την μελέτη του έργου, στη Συνεδρία 17/23.05.06 του Κεντρικού Αρχαιολογικού Συμβουλίου, το οποίο γνωμοδότησε υπέρ της έγκρισης μελέτης ανέγερσης του Λυρικού Θεάτρου Κέρκυρας υπό όρους, οι οποίοι αποσκοπούσαν στην προστασία των αρχαιολογικών ευρημάτων.
     Ωστόσο, χωρίς καμία ευθύνη του ΥΠ.ΠΟ., δεν μπορούσαν να ολοκληρωθούν οι αναγκαίες σωστικές ανασκαφές, καθώς ήδη από την εποχή της απόφασης ένταξης ο χώρος δεν ήταν απελευθερωμένος. Αυτό είχε ως αποτέλεσμα, όταν η νυν πολιτική ηγεσία ανέλαβε την υλοποίηση του έργου, αυτό να παρουσιάζει τρομερή υστέρηση.
     Προκειμένου να γίνουν απολύτως κατανοητά τα πραγματικά γεγονότα στον απλό Έλληνα πολίτη επισημαίνουμε τα εξής:
     1. τις επανειλημμένες αυστηρές συστάσεις του Γενικού Γραμματέα του ΥΠ.ΠΟ. στο Νομάρχη Κέρκυρας.
     2. τις επανειλημμένες έγγραφες συστάσεις του Γενικού Γραμματέα του ΥΠ.ΠΟ. προς την Α.Ε.Ν.Α.Κ. (επιστολές με αρ. πρωτ. 3509/02.11.04, 1907/03.06.05 και 7085/20.02.06)
     3. τη σύγκλιση σύσκεψης, παρουσία των κ.κ. Προέδρου της Α.Ε.Ν.Α.κ. και του Δημάρχου Κέρκυρας, στις 15.06.06, στο γραφείο του Γενικού Γραμματέα του ΥΠ.ΠΟ. και υπό την προεδρία του, ο οποίος επισήμανε τα προβλήματα της καθυστέρησης του έργου.
     4. τις έγγραφες διαβεβαιώσεις της Α.Ε.Ν.Α.Κ. (192/18.05.06) για την άμεση απελευθέρωση του χώρου από τα υπάρχοντα κτίσματα.
     5. τη συνεχή αλληλογραφία της Η΄ Εφορείας Προϊστορικών και Κλασικών Αρχαιοτήτων με την Α.Ε.Ν.Α.Κ., όπου υπογραμμιζόταν εμφατικά ότι για την ολοκλήρωση των ανασκαφικών εργασιών εντός του χρονοδιαγράμματος θα πρέπει να παραδοθεί άμεσα το σύνολο του οικοδομήσιμου χώρου του οικοπέδου του Λυρικού Θεάτρου Κέρκυρας (έγγραφα της Η΄ Ε.Π.Κ.Α. με αρ. πρωτ. 3265/02.06.2006, 3324/05.06.2006, 3511/14.06.2006, 4143/03.07.2006)
     6. το έγγραφο του Γενικού Γραμματέα του ΥΠ.ΠΟ. προς την Α.Ε.Ν.Α.Κ. (2056/30.06.06).
     Εξ αιτίας των καθυστερήσεων το Υπουργείο Οικονομίας και Οικονομικών, με έγγραφό του από 19.07.2006, χαρακτήρισε το εν λόγω έργο ως υποψήφιο προς απένταξη.
     Σε μία κρίσιμη χρονιά για την πορεία του Επιχειρησιακού Προγράμματος «Πολιτισμός», αλλά και για το Γ’ Κ.Π.Σ. γενικότερα, το ΥΠ.ΠΟ. δεν μπορούσε να διακινδυνεύσει περαιτέρω με τη διατήρηση επισφαλών έργων στο συγκεκριμένο πρόγραμμα, αλλά ούτε και να αγνοήσει εκκρεμότητες ή να προβεί σε δαπάνες, οι οποίες είναι πιθανόν αργότερα να επιβαρύνουν τους εθνικούς πόρους.
     Μετά τα ανωτέρω και προκειμένου να διαφυλαχθεί η ομαλή πορεία του Επιχειρησιακού Προγράμματος «Πολιτισμός», αποφασίστηκε, σε συνεργασία με το Υπουργείο Οικονομίας και Οικονομικών, η εξυγίανση του έργου: «Ανέγερση Λυρικού Θεάτρου Κέρκυρας», με δραστικό περιορισμό του επιλέξιμου προϋπολογισμού του, σύμφωνα με τις οδηγίες της εγκυκλίου 19102/ΕΥΣ/4054/24.05.2005 του Υπουργείου Οικονομίας και Οικονομικών.
     Το ΥΠ.ΠΟ. αποδεικνύει περίτρανα την ευαισθησία του για τα έργα στην Περιφέρεια των Ιονίων Νήσων, καθώς εκτελούνται 19 έργα στο Π.Ε.Π. (7 από υπηρεσίες του ΥΠ.ΠΟ. και 12 από άλλους φορείς). 3 έργα στο Επιχειρησιακό Πρόγραμμα «Πολιτισμός» και 1 έργο στο lnterreg Ελλάδας - Αλβανίας. Ο δε ρυθμός απορρόφησης για τα επτά εκτελούμενα στο Π.Ε.Π. Ιονίων Νήσων εκτινάχθηκε από το 15,6%, το Μάρτιο του 2004 στο 59,5%, σήμερα.
     Στο Νομό Κέρκυρας εντάχθηκε στο Επιχειρησιακό Πρόγραμμα «Πολιτισμός» η στερέωση επισφαλών τμημάτων του παλαιού φρουρίου, καθώς επίσης και η δημιουργία Μουσείου Φιλαρμονικής Εταιρείας με συνολικό προϋπολογισμό 3.850.000,000, το 2006. Την ίδια χρονιά εντάχθηκαν στα Π.Ε.Π. Ιονίων Νήσων τα έργα: «Συντήρηση ψηφιδωτών ρωμαϊκών λουτρών Παλαιόπολης», «Προστασία ανάδειξη αρχαιολογικού χώρου ναού Αρτέμιδος», «Μόνιμη έκθεση ιστορικού φωτογραφικού υλικού στο Μουσείο Παλαιόπολης - Μοn Repos», «Προστασία και ανάδειξη απαλλοτριωμένων αρχαιολογικών χώρων στη βόρεια Κέρκυρα (Δωρικός ναός στη Ρόδα και ρωμαϊκά λουτρά στην Αχαράβη)» και «επανέκθεση πτέρυγας Ν. Χατζηβασιλείου», με συνολικό προϋπολογισμό 1.500.000,00 ευρώ. Σύντομα θα ενταχθούν και άλλα έργα στο Νομό. Τα έργα αυτά θα αναβαθμίσουν τις πολιτιστικές υποδομές και τους πολιτιστικούς θεσμούς της Κέρκυρας, νησί για το οποίο το ΥΠ.ΠΟ. δείχνει έμπρακτα, όπως αποδεικνύεται από τα προεκτεθέντα, το έντονο ενδιαφέρον του.
     Σκοπός του Υπουργείου Πολιτισμού δεν είναι να εντάσσει νέα έργα με κριτήριο τον εντυπωσιασμό αλλά τον βαθμό ωριμότητας, που αυτά τα έργα έχουν, ώστε να αποδειχθούν ωφέλιμα στις τοπικές κοινωνίες.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     2. Στην με αριθμό 2837/9-1-07 ερώτηση των Βουλευτών κυρίων Τηλέμαχου Χυτήρη και Ντίνου Ρόβλια δόθηκε με το υπ’ αριθμ. 574/26-3-07 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της υπ' αριθ. 2837/9-1-2007 ερώτησης των Βουλευτών κυρίων Τηλέμαχου Χυτήρη και Ντίνου Ρόβλια, σας γνωρίζουμε ότι στην Ελληνική Ομοσπονδία Τριάθλου το νεοεκλεγέν από 17/7/2006 Δ.Σ διεπίστωσε πλήθος οικονομικών και διοικητικών ατασθαλιών, πράγμα που είχε διαπιστωθεί και από έλεγχο του Ελεγκτικού Συμβουλίου της ΓΓΑ, το πόρισμα του οποίου έχει διαβιβαστεί στον εισαγγελέα. Αποτέλεσμα τούτου ήταν και η από 6-2-2006 άρση της ειδικής αθλητικής αναγνώρισης της Ομοσπονδίας και η συνακόλουθη αδυναμία πληρωμής του προσωπικού. Για όλα τα παραπάνω η προηγούμενη Διοίκηση της Ομοσπονδίας φέρει ακέραια την ευθύνη, η δε νέα Διοίκηση προσπαθεί με κάθε τρόπο να «μπαλώσει» τις «μαύρες τρύπες» που δημιουργήθηκαν στο παρελθόν.
     Στο πλαίσιο αυτής της διοικητικής αποδιοργάνωση ς παρατηρήθηκε και το φαινόμενο της μη κανονικής τήρησης του ωραρίου εκ μέρους ορισμένων υπαλλήλων, πράγμα για το οποίο έγιναν οι απαραίτητες έγγραφες συστάσεις και επανεφέρθη σε λειτουργία το ρολόι ελέγχου προσέλευσης. Η μόνη επομένως πρωτοβουλία που οφείλουμε πλέον να πάρουμε είναι η πλήρης στήριξη της νέας Διοικήσεως στο δύσκολο έργο που έχει αναλάβει.
     Ο Υφυπουργός
     ΓΕΩΡΓΙΟΣ ΟΡΦΑΝΟΣ»
     3. Στην με αριθμό 8060/16-5-2007 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 3522/6-6-07 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην υπ΄ αριθμ. 8060/16-5-2007 ερώτηση της Βουλευτού κ. Ασημίνας Ξηροτύρη-Αικατερινάρη και κατά το μέρος που αφορά την Γενική Γραμματεία Πολιτικής Προστασίας του Υπουργείου Εσωτερικών Δημόσιας Διοίκησης και Αποκέντρωσης, σας γνωρίζουμε ότι:
     	Η Γενική Γραμματεία Πολιτικής Προστασίας (ΓΓΠΠ), στο πλαίσιο των αρμοδιοτήτων της για τον συντονισμό των δράσεων πρόληψης και ετοιμότητας, εξέδωσε νωρίτερα από κάθε άλλη χρονιά το υπ’ αριθμ. πρωτ. 1313/8-3-2007 έγγραφο με θέμα «Σχεδιασμός και δράσεις Πολιτικής Προστασίας για την αντιμετώπιση δασικών πυρκαγιών». Με το έγγραφο αυτό δίνονται συντονιστικές οδηγίες σχετικά με την εμπλοκή των αρμοδίων φορέων σε έργα, δράσεις και μέτρα πρόληψης και ετοιμότητας ενόψει της αντιπυρικής περιόδου καθώς και το συντονισμό δράσεων όλων των εμπλεκόμενων φορέων για την αντιμετώπιση καταστροφών και καταστάσεων έκτακτης ανάγκης που ενδέχεται να προκληθούν από δασικές πυρκαγιές. Με το ως άνω έγγραφο τέθηκαν τα πλαίσια του Εθνικού και του Περιφερειακού Σχεδιασμού.
     Κατ' εφαρμογή της εγκυκλίου και σε επίπεδο Περιφερειακού σχεδιασμού οι ενέργειες που πραγματοποιήθηκαν για πρόληψη και αντιμετώπιση των πυρκαγιών αναφέρονται στο υπ' αριθμ. 1390 & 1546/25-5-2007 έγγραφο της Περιφέρειας Ανατολικής Μακεδονίας & Θράκης, το οποίο και επισυνάπτεται.
     Επίσης, σας γνωρίζουμε ότι το ΥΠΕΣΔΔΑ χρηματοδότησε τους ΟΤΑ του Νομού Έβρου με το συνολικό ποσό των 203.000 ευρώ και του Νομού Ροδόπης με το συνολικό ποσό των 194.000 ευρώ σύμφωνα με την υπ' αριθμ. 22286/23-4-2007 Απόφαση Υφυπουργού EΣΔΔA (κατανομή ΣΑΤΑ Πολιτικής Προστασίας/2007) για κάλυψη δράσεων πυροπροστασίας.
     Συμπληρωματικά σας γνωρίζουμε ότι βρίσκεται ήδη σε εξέλιξη έκδοση απόφασης για επιπλέον χρηματοδότηση 83.000 ευρώ των ΟΤΑ του Νομού Έβρου.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 7395/27.4.2007ερώτηση των Βουλευτών κυρίων Αvτωνίου Σκυλλάκου και Βέρας Νικολαΐδου δόθηκε με το υπ’ αριθμ. 28616/21-5-07 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση στην υπ' αριθμ. 7395/27.4.2007 ερώτηση των Βουλευτών του Κ.Κ.Ε. κυρίων Αvτ. Σκυλλάκου και Β. Νικολαΐδου, αναφορικά με τις εκλογές στην Τοπική Ένωση Δήμων και Κοινοτήτων Νομού Αττικής (Τ.Ε.Δ.Κ.Ν.Α.), στις 19.4.2007, επισημαίνονται ιδίως τα ακόλουθα:
     1. Σύμφωνα με το άρθρο 22 παρ. 4 και 5 του π.δ/τος 48/1999 προβλέπονται τα ακόλουθα:
     «...4. Οι εκπρόσωποι που αναλογούν σε κάθε ΤΕΔΚ για τη Γενική Συνέλευση της ΚΕΔΚΕ, εφ’ όσον ο αριθμός αυτών είναι μικρότερος ή ίσος με τον αριθμό των μελών του Διοικητικού Συμβουλίου, ορίζονται μεταξύ των μελών του Διοικητικού Συμβουλίου της Τ.Ε.Δ.Κ. κατά την ημέρα συγκρότησης του Διοικητικού Συμβουλίου της Τ.Ε.Δ.Κ. σε σώμα από το διοικητικό συμβούλιο.
     Εφ' όσον ο αριθμός των εκπροσώπων είναι μεγαλύτερος από το σύνολο των μελών του διοικητικού συμβουλίου τότε συμμετέχουν όλα τα μέλη του Διοικητικού Συμβουλίου της ΤΕΔΚ και οι υπόλοιποι εκπρόσωποι εκλέγονται από τη Γενική Συνέλευση της ΤΕΔΚ κατά την ψηφοφορία ανάδειξης του Διοικητικού Συμβουλίου και του Εποπτικού Συμβουλίου, αναλογικά και σύμφωνα με τις έδρες που αναλογούν σε κάθε συνδυασμό.
     5. Για την εκλογή των επιπλέον αυτών μελών οι συνδυασμοί περιλαμβάνουν υποψηφίους μέχρι του αριθμού των μελών που πρέπει να εκλεγούν. Οι επιπλέον του συνόλου των μελών του Διοικητικού Συμβουλίου της ΤΕΔΚ εκπρόσωποι για την Γενική Συνέλευση της ΚΕΔΚΕ μπορούν να είναι Δήμαρχοι, Δημοτικοί Σύμβουλοι ή Πρόεδροι Κοινοτήτων ......».
     2. Από την παράθεση του περιεχομένου των ανωτέρω διατάξεων σαφώς προκύπτει, ότι δεν απαιτείται η κατάρτιση διαφορετικών ψηφοδελτίων για την ανάδειξη των μελών του διοικητικού συμβουλίου των Τ.Ε.Δ.Κ. (της Τ.Ε.Δ.Κ.Ν.Α., εν προκειμένω) και των επί πλέον εκπροσώπων στη Γενική Συνέλευση της ΚΕΔΚΕ, όταν ο αριθμός των εκπροσώπων αυτών υπερβαίνει τον αριθμό των μελών του Διοικητικού Συμβουλίου, όπως συμβαίνει με την περίπτωση της Τ.Ε.Δ.Κ.Ν.Α.
     3. Εάν ήταν διαφορετική η βούληση του νομοθέτη θα έπρεπε να υφίστατο ρητή πρόβλεψη. Ανεξαρτήτως, όμως, τούτου, η αναφορά των ανωτέρω παραγράφων σε ενιαία και ταυτόχρονη ψηφοφορία κατά την ανάδειξη, από τη Γενική Συνέλευση της Τ.Ε.Δ.Κ. (Τ.Ε.Δ.Κ.Ν.Α.), τόσο των μελών του Διοικητικού και Εποπτικού Συμβουλίου της, όσο και των επιπλέον εκπροσώπων για τη Γενική Συνέλευση δεν δικαιολογεί τη κατάρτιση ξεχωριστών ψηφοδελτίων. Την άποψη αυτή υπεστήριξε και ο Νομικός Σύμβουλος του Κράτους στο Υπουργείο, ο οποίος προσυπέγραψε και το σχέδιο του απαντητικού εγγράφου του Υπουργείου.
     4. Θα πρέπει να επισημειωθεί, ότι η ανωτέρω ερμηνευτική παραδοχή επικράτησε και κατά τις εκλογές της προηγούμενης δημοτικής και κοινοτικής περιόδου, χωρίς να εγερθεί, από κανένα συνδυασμό, σχετικό ζήτημα.
     5. Επισημαίνεται, ακόμη, ότι και κατά τις διεξαχθείσες, προσφάτως, εκλογές της Τ.Ε.Δ.Κ.Ν.Α., κανένας συνδυασμός δεν κατέθεσε, όπως είχε, άλλωστε, δικαίωμα, εάν υπεστήριζε τη γνώμη που μνημονεύεται στην ερώτηση, ένσταση ενώπιον της εφορευτικής επιτροπής κατά τη διενέργεια των ανωτέρω εκλογών.
     6. Τέλος, διευκρινίζεται ότι η υπ' αριθμ. 676/2005 απόφαση του Εφετείου Αθηνών δεν αντιμετωπίζει το θέμα της ύπαρξης διαφορετικών ή μη ψηφοδελτίων, αλλά ζητήματα που σχετίζονται με το εκλογικό μέτρο σε συνάρτηση με την ειδική πρόβλεψη του τελευταίου εδαφίου της προαναφερθείσης παραγράφου 4 του άρθρου 22 του π.δ/τος 48/1999 (ανάδειξη επιπλέον εκπροσώπων αναλογικά και σύμφωνα με τις έδρες που αντιστοιχούν σε κάθε συνδυασμό).
     Απ' όλα τα παραπάνω είναι σαφές ότι η διαδικασία που ακολουθήθηκε στις εκλογές για την Τ.Ε.Δ.Κ.Ν.Α. ήταν απόλυτα νόμιμη, γι' αυτό και δεν αμφισβητήθηκε με την υποβολή ένστασης από κανένα συνδυασμό. Κατά τα λοιπά κάθε πρόταση για βελτίωση του τρόπου ανάδειξης και λειτουργίας των αιρετών οργάνων της Τοπικής Αυτοδιοίκησης αποτελεί πάντοτε αντικείμενο ενδελεχούς μελέτης από το Υπουργείο μας και αξιολογείται με γνώμονα το κατά πόσο συμβάλλει στην περαιτέρω ενίσχυση της τοπικής δημοκρατίας και των θεσμών.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     5. Στην με αριθμό 5819/19-3-07 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 20571/11-4-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στο ανωτέρω σχετικό το οποίο μας διαβιβάστηκε η ερώτηση που κατέθεσε στη Βουλή ο Βουλευτής κ. Γεώργιος Παπαγεωργίου, αναφορικά με το αντικείμενο του θέματος, κατά λόγο αρμοδιότητας, σας γνωρίζουμε τα εξής:
     Πάγιο αίτημα των εργαζομένων της Πρωτοβάθμιας Αυτοδιοίκησης τουλάχιστον επί μία δεκαετία, χωρίς όμως να έχει ικανοποιηθεί, είναι η επέκταση των Βαρέων και Ανθυγιεινών Επαγγελμάτων στο πνεύμα του Κανονισμού Βαρέων και Ανθυγιεινών Επαγγελμάτων του ΙΚΑ.
     Η παρούσα Κυβέρνηση, αναγνωρίζοντας τη σπουδαιότητα του θέματος και επιθυμώντας πραγματικά την επίλυσή του, προέβη στη σύσταση και λειτουργία Επιτροπής στο ΥΠΕΣΔΔΑ για τον προσδιορισμό των επαγγελμάτων που θα ενταχθούν στα Βαρέα και Ανθυγιεινά Επαγγέλματα. Η Επιτροπή αυτή αποτελείται από εκπροσώπους όλων των εμπλεκομένων φορέων και εξετάζει το ζήτημα των βαρέων και ανθυγιεινών στο πνεύμα του Κανονισμού Βαρέων και Ανθυγιεινών Επαγγελμάτων του ΙΚΑ.
     Το Υπουργείο ύστερα από τις προτάσεις όλων των ανωτέρω εμπλεκομένων φορέων και σε συνεργασία με τα Υπουργεία Οικονομίας και Οικονομικών και Απασχόλησης και Κοινωνικής Προστασίας, θα προωθήσει, όπως άλλωστε έχει δεσμευθεί, την επίλυση του χρόνιου αυτού προβλήματος με νομοθετική ρύθμιση.
     Ο Υφυπουργός
     Α. ΝΑΚΟΣ»
     6. Στην με αριθμό 5927/20-3-07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 20556/11-4-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Γιάννης Μαγκριώτης, σχετικά με την αξιοποίηση της περιοχής «Αλλατίνη» Δήμου Θεσσαλονίκης σας γνωρίζουμε, κατά λόγο αρμοδιότητάς μας και ύστερα από ενημέρωση που είχαμε από τον Δήμο Θεσσαλονίκης, τα ακόλουθα:
     Α) Σε ότι αφορά την έκταση του συγκροτήματος «Αλευρόμυλοι Αλλατίνη» (περιοχή Σοφούλη), έχουν εκδοθεί σειρά αποφάσεων του Υπουργείου Πολιτισμού σύμφωνα με τις οποίες εγκρίθηκε η μελέτη χωροθέτησης νέων οικοδομικών μονάδων στον περιβάλλοντα χώρο του διατηρητέου συγκροτήματος. Η έκταση δεν προβλέπεται για κοινωφελή ή κοινόχρηστη χρήση από την ισχύουσα ρυμοτομία και κατά συνέπεια δεν εκκρεμούν απαλλοτριώσεις.
     Β) Σε ότι αφορά το συγκρότημα «Κεραμεία Αλλατίνη» (περιοχή Νέας Ελβετίας) διενεργείται κατά το τρέχον έτος από τον Δήμο διεθνής διαγωνισμός μελετών με αντικείμενο την πολεοδομική ανάπλαση της ευρύτερης περιοχής γύρω από το άλσος Νέας Ελβετίας. Οι προτάσεις των μελετητών θα περιλαμβάνουν μεταξύ άλλων τη δημιουργία αθλητικού κέντρου, την κατασκευή υπόγειου σταθμού αυτοκινήτων, τη διαμόρφωση υπαιθρίων χώρων και την κυκλοφοριακή οργάνωση της περιοχής σε σχέση με τον προβλεπόμενο σταθμό του Μετρό όπως και την προεκτίμηση των απαιτούμενων απαλλοτριώσεων, σύμφωνα με τις πράξεις εφαρμογής. Ο διαγωνισμός βρίσκεται στο στάδιο της αξιολόγησης των Τεχνικών Προσφορών.
     Στα πλαίσια προγραμμάτων χρηματοδότησης που χειρίζεται το Υπουργείο μας, για την υποστήριξη των Ο.Τ.Α. της Χώρας στην πραγματοποίηση επενδύσεων τοπικής ανάπτυξης, καθώς και για τη βελτίωση της ποιότητας των υφιστάμενων υποδομών και των παρεχόμενων υπηρεσιών με γνώμονα την αρμονική, ισόρροπη βιώσιμη ανάπτυξη, καταρτίστηκε και υλοποιείται το αναπτυξιακό πρόγραμμα «ΘΗΣΕΑΣ».
     Σύμφωνα με τα κριτήρια της τυπικής και προγραμματικής κατανομής του Προγράμματος για την υλοποίηση δημοτικών έργων στο Δήμο Θεσσαλονίκης έχουν εγκριθεί πιστώσεις ύψους 26,28 εκατ. ευρώ και έως σήμερα έχουν προενταχθεί έργα και ενέργειες συνολικού προϋπολογισμού 23,85 εκατ. ευρώ, για τα έτη 2005-2009.
     Ο εν λόγω Δήμος έχει τη δυνατότητα να προτείνει την ένταξη έργων και ενεργειών συμπεριλαμβανομένων και των απαλλοτριώσεων, ύψους 2,44 εκατ. ευρώ στο πρόγραμμά του, προκειμένου να καλύψει το δικαιούμενο ποσό από το Πρόγραμμα «ΘΗΣΕΑΣ» και να αντιμετωπίσει τα προβλήματα της περιοχής ευθύνης του, καθώς και την τροποποίηση του προγράμματός του για την ένταξη έργων άμεσης προτεραιότητας.
     Για ειδικότερη ενημέρωση επί του θέματος της έγκρισης μελέτης χωροθέτησης νέων οικοδομικών μονάδων στον περιβάλλοντα χώρο του διατηρητέου συγκροτήματος «Αλευρόμυλοι Αλλατίνη», αρμόδιο να απαντήσει είναι το Υπουργείο Πολιτισμού προς το οποίο κοινοποιούμε αντίγραφο της ερώτησης.
     Ο Υφυπουργός
     Α. ΝΑΚΟΣ»
     7. Στην με αριθμό 6002/22-3-07 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 6957/Β/12-4-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σχετικά με το παραπάνω θέμα, σας ενημερώνουμε τα ακόλουθα:
     Για την προστατευόμενη περιοχή «λ/θ Κοτυχίου - δάσους Στροφυλιάς», έχει εκπονηθεί Ειδική Περιβαλλοντική Μελέτη (Ε.Π.Μ.) βάσει των προδιαγραφών και των προβλεπομένων από τον Ν. 1650/86.
     Η ΕΠΜ, συνοδευόμενη από το σχετικό σχέδιο ΚΥΑ, έχει εγκριθεί με την υπ' αριθ. πρωτ. οικ. 126187/2011/25-5-2003 Απόφαση Γεν. Δ/ντή Περιβάλλοντος. Με το Α.Π. οικ. 126708/2773/15-7-03 έγγραφο της Δ/νσης Περιβαλλοντικού Σχεδιασμού, το σχέδιο ΚΥΑ και η ΕΠΜ διαβιβάσθηκαν στα Νομαρχιακά Συμβούλια Αχαΐας και Ηλείας για γνωμοδότηση σύμφωνα με όσα προβλέπονται από την Υ.Α. 71961/3670 (ΦΕΚ 541/Δ΄/19-7-91).
     Η παραπάνω διαδικασία της γνωμοδότησης έχει ολοκληρωθεί και η εν θέματι ΚΥΑ βρίσκεται στο τελικό στάδιο επεξεργασίας. Επιπλέον, δεδομένου ότι ο χάρτης οριοθέτησης που μας έχει σταλεί από τον μελετητή παρουσιάζει κάποιες ελλείψεις (π.χ. δεν αποτυπώνεται σαφώς η ζώνη ΑΒ2 κ.λπ.), η Δ/νση Περιβ/κού Σχεδιασμού, επεξεργάζεται τον τελικό χάρτη που θα σταλεί προς έγκριση.
     Σύμφωνα με το ως σήμερα νομικό καθεστώς και μέχρι την έκδοση της εν θέματι ΚΥΑ, ισχύουν τα προβλεπόμενα από την ΚΥΑ 66289/1993 (ΦΕΚ 508 Β΄/9.7.1993). Επιπλέον, κατόπιν της υπ' αριθμ 412/1993 απόφασης του ΣτΕ, (δεδομένου ότι η προστασία του περιβάλλοντος έχει αναχθεί σε συνταγματικά προστατευόμενη αξία και σε υποχρέωση του κράτους), ακόμα και ελλείψει νομοθετικής διατάξεως, η διοίκηση έχει υποχρέωση να λάβει υπόψιν, κατά την διαμόρφωση της κρίσεώς της, θέματα που αφορούν ή έχουν επιπτώσεις στο περιβάλλον, την ανάγκη προστασίας του και να πάρει τα κατάλληλα μέτρα.
     Συνεπώς, παρά το γεγονός ότι δεν έχει εκδοθεί ακόμα η εν θέματι ΚΥΑ, η διοίκηση στα πλαίσια των αρμοδιοτήτων της, λαμβάνει κατάλληλα μέτρα για την προστασία της εν θέματι προστατευόμενης περιοχής, ιδίως στο πλαίσιο της διαδικασίας περιβαλλοντικής αδειοδότησης έργων - δραστηριοτήτων.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     8. Στην με αριθμό 6011/22-3-07 ερώτηση του Βουλευτή κ. Αθ. Λεβέντη δόθηκε με το υπ’ αριθμ. 6961/Β/12-4-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην παραπάνω σχετική ερώτηση και σε ό, τι αφορά θέματα αρμοδιότητας του Υ.ΠΕ.ΧΩ.ΔΕ., σας γνωρίζουμε τα εξής:
     Ο Οργανισμός Αθήνας επεξεργάστηκε μελέτη, προκειμένου να διερευνηθούν οι δυνατότητες εγκατάστασης Αιολικών Πάρκων στην Αττική. Η σχετική μελέτη εκπονήθηκε με τη συνεργασία του Κέντρου Ανανεώσιμων Πηγών Ενέργειας (ΚΑΠΕ) και η Υπηρεσία κατέληξε σε προτάσεις από κοινού με το ως άνω Κέντρο και τη Ρυθμιστική Αρχή Ενέργειας (ΡΑΕ).
     Από τις προτάσεις προέκυψε ότι είναι δυνατή η εγκατάσταση Αιολικών Πάρκων στην Αττική σε περιοχές εκτός λεκανοπεδίου και εκτός των ορεινών όγκων που το περιβάλλουν, με συνολική μέγιστη παραγωγή ενέργειας 100MW. Μεταξύ των περιοχών που κρίθηκαν κατάλληλες για τις ως άνω εγκαταστάσεις, ήταν οι ορεινοί όγκοι της Νότιας Αττικής Πάνειο και Μερέντα. Η σχετική εισήγηση της Υπηρεσίας προς την Εκτελεστική Επιτροπή του Οργανισμού της Αθήνας δεν εγκρίθηκε (Απόφαση της 38ης Συνεδρίασης 29.1.03)
     Το Ειδικό Πλαίσιο Χωροταξικού Σχεδιασμού και Αειφόρου Ανάπτυξης για τις Ανανεώσιμες Πηγές Ενέργειας, το οποίο ακόμη δεν έχει θεσμοθετηθεί, προβλέπει ειδικώς για την Αττική ότι «το όριο εκμεταλλευσιμότητας του αιολικού δυναμικού ανέρχεται σε 50 τυπικές Α/Γ ή ενδεικτικά 100MW και αφορά ειδικότερα τον ορεινό όγκο της Πάστρας, το Πάνειο, τμήμα του Λαυρεωτικού Ολύμπου και το εκτός επιρροής του αεροδρομίου Σπάτων τμήμα της Μερέντας» .
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»)
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε την κυρία συνάδελφο.
	Θα ήθελα να ανακοινώσω στο Τμήμα ότι η συνάδελφος κ. Άννα Διαμαντοπούλου ζητεί ολιγοήμερη άδεια απουσίας στο εξωτερικό.
	Το Τμήμα εγκρίνει;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Ιωάννης Τραγάκης): Συνεπώς το Τμήμα ενέκρινε τη ζητηθείσα άδεια.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
	Θα συζητηθεί η δεύτερη με αριθμό 16/19-7-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Απασχόλησης και Κοινωνικής Προστασίας, σχετικά με το πρόσφατο ατύχημα στη Ναυπηγοεπισκευαστική Ζώνη Περάματος, τη λήψη μέτρων προστασίας των εργαζομένων κ.λπ..
	Η επίκαιρη ερώτηση της κυρίας συναδέλφου έχει ως εξής: 
	«Ένα διαρκές έγκλημα κατά των εργατών της Ναυπηγοεπισκευαστικής Ζώνης Περάματος συντελείται εδώ και δεκαετίες. Μόνο έτσι μπορούν να χαρακτηριστούν οι πολιτικές που εφάρμοσαν όλες οι κυβερνήσεις σε βάρος τους. Πρόκειται για τις πολιτικές που θεσμοθέτησαν την ασυδοσία των εργοδοτών, την ανυπαρξία μέτρων ασφαλείας και ελέγχου που στήριξαν την ατιμωρησία των υπευθύνων, που θυσίασαν και συνεχίζουν να θυσιάζουν στο βωμό του κέρδους αμέτρητες ζωές εργατών, την ίδια στιγμή που τους περιορίζουν το εισόδημα και τα δικαιώματα, την ίδια στιγμή που ποινικοποιούν τους αγώνες τους. Γι’ αυτό οι κυβερνήσεις της Νέας Δημοκρατίας και του ΠΑ.ΣΟ.Κ. είναι ηθικοί αυτουργοί αυτών των εγκλημάτων!
	Τα πιο πρόσφατα, ίσως όχι τα τελευταία θύματα, ο Δημήτρης Φαμπιόλης, εξήντα χρόνων και ο εικοσιτριάχρονος Βασίλης Ηρακλέους που στις 16 Ιούλη υποχρεώθηκαν να εκτελέσουν σωληνουργικές εργασίες σε «γκαζωμένη» δεξαμενή του «AILSA CRAIG», το οποίο διέθετε πιστοποιητικό απαλλαγής πετρελαιοειδών που επέτρεπε την εκτέλεση αποκλειστικά και μόνο εργασιών καθαρισμού! Όμως «ο χρόνος είναι χρήμα» για εφοπλιστές και εργολάβους και, όπως φαίνεται, οι εργάτες «αναλώσιμο υλικό». Άλλωστε αυτή η αντίληψη έχει την πλήρη πολιτική κάλυψη της Κυβέρνησης της Νέας Δημοκρατίας που μέσω του εκπροσώπου της έσπευσε να δηλώσει ότι πρόκειται για «ατύχημα», προσβάλλοντας ακόμα και τους νεκρούς!
	Άλλωστε στην ίδια κατεύθυνση κινείται και ο νόμος της Νέας Δημοκρατίας ο οποίος δίνει το δικαίωμα στον καθέναν που δηλώνει εργολάβος να στρατολογεί ανέργους, ανειδίκευτους ή εξαθλιωμένους ανθρώπους και να τους βάζει στις πιο σκληρές συνθήκες δουλειάς, εκμεταλλευόμενος στο έπακρο την ανάγκη τους να επιβιώσουν.
	Ερωτάται ο κύριος Υπουργός, αν η Κυβέρνηση σκοπεύει να αποδώσει όλες τις ποινικές και να αναλάβει τις πολιτικές της ευθύνες, προστατεύοντας με κάθε τρόπο και μέσο την ανθρώπινη ζωή στους τόπους δουλειάς».
	Ο Υφυπουργός Απασχόλησης και Κοινωνικής Προστασίας κ. Γιακουμάτος έχει το λόγο για τρία λεπτά.
	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Για το τραγικό ατύχημα στη ναυπηγοεπισκευαστική ζώνη Περάματος που είχε ως αποτέλεσμα το θάνατο δύο εργατών εκφράσαμε από την πρώτη στιγμή τη βαθιά μας λύπη και οδύνη, καθώς και τη συμπαράστασή μας στις οικογένειες των αδικοχαμένων συνανθρώπων μας.
	Κυρίες και κύριοι συνάδελφοι, η ναυπηγοεπισκευαστική ζώνη Περάματος είναι ένας δύσκολος και επικίνδυνος χώρος εργασίας με συνθήκες που μεταβάλλονται διαρκώς. Αυτός ο χώρος όμως ελέγχεται καθημερινά, κυρία Νικολαΐδου, από εξαμελείς μικτές επιτροπές που αποτελούνται από τεχνικούς επιθεωρητές, ειδικούς επιστήμονες και –τονίζω- από δύο εκπροσώπους εργαζομένων από το Συνδικάτο Μετάλλου.
	Από τον Οκτώβρη του 2006, με απόφαση του ομιλούντος, ο έλεγχος για τις συνθήκες υγείας και ασφάλειας στη ζώνη, κυρία Βουλευτή του Κομμουνιστικού Κόμματος Ελλάδος, διενεργείται υποχρεωτικά σε καθημερινή βάση, όταν μέχρι τότε -και προς τιμή του αείμνηστου Γιώργου Γεννηματά- στις 26 Οκτωβρίου 1987 ήταν δύο φορές την εβδομάδα. Το κάναμε σε καθημερινή βάση με τη συμμετοχή των εκπροσώπων του συνδικάτου. 
	Στα τριάμισι χρόνια διακυβέρνησης της Νέας Δημοκρατίας αποδείξαμε με συγκεκριμένες πράξεις αλλά και με θεσμικές αλλαγές ότι σεβόμαστε το μόχθο του εργαζόμενου ενισχύοντας το πλαίσιο ελέγχου και τήρησης των μέτρων υγιεινής και ασφάλειας και θεσπίζοντας για το σκοπό αυτό διαρκείς ελέγχους.
      Μόλις η υπηρεσία μας ενημερώθηκε, κύριε Πρόεδρε, αμέσως πήγαν τέσσερις επιθεωρητές εργασίας από το ΚΕ.Π.Ε.Κ. Πειραιά. Το ατύχημα, κυρίες και κύριοι συνάδελφοι, συνέβη στην κεντρική δεξαμενή φορτίου νούμερο 2, η οποία έχει χαρακτηριστεί από τον χημικό ναυτιλίας ως ασφαλής για τον άνθρωπο, μη ασφαλής όμως για θερμές εργασίας.
      Είναι τα πιστοποιητικά, κυρία Νικολαΐδου, εδώ στη διάθεσή σας, που δείχνουν ότι 11 του μηνός, Τετάρτη, και 12 του μηνός, Πέμπτη πριν από το θλιβερό ατύχημα, είχαν πάει τα συνεργεία της Επιθεώρησης Εργασίας και είχαν ελέγξει και είχαν κάνει συγκεκριμένες υποδείξεις. Διαπιστώσαμε ότι υπήρχε πράγματι πιστοποιητικό απαλλαγής από τα επικίνδυνα αέρια, το λεγόμενο gas-free, όχι όμως στους χώρους που συνέβη το ατύχημα. Εδώ υπάρχουν ευθύνες.
      Και ξεκαθαρίζουμε προς πάσα κατεύθυνση: όπου υπάρχουν ευθύνες, αυτές θα καταλογιστούν στο ακέραιο και γι’ αυτόν το λόγο συνεχίζεται η αυτοψία. Κινήθηκε η αυτόφωρη διαδικασία για τους εργοδότες και εργολάβους. Και να ξέρετε ότι κάνουμε πιο αυστηρή την εργατική νομοθεσία και τριπλασιάσαμε και τα ποινικά και τα διοικητικά πρόστιμα.
      Θέλω, κύριε Πρόεδρε, τελειώνοντας να πω σε όλους ότι σε τέτοια τραγικά ατυχήματα ο καθένας πρέπει να συναισθάνεται τις ευθύνες του, τις ευθύνες που του αναλογούν, σύμφωνα με τα όσα έχει κάνει από τη θέση ευθύνης του, που κατέχει ή κατείχε στο παρελθόν, και να μην προτρέχει να λαϊκίζει με ελαφρά τη συνείδηση. Σε κάποια πράγματα, κύριε Πρόεδρε, υπάρχουν και όρια.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ορίστε, κυρία συνάδελφε, έχετε το λόγο για δύο λεπτά.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κύριε Υπουργέ, η ζώνη ελέγχεται καθημερινά, αλλά με τα δύο τελευταία θύματα συμπληρώνονται δεκαπέντε από το 2000. Δεν είναι μεμονωμένο το γεγονός, ούτε κάποια κακιά στιγμή ούτε συγκυρία. Ήταν αναπόφευκτο, θα έλεγα προδιαγεγραμμένο, γιατί είναι γνωστό ότι στη ζώνη ο χρόνος είναι χρήμα, πιέζουν οι εφοπλιστές, πιέζουν οι εργολάβοι. Και εδώ μιλάμε ότι όποιος δηλώσει ό,τι δηλώσει, είναι – τέτοιου είδους εργολάβοι.
      Για δυο-τρεις ώρες μετά το ατύχημα δεν ήξερε κανείς ποιος ήταν ο αριθμός των εργαζομένων. Και σας μιλάω υπεύθυνα, γιατί ήμουν παρούσα και μιλούσα με τους επικεφαλής του Ο.Λ.Π. και άλλων αστυνομικών δυνάμεων. Κανένας δεν μπορούσε να πει ποιος ήταν ο αριθμός των εργαζομένων επάνω στο κατάστρωμα. Και μετά από δυόμισι ώρες μίλησαν για εκατό και άλλους τριάντα δυο-τριών εργολάβων και τους δύο συγκεκριμένους στο πατάρι που έγινε το δυστύχημα. Και δεν ξέρουμε αν υπήρχαν και αλλοδαποί, οι οποίοι δεν χρεώνονται και πουθενά.
      Αυτό δείχνει ότι μόνο έλεγχος δεν γίνεται. Και είναι προσβολή, αν θέλετε, και στη μνήμη αυτών που χάθηκαν να λέτε έτσι πολύ γρήγορα –άλλωστε και η πρώτη ανακοίνωση του Υπουργείου σας, το δελτίο Τύπου αυτό έλεγε- ότι ήταν ατύχημα. Βγάλατε κιόλας συμπέρασμα;
      Από πού κι ώς πού ήταν ατύχημα, όταν δεν παίρνονται τα απαραίτητα μέτρα ασφαλείας, όταν υπάρχει εντατικοποίηση, που είναι γνωστή; Έχετε κάνει καμμιά βόλτα, για να δείτε τις συνθήκες που δουλεύουν εκεί οι εργαζόμενοι; Ειλικρινά δεν είδα κανέναν από σας. Είστε λαλίστατος και πανταχού παρών, αλλά στο συγκεκριμένο σημείο δεν σας έχω δει, ούτε και μετά από ατύχημα, όπως εσείς το χαρακτηρίζετε.
      Υπάρχει, λοιπόν, πρόβλημα και με τους εργολάβους, με τη νομοθεσία, που έρχονται και οι δύο κυβερνήσεις μέχρι σήμερα και καλύπτουν όλη αυτή την ασυδοσία. Και θα συνεχίζεται η κατάσταση, αν δεν πάρετε μέτρα.
      Θυμάστε ότι πέρυσι το Σεπτέμβρη, όταν μιλάγαμε για τις επιτροπές που δεν λειτουργούν, τότε κάνατε προσπάθεια να ρίξετε τις ευθύνες στους εργαζόμενους. Το ίδιο λέτε και τώρα, προσπαθώντας να παρουσιάσετε μια συνυπευθυνότητα, μια συμμετοχή, δήθεν ότι γίνεται κάθε μέρα έλεγχος.
      Δεν είναι στα στοιχεία αυτά, κύριε Υπουργέ, και λυπάμαι που παρουσιάζετε ότι καθημερινά γίνονται έλεγχοι. Και, εν πάση περιπτώσει, τι σημασία έχει αν κάποιος ανεβαίνει και υπογράφει κάποιες καταστάσεις, όταν αποδεδειγμένα η δεξαμενή ήταν αυτό που λένε οι εργάτες στη ζώνη «γκαζωμένη στο φουλ» και γι’ αυτό ακριβώς έγινε η έκρηξη, με την ατυχία αυτών των δύο συγκεκριμένων. Μάλιστα ο ένας απ’ αυτούς, ο νεότερος, για πρώτη φορά πήγε να κάνει το πρώτο του μεροκάματο στη ζώνη και δεν πρόλαβε ούτε να το τελειώσει.
      Λοιπόν, να σταματήσετε την επιχείρηση μετάθεσης των ευθυνών, τη συγκάλυψη των φονιάδων. Να αποδώσετε πραγματικά ευθύνες, να πάρετε τις πολιτικές σας ευθύνες. Μη ρίχνετε τα πάντα στους εργαζόμενους. Οι εργαζόμενοι ήταν εκεί, το σωματείο συμμετέχει, προσπαθεί. 
    Ξέρετε ποια ήταν η τραγική ειρωνεία; Ξέρετε πολύ καλά ότι παραμονή Πρωτομαγιάς οι εργαζόμενοι της ζώνης έστησαν ένα μνημείο, για να τιμήσουν τα θύματα, τους εργαζόμενους που έχασαν τη ζωή τους στη ζώνη. Έρχονται, λοιπόν, με ασφαλιστικά μέτρα και με συζήτηση μετά παραπέρα στον Ο.Λ.Π. να τους αφαιρέσουν αυτήν την άδεια και τους την κοινοποίησαν μία ημέρα μετά το συγκεκριμένο έγκλημα. Γιατί για έγκλημα πρόκειται και μη δίνουμε άλλους χαρακτηρισμούς. Μόνο η λέξη «έγκλημα» αποδίδει το περιεχόμενο. Είναι προκλητικό, προσβλητικό το έγγραφο του Ο.Λ.Π. να έρχεται και να λέει ότι «αφαιρεί την άδεια, εκτός εάν διορθωθεί το κείμενο». Δηλαδή πού φθάνουμε; Στη λογοκρισία κειμένων; 
    ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υφυπουργός Απασχόλησης και Κοινωνικής Προστασίας κ. Γιακουμάτος.
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Νικολαΐδου, έχω εκτίμηση και προς το κόμμα που εκπροσωπείτε, το Κομμουνιστικό Κόμμα Ελλάδος, και προς εσάς προσωπικά ως Βουλευτή του. Αδικείτε κατάφωρα το συνδικάτο της ζώνης Περάματος, όπου από την εξαμελή επιτροπή δύο μέλη μετέχουν στις επιτροπές. Εγώ να δεχθώ τη λογική σας ότι γίνονται, όπως είπατε, έλεγχοι πρόχειροι ή, αν θέλετε, για το θεαθήναι. Να το δεχθώ. 
    ΒΕΡΑ ΝΙΚΟΛΑΪΔΟΥ: Πάντως οι έλεγχοι δεν είναι καθημερινοί, όπως λέτε.
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Γιατί, κυρία Νικολαΐδου, οι εκπρόσωποι του συνδικάτου, που ανήκουν και στο Π.Α.ΜΕ., δεν μου έκαναν μια παρατήρηση μέχρι τώρα και να μου πουν «εμείς μετέχουμε σε μια επιτροπή που είναι αμειβόμενη και δεν γίνεται καλά η δουλειά»; Θα σας παρακαλούσα, εάν έχετε ένα τέτοιο χαρτί, να μου το φέρετε. Αυτό είναι το πρώτο.
    Δεύτερον, εγώ προσωπικά έχω επισκεφθεί τη ζώνη Περάματος, έχω ανέβει και σε καράβι, έχω κατέβει στο αμπάρι και έχω κάνει περιοδεία. Όπως αντιλαμβάνεστε, δεν μπορεί κάθε μέρα να είμαστε στη ζώνη Περάματος. Όμως, τα μέτρα που έχει πάρει αυτή η Κυβέρνηση για τη ζώνη Περάματος και εσείς η ίδια το βλέπετε ότι είναι σε ανοδική τάση. Πήραμε μια διαλυμένη ζώνη, ερείπιο, κουφάρι και την κάναμε και λειτουργεί. Χρειάζονται, βεβαίως, πολλά ακόμα. Θα τα κάνουμε σιγά-σιγά. Όμως, έχουν γίνει αρκετά βήματα. 
    Τρίτον, θέλω να σας πω, κυρία Νικολαΐδου, ότι είναι έξω από εμάς οι πιέσεις. Πιέσεις δεν υπάρχουν. Δεν μπορεί κανείς να πιέσει αυτήν την Κυβέρνηση, ούτε εφοπλιστής ούτε βαρκάρης ούτε ο οποιοσδήποτε. 
    ΒΕΡΑ ΝΙΚΟΛΑΪΔΟΥ: Οι εργαζόμενοι πιέζουν και όχι η Κυβέρνηση.
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτό που κάνουμε, κυρία Νικολαΐδου, είναι να μπορέσουμε όλοι μαζί να βρούμε τρόπους, ώστε πράγματι σε αυτήν την επικίνδυνη ζώνη, που είναι ένας τόπος εργασίας ιερός, όπου συνεχώς μεταβάλλονται οι συνθήκες προς το επικίνδυνο, να βρούμε άλλους τρόπους. Ό,τι μπορεί το Υπουργείο Απασχόλησης κάνει προς αυτήν την κατεύθυνση, έχει κάνει αρκετά και θα έρθουν ακόμη καλύτερες μέρες στη ζώνη απ’ ό,τι υπήρχαν. 
    Θα σας πω μόνο ότι το πρώτο εξάμηνο του 2007 έχουν γίνει τετρακόσιοι ογδόντα δύο προληπτικοί έλεγχοι από τις επιτροπές, έχουν επιβληθεί πενήντα διακοπές, δεκαεννέα πάρα πολύ υψηλά πρόστιμα και έχουν οδηγηθεί και στο αυτόφωρο. Αυτά δεν είναι πολλά, θα συμφωνήσω μαζί σας. Χρειάζονται και άλλα περισσότερα. Θα πρέπει, όμως, να ξέρετε το τι κληρονομήσαμε και τι κτίζουμε λιθαράκι-λιθαράκι κάθε ημέρα σ’ αυτό το διαλυμένο, όπως λέγεται, Πέραμα. Αυτό το αναγνωρίζουν οι πάντες, το αναγνωρίζουν και οι εργαζόμενοι. 
    Ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, ενώνει και ο Προεδρεύων τη φωνή του, γιατί χρειάζεται να γίνουν πολύ περισσότερα στο Πέραμα. 
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το είπα.
    ΠΡΟΕΔΡΕΥΩΝ (Ιωάννης Τραγάκης): Το είπατε, αλλά ενώνω και εγώ τη φωνή μου.
    Ευχαριστώ, κύριε Υπουργέ.
    Θα συζητηθεί η πρώτη με αριθμό 20/19-7-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Έξαρχου προς τον Υπουργό Αγροτικής Ανάπτυξης και Τροφίμων, σχετικά με τα προβλήματα από την έλλειψη νερού για άρδευση στο Νομό Λαρίσης κ.λπ..
    Η επίκαιρη ερώτηση του κυρίου συναδέλφου έχει ως εξής:
    «Είναι γνωστό ότι κάθε χρόνο για την αντιμετώπιση των προβλημάτων της άρδευσης στους Νομούς Καρδίτσας και Λαρίσης διατίθενται ποσότητες νερού από τον ταμιευτήρα «Νικόλαος Πλαστήρας». Λόγω της παρατεταμένης ανομβρίας του χειμώνα και κατά τη φετινή αρδευτική περίοδο το νερό του Πηνειού δεν επαρκεί, προκειμένου να μπορέσει ο Τ.Ο.Ε.Β. Πηνειού που έχει την ευθύνη διαχείρισης του νερού εντός της περιοχής της αρμοδιότητάς του να ανταποκριθεί στις υποχρεώσεις του προς τους αγρότες. 
    Σε περιοχές του Δήμου Πλατυκάμπου και ιδιαίτερα στο Δημοτικό Διαμέρισμα Μελίας, ήδη έχει παρουσιαστεί η έλλειψη νερού εδώ και μερικές ημέρες και είναι βέβαιο ότι εάν δεν εμπλουτιστεί άμεσα ο Πηνειός με νερά από τον ταμιευτήρα «Νικόλαος Πλαστήρας», τις αμέσως επόμενες ημέρες, η έλλειψη νερού θα γενικευθεί και σε άλλες περιοχές του Νομού Λαρίσης.
    Είναι φανερό ότι ο Νομός Λαρίσης βρίσκεται σε κατάσταση εκτάκτου ανάγκης. Χιλιάδες στρέμματα κινδυνεύουν με καταστροφή και μάλιστα σε μια  περίοδο που έχουν γίνει όλες οι καλλιεργητικές δαπάνες εκ μέρους των αγροτών και γι’ αυτό διατυπώνεται απ’ όλους τους φορείς το αίτημα για αποζημιώσεις λόγω ξηρασίας.
    Ύστερα από τα παραπάνω ερωτώνται οι κύριοι Υπουργοί:
    1. Είναι στις προθέσεις της Κυβέρνησης η αποζημίωση των αγροτών που θα υποστούν ζημιές λόγω της έλλειψης νερού και της έντονης ξηρασίας;
    2. Είναι στις προθέσεις της Κυβέρνησης η άμεση ενίσχυση του Πηνειού με τις προβλεπόμενες  ποσότητες νερού από τον ταμιευτήρα «Νικόλαος Πλαστήρας»;»
    Στην επίκαιρη ερώτηση του κυρίου συναδέλφου θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός.
    Ορίστε, κύριε Υφυπουργέ, έχετε το λόγο για τρία λεπτά. 
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, η λειψυδρία και η, συνεπεία αυτής, αδυναμία άρδευσης αγροτικών καλλιεργειών δεν συμπεριλαμβάνονται στα ζημιογόνα αίτια που αναφέρονται στον κανονισμό του ΕΛ.Γ.Α. με βάση το ν. 1778/90 και την υπουργική απόφαση 15/7.11.98.
    Είναι όμως αυτονόητο ότι αν υπάρχει ζημιά στην αγροτική παραγωγή από κινδύνους που καλύπτονται από τον ΕΛ.Γ.Α., τότε η ζημιά αυτή θα αποζημιωθεί και πρέπει να σας γνωρίσουμε ότι για το σκοπό αυτόν έχουν ήδη τεθεί σε επιφυλακή οι αρμόδιες υπηρεσίες του ΕΛ.Γ.Α. και στη Θεσσαλία και στη Λάρισα και σε άλλες περιοχές της χώρας μας.
    Η διαχείριση των υδάτων της λίμνης Πλαστήρα γίνεται κάθε χρόνο με βάση σχετική απόφαση του Γενικού Γραμματέα της Περιφέρειας Θεσσαλίας. Με την απόφαση αυτή καθορίζεται η κατανομή των υδάτων στους Νομούς Καρδίτσας και Λάρισας. Η φετινή απόφαση προβλέπει την παροχέτευση περίπου ογδόντα εκατομμυρίων κυβικών νερού στους δύο νομούς. Από την ποσότητα αυτή τα εξήντα εκατομμύρια κυβικά θα κρατήσει ο Νομός Καρδίτσας και είκοσι εκατομμύρια θα πάνε στο Νομό Λαρίσης. Σε αυτά τα πλαίσια γίνεται η διαχείριση των υδάτων με σκοπό την επίτευξη του στόχου της επάρκειας των υδάτων για άρδευση. Για την περίοδο δε 15 Ιουλίου έως 15 Αυγούστου ουσιαστικά φθάνουμε στη μεγαλύτερη δυνατότητα του εργοστασίου για την παροχέτευση των υδάτων. Συγχρόνως πρέπει να πούμε ότι λαμβάνονται σοβαρά υπ’ όψιν όλα τα περιβαλλοντικά ζητήματα που υπάρχουν και στον Πηνειό αλλά και στη λίμνη Πλαστήρα. 
    ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Έξαρχος.
    ΒΑΣΙΛΕΙΟΣ ΕΞΑΡΧΟΣ: Κύριε Πρόεδρε, οι αγρότες του Νομού Λάρισας και όχι μόνο θα έλεγα, είναι πραγματικά σε κατάσταση έκτακτης ανάγκης λόγω των παρατεταμένων πολύ υψηλών θερμοκρασιών και της έλλειψης του νερού για την άρδευση.
    Όπως λέω και στο γραπτό κείμενο, ήδη σε ορισμένες περιοχές, όπως είναι η Μελία, η ζημιά είναι στο 100%. Και, κύριε Υπουργέ, μέσα στη εβδομάδα που πέρασε από όταν κατατέθηκε η ερώτηση, σχεδόν το πρόβλημα, ο κίνδυνος, γενικεύεται σε ολόκληρη την περιοχή του Τ.Ο.Ε.Β. Πηνειού, αφού ο καύσωνας συνεχίζεται και το νερό στον Πηνειό ελαττώνεται. 
    Βεβαίως θα πρέπει να προσθέσω ότι ο κίνδυνος μεγάλων καταστροφών υπάρχει και για τις ιδιωτικές γεωτρήσεις διότι βγαίνουν πάρα πολλές γεωτρήσεις εκτός λειτουργίας. 
    Τι ζητούν λοιπόν οι φορείς. Να επαναλάβω: Πρώτον, να φθάσει νερό και στη Λάρισα από τον ταμιευτήρα «Νικόλαος Πλαστήρας». Και έχει σημασία εδώ να σας πω ότι δεν φθάνει απλώς να υπάρχει βούληση. Χρειάζεται και ανάλογη τεχνική, διότι αν δεν δουλέψουν στο φουλ οι μηχανές στο εργοστάσιο, μπορεί το νερό να φεύγει από τον ταμιευτήρα αλλά στη Λάρισα δεν φθάνει. Γι’ αυτό είμαι πολύ συγκεκριμένος. Στο φουλ, λοιπόν, οι μηχανές για να περάσει το νερό. Αλλιώς, αυτή η κατανομή θα είναι θεωρητική. 
    Θέμα δεύτερον: Τι διεκδικούμε μαζί με τους αγρότες και τους φορείς. Να δοθούν αποζημιώσεις. Βεβαίως, πρέπει να σας πω, ότι οι αγρότες δεν θα ήθελαν αποζημιώσεις. Όμως, λόγω των –και το τονίζω, κύριε Υπουργέ και θέλω αυτό να το προσέξετε- παρατεταμένων πολύ υψηλών θερμοκρασιών λόγω καύσωνα και έντονης ξηρασίας, είναι αναγκαίες αφού αλλιώς πολλές αγροτικές οικογένειες δεν θα έχουν εισόδημα τη στιγμή μάλιστα που έχουν κάνει όλες τις καλλιεργητικές δαπάνες. Αναφέρομαι σε καλλιεργητές βαμβακιού, μηδικής, βιομηχανικής ντομάτας και αμπελιού. Και υπάρχει και ιστορικό προηγούμενο, κύριε Υπουργέ. Έχω εδώ και απόφαση της Ευρωπαϊκής Επιτροπής του 2001, όπου για τα ίδια αίτια καύσωνας, ξηρασία, βεβαίως και έλλειψη νερού, δόθηκαν αποζημιώσεις.
    Θέλω να σας πω, ότι αυτό φαινόταν από το χειμώνα ότι θα είχαμε μια δύσκολη χρονιά, κύριε Υπουργέ. Όμως, η Κυβέρνηση ολιγώρησε. Εναπόθεσε τις ελπίδες της στον καιρό θα έλεγα. Παρακολουθούσε απλώς την κατάσταση και τα όποια κονδύλια δόθηκαν –ήταν ψίχουλα- στους Τ.Ο.Ε.Β. και τις Νομαρχιακές Αυτοδιοικήσεις, ούτε καν αυτά τα κατεπείγοντα  έργα που γίνονται σε ανάλογες περιπτώσεις δεν μπόρεσαν να γίνουν.
    Τέλος πάντων, τώρα είμαστε όχι στο παραπέντε, αλλά στο και πέντε. Γι’ αυτό οι αγρότες δεν  περιμένουν μόνο λόγια και ευχές. Περιμένουν συγκεκριμένα πράγματα, άμεσα έργα και πράξεις που σημαίνει χρηματοδοτήσεις για να συνεχιστούν τα έργα των μικρών ταμιευτήρων, που έχουν κατατεθεί προτάσεις για πολλές περιοχές του νομού, να ολοκληρωθούν τα μεγάλα έργα τα οποία καθυστερούν γιατί δεν υπάρχει η ανάλογη ροή της χρηματοδότησης και βεβαίως να δοθούν αποζημιώσεις, γιατί νομίζω ότι είναι κάτι που το δικαιούνται οι αγρότες της Λάρισας. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Ο κύριος Υφυπουργός έχει το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κατ’ αρχάς, όπως είπα στην πρωτολογία μου, οι μηχανές στο φουλ θα δουλέψουν στη λίμνη Πλαστήρα, έτσι ώστε να πάει το νερό και στην Καρδίτσα αλλά και στη Λάρισα.
      Πρέπει να πούμε, όμως, για να αποκαταστήσουμε την αλήθεια, ότι έχουμε οδηγηθεί σε δύσκολες καταστάσεις όσον αφορά την άρδευση και στη Λάρισα και σε άλλες περιοχές της Θεσσαλίας. Γιατί; Διότι τα έργα άρδευσης που επί σειρά ετών θα έπρεπε να γίνουν επί ημερών των κυβερνήσεων ΠΑ.ΣΟ.Κ., δεν έγιναν. Τα αρδευτικά έργα της Θεσσαλίας είχαν καταντήσει ανέκδοτο και ξέρετε τι έλεγε το ανέκδοτο; Ότι οι Θεσσαλοί κτηνοτρόφοι παραμονές των επετείων του Κιλελέρ έτρεχαν να μαζέψουν τα κοπάδια, μήπως από τις εξαγγελίες για την εκτροπή του τα πνίξει ο Αχελώος. Πρέπει να πούμε ότι με σειρά έργων αλλάζουμε και στον τομέα αυτόν τη ροή των πραγμάτων.
       Με την υλοποίηση του έργου του φράγματος της Γυρτώνης που γίνεται από το Υ.ΠΕ.ΧΩ.Δ.Ε., με την ολοκλήρωση της ανασύστασης της λίμνης Κάρλας, με την ολοκλήρωση του έργου του Σμοκόβου και με όλα τα υπόλοιπα αρδευτικά έργα και έργα συλλογής υδάτινων πόρων που ξεπερνούν τον προϋπολογισμό των 370.000.000 ευρώ στα πλαίσια του Γ΄ Κοινοτικού Πλαισίου Στήριξης -και πολλά είναι γέφυρα για το Δ΄ Κ.Π.Σ.- δημιουργούμε μια ολοκληρωμένη διαχείριση του συστήματος και από απόψεως περιβάλλοντος, αλλά και από απόψεως αρδευτικών έργων.
      Καταθέτω για τα Πρακτικά το σύνολο των έργων που εκτελούνται όσον αφορά την άρδευση στη Θεσσαλία, για του λόγου το αληθές. 
      (Στο σημείο αυτό ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θέλω να σας πω ότι η άρδευση είναι ένας πολύ σημαντικός παράγοντας όσον αφορά την αγροτική παραγωγή και γίνεται μία πολύ μεγάλη προσπάθεια. Υλοποιούνται στη Λάρισα, στη Θεσσαλία και σε άλλες περιοχές πάρα πολλά έργα, έτσι ώστε να δώσουμε μια νέα προοπτική στον αγροτικό τομέα.
      Όσον αφορά τις αποζημιώσεις, είπα στην πρωτολογία μου ότι όσες ζημιές καλύπτονται από τον κανονισμό του ΕΛ.Γ.Α., θα αποζημιωθούν κανονικά και ότι ήδη έχουμε θέσει σε επιφυλακή τις υπηρεσίες του ΕΛ.Γ.Α., προκειμένου να διαπιστώσουμε, αν όντως, από τα διάφορα ακραία καιρικά φαινόμενα έχουμε ζημιές στην αγροτική παραγωγή, για να μπορέσουμε να αποζημιώσουμε και τους Θεσσαλούς, αλλά και τους αγρότες σε όλη τη χώρα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ. 
      Θα συζητηθεί η τρίτη με αριθμό 19/19-7-2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Αγροτικής Ανάπτυξης και Τροφίμων και Τουριστικής Ανάπτυξης, σχετικά με τις οικονομικές επιπτώσεις από τις πρόσφατες πυρκαγιές κ.λπ..
      Αναλυτικότερα η επίκαιρη ερώτηση του Προέδρου του Συνασπισμού Ριζοσπαστικής Αριστεράς έχει ως εξής: 
      «Οι μεγάλες πυρκαγιές στο Πήλιο, αλλά και σε άλλες περιοχές της χώρας είχαν ως αποτέλεσμα, εκτός από την τεράστια οικολογική καταστροφή, το οικονομικό αδιέξοδο αυτών που έχασαν την περιουσία τους ή επλήγησαν με τον έναν ή άλλο τρόπο, όπως οι κτηνοτρόφοι, οι γεωργοί και οι επαγγελματίες του τουρισμού. 
      Οι κτηνοτρόφοι της περιοχής μάλιστα βρίσκονται σε απελπιστικά δεινή θέση, διότι σε μικρό χρονικό διάστημα έχασαν τα ζωντανά τους και τα βοσκοτόπια τους και φοβούνται τα χειρότερα που πιθανόν να συμβούν με την πρώτη κακοκαιρία.
      Η φωτιά, παρά το γεγονός ότι δεν άγγιξε τις τουριστικές περιοχές και το φυσικό περιβάλλον των καλοκαιρινών προορισμών της περιοχής, δημιούργησε ακυρώσεις στα τουριστικά καταλύματα και η Ένωση Ξενοδόχων του Νομού Μαγνησίας ανησυχεί για τη δυσμενή οικονομική κατάσταση που θα περιέλθουν οι επαγγελματίες του χώρου.
      Επειδή απαιτούνται άμεσες προληπτικές ενέργειες για να μην επεκταθεί η κρίση σε βάθος χρόνου, ενώ οι τυχόν αποζημιώσεις συνήθως καθυστερούν πάνω από δύο χρόνια και είναι μικρότερες από το ύψος των πραγματικών ζημιών:
      Ερωτώνται οι κύριοι Υπουργοί:
      1. Σκοπεύουν να μεριμνήσουν για την άμεση και πλήρη καταβολή των αποζημιώσεων όσων έχουν υποστεί ζημιές και ποιες πρωτοβουλίες θα αναλάβουν, ώστε να αναζωογονηθεί η κτηνοτροφία της περιοχής και να βρεθούν βιώσιμες λύσεις για όσους έχουν πληγεί; 
      2. Με ποιον τρόπο θα παρέμβουν, ώστε να προβληθεί η περιοχή του Πηλίου και να επανέλθει ο ρυθμός κρατήσεων τουριστικών καταλυμάτων στα φυσιολογικά για την εποχή επίπεδα;» 
      Ο Υφυπουργός κ. Κοντός έχει το λόγο. Έχετε εξάλλου την αποκλειστική εξουσιοδοτημένη αρμοδιότητα. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, οι ζημιές που προξενήθηκαν από την πρόσφατη πυρκαγιά σε γεωργοκτηνοτροφικές εκμεταλλεύσεις των Δήμων Αφετών, Αργαλαστής, Μηλεών και Σηπιάδος, θα ενταχθούν σε νέο πρόγραμμα χορήγησης κρατικών ενισχύσεων, το οποίο θα υποβληθεί προς έγκριση στην Ευρωπαϊκή Ένωση, εντός του προσεχούς Οκτωβρίου. 
      Σημειώνεται ότι τα τελευταία δύο χρόνια παρατηρείται σημαντική επίσπευση της διαδικασίας έγκρισης, σε σχέση με τα προηγούμενα χρόνια. Ενδεικτικά αναφέρεται ότι το πρόγραμμα για τις πυρκαγιές του 2006 εγκρίθηκε μέσα σε τρεις μήνες από την Ευρωπαϊκή Ένωση. Από την παραπάνω πυρκαγιά έχουν αναφερθεί ζημιές και στο ζωικό κεφάλαιο αλλά και στη φυτική παραγωγή. 
      Ειδικότερα, όσον αφορά το ζωικό κεφάλαιο, αναφέρθηκαν ζημιές μόνο στο Δήμο Αφετών και Αργαλαστής που αφορούν σε είκοσι επτά αιγοπρόβατα, τρεις ημίονους και σε τριακόσια μελισσοσμήνη και ήδη ολοκληρώθηκε η καταγραφή τους, ενώ οι εξατομικεύσεις των ζημιών του φυτικού κεφαλαίου σύμφωνα με τον κανονισμό κρατικών ενισχύσεων θα διενεργηθούν μετά από την έγκριση του προγράμματος από την αρμόδια επιτροπή της Ευρωπαϊκής Ένωσης. 
      Πέραν αυτών, όσον αφορά την κτηνοτροφία, λαμβάνονται συνεχώς μέτρα για τη στήριξή της με πρόσφατο αυτό της καταβολής της εξισωτικής αποζημίωσης νωρίτερα από κάθε άλλη χρονιά, έτσι ώστε οι κτηνοτρόφοι να μπορέσουν να προμηθευτούν ζωοτροφές με ικανοποιητικούς όρους την περίοδο της συγκομιδής των δημητριακών. Οι οικονομικές ενισχύσεις θα καταβληθούν στους ενδιαφερόμενους παραγωγούς, εφόσον βέβαια εγκριθεί η πληρωμή από την Ευρωπαϊκή Ένωση το συντομότερο δυνατό. 
      Όσον αφορά τον τουρισμό, πρέπει να επισημάνουμε τα εξής. Πρώτον, το Υπουργείο Τουριστικής Ανάπτυξης παρακολουθεί με μεγάλη προσοχή και εγρήγορση το ζήτημα των πυρκαγιών. Έχει ενισχύσει με προσωπικό και έχει θέσει σε αυξημένη επαγρύπνηση όλες τις περιφερειακές υπηρεσίες του και φυσικά βρίσκεται σε συνεχή επαφή με τους συναρμόδιους φορείς, την Τοπική Αυτοδιοίκηση και τους εκπροσώπους των ξενοδόχων. Δεύτερον, μέχρι στιγμής καμμία ξενοδοχειακή μονάδα δεν έχει καταστραφεί από τις πυρκαγιές όπως και καμμιά ομαδική κράτηση δεν έχει ακυρωθεί εξαιτίας των πυρκαγιών. Τρίτον, μόνο στην Αγία Παρασκευή Σκιάθου, για προληπτικούς μόνο λόγους, εκκενώθηκαν τρία ξενοδοχεία της περιοχής χωρίς να δημιουργηθεί κανένα σοβαρό πρόβλημα. Τέταρτον, κατά το σχεδιασμό του νέου προγράμματος προωθητικών ενεργειών για τον τουρισμό του έτους 2008 ασφαλώς και θα συνυπολογιστεί το θέμα των πληγεισών από πυρκαγιές περιοχών τόσο για τη διεθνή και εθνική διαφήμιση όσο και για την προβολή τους σε διεθνείς εκθέσεις. Πέμπτον, υπενθυμίζεται ότι με παρόμοιες θετικές ενέργειες αντιμετωπίστηκαν θετικά πέρυσι και οι πυρκαγιές της Χαλκιδικής αλλά και της Μάνης. 
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε Υπουργέ.
      Ορίστε, κύριε Πρόεδρε.
       ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, εκτιμώ τον κύριο Υφυπουργό αλλά λυπάμαι γι΄ αυτό που γίνεται εδώ μέσα. Εξαφανισμένος Πρωθυπουργός και εξαφανισμένοι Υπουργοί. Η ερώτησή μου απευθύνεται σε δύο Υπουργούς και μάλιστα για ένα θέμα όπως είναι τα δάση. Και ήταν για το Πήλιο και τα χωριά του όταν κατατέθηκε η ερώτηση αυτή, αλλά τώρα φλέγεται όλη η Ελλάδα όπως ξέρετε. 
      Μια που έχουμε την επέτειο της πτώσης της δικτατορίας, πριν από τη δικτατορία λέγαμε ότι ο βασιλεύς βασιλεύει και ο πρωθυπουργός κυβερνά. Κάπου έχει μπερδευτεί ο Πρωθυπουργός και νομίζει ότι ο Πρωθυπουργός βασιλεύει …
      ΠΡΟΕΔΡΕΥΩΝ (Ιωάννης Τραγάκης):  Κύριε Πρόεδρε, ξέρετε ότι η ερώτησή σας δεν απευθύνεται στον κύριο Πρωθυπουργό. Δεν μπορεί να απευθυνθεί. 
       ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Σας παρακαλώ.
      ΠΡΟΕΔΡΕΥΩΝ (Ιωάννης Τραγάκης):  Και εγώ σας παρακαλώ.
       ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Λέγαμε ότι ο βασιλεύς βασιλεύει και ο πρωθυπουργός κυβερνά και σήμερα ο Πρωθυπουργός πιστεύει ότι ο Πρωθυπουργός βασιλεύει και οι οικοπεδοφάγοι κυβερνούν.
      ΠΡΟΕΔΡΕΥΩΝ (Ιωάννης Τραγάκης):  Κύριε Πρόεδρε, με συγχωρείτε, οι εκφράσεις σας είναι πολύ σκληρές.
       ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Δεν θα κάνω διάλογο μαζί σας.
      ΠΡΟΕΔΡΕΥΩΝ (Ιωάννης Τραγάκης):  Κάνω εγώ διάλογο. Μπορεί εσείς να μη θέλετε αλλά εγώ πρέπει να κάνω διάλογο γιατί οφείλω να τηρώ τον Κανονισμό. Γνωρίζετε ότι η επίκαιρη ερώτησή σας δεν απευθύνεται στον κύριο Πρωθυπουργό. Επομένως όλα τα λεγόμενα σας για τον κύριο Πρωθυπουργό δεν έχουν θέση σήμερα.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, τιμάμε σήμερα την πτώση της δικτατορίας.
      ΠΡΟΕΔΡΕΥΩΝ (Ιωάννης Τραγάκης):  Και βέβαια.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ξέρετε ότι η δικτατορία είχε τη λογοκρισία. Τώρα να επιχειρείτε …
      ΠΡΟΕΔΡΕΥΩΝ (Ιωάννης Τραγάκης):  Κύριε Πρόεδρε, θα ήθελα να σας παρακαλέσω να μη συνεχίσετε αυτό που ξεκινήσατε.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Δεν έχω διάθεση να συγκρουστώ μαζί σας.
      ΠΡΟΕΔΡΕΥΩΝ (Ιωάννης Τραγάκης):  Ούτε εγώ. Συνεχίστε, λοιπόν, για να ολοκληρώσουμε. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Τώρα να επιχειρείτε λογοκρισία σε μέλος του Κοινοβουλίου- δεν σας λέω σε Πρόεδρο Κοινοβουλευτικής Ομάδας- είναι κάτι ακραίο. 
      ΠΡΟΕΔΡΕΥΩΝ (Ιωάννης Τραγάκης):  Είναι δυνατόν;
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Παρ’όλα αυτά εγώ μένω εδώ πέρα γιατί τιμώ αυτούς τους ανθρώπους που είδα να κλαίνε στο Πήλιο. 
      Θέλω να πω, κύριε Υφυπουργέ, ότι η απάντηση που μου δώσατε είναι γενική, δεν έχει χρονοδιάγραμμα και εξαρτάται από το κατά πόσο θα εγκριθούν σε μεγάλο βαθμό οι ενισχύσεις από την Ευρωπαϊκή Ένωση. Δεν μπορεί να αφήσουμε ολόκληρους κλάδους παραγωγής όπως είναι η κτηνοτροφία. Και δεν είναι το θέμα απλώς πόσα κατσίκια και αρνιά χάθηκαν. Το θέμα είναι ότι οι όροι μέσα από τους οποίους λειτουργούσαν δεν υπάρχουν πλέον. Και χρειάζεται ένας προγραμματισμός και ένα σύστημα ενισχύσεων.
      Επίσης, για να καλύψω και το δεύτερο θέμα, δεν είναι το θέμα εάν κάηκε ή όχι ένα ξενοδοχείο που είναι πολύ σημαντικό αλλά ότι δημιουργήθηκε μία εικόνα για το Πήλιο και τελικά για όλη την Ελλάδα όπως έχει γίνει η οποία θα μπορούσε να λειτουργεί αποτρεπτικά και που θέλει θετικές δράσεις από την Κυβέρνηση. Αυτά δυστυχώς δεν τα άκουσα από την απάντησή σας.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κατ’ αρχάς θέλω να πω, σεβόμενος απόλυτα τον Πρόεδρο του Συνασπισμού, ότι κατατέθηκε ερώτηση και ήρθε να απαντήσει ο καθ’ ύλην αρμόδιος Υφυπουργός όσον αφορά την κτηνοτροφία. 
      Σας λέω δε ότι αμέσως μετά τις πυρκαγιές ο Υπουργός κ. Μπασιάκος επισκέφθηκε την περιοχή μαζί με τον πρόεδρο του ΕΛ.Γ.Α. κ. Κατσαρό, είδαν οι ίδιοι τις ζημιές και όσον αφορά την κτηνοτροφία έγινε άμεσα καταγραφή των ζημιών. Θα υποβάλουμε πρόγραμμα στην Ευρωπαϊκή Ένωση, το οποίο πιστεύουμε ότι πολύ σύντομα, όπως και το προηγούμενο πρόγραμμα, θα εγκριθεί για να μπορέσουμε να αποζημιώσουμε τους κτηνοτρόφους και τους άλλους αγρότες που επλήγησαν. Θέλω δε να σας πω ότι τα προγράμματα αυτά για πυρκαγιές δεν εγκρίνονταν παλαιότερα από την Ευρωπαϊκή Ένωση. Κατορθώσαμε με στοχευμένες παρεμβάσεις που κάναμε και με συμμαχίες που αναπτύξαμε και οι ζημιές που υφίστανται οι αγρότες από τις πυρκαγιές να μπορούν να αποζημιώνονται από τα Π.Σ.Ε.Α. και να παίρνουμε εγκρίσεις από την Ευρωπαϊκή Ένωση. 
      Όσον αφορά δε την τουριστική ανάπτυξη, σας απήντησα ήδη ότι το Υπουργείο Τουριστικής Ανάπτυξης ήδη παίρνει όλα εκείνα τα μέτρα που απαιτούνται, έτσι ώστε να μην πληγεί ο τουρισμός και έτσι ώστε και την επόμενη χρονιά να έχουμε τις αυξήσεις που είχαμε όλα αυτά τα χρόνια στις ελεύσεις τουριστών από το εξωτερικό αλλά και από το εσωτερικό για να μπορέσει ουσιαστικά να στηριχθεί η τουριστική ανάπτυξη της χώρας μας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Οικονομίας και Οικονομικών.
      Ψήφιση στο σύνολο του σχεδίου νόμου: «Ανάληψη και άσκηση δραστηριοτήτων από τα πιστωτικά ιδρύματα, επάρκεια ιδίων κεφαλαίων των πιστωτικών ιδρυμάτων και των επιχειρήσεων παροχής επενδυτικών υπηρεσιών και λοιπές διατάξεις».
      Το νομοσχέδιο θα ψηφιστεί στο σύνολο στη συνέχεια. 
      Υπουργείου Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Αναμόρφωση και τροποποίηση του κωδικοποιημένου νόμου 2190/1920 Περί ανωνύμων εταιρειών – Ενσωμάτωση στο ελληνικό δίκαιο των Οδηγιών: α) 2006/68/ΕΚ του Ευρωπαϊκού Κοινοβουλίου και του Συμβουλίου της 6ης Σεπτεμβρίου 2006 και β) 2003/58/ΕΚ του Ευρωπαϊκού Κοινοβουλίου και του Συμβουλίου της 15ης Ιουλίου 2003».
      Το νομοσχέδιο θα συζητηθεί αύριο σε δύο συνεδριάσεις. Η πρωινή συνεδρίαση θα ξεκινήσει ακριβώς στις 10.30΄, θα διακόψουμε για λίγο και θα συνεχίσουμε με την απογευματινή συνεδρίαση. 
      Υπουργείου Πολιτισμού.
      Μόνη συζήτηση επί της αρχής, των άρθρων και του συνόλου του σχεδίου νόμου: «Μέτρα για την Προστασία των Πολιτιστικών Αγαθών».
      Ερωτάται το Τμήμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΩΝ (Ιωάννης Τραγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Η Διάσκεψη των Προέδρων έχει αποφασίσει το νομοσχέδιο αυτό να συζητηθεί σε μία έως δύο συνεδριάσεις. 
      Υπουργείου Μεταφορών και Επικοινωνιών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας Συνεργασίας μεταξύ της Ευρωπαϊκής Κοινότητας και των Κρατών-Μελών της, αφ’ ενός, και της Δημοκρατίας της Κορέας, αφ’ ετέρου, για ένα μη στρατιωτικό Παγκόσμιο Δορυφορικό Σύστημα Πλοήγησης (GNSS)».
      Το νομοσχέδιο αυτό είχε ψηφισθεί κατά πλειοψηφία στη Διαρκή Επιτροπή.
      Ερωτάται το Τμήμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΩΝ (Ιωάννης Τραγάκης): Το νομοσχέδιο κρατήθηκε και θα συζητηθεί αύριο ακριβώς στις 11.00΄.
      Κύριοι συνάδελφοι, επανερχόμαστε στο νομοσχέδιο του Υπουργείου Οικονομίας και Οικονομικών. 
      Ψήφιση στο σύνολο του σχεδίου νόμου: «Ανάληψη και άσκηση δραστηριοτήτων από τα πιστωτικά ιδρύματα, επάρκεια ιδίων κεφαλαίων των πιστωτικών ιδρυμάτων και των επιχειρήσεων παροχής επενδυτικών υπηρεσιών και λοιπές διατάξεις».
      Ερωτάται το Τμήμα: Γίνεται δεκτό το νομοσχέδιο ως διενεμήθη;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΒΕΡΑ ΝΙΚΟΛΑΪΔΟΥ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Οικονομίας και Οικονομικών: «Ανάληψη και άσκηση δραστηριοτήτων από τα πιστωτικά ιδρύματα, επάρκεια ιδίων κεφαλαίων των πιστωτικών ιδρυμάτων και των επιχειρήσεων παροχής επενδυτικών υπηρεσιών και λοιπές διατάξεις» έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής: 
      (Να καταχωριστεί το κείμενο του νομοσχεδίου σελ. 63α)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο  του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Το Τμήμα παρέσχε τη ζητηθείσα εξουσιοδότηση.
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 10 Ιουλίου 2007 και της Τετάρτης 11 Ιουλίου 2007 και ερωτάται το Τμήμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά των συνεδριάσεων της Τρίτης 10 Ιουλίου 2007 και της Τετάρτης 11 Ιουλίου 2007 επικυρώθηκαν.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, ήθελα να μοιράσω τις βελτιώσεις που κάνουμε. Μια και τελειώνει, όμως, η συνεδρίαση, θα το κάνουμε αύριο;
     ΠΡΟΕΔΡΕΥΩΝ (Ιωάννης Τραγάκης):  Να τις έχετε έτοιμες αύριο για να τις διανείμουμε, κύριε Υφυπουργέ.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Τμήματος και ώρα 20.07΄ λύεται η συνεδρίαση για αύριο, ημέρα Τετάρτη 25 Ιουλίου 2007 και ώρα 10.30΄, με αντικείμενο εργασιών του Τμήματος, νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Αναμόρφωση και τροποποίηση του κωδικοποιημένου νόμου 2190/1920 Περί ανωνύμων εταιρειών- Ενσωμάτωση στο ελληνικό δίκαιο των Οδηγιών: α) 2006/68/ΕΚ του Ευρωπαϊκού Κοινοβουλίου και του συμβουλίου της 6ης Σεπτεμβρίου 2006 και β) 2003/58/ΕΚ του Ευρωπαϊκού Κοινοβουλίου και του Συμβουλίου της 15ης Ιουλίου 2003», σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 
ΣΥΝΕΔΡΙΑΣΗ  Α΄ ΤΜΗΜΑΤΟΣ 24-7-07	ΣΕΛ. 1

Τελευταία Αποθήκευση:	30/7/2007 11:45:00 πμ	Από:	M.velioti
Εκτυπώθηκε:	27/7/2007 12:16:00 μμ

