Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ ΚΓ'

Τετάρτη 13 Νοεμβρίου 1996

Αθήνα, σήμερα στις 13 Νοεμβρίου 1996 και ώρα 18.16', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης):Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει διαβάσει τις αναφορές προς το Σώμα.

Ανακοινώνονται προς το Σώμα από το Γραμματέα της Βουλής κ. Δημήτριο Κουτσόγιωργα, τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1. Εκπαιδευτικοί όλων των βαθμίδων και Διοικητικοί Υπάλληλοι στο χώρο της εκπαίδευσης με ψήφισμά τους, το οποίο κατέθεσαν στον κύριο Πρόεδρο της Βουλής των Ελλήνων, ζητούν την ουσιαστική αύξηση της χρηματοδότησης της εκπαίδευσης από τον κρατικό προϋπολογισμό, την κάλυψη των κενών θέσεων διδακτικού προσωπικού σε όλες τις βαθμίδες της εκπαίδευσης κ.λπ..

2. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στον τρόπο διανομής μήλων από την επιτροπή της Δ/νσης Γεωργίας του Νομού Αχαϊας.

3. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις φοροαπαλλαγές των ιπτάμενων και τις επιπτώσεις για την πορεία της Ολυμπιακής Αεροπορίας.

4. Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Πανελλήνια Ομοσπονδία Εστιατορικών Συναφών Επαγγελμάτων διαμαρτύρεται για το δημοτικό τέλος του 5% που υποχρεούται να καταβάλουν τα μέλη της.

5. Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Κοινότητα Μεσαγρού Αίγινας ζητεί να της ανανεωθεί η παραχώρηση του Αιγιαλού της Αγίας Μαρίνας.

6. Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Εξωραϊστικός Σύλλογος Πειραιά ζητεί τον καθαρισμό του Καναλιού της Καστέλλας.

7. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Πρακτορείο Δούκα Γενικές Τουριστικές και Ναυτιλιακές Επιχειρήσεις διαμαρτύρεται για τη μη θεώρηση των διαβατηρίων στις πρώην ανατολικές χώρες της Σοβιετικής 'Ενωσης.

8. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε δημοσίευμα εφημερίδας το οποίο αναφέρεται στις άθλιες συνθήκες που ζουν οι τσιγγάνοι στον Φοίνικα Θεσ/νίκης.

9. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις κρίσεις που περνάει η παιδεία και στις κινητοποιήσεις που πρόκειται να γίνουν.

10. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις σχέσεις Εκκλησίας - Αρχαιολόγων σχετικά με το θέμα της Εκκλησίας Ροτόντα Θεσ/νίκης.

11. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην στάση της κυβέρνησης απέναντι στους εκπροσώπους του ΕΟΤ.

12. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις άκαρπες προσπάθειες των συνταξιούχων για να αποτρέψουν τις περικοπές των συντάξεων.

13. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ιστιαίας Εύβοιας ζητεί την παράταση της λειτουργίας των δημοτικών σφαγείων.

14. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη επέμβασης εισαγγελέα για τη λεηλασία του Ληλαντίου Πεδίου Εύβοιας.

15. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην εισαγγελική έρευνα που διατάχθηκε για το λιμάνι της Κύμης Εύβοιας.

16. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα που αντιμετωπίζει η παιδεία λόγω έλλειψης προσωπικού.

17. Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία ο Σύλλογος Δικαιούχων - Δανειοδοτηθέντων των ΟΕΚ ΕΚΤΕ Νομού Μεσσηνίας ζητεί την κάλυψη των οφειλών των μελών του από το Δημόσιο.

18. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η 'Ενωση Φοροτεχνικών Ελευθέρων Επαγγελματιών του Νομού θεσ/νίκης ζητεί την έκδοση προεδρικού διατάγματος που θα αφορά σε ρυθμίσεις του εργασιακού καθεστώτος του κλάδου των φοροτεχνικών ελεύθερων επαγγελματιών.

19. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία το Επιμελητήριο Μαγνησίας ζητεί αρμόδιες για τον καθορισμό των οδοιπορικών των μελών του Δ.Σ. και των υπαλλήλων των Επιμελητηρίων να είναι οι Διοικήσεις των Επιμελητηρίων.

20. Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε με την οποία ο Δήμος Ιστιαίας Εύβοιας ζητεί την ανάκληση της υπ' αριθμ. 37/93 απόφασης του Νομάρχη Εύβοιας που αφορά σε περιορισμούς δόμησης του οικισμού του Κανατάδικα.

21. Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία η Πανελλήνια Ομοσπονδία Καταστηματαρχών Κρεοπωλών "Π.Ο.Κ.Κ." ζητεί να δοθούν κίνητρα στους κρεοπώλες για τον εκσυγχρονισμό των καταστημάτων τους.

22. Ο Βουλευτής Αθηνών κ. ΙΩΑΝΝΗΣ ΔΗΜΑΡΑΣ κατέθεσε αναφορά με την οποία ο Π. Σταυρόπουλος, ζητεί το όριο του ετήσιου καθαρού εισοδήματος να κατέβει στο 1.000.000 δρχ. για τους δικαιούχους κατοικίας από τον ΟΕΚ.

23. Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Αστυπάλαιας του Νομού Δωδεκανήσου επισημαίνει τον κίνδυνο καθίζησης και ανατροπής ογκολίθων λόγω των υποσκαφών στην προβλήτα Λιμένος Αστυπάλαιας Νομού Δωδεκανήσου.

24. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία οι πρυτάνεις και πρόεδροι των ελληνικών πανεπιστημίων ζητούν την παράταση των συμβάσεων ορισμένου χρόνου των εργαζομένων ιδιωτικού δικαίου στις υπηρεσίες των πανεπιστημίων.

25. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Αγροτικός Σύλλογος Αγριάς Βόλου ζητεί την καταβολή της επιδότησης του ελαιολάδου εσοδείας 1995-1996.

26. Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία η Κοινότητα Βάρδας Ηλείας ζητεί τη χρηματοδότηση αθλητικών έργων στο κοινοτικό της γυμναστήριο.

27. Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η 'Ενωση Τεχνικών Τύπου Βόλου ζητεί τη νομοθετική ρύθμιση της καταβολής επιδομάτων και της συνταξιοδότησης των εργαζομένων στον επαρχιακό τύπο.

28. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη κατασκευής νέας μονάδας ηλεκτρο- παραγωγής στο Αλιβέρι Εύβοιας με καύση λιθάνθρακα.

29. Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Πτυχιούχων Εκκλησιαστικής Παιδαγωγικής Ακαδημίας Θεσ/νίκης ζητεί το διορισμό των εναπομεινάντων αδιορίστων δασκάλων της Εκκλησιαστικής Ακαδημίας Θεσ/νίκης.

30. Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Τοπική 'Ενωση Δήμων και Κοινοτήτων Νομού Μεσσηνίας ζητεί την επαναλειτουργία των καθημερινών αεροπορικών συνδέσεων του Νομού Μεσσηνίας από την Ολυμπιακή Αεροπορία.

Β` ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 5/14-10-96 ερώτηση δόθηκε με το υπ' αριθμ. 1312/6-11-96 έγγραφο από τον Υπουργό Εθνικής Αμυνας η ακόλουθη απάντηση:

"Σε απάντηση της 5/14-10-96 ερώτησης που κατέθεσε ο Βουλευτής κ. Ε. Κεφαλογιάννης και η οποία αφορά την αξιοποίηση της πρώην αμερικάνικης βάσης Γουρνών, σας πληροφορούμε τα εξής:

Με απόφαση του Υπουργού Εθνικής Αμυνας, στις 25 Νοεμβρίου 1995, αποδεσμεύτηκε έκταση 658 στρεμμάτων επί συνόλου 738 στρεμμάτων της πρώην Αμερικανικής Ευκολίας Γουρνών, η διαχείριση της οποίας ανατέθηκε στην Κτηματική Εταιρεία του Δημοσίου (Κ.Ε.Δ.). Η υπόλοιπη έκταση, η οποία εξυπηρετεί κυρίως ανάγκες Διοικητικής Μέριμνας, παραμένει στην αρμοδιότητα της Πολεμικής Αεροπορίας (στην οποία ανήκε κατά χρήση ο εν λόγω χώρος). Η τελευταία μάλιστα προχώρησε σε έργα αξιοποίησης και βελτίωσης των υπαρχουσών εγκαταστάσεων. Επισημαίνεται επίσης, ότι η Πολεμική Αεροπορία (πιο συγκεκριμένα, η 126 Σμηναρχία Μάχης) έχει αναλάβει τη φρούρηση-φύλαξη-συντήρηση όλου του χώρου, μετά την αποχώρηση των Αμερικανών, το 1994.

Τέλος, αναφέρεται ότι έχει ήδη συσταθεί εξαμελής επιτροπή, αποτελούμενη από τέσσερις Αξιωματικούς και δύο Μόνιμους Υπαλλήλους, ως εκπρόσωποι της Πολεμικής Αεροπορίας για την παράδοση της έκτασης στην Κτηματική Υπηρεσία του Νομού Ηρακλείου και την επίλυση των λειτουργικών προβλημάτων που ενδεχόμενα προκύπτουν από τον διακανονισμό του χώρου.

Από τα προαναφερθέντα συνάγεται το συμπέρασμα, ότι το Υπουργείο Εθνικής 'Αμυνας έχει προβεί σε όλες τις απαραίτητες ενέργειες, προκειμένου η έκταση της πρώην αμερκάνικης βάσης να χρησιμοποιηθεί προς όφελος του κοινωνικού συνόλου, η δε περαιτέρω αξιοποίησή της εξαρτάται από τις πρωτοβουλίες άλλων κρατικών ή τοπικών φορέων. Εντούτοις, το Υπουργείο Εθνικής 'Αμυνας είναι διατεθεμένο να συμβάλει με κάθε δυνατό μέσο, αν και όταν του ζητηθεί, σε οποιαδήποτε προσπάθεια αξιοποίησης του εν λόγω χώρου, επ' ωφελεία των κατοίκων του Ν. Ηρακλείου.

Ο Υπουργός

ΑΠΟΣΤΟΛΟΣ - AθΑΝΑΣΙΟΣ ΤΣΟΧΑΤΖΟΠΟΥΛΟΣ"

2. Στην με αριθμό 11/14-10-96 ερώτηση δόθηκε με το υπ' αριθμ. 6/8-11-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 11/14.10.96, που κατέθεσε ο Βουλευτής κ. Κων. Ευμοιρίδης αναφορικά με το παραπάνω θέμα, σας πληροφορούμε ότι:

Είναι γεγονός ότι κατά την φετεινή περίοδο σημειώνονται αντίξοες καιρικές συνθήκες σε πολλές βαμβακοπαραγωγικές περιοχές της χώρας κάτι που οδηγεί στο συμπέρασμα ότι η τελική παραγωγή θα είναι κατώτερη από την αρχικά εκτιμηθείσα του 1.220.000 τόννων.

Με βάση τα δεδομένα αυτά η ελάχιστη τιμή παραγωγού στο τέλος της περιόδου αναμένεται να ξεπεράσει την αρχική εκτίμηση των 230-240 δρχ./κιλό λόγω μειωμένης τελικής συνυπευθυνότητας. Ενδεικτικά αναφέρεται ότι με παραγωγή της τάξεως των 1.050.000 τόννων και διεθνή τιμή περί τα 33 ECU/100 Κ.G. η τελική ελάχιστη τιμή αναμένεται να διαμορφωθεί στις 260 δρχ./κιλό περίπου πλέον της τυχόν προσαύξησης λόγω καλύτερης ποιότητας προϊόντος.

Διευκρινίζεται πάντως ότι λόγω των δυσμενών καιρικών συνθηκών το συνολικό εισόδημα του παραγωγού πιθανότατα θα μειωθεί λόγω του ότι αυτός θα διαθέσει στην αγορά μικρότερη ποσότητα βαμβακιού.

Το Υπουργείο Γεωργίας λαμβάνοντας υπόψη τόσο τις προαναφερθείσες αντίξοες καιρικές συνθήκες όσο και τις δυσμενείς για το βαμβάκι οικονομικές συγκυρίες της φετεινής περιόδου που οδήγησαν στο άνοιγμα της αγοράς με σχετικά χαμηλές τιμές, έχοντας δε ως στόχο τη στήριξη του εισοδήματος των παραγωγών, προχώρησε σε έκδοση σχετικής Υπουργικής Απόφασης για την οικονομική διευκόλυνσή τους.

Προβλέπεται δηλαδή η χορήγηση στους παραγωγούς, υπό μορφή άτοκου δανείου, ποσού 40 δρχ. για κάθε κιλό σύσπορου βαμβακιού που παραδίδεται στα εκκοκιστήρια. Το ποσό αυτό θα συμψηφισθεί στο τέλος της περιόδου κατά την οριστική εκκαθάριση.

Ο Υπουργός

ΣΤΕΦ. ΤΖΟΥΜΑΚΑΣ"

3. Στην με αριθμό 15/14-10-96 ερώτηση δόθηκε με το υπ' αριθμ. 1/8-11-96 έγγραφο από τον Υπουργό Πολιτισμού η ακόλουθη απάντηση:

"Σε απάντηση της 15/14-11-96 ερώτησης των Βουλευτών κ.κ. Στρατή Κόρακα και Αποστόλη Τασούλα σας γνωρίζουμε τα εξής:

Το ενδιαφέρον της Πολιτείας για περιοχές όπως η Λήμνος που λόγω και της γεωγραφικής τους θέσης και λόγω της ιστορικής-πολιτισμικής τους εισφοράς διαδραματίζουν καίριο ρόλο στην αξιοποίηση και προώθηση του εθνικού πλούτου, είναι δεδομένο. Το ειδικότερο ζήτημα της ενίσχυσης των βιβλιοθηκών που αναφέρεται στην ερώτηση, είναι και το μόνο που ανάγεται άμεσα στην τυπική αρμοδιότητα του ΥΠ.ΠΟ., στόχος του οποίου είναι η οργάνωση και ανάπτυξη παρόμοιων δραστηριοτήτων στις οποίες να δίνεται ιδιαίτερη έμφαση και δημοσιότητα. Σημειώνεται λοιπόν ότι το Εθνικό Κεντρο Βιβλίου σε συνεργασία με το ΥΠΠΟ οργάνωσε δύο ημερίδες για την εξέτάση των προβλημάτων των κινητών και λαϊκών βιβλιοθηκών -τις οπίες μάλιστα το δεύτερο ενίσχυσε οικονομικά και θα προσπαθήσει να διευρύνει αυτήν τη χρηματοδότηση. Οργάνωσε επίσης και άλλες εκδηλώσεις στα πλαίσια του προγράμματος "Μ' ένα βιβλίο πετάω".

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

4. Στην με αριθμό 16/14-10-96 ερώτηση δόθηκε με το υπ' αριθμ. 9/8-11-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 16/14-10-96 που κατέθεσαν στη Βουλή οι Βουλευτές κ.κ. Απόστολος Τασούλας και Σταύρος Παναγιώτου παρακαλούμε να πληροφορήσετε τους κ.κ. Βουλευτές σε θέματα της αρμοδιότητάς μας τα εξής:

Τα έργα υποδομής για την εγκατάσταση των καταυλισμών έχουν ολοκληρωθεί και συγκεκριμένα μέχρι στιγμής έχουν υπερκαληφθεί οι ανάγκες προσωρινής στέγασης των κατοίκων της επαρχίας Κόνιτσας με τη μεταφορά και εγκατάσταση 235 containers.

Στην περίπτωση όμως που στο μέλλον θα υπάρξουν νέοι δικαιούχοι, το Υπουργείο ΠΕ.ΧΩ.ΔΕ. θα ανταποκριθεί στα αιτήματα των δικαιούχων με σκοπό την αποκατάσταση των σεισμοπλήκτων το συντομότερο δυνατόν.

Το γραφείο Αποκατάστασης Σεισμοπλήκτων (ΤΑΣ) με έδρα την Κόνιτσα έχει στελεχωθεί με έμπειρο τεχνικό προσωπικό και λειτουργεί με εντατικούς ρυθμούς. Συγκεκριμένα από την Υπηρεσία Αποκατάστασης Σεισμοπλήκτων Β. Ελλάδας (ΥΑΣΒΕ) έχει διατεθεί μια Πολ. Μηχανικός, που ασκεί καθήκοντα προϊσταμένης καθώς και μια υπάλληλος διοικητικός.

Παράλληλα από τον ΤΑΣ Γρεβενών έχουν διατεθεί δύο τεχνικοί υπάλληλοι και τέσσερις από τον ΤΑΣ Κοζάνης και ΤΑΣ Πτολεμαϊδας.

Ολοι οι ανωτέρω ασχολούνται με την οργάνωση και τη λειτουργία του ΤΑΣ, που συνίσταται στον έλεγχο των ζημιών και την προώθηση των διαδικασιών αποκατάστασής τους.

Εξάλλου και από την Υπηρεσία Αποκ/σης Σεισμοπλήκτων (ΥΑΣ), με έδρα την Αθήνα μεταβαίνουν κλιμάκια, που συμβάλλουν στο ανωτέρω έργο. 

Στον ΓΑΣ Κόνιτσας απασχολούνται και άλλοι υπάλληλοι, κυρίως διοικητικοί, που ανήκουν σε άλλες υπηρεσίες του νομού.

Επιπρόσθετα σας πληροφορούμε ότι τουλάχιστον προς το παρόν δεν προβλέπεται αύξηση της τιμής των δανείων για ανακατασκευή ή αυτοστέγαση.

Η χορήγηση της δωρεάν κρατικής αρωγής για δάνεια ανακατασκευής, αυτοστέγασης ή επισκευής η οποία ορίζεται από 30-33% και σκοπό έχει την κάλυψη διαφόρων εξόδων σας πληροφορούμε ότι είναι η ίδια για όλα τα Προγράμματα Αποκατάστασης Σεισμοπλήκτων του Υ.ΠΕ.ΧΩ.ΔΕ.

Επίσης τα δάνεια που χορηγούνται στους δικαιούχους είναι άτοκα το δε Υπουργείο Οικονομικών έχει ήδη παράσχει την εγγύηση του Δημοσίου για την εξασφάλιση των Τραπεζών.

Ο Υπουργός

Κ. ΛΑΛΙΩΤΗΣ"

5. Στην με αριθμό 20/14-10-96 ερώτηση δόθηκε με το υπ' αριθμ. 1313/6-11-96 έγγραφο από τον Υπουργό Εθνικής Αμυνας η ακόλουθη απάντηση:

"Σε απάντηση της 20/14-10-96 ερώτησης που κατέθεσαν οι Βουλευτές κ.κ. Σ. Κόρακας και Ο. Κολοζώφ σχετικά με την μη χορήγηση αναβολής στράτευσης σε σπουδαστές σχολών ΟΑΕΔ, σας πληροφορούμε τα παρακάτω:

Το Υπουργείο Εθνικής 'Αμυνας στα πλαίσια του εκσυγχρονισμού της στρατιωτικής θητείας, αναμένεται να καταθέσει σύντομα στη Βουλή προς ψήφιση νομοσχέδιο για την Στρατολογία των Ελλήνων πολιτών, οι διατάξεις του οποίου ρυθμίζουν με ορθολογικά κριτήρια και επί το δικαιότερον το σύστημα χορήγησης αναβολών.

Ειδικότερα στο Σχέδιο του νέου νόμου περί Στρατολογίας των Ελλήνων προβλέπεται η χορήγηση αναβολής για τους σπουδαστές Σχολών ΟΑΕΔ, υπό την προϋπόθεση όμως ότι δεν θα έχουν κάνει ήδη χρήση του εν λόγω δικαιώματος για κάποια άλλη σχολή, ανήκουσα στην ίδια εκπαιδευτική βαθμίδα.

Ο Υπουργός

ΑΠΟΣΤΟΛΟΣ - AθΑΝΑΣΙΟΣ ΤΣΟΧΑΤΖΟΠΟΥΛΟΣ"

6. Στην με αριθμό 21/14-10-1996 ερώτηση δόθηκε με το υπ'αριθμ. 67787/7-11-1996 έγγραφο από τον Υπουργό Υγείας η ακόλουθη απάντηση:

"Σε απάντηση της υπ'αριθμ. πρωτ. 21/14-10-1996 ερώτησης που κατέθεσαν στη Βουλή των Ελλήνων οι Βουλευτές κ.κ. Μ. Κωστόπουλος και Σ. Παναγιώτου, σας γνωρίζουμε ότι:

Για την κοινότητα Λιμεναρίων προβλέπεται Περιφερειακό Ιατρείο και όχι Κέντρο Υγείας, με ένα αγροτικό γιατρό και η θέση είναι καλυμμένη από τον αγροτικό γιατρό Ιακώβου Ιωάννη ο οποίος ασκεί τα καθήκοντά του από 8-1-1996 μέχρι σήμερα.

Ο Υπουργός

Κ. ΓΕΙΤΟΝΑΣ"

7. Στην με αριθμό 35/1996 ερώτηση δόθηκε με το υπ'αριθμ. 3868/7-11-1996 έγγραφο από την Υπουργό Αιγαίου η ακόλουθη απάντηση:

"Σε απάντηση στην ερώτηση με ΑΠ35 των βουλευτών κκ. Στρατή Κόρακα και Βαγγέλη Μπούτα σχετικά με τη λήψη μέτρων στην πληγείσα από πυρκαϊά περιοχή Αμανής Χίου, σας γνωρίζουμε:

Το Υπουργείο Αιγαίου διέθεσε άμεσα στη Νομαρχιακή Αυτοδιοίκηση Λέσβου το ποσό των 6 εκατομμύρίων δραχμών γία την αγορά ζωοτροφών για τους κτηνοτρόφους (Απόφαση 24/2.8.1996 Δ/νση ΠΣΕΑ). Την καταγραφή των καταστροφών και την αποζημίωση των αγροτών έχει αναλάβει η Δ/νση Γεωργικής Ανάπτυξης της Νομαρχιακής Αυτοδιοίκησης η οποία μας ενημέρωσε ότι έχει ήδη ολοκληρώσει την καταγραφή των καμμένων καλιεργειών και οι αποζημιώσεις στους αγρότες πρόκειται να χορηγηθούν την άνοιξη του 1997.

Επιπλέον το Υπουργείο Αιγαίου ενίσχυσε με το ποσό του ενός (1) εκατομμυρίου δραχμών την Κοινότητα Τρυπών (απόφαση 30/26.8.1996) για την αποκατάσταση των καταστροφών.

Για παραπάνω στροιχεία αρμόδια να απαντήσουν είναι τα συνερωτώμενα Υπουργεία.

Η Υπουργός

ΕΛΙΣΑΒΕΤ ΠΑΠΑΖΩΗ"

8. Στην με αριθμό 35/14-10-1996 ερώτηση δόθηκε με το υπ'αριθμ. 5/8-11-1996 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 35/14-10-1996 που κατέθεσαν στη Βουλή οι Βουλευτές κ.κ. Στρατής Κόρακας και Βαγγέλης Μπούτας παρακαλούμε να πληροφορήσετε τους κ.κ. Βουλευτές σε θέματα της αρμοδιότητάς μας τα εξής:

1. Τα έργα ορεινής υδρονομίας είναι αρμοδιότητας του Υπουργείου Γεωργίας, σύμφωνα με τον νόμο περί Εγγείων βελτιώσεων.

2. Η αρμόδια Δ/νση του ΥΠΕΧΩΔΕ στα πλαίσια του προγράμματος που συγχρηματοδοτείται από το Τ.Κ.Α.Σ.Ε. (Ταμείο Κοινωνικής Ανάπτυξης του Συμβουλίου της Ευρώπης) αντιμετωπίζει αντιπλημμυρικά έργα σε όλη την επικράτεια διαθέτοντας σχετικές πιστώσεις και μετά από εισηγήσεις των περιφερειακών Υπηρεσιών στις οποίες έχουν δοθεί σαφείς οδηγίες για το πρόγραμμα αυτό.

Η αρμόδια Δ/νση του ΥΠΕΧΩΔΕ έχει τη δυνατότητα και πρόθεση να διαθέσει χρήματα για αντιπλημμυρικά έργα στο Νομό Χίου μετά από εισήγηση για εκτέλεση συγκεκριμένου έργου από τη Δ.Τ.Υ.Ν. Χίου.

Ο Υπουργός

Κ. ΛΑΛΙΩΤΗΣ"

9. Στη με αριθμό 39/14-10-1996 ερώτηση δόθηκε με το υπ'αριθμ. 2/7-11-1996 έγγραφο από τον Υπουργό Πολιτισμού η ακόλουθη απάντηση:

"Σε απάντηση της ερώτησης 39/14-10-1996 των βουλευτών κ.κ. Σταύρου Παναγιώτου και Μαρίας Μπόσκου, δεν αφορά το Υπουργείο Πολιτισμού σας γνωρίζουμε τα εξής:

Το Επταπύργιο, ως διαχρονικό μνημείο της Θεσσαλονίκης, πρέπει να διατηρεί ίχνη όλων των ιστορικών φάσεων. Στο πλαίσιο της διαμόρφωσης και αξιοποίησης των χώρων του μνημείου εντάσσεται και η προσπάθεια διάσωσης και αξιοποίησης των αρχείων του Επταπυργίου, η προφανής ιστορική και πολιτική σημασία των οποίων επιβάλλει την κινητοποίηση και των συναρμόδιων Υπουργείων για επιτάχυνση της σχετικής διαδικασίας. Το ΥΠΠΟ, πέρα από τα όρια της τυπικής του αρμοδιότητας - που στη συγκεκριμένη περίπτωση εκ των πραγμάτων είναι περιορισμένη, καθώς ο χώρος των πρώην φυλακών ανήκει στην αρμοδιότητα του Υπ. Δικαιοσύνης και τα Γενικά Αρχεία του Κράτους-Αρχεία Ν. Θεσσαλονίκης στην αρμοδιότητα του Υπουργείου Παιδείας και θρησκευμάτων- θα καταβάλει κάθε δυνατή προσπάθεια γία τη συνολική υποστήριξη οποιασδήποτε συγκεκριμένης πρωτοβουλίας. 'Ηδη ως Υπουργός Δικαιοσύνης είχα δώσει σχετική παραγγελία για τη διάσωση του αρχείου της φυλακής του Επταπυργίου που φυλάσσεται στις φυλακές διαβατών ενώ στο σχέδιο αξιοποίησης των μνημείων περιλαμβάνεται -ως βασικό έργο-και η δημιουργία μουσείου της σωφρονιστικής ιστορίας που θα αξιοποιεί το αρχειακό αυτό υλικό.

Στον Υπουργό Παιδείας και Θρησκευμάτων διαβιβάζουμε αντίγραφο της 39/14-10-1996 ερώτησης για τις δικές του ενέργειες.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

10. Στην με αριθμό 47/14-10-1996 ερώτηση δόθηκε με το υπ'αριθμ. 19/8-11-1996 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση μερ αριθμό 47/14.10.1996 που κατέθεσαν οι Βουλευτές κ.κ. Στρ. Κόρακας, Ν. Γκατζής, αναφορικά με το παραπάνω θέμα, στα πλαίσια των αρμοδιοτήτων μας, σας πληροφορούμε ότι:

Το Υψηλό μέτωπο είναι το μόνο χωριό της Λέσβου που καλλιεργεί δαμάσκηνα για αποξήρανση. Η μέση ετήσια παραγωγή του χωριού αυτού ανέρχεται σε 20 τον., ενώ η φετεινή παραγωγή σε 15 τον. ξερά δαμάσκηνα. Το προϊόν αυτήν τη στιγμή προσφέρεται από τους παραγωγούς με 700 δρχ./κιλό, αλλά το εμπόριο πληρώνει μόνο 600 δρχ./κιλό. Πρόκειται για ένα προϊόν το οποίο καλύπτεται από κοινοτικής πλευράς από την ΚΟΑ Μεταπ/νων Οπωρ/κών με ελάχιστη τιμή παραγωγού και ενίσχυση στην παραγωγή (τελικό προϊόν). Την ενίσχυση παίρνει ο μεταποιητής με την προϋπόθεση να πληρώσει την ελάχιστη τιμή παραγωγού. Κατά τα τελευταία η παραγωγή που ενισχύθηκε στη Χώρα μας κυμάνθηκε στους 40-80 τον. με μόνο 3 μεταποιητές. Η ελάχιστη τιμή παραγωγού για την περίοδο εμπορίας 96-97 είναι 193,523 ECU /100, κιλά, για προϊόν κατηγορίας μεγέθους 66 τεμ./500 γραμ. και ενίσχυση στην παραγωγή (μεταποίηση) 82,505 ECU/100 κιλά για ίδιο προϊόν. (Τα άλλα μεγέθη προσαρμόζονται με συντελεστές).

Με σημερινές ισοτιμίες τα αντίστοιχα ποσά είναι 603,33 δρχ./κιλό και 257,15 δρχ./κιλό.

Τα έργα αγροτικής οδοποιίας της Κοινότητας Υψηλομέτωπο Ν. Λέσβου αποτελούν αντικείμενο της Νομαρχιακής Αυτοδιοίκησης Λέσβου.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

11. Στην με αριθμό 47/96 ερώτηση δόθηκε με το υπ' αριθμ. 8/7-11-96 έγγραφο από την Υπουργό Αιγαίου η ακόλουθη απάντηση:

"Σε απάντηση στην ερώτηση με ΑΠ47/96 των Βουλευτών κκ. Στρατή Κόρακα και Γκατζή Νικολάου σχετικά με τη λήψη μέτρων για την επίλυση των προβλημάτων που αντιμετωπίζει το χωριό Υψηλομέτωπο της Β. Λέσβου, σας γνωρίζουμε τα εξής:

1) σχετικά με την ασφαλτόστρωση της οδού Υψηλομέτωπου - Στύψης, μήκους 2,5 χλμ., η Νομαρχιακή Αυτοδιοίκηση Λέσβου, Δ/νση Προγραμματισμού μας ενημέρωσε ότι υπάρχει έτοιμη μελέτη για το έργο, παράλληλα δρομολογείται η ανάθεση της Μελέτης Περιβαλλοντικών Επιπτώσεων (ΜΠΕ), ενώ με την ολοκλήρωση της ΜΠΕ το έργο πρόκειται να ενταχθεί στο χρηματοδοτικό πρόγραμμα της Νομαρχιακής Αυτοδιοίκησης.

2) σχετικά με την κατασκευή του δικτύου ύδρευσης έχει ήδη ολοκληρωθεί η μελέτη και ερευνάται από το Υπουργείο Αιγαίου η δυνατότητα χρηματοδότησης του έργου, προύπολογισμού 25 εκατ. δρχ.

3) Σχετικά με την προστασία της γεωργικής παραγωγής και τη διάθεση της τοπικής παραγωγής δαμάσκηνου, αρμόδιο να απαντήσει είναι το συνερωτώμενο Υπουργείο Γεωργίας.

Για παραπάνω στοιχεία, αρμόδια να απαντήσουν είναι τα συνερωτώμενα Υπουργεία.

Η Υπουργός

ΕΛΙΣΑΒΕΤ ΠΑΠΑΖΩΗ".

12. Στην με αριθμό 48/96 ερώτηση δόθηκε με το υπ' αριθμ. 3868/7-11-96 έγγραφο από την Υπουργό Αιγαίου η ακόλουθη απάντηση:

"Σε απάντηση στην ερώτηση με ΑΠ48/96 των Βουλευτών κ.κ. Στρατή Κόρακα και Γκατζή Νικόλαο σχετικά με τη λήψη μέτρων στην πλειγείσα από τη θεομηνία της 29.9.96 περιοχή της πόλης της Μυτιλήνης, σας γνωρίζουμε ότι ήδη από 11η Οκτωβρίου 1996, και με την με ΑΠ311.3/698 Απόφαση του Νομάρχη Λέσβου, συγκροτήθηκε επιτροπή για την αξιολόγηση και τον έλεγχο των αιτήσεων αποζημίωσης των πληγέντων επαγγελματιών. Μέχρι σήμερα η επιτροπή δεν έχει ολοκληρώσει το έργο της με αποτέλεσμα να υπάρχει αδυναμία προϋπολογισμού του απαιτούμενου ποσού και επιλογής του φορέα ή φορεών κάλυψής του.

'Οσον αφορά τη μακροχρόνια επίλυση του προβλήματος με την κατασκευή των απαραίτητων έργων αποχέτευσης ομβρίων υδάτων σας γνωρίζουμε ότι φορέας υλοποίησης του είναι η ΔΕΥΑΜ (Δημοτική Επιχείρηση Υδρευσης Αποχέτευσης Μυτιλήνης) η οποία έχει ήδη δημοπρατήσει σημαντικά τμήματα του δικτύου αποχέτευσης και ύδρευσης της πόλης της Μυτιλήνης, προύπολογισμού δύο δισεκατομμυρίων (2.000.000.000) δραχμών, μετά από χρηματοδότηση του Ταμείου Συνοχής. Η ολοκλήρωση των παραπών έργωνν θα λύσει οριστικά το πρόβλημα των πλημμυρών στην περιοχή.

Για παραπάνω στοιχεία, αρμόδια να απαντήσουν είναι τα συνερωτώμενα Υπουργεία.

Η Υπουργός

ΕΛΙΣΑΒΕΤ ΠΑΠΑΖΩΗ".

13. Στην με αριθμό 49/14-10-96 ερώτηση δόθηκε με το υπ' αριθμ. 1314/6-11-96 έγγραφο από τον Υπουργό 'Αμυνας η ακόλουθη απάντηση:

"Σε απάντηση της 49/14-10-96 ερώτησης που κατέθεσε ο βουλευτής κ. Β. Πολύδωρας και η οποία αφορά την αξιολόγηση γραπτών στις εξετάσεις για μεταπτυχιακές σπουδές στην αλλοδαπή, Αξιωματικών και Υπαλλήλων της Πολεμικής Αεροπορίας, σας πληροφορούμε τα εξής:

Στην Εξεταστική Επιτροπή για την εξέταση στα ειδικά μαθήματα (μεταξύ των οποίων και το μάθημα της Στατιστικής - Πιθανοτήτων) του σχετικού διαγωνισμού συμμετείχαν ικανότατα στελέχη της Π.Α. εφοδιασμένα με όλα τα απαραίτητα επιστημονικά και ηθικά εχέγγγυα και προϋποθέσεις.

Επιπλέον, στο μάθημα της Στατιστικής - Πιθανοτήτων είχε αρχικά ορισθεί ως επιβλέπων καθηγητής, ο καθηγητής της Σχολής Ικάρων Διονύσου Δ., ο οποίος όμως λόγω ειλημμένων υποχρεώσεων αντικαταστάθηκε, με βάση τις ισχύουσες διατάξεις και με ευθύνη της Σχολής Ικάρων, από τον ωρομίσθιο καθηγητή της ιδίας Σχολής κ. Νατσιόπουλο. Τα θέματα στο εν λόγω μάθημα εδόθησαν από τον κ. Νατσιόπουλο, ο οποίος συμμετείχε και στη βαθμολόγηση των γραπτών, από κοινού με το πρόεδρο και τα μέλη της Εξεταστικής Επιτροπής (η βαθμολογία του γραπτού εξάγεται ως ο μέσος όρος των επιμέρους βαθμολογιών των μελών της Εξεταστικής Επιτροπής και του επιβλέποντος καθηγητή). Η δε αναβαθμολόγηση του γραπτού του Μ.Υ. Γραμματικόπουλου Β. έγινε τόσο από τον αρχικώς βαθμολογήσαντα κ. Νατσιόπουλο, όσο και από τον τακτικό καθηγητή της έδρας κ. Διονύσιου (ο οποίος επίσης βαθμολόγησε το συγκεκριμένο γραπτό με βαθμό κάτω της βάσης).

Στο σχετικό φάκελο δε συνπεριλαμβάνονται οι ορθές λύσεις των θεμάτων του ανωτέρου μαθήματος, διότι αυτό δεν προβλέπεται από τις ισχύουσες διαταγές.

Θα πρέπει να καταστεί σαφές ότι ο εν λόγω διαγωνισμός αλλά και στο σύνολο αντίστοιχων διαγωνισμών που διεξάγονται στο χώρο του Στρατεύματος λαμβάνουν χώρα με απόλυτα διαφανείς και αδιάβλητες διαδικασίες, έχοντας πάντοτε ως γνώμονα τη βελτίωση του επιστημονικού επιπέδου των στελεχών του και τελικά τη μεγιστοποίηση της αποτελεσματικότητας των Ελληνικών Ενόπλων Δυνάμεων.

Στρατεύματος λαμβάνουν χώρα με απόλυτα διαφανείς και αδιάβλητες διαδικασίες, έχοντας πάντοτε ως γνώμονα τη βελτίωση του επιστημονικού επιπέδου των στελεχών του και τελικά τη μεγιστοποίηση της αποτελεσματικότητας των Ελληνικών Ενόπλων Δυνάμεων.

Συνημμένα, υποβάλλονται αντίγραφα γραπτών των διαγωνισθέντων στο Μάθημα της Στατιστικής - Πιθανότητας, όπως ζητήθηκε από τον ερωτώντα βουλευτή.

Ο Υπουργός 

ΑΠΟΣΤΟΛΟΣ - AθΑΝΑΣΙΟΣ ΤΣΟΧΑΤΖΟΠΟΥΛΟΣ" 

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

14. Στην με αριθμό 56/15-10-96 ερώτηση δόθηκε με το υπ' αριθμ. 3855/8-11-96 έγγραφο από τον Υπουργό Μεταφορών η ακόλουθη απάντηση:

"Απαντώντας στην ερώτηση 56/15-10-96 του Βουλευτή κ. Βασιλείου Κορκολόπουλου και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

1. Η δέσμευση του Υπουργού αφορούσε την εκπόνηση γενικής μελέτης ανάπτυξης των αερομεταφορών στη Δυτική Πελοπόννησο, από τα αποτελέσματα της οποίας θα προκύψει αν και σε ποιο βαθμό πρέπει να αναπτυχθεί πολιτικό αεροδρόμιο στην Ανδραβίδα.

Η Υπηρεσία Πολιτικής Αεροπορίας σε υλοποίηση της δέσμευσης αυτής προετοιμάζεται να αναθέσει την εν λόγω μελέτη, (ευρίσκεται στο στάδιο εκπονήσεως σχετικών προδιαγραφών).

2. Κατόπιν των ανωτέρω η σχετική οριστική απόφαση της ΥΠΑ για ανάπτυξη και λειτουργία αεροδρομίου στην Ανδραβίδα, που προϋποθέτει σημαντικές δαπάνες πέραν των 300 εκ. δρχ. του ΠΕΠ Πελοποννήσου, θα ληφθεί μετά το πέρας της αναπτυξιακής μελέτης και μετά τη σύμφωνη γνώμη του ΓΕΑ.

3. Αν τελικά ληφθεί απόφαση ανάπτυξης του αεροδρομίου τότε η απορρόφηση του Κοινοτικού κονδυλίου θα είναι έγκαιρη δηλ. μέσα στον χρονικό ορίζοντα των κοινοτικών προγραμμάτων.

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

15. Στην με αριθμό 59/15-10-96 ερώτηση δόθηκε με το υπ' αριθμ. 4/7-11-96 έγγραφο από τον Υπουργό Πολιτισμού η ακόλουθη απάντηση:

"Σε απάντηση της ερώτησης 59/15-10-96 του Βουλευτή κ. Βασίλη Κορκολόπουλου, σας γνωρίζουμε τα εξής:

Σύμφωνα με τις απόψεις της Υπηρεσίας η καθυστέρηση στην ολοκλήρωση της όλης διαδικασίας οφείλεται στο γεγονός πως η τεκμηρίωση ως προς την κατοχή της εικόνας κρίθηκε ανεπαρκής από την αρμόδια Διεύθυνση Βυζαντινών και Μεταβυζαντινών Μνημείων, για λόγους που αφορούν στην προέλευση και παλαιότητα της εικόνας. Για το λόγο αυτό, το θέμα παραπέμπεται στο Κεντρικό Αρχαιολογικό Συμβούλιο προκειμένου να γνωμοδοτήσει σχετικά. Είναι βέβαια προφανές ότι η πάροδος τόσου μακρού χρόνου προκαλεί εύλογη δυσαρέσκεια από τους διοικούμενους. Για το λόγο αυτό έχω ήδη δώσει συγκεκριμένες οδηγίες ως προς τον τρόπο λειτουργίας του ΚΑΣ, το ρυθμό εισαγωγής των θεμάτων την αποσυμφόρησή του κ.λπ.. Τούτων δοθέντων ελπίζω ότι η διαδικασία θα ολοκληρωθεί -σύμφωνα με τις οδηγίες της πολιτικής ηγεσίας του Υπουργείου- το ταχύτερο δυνατόν.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ".

16. Στην με αριθμό 60/15-10-96 ερώτηση δόθηκε με το υπ' αριθμ. 61607/6-11-96 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 60/15-10-96 που κατατέθηκε στη Βουλή των Ελλήνων από το Βουλευτή κ. Π. Τατούλη και αναφέρεται στο πιο πάνω θέμα, σας πληροφορούμε ότι:

Το έργο έχει κατ' αρχήν ενταχθεί στο ΠΕΠ Πελοποννήσου 1994-99 στο υποπρόγραμμα "Στήριξη γεωργικού τομέα και ανάπτυξη αγροτικού χώρου" και στο μέτρο "Βελτίωση και προστασία δασών". Η μελέτη εκπονήθηκε από το Δασαρχείο Βυτίνας και θεωρήθηκε αρμοδίως από την Περιφερειακή Επιθεώρηση Δασών Πελοποννήσου - Πάτρα με συνολικό κόστος κατασκευής 65 εκατομμύρια δραχμές.

Επειδή σύμφωνα με τη μελέτη η οδός είναι χαρακτηρισμένη κοινοτική για την εκτέλεση του έργου απαιτήθηκε η έκδοση κοινής Υπουργικής Απόφασης των Υπουργών Γεωργίας και Υ.ΠΕ.ΧΩ.Δ.Ε. σύμφωνα με το άρθρο 16 παρ. 1 ν. 998/79.

Η απόφαση αυτή προωθήθηκε από το Υπουργείο Γεωργίας, υπήρξαν όμως ορισμένες αντιρρήσεις από πλευράς Υ.ΠΕ.ΧΩ.Δ.Ε. και γι'αυτό το λόγο εξετάζεται η ένταξη του έργου σε άλλο υποπρόγραμμα του ΠΕΠ προκειμένου να εκτελεσθεί το ταχύτερο δυνατό.

Ο Υφυπουργός

Λ. ΠΑΠΑΔΗΜΑΣ"

17. Στην με αριθμό 84/16-10-96 δόθηκε με το υπ' αριθμ. 1612/6-11-96 έγγραφο από τον Υφυπουργό Εργασίας η ακόλουθη απάντηση:

"Απαντώντας στην 84/16-10-96 ερώτηση, που κατέθεσε στη Βουλή ο Βουλευτής κ. Ν. Νικολόπουλος, σχετικά με τη λίστα φαρμάκων στα ασφαλιστικά ταμεία, σας πληροφορούμε τα εξής:

Με την Φ.7/οικ. 391/13-3-1996 απόφαση του Υπουργού Εργασίας και Κοινωνικών Ασφαλίσεων έχει συγκροτηθεί και λειτουργεί επιτροπή για την κατάρτιση πίνακα συνταγοραφομένων ιδιοσκευασμάτων από το Δημόσιο και τους ασφαλιστικούς οργανισμούς.

Η επιτροπή θα καταρτίσει τη λίστα φαρμάκων με βάση επαληθεύσιμα και αντικειμενικά κριτήρια, όπως την αποδεδειγμένη θεραπευτική αποτελεσματικότητα των φαρμάκων, την ανεκτικότητα και ασφάλεια, το μέσο κόστος ημερήσιας θεραπείας, καθώς και τη χορήγησή τους από τις κοινωνικές ασφαλίσεις χωρών μελών της Ε.Ε..

Για την υποβοήθηση του έργου της η επιτροπή λαμβάνει υπόψη της το εθνικό συνταγολόγιο, τη λίστα φαρμάκων του ΙΚΑ και οποιοδήποτε άλλο στοιχείο κρίνει απαραίτητο. Επίσης συνεργάζεται με τον Ε.Ο.Φ., τους ασφαλιστικούς οργανισμούς και επιστημονικές ιατρικές εταιρείες και καλεί γιατρούς ειδικοτήτων, όταν το κρίνει απαραίτητο.

Το έργο της Επιτροπής θα ολοκληρωθεί μέχρι τις 15-11-1996. Με νομοθετική ρύθμιση, που προωθείται, προβλέπεται η διαδικασία κατάρτισης του πίνακα συνταγογραφομένων ιδιοσκευασμάτων από μόνιμη επιτροπή, ο τρόπος παρακολούθησης και αναμόρφωσής του, η δυνατότητα ένστασης εκ μέρους των αντιπροσώπων για τα φάρμακα, που δε θα περιλαμβάνονται στον πίνακα κ.λπ.

Πάντως, η "λίστα φαρμάκων" (θετική ή αρνητική) ισχύει σήμερα σε όλες τις προηγμένες υγειονομικά χώρες. Είναι ένα σημαντικό μέτρο που συνδέεται με τον περιορισμό της πολυφαρμακίας και την προφύλαξη της υγείας των ασφαλισμένων, την περικοπή της αλόγιστης σπατάλης και τη συγκράτηση του κόστους της φαρμακευτικής περίθαλψης, αλλά και τον έλεγχο της συμπεριφοράς των γιατρών στη συνταγογράφηση φαρμάκων.

Ο Υφυπουργός

ΝΙΚΟΣ ΦΑΡΜΑΚΗΣ"

18. Στην με αριθμό 93/16-10-96 ερώτηση δόθηκε με το υπ' αριθμ. 16/8-11-96 έγγραφο από τον Υπουργό ΠΕ.ΧΩ.Δ.Ε. η ακόλουθη απάντηση:

"Απαντώντας στην ερώτηση 93/16-10-96 που κατέθεσε στη Βουλή ο Βουλευτής κ. Απόστολος Σταύρου, παρακαλούμε να πληροφορήσετε τον κ. Βουλευτή σε θέματα της αρμοδιότητάς μας τα εξής:

Κατά το στάδιο κατασκευής του νέου λιμένα Λαυρίοιυ, προέκυψε θέμα χρησιμοποίησης ή μη, ως υλικό επίχωσης, των λεγομένων "σκωριών" που ευρίσκονται στην περιοχή λιμένα Λαυρίου.

Οι αρμόδιες Υπηρεσίες του ΥΠΕΧΩΔΕ, έδωσαν στην ανάδοχο εταιρεία, εντολή, όπως διακόψει άμεσα την χρησιμοποίηση των παραπάνω υλικών, έως ότου αποφανθούν τα αρμόδια εργστήρια επί της καταλληλότητός των ή μη, από άποψη τοξικότητας αλλά και μηχανικών ιδιοτήτων.

Ελήφθη μεγάλος αριθμός δοκιμίων, σε δείγματα παρουσία της επίβλεψης από τα συγκεκριμένα υλικά που θα χρησιμοποιηθούν στα έργα.

Η Δ/νση Λιμενικών 'Εργων του ΥΠΕΧΩΔΕ ζήτησε από το ΙΓΜΕ και το ΕΜΠ, να την πληροφορήσει αν οι υπόψη σκωρίες, σε περίπτωση που χρησιμοποιηθούν στην κατασκευή του έργου, υπάρχει κίνδυνος να προκαλέσουν περιβαλλοντικά προβλήματα οιασδήποτε μορφής (είδος ένταση και μέγεθος) κυρίως όμως από έκχυση τοξικών ουσιών.

Επίσης ζητήθηκε από το ΚΕΔΕ (Κεντρικό εργαστήριο του ΥΠΕΧΩΔΕ), να απαντήσει εάν με τη χρήση των υπόψη σκωριών, δημιουργούντο συνθήκες αστοχίας για τα υπό κατασκευή έργα, ένεκα πιθανής διάβρωσης και κατά συνέπεια μείωσης του όγκου τους, από το θαλασσινό νερό (άμμεσα ή μακροπρόθεσμα).

Το αρμόδιο Κεντρικό εργαστήριο του ΥΠΕΧΩΔΕ μας απάντησε ότι η σκωριά έχει τια απαιτούμενες μηχανικές ιδιότητες που επιτρέπουν τη χρησιμοποίησή της στο έργο.

Από την Τεχνική 'Εκθεση "Περιβαλλοντικού χαρακτηρισμού σκωριών, μεταλλουργίας μολύβδου, ως Δομικών Υλικών για κατασκευή λιμενικών έργων στο Λαύριο" του καθηγητού του ΕΜΠ κ. Κοντόπουλου, προκύπτει συμπερασματικά ότι "η περαιτέρω χρήση των εν λόγω σκωριών, θα προκαλέσει περιβαλλοντική επιβάρυνση, που θα ευρίσκεται σε παραδεκτά χαμηλά επίπεδα".

'Υστερα από τη γνώμη της "ECOS Σύμβουλοι Διαχείρησης φυσικών πόρων και προστασίας Περιβάλλοντος", προκύπτει ότι:

"η περιεκτικότητα των σκωριών σε βαριά μέταλλα είναι σημαντική, αλλά δεν κρίνεται καθοριστική για την χρησιμοποίηση των υλικών αυτών, για την επίχωση των κρηπιδωμάτων και η συνεπαγόμενη υποβάθμιση της ποιότητας των νερών στη λιμενολεκάνη θα είναι ελάχιστη".

Οι περιβαλλοντικές επιπτώσεις κατά τη φάση κατασκευής, όσον αφορά τη ρύπανση του θαλάσσιου οικοσυστήματος από τη χρήση των σκωριών, για επίχωση των κρηπιδωμάτων, θα έχουν προσωρινό χαρακτήρα.

Στη συνέχεια η Δ/νση Λιμενικών 'Εργων του ΥΠΕΧΩΔΕ διαβίβασε στη Δ/νση Περιβαλλοντικού Σχεδιασμού της Γενικής Δ/νσης Περιβάλλοντος:

α. Την Τεχνική 'Εκθεση του καθηγητού του ΕΜΠ κ. Κοντόπουλου.

β. Την Εργασία του ΙΓΜΕ "Η αποδέσμευση τοξικών στοιχείων από τις σκωριές του Λαυρίου", προκειμένου να γνωματεύσει εάν η χρήση της σκωριάς, προκαλεί επιπτώσεις στο περιβάλλον".

Η παραπάνω Δ/νση, αφού αξιολόγησε όλα τα παραπάνω, συμφώνησε με τη συγκεκριμένη χρήση των εξεταζόμενων σκωριών από περιβαλλοντική άποψη, με την προϋπόθεση ότι θα λαμβάνονται τα μέτρα προστασίας περιβάλλοντος που προβλέππονται από την υφιστάμενη Εθνική και Κοινοτική Νομοθεσία, σχετικά με τα επικίνδυνα απόβλητα και ειδικότερα με την αυστηρή τήρηση των Περιβαλλοντικών όρων, που έχουν τεθεί με την απόφαση 66575/28-3-94 έγκριση περιβαλλοντικών όρων λιμένα Λαυρίου.

'Υστερα από όλα τα παραπάνω και τηρουμένων των διατάξεων που διέπουν την Κείμενη Ελληνική Νομοθεσία για τα Δημόσια 'Εργα, η αρμόδια για το έργο Υπηρεσία επέτρεψε στις 12-12-95 τη χρησιμοποίηση των υλικών αυτών στο έργο.

Ο Υπουργός

Κ. ΛΑΛΙΩΤΗΣ"

19. Στην με αριθμό 95/16-10-96 ερώτηση δόθηκε με το υπ' αριθμ. 1315/6-11-96 έγγραφο από τον Υπουργό 'Αμυνας η ακόλουθη απάντηση:

"Σε απάντηση της 95/16-10-96 ερώτησης που κατέθεσαν οι Βουλευτές κ. Μ. Δαμανάκη και Σ. Δανέλλης σχετικά με το αίτημα των κατοίκων της περιοχής Κ. Αμπελοκήπων για διάνοιξη περιπατητικού δρομίσκου (μονοπατιού), που να συνδέει το Δημοτικό 'Αλσος της Λεωφ. Μεσογείων (πρώην Χωροφυλακή) με το Δημοτικό Κολυμβητήριο στη οδό Γεωρ. Παπανδρέου - Γουδί, καθώς και την παραχώρηση όλης της συναφούς έκτασης στην Τοπική Αυτοδιοίκηση, κατά εφαρμογή του ν. 732/77, σας πληροφορούμε τα παρακάτω:

Με τον υπόψη Νόμο, οι διατάξεις του οποίου δεν δημιουργούν άμεση υποχρέωση υλοποίησης, αλλά παρέχουν μόνο δικαίωμα εφαρμογής κατόπιν νομοθετικής εξουσιοδοτήσεως, επιτρέπεται η παραχώρηση άνευ ανταλλάγματος και κατά κυριότητα στους Δήμους Αθηναίων και Ζωγράφου έκτασης 965 στρ. (στην περιοχή Γουδίου), ιδιοκτησίας ΤΕΘΑ-ΑΟΟΑ, με σκοπό τη δημιουργία χώρου πράσινου, υπό την αίρεση της έγκρισης, με έκδοση Προεδρικού Διατάγματος, της οικιστικής ανάπτυξης περιοχών του ΑΟΟΑ.

Η ενεργοποίηση του εν λόγω Νόμου έγινε το 1979, με την έκδοση σχετικού Προεδρικού Διατάγματος, το οποίο όμως στη συνέχεια, κατόπιν προσφυγής του Δήμου Παπάγου στο ΣτΕ, ακυρώθηκε, με αποτέλεσμα ο ν. 732/77 να καταστεί ανενεργός.

Παρά τα προαναφερθέντα, μέχρι σήμερα από τα 965 στρ. των Στρατοπέδων Γουδίου έχουν αποδεσμευθεί και αποδοθεί στους ενδιαφερόμενους Δήμους 435 στρ. Στην εναπομένουσα έκταση των 530 στρ. και σε τμήμα αυτής εκ 335 στρ. δημιουργείται το 'Αλσος Ελληνικού Στρατού, ενώ το υπόλοιπο τμήμα κατέχεται από τα δύο (2) ενεργά Στρατόπεδα "ΦΑΚΙΝΟΥ" και "ΖΟΡΜΠΑ", στα οποία στεγάζονται και λειτουργούν σημαντικότατες στρατιωτικές υπηρεσίες που είναι αδύνατον να μεταφερθούν εάν δεν προηγηθεί η εξεύρεση κατάλληλου χώρου μεταστέγασής τους και η εξασφάλιση της αναγκαία μεγάλης χρηματοδότησης που απαιτείται για τη δημιουργία νέων εγκαταστάσεων και έργων υποδομής.

'Οπως προκύπτει από το χωροταξικό διάγραμμα Στρατοπέδων "ΓΟΥΔΙΟΥ" η μόνη στρατιωτική έκταση στην οποία προσκρούει η διάνοιξη του περιπατητικού δρομίσκου (μονοπατιού) που ζητούν οι κάτοικοι των Κ. Αμπελοκήπων είναι αυτή του Στρατοπέδου "ΒΑΡΥΤΗ" όπου δημιουργείται το 'Αλσος Ελληνικού Στρατού.

Το Υπουργείο Εθνικής 'Αμυνας έχει ήδη εγκρίνει με απόφασή του, την κατά χρήση παραχώρηση της εν λόγω έκτασης του 'Αλσους στο Δήμο Αθηναίων, από τον οποίο αναμένεται απάντηση προκειμένου να ρυθμισθούν οι λεπτομέρειες που θα επιτρέψουν την υλοποίηση της απόφασης.

Συνημμένα υποβάλλεται αντίγραφο της σχετικής απόφασης, καθώς και αντίγραφο του χωροταξικού διαγράμματος των Στρατοπέδων "ΓΟΥΔΙΟΥ".

Ο Υπουργός

ΑΠΟΣΤΟΛΟΣ - AθΑΝΑΣΙΟΣ ΤΣΟΧΑΤΖΟΠΟΥΛΟΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

20. Στην με αριθμό 104/17-10-96 ερώτηση δόθηκε με το υπ' αριθμ. 7/7-11-96 έγγραφο από τον Υπουργό Πολιτισμού η ακόλουθη απάντηση:

"Σε απάντηση της ερώτησης 104/17-10-96 του βουλευτή κ. Λευτέρη Ν. Παπαγεωργόπουλου σας γνωρίζουμε τα εξής:

Για τη διαφύλαξη του χώρου όπου βρίσκεται ο βράχος με την επιγραφή λαμβάνονται κατά καιρούς τα κατάλληλα μέτρα. Η περίφραξη του χώρου έγινε το 1983, και ανανεώνεται κατά διαστήματα. 'Εχει ήδη προγραμματισθεί η αντικατάστασή της και η τοποθέτηση νέας επεξηγηματικής πινακίδας για την καλύτερη ασφάλεια και την αισθητικά αρτιότερη εμφάνιση του χώρου. Η πρόσφατη συμπλήρωση τοιχείου από το Δήμο Χαλκίδας δεν επιφέρει βλάβη στο μνημείο αλλά το προφυλάσσει, αφού αυτό βρίσκεται δίπλα στο δρόμο.

Κάθε νέα εγκατάσταση στην περιοχή εγκρίνεται από την ΙΑ' Εφορεία Προϊστορικών και Κλασικών Αρχαιοτήτων μετά τη διενέργεια δοκιμαστικών τομών και με σύμφωνη γνώμη του Τοπικού Συμβουλίου Μνημείων Στερεάς Ελλάδας και Εύβοιας. Σημειώνεται ότι στην περιοχή από δεκαετίας υπάρχουν και λειτουργούν βιομηχανικές και βιοτεχνικές εγκαταστάσεις, η δε άδεια του λατομείου αδρανών υλικών, που αναφέρεται στην ερώτηση και που λειτουργεί από το 1980, έχει λήξει και έχει δοθεί τριετής παράταση (μέχρι το 1999) με σκοπό την αποκατάσταση του τοπίου.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

21. Στην με αριθμό 106/17-10-96 ερώτηση δόθηκε με το υπ' αριθμ. 18/8-11-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 106/17-10-96 που κατέθεσε στη Βουλή ο Βουλευτής κ. Ελευθέριος Παπαγεωργόπουλος παρακαλούμε να πληροφορήσετε τον κ. Βουλευτή τα εξής:

Κατά το τρέχον έτος κατασκευάστηκε νέος αντιολισθηρός τάπηρας σε όλο το τμήμα της Ε.Ο. που διασχίζει τον οικισμό.

Τοποθετήθηκε φωτεινός σηματοδότης (διάβαση πεζών), μπροστά από το σχολείο της Κοινότητας.

Τοποθετήθηκαν στηθαία ασφαλείας σε όλα σχεδόν τα επικίνδυνα σημεία του τμήματος της Εθνικής Οδού, εντός της Κοινότητας.

'Εχει ήδη αρχίσει η κατασκευή της υποδομής του οδικού ηλεκτροφωτισμού, με υφιστάμενη εργολαβία, η οποία πρόκειται να ολοκληρωθεί σύντομα.

Επίσης για την ασφάλεια της κυκλοφορίας των πεζών η αρμόδια υπηρεσία μας σε συνεργασία με την Κοινότητα επέλεξε την κατασκευή υπόγειας διάβασης πεζών, στο κεντρικό κόμβο του οικισμού. Για τον σκοπό αυτό εγκρίθηκε πίστωση 40.000.000 δρχ. Η μελέτη του έργου ολοκληρώθηκε και η δημοπράτησή του πρόκειται να γίνει σύντομα.

Η παράκαμψη της κοινότητας Βαθέως Αυλίδος έχει ήδη μελετηθεί και εκγριθεί σε στάδιο προμελέτης (που συμπεριλαμβάνει και τον κόμβο Βαθέος), αποτελώντας τμήμα της εγκεκριμένης προμελέτης βελτίωσης της Ε.Ο. Σχηματαρίου-Χαλκίδας.

Η αρμόδια Δ/νση μελετών του ΥΠΕΧΩΔΕ ύστερα από αιτήματα φορέων και παραγόντων της περιοχής για την προώθηση του έργου, επρότεινε και εγκρίθηκε πρόσφατα η αύξηση του εγγεγραμμένου προϋπολογισμού της μελέτης "Μελέτη βελτίωσης οδού Σχηματαρίου-Χαλκίδα" (αρ. 8471731-ΣΑΜ 071) σε 132.000.000 δρχ. και σκοπεύει να προωθήσει την εκπόνηση των υπολοιπομένων σταδίων (οριστική μελέτη, κτηματολόγιο κ.λπ.) το ταχύτερο δυνατόν.

Ο Υπουργός

Κ. ΛΑΛΙΩΤΗΣ"

22. Στην με αριθμό 113/17-10-96 ερώτηση δόθηκε με το υπ' αριθμ. 23550/23-10-96 έγγραφο από τον Υπουργό Υγείας η ακόλουθη απάντηση:

"Απαντώντας στην 113/17-10-96 ερώτηση που κατέθεσε στη Βουλή των Ελλήνων ο Βουλευτής κ. Θ. Δαβάκης, σχετικά με την στελέχωση με εκπαιδευτικό προσωπικό του Κ.Π.Σ. Γυθείου Π.Δ. Λακωνίας σας πληροφορούμε ότι με το ΔΥ1γ/οικ. 9769/18-4-96 έγγραφο μας προς το ΑΣΕΠ έχουμε ζητήσει την έγκριση της προκήρυξης 132 συνολικά θέσεων, για να καλύψουν τις ανάγκες των Περ. Δ/σεων της χώρας μεταξύ των οποίων και της Λακωνίας.

Ο Υπουργός

ΚΩΝ/ΝΟΣ ΓΕΙΤΟΝΑΣ"

23. Στην με αριθμό 118/17-10-96 ερώτηση δόθηκε με το υπ' αριθμ. 9/7-11-96 έγγραφο από τον Υπουργό Πολιτισμού η ακόλουθη απάντηση:

"Σε απάντηση της ερώτησης 118/17-10-96 του βουλευτή κ. Δημήτρη Σαρρή, όσον αφορά στο Υπουργείο Πολιτισμού, σας γνωρίζουμε τα εξής:

Με την ΥΑ ΥΠΠΟ/ΔΙΛΑΠ/Γ/3389/57228/31-1-86 (ΦΕΚ Β''47/9-2-86) το "Μέγαρο Φυτάκη" έχει χαρακτηριστεί Ιστορικό Διατηρητέο Μνημείο ως έργο τέχνης. Δεδομένου ότι το κτίσμα αυτό αποτελεί ιδιωτική ιδιοκτησία, η 7η Εφορεία Νεοτέρων Μνημείων της Περιφέρειας Κρήτης έχει εγγράφως ειδοποιήσει σχετικά τους ιδιοκτήτες και τις αρμόδιες υπηρεσίες του Δήμου Ηρακλείου (το ΥΠΠΟ δεν είναι αρμόδιο για τις εργασίες συντήρησης και επισκευής κτισμάτων που ανήκουν σε ιδιώτες), με στόχο να ληφθούν όλα τα μέτρα που είναι αναγκαία για τη λειτουργική αξιοποίηση του κτιρίου.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

24. Στην με αριθμό 156/22-10-96 ερώτηση δόθηκε με το υπ' αριθμ. 1510/11-11-96 έγγραφο από τον Υφυπουργό Εργασίας η ακόλουθη απάντηση:

"Απαντώντας στην ερώτηση 156/22-10-96 που κατέθεσε στη Βουλή ο Βουλευτής κ. Φώτης Κουβέλης, αναφορικά με την κύρωση της διμερούς Συμφωνίας Ελλάδας-Ρουμανίας, σας πληροφορούμε τα ακόλουθα:

'Οπως είναι γνωστόν στις 23 Φεβρουαρίου 1996 υπεγράφη από την 'Ελληνα Υφυπουργό 'Εργασίας και Κοινωνικών Ασφαλίσεων κ. Νίκο Φαρμάκη και από τον Ρουμάνο Υφυπουργό Εργασίας και Κοινωνικής Προστασίας διμερής Συμφωνία μεταξύ της Ελλάδας και της Ρουμανίας για την εξασφάλιση των ασφαλιστικών δικαιωμάτων των Ελλήνων πολιτικών προσφύγων από τη Ρουμανία.

Η Συμφωνία αυτή, όπως ορίζεται στις επί μέρους διατάξεις της, θα προωθηθεί και από τις δύο πλευρές για κύρωση, διαδικασία η οποία θα ολοκληρωθεί εντός ενός έτους από την υπογραφή της και θα τεθεί σε ισχύ από την ημερομηνία ανταλλαγής των οργάνων επικύρωσης.

Σημειώνεται ότι, από ελληνικής πλευράς έχει καταρτισθεί σχέδιο νόμου για τη κύρωση της Συμφωνίας, το οποίο θα προωθηθεί εγκαίρως για ψήφιση στη Βουλή, εφόσον προωθηθεί η διαδικασία κύρωσης και από την άλλη πλευρά.

Μετά την κύρωση της Συμφωνίας θα καθοριστούν οι αναγκαίες λεπτομέρειες για την εφαρμογή της και ειδικότερα για τη συνταξιοδότηση των επαναπατρισθέντων συνταξιούχων και για την αναγνώριση χρόνου απασχόλησης στη Ρουμανία των επαναπατρισθέντων εργαζομένων.

Τέλος σας γνωρίζουμε ότι έχουμε ήδη ζητήσει απο την Πρεσβεία μας στο Βουκουρέστι να μας γνωρίσει εάν η ρουμανική πλευρά έχει ολοκληρώσει τη διαδικασία κύρωσης της ανωτέρω Συμφωνίας.

Ο Υφυπουργός

ΝΙΚΟΣ ΦΑΡΜΑΚΗΣ"

25. Στην με αριθμό 228/25-10-96 ερώτηση δόθηκε με το υπ' αριθμ. 24344/7-11-96 έγγραφο από τον Υπουργό Υγείας η ακόλουθη απάντηση:

"Απαντώντας στην 228/25-10-96 ερώτηση που κατέθεσε στη Βουλή των Ελλήνων ο βουλευτής κ. Σωτηρόπουλος Βασ. σχετικά με την έλλειψη εκπαιδευτικού προσωπικού στον ΚΒΣ Ναυπλίου Περ. Δ/σης Αργολίδας σας πληροφορούμε τα εξής:

Με το ΔΥ1γ/οικ.9769/18-10-96 έγγραφό μας προς το ΑΣΕΠ έχουμε ζητήσει την έγκριση της προκήρυξης των 132 συνολικά θέσεων, εκ των οποίων 4 θέσεις θα καλύψουν τις ανάγκες των ΚΠΣ-ΚΒΣ της Περ. Δ/σης Αργολίδας.

Ο Υπουργός

ΚΩΝ/ΝΟΣ ΓΕΙΤΟΝΑΣ"

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Πέμπτης 14ης Νοεμβρίου 1996 ώρα 10.00' π.μ. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Κανονισμών Βουλής)

1. Η με αριθμό 150/6-11-96 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Γεωργιάδη προς τους Υπουργούς Υγείας και Πρόνοιας, Οικονομικών, σχετικά με τη λήψη των αναγκαίων μέτρων για την έγκριση του νέου οργανισμού λειτουργίας του Νοσοκομείου Γιαννιτσών Νομού Πέλλας.

2. Η με αριθμό 156/7-11-96 επίκαιρη ερώτηση του Βουλευτή της Νέας Δημοκρατίας κ. Αναστασίου Καραμάριου προς τον Υπουργό Μεταφορών και Επικοινωνιών, σχετικά με τη διάθεση των απαραίτητων κονδυλίων για την αποπεράτωση των έργων υποδομής των αεροδρομίων Ρόδου και Κω.

3. Η με αριθμό 172/11-11-96 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Λεωνίδα Αυδή προς τους Υπουργούς Εσωτερικών, Δημόσιας Διοίκησης και Αποκέντρωσης, Οικονομικών, σχετικά με την πολιτική της Κυβέρνησης για τα οικονομικά της Τοπικής Αυτοδιοίκησης, τη διατήρηση της χορήγησης του 2% του Κρατικού Προϋπολογισμού κ.λπ.

4. Η με αριθμό 169/11-11-96 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Μουσταφά Μουσταφά προς τον Υπουργό Γεωργίας, σχετικά με τη λήψη των αναγκαίων μέτρων για την αντιμετώπιση των προβλημάτων των παραγωγών επιτραπέζιων σταφυλιών του Νομού Καβάλας.

5. Η με αριθμό 147/6-11-96 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς την Υπουργό Ανάπτυξης, σχετικά με δημοσιεύματα του Τύπου αναφερόμενα στις προθέσεις της Κυβέρνησης να εκποιήσει τα εργοστάσια Πειραϊκής Πατραϊκής στην Πάτρα και τη Χαρτοποιία Αιγίου.

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Κανονισμού Βουλής)

1. Η με αριθμό 164/11-11-96 επίκαιρη ερώτηση της Βουλευτού του Πανελληνίου Σοσιαλιστικού Κινήματος κας Ελένης Ανουσάκη προς τον Υπουργό Δημόσιας Τάξης, σχετικά με τη λήψη των αναγκαίων μέτρων για την καλύτερη αστυνόμευση της περιοχής της Πρωτεύουσας και ειδικότερα της διαφύλαξης του χώρου του Πολυτεχνείου και των γύρω περιοχών του κατά τις ημέρες του εορτασμού.

2. Η με αριθμό 157/7-11-96 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπαγεωργόπουλου προς τον Υπουργό Εθνικής Παιδείας και Θρησκευμάτων, σχετικά με τη λήψη των αναγκαίων μέτρων για την επαναλειτουργία του Γενικού και Τεχνικού Λυκείου Αλιβερίου.

3. Η με αριθμό 173/11-11-96 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τον Υπουργό Υγείας και Πρόνοιας, σχετικά με δημοσιεύματα του Τύπου αναφερόμενα στα προβλήματα λειτουργίας του Κρατικού Θεραπευτηρίου Λέρου και τη λήψη των αναγκαίων μέτρων για τη στελέχωσή του.

ΠΡΟΕΔΡΟΣ (Απόστολος Κακλαμάνης):Κύριοι συνάδελφοι, εισερχόμαστε στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου: ('Αρθρο 130 παρ. 2&3 Κανονισμού Βουλής).

Πρώτη στην ημερήσια διάταξη είναι η υπ' αριθμ. 165/11-11-96 επίκαιρη ερώτηση πρώτου κύκλου του Βουλευτή του ΠΑ.ΣΟ.Κ. κ. Ελευθερίου Βερυβάκη προς τον Υπουργό Εξωτερικών, σχετικά με την αγοραπωλησία εκτάσεων από ξένους υπηκόους, στα νησιά του Αιγαίου, την Κρήτη και τις παραμεθόριες περιοχές και τις προθέσεις της Κυβέρνησης να επανεξετάσει το θέμα.

Η ερώτηση του κ. Βερυβάκη έχει ως εξής:

"Επίμονες και συνεχείς διαμαρτυρίες συλλόγων-ομάδων και ατόμων από την Κρήτη και άλλη νησιά του Αιγαίου, φέρουν "επί τάπητος" άλλη μια φορά το θέμα των αγοραπωλησιών από ξένους υπηκόους, ελληνικής νησιώτικης γης.

Πράγματι, οι αναρίθμητες αγορές περιοχών από ξένους υπηκόους, ευρωπαϊκών ή μη κρατών, στα ελληνικά νησιά μετά τη άρση απαγορεύσεως αγοραπωλησιών στις παραμεθόριες περιοχές, το 1990 και όλα τα εν συνεχεία έτη "γιγάντωσε" το φαινόμενο. Η κατάργηση των περιορισμών στην ακριτική και νησιώτικη γη επέτρεψε στις αγοραπωλησίες να πάρουν γιγαντιαίες διαστάσεις. Οι διαμαρτυρίες του πληθυσμού για πραγματική "εισβολή" ξένων σε πολλά νησιά έχουν το τελευταίο διάστημα πολλαπλασιαστεί, γιατί μεγάλες περιοχές τους πουλιούνται σε ξένους υπηκόους, πολλοί των οποίων στην πραγματικότητα δεν αποτελούν υπηκόους κρατών-μελών της Ευρωπαϊκής 'Ενωσης. Το καθεστώς που διαμόρφωσε ο ν. 1892/90 άρθρα 24-37, έχει ήδη επενεργήσει καταλυτικά στη διαμόρφωση μιας εντελώς διαφορετικής ιδιοκτησιακής καταστάσεως στις νησιωτικές περιοχές της Χώρας.

Η έλλειψη εντός της Ευρωπαϊκής 'Ενωσης "ειδικού καθεστώτος" για τις νησιωτικές περιοχές -ιδιαίτερα τις "Εθνικά ευαίσθητες" παραμεθόριες και νησιωτικές περιοχές του Αιγαίου Πελάγους και της Κρήτης- και η δυνατότητα απόκτησης γης από υπηκόους τρίτων χωρών σε περιοχές ιδιαίτερης "Εθνικής ευαισθησίας" αποτελεί "μεγάλο" εθνικό πρόβλημα. Κατ' αυτόν τον τρόπο, πολλές φορές πραγματοποιείται "μαζική εισβολή" ξένων, Ευρωπαίων ή μη, σε περιοχές που είναι "περιορισμένες ή μικρές λωρίδες γης" νήσων, νησίδων ή βραχονησίδων, με ιδιαίτερη, όμως, εθνική σημασία.

Ερωτάται ο κύριος Υπουργός των Εξωτερικών δια τα εξής:

1. Πόσο η Κυβέρνηση αναγνωρίζει "ύπαρξη πολιτικού προβλήματος" εξ' αυτής της καταστάσεως.

2. Κατά πόσον πρόθεση της Κυβέρνησης -όπως επίμονα ζητούν οι κάτοχοι των πιο πάνω περιοχών- είναι η προώθηση της επαναξετάσεως του καθεστώτος των νησιωτικών περιοχών της Ευρωπαϊκής 'Ενωσης, στο πλαίσιο της αναθεωρήσεως του Μάαστριχτ, δια του Μάαστριχτ 2.

3. Κατά πόσον προτίθεται να επιδιώξει εξασφάλιση "ειδικού καθεστώτος" υπέρ των ευαίσθητων περιοχών της Ελλάδος και

4. Κατά πόσον προτίθεται να αγωνιστεί κατά της προστασίας της Ελληνικής γης από "έντεχνη και κεκαλυμμένη" εισβολή, ιδιαίτερα μη Ευρωπαίων ξένων στην ακριτική και νησιωτική Ελλάδα".

Ο Υπουργός Εξωτερικών κ. Θεόδωρος Πάγκαλος έχει το λόγο.

ΘΕΟΔΩΡΟΣ ΠΑΓΚΑΛΟΣ (Υπ. Εξωτερικών):Κύριε Πρόεδρε, σε ό,τι αφορά την ερώτηση του αξιοτίμου συναδέλφου, θέλω να πω ότι ανέλαβα την απάντηση, γιατί θεώρησα ότι το είχα υποχρέωση, και λόγω του τρόπου με τον οποίο λειτουργεί η Βουλή και λόγω της μακράς θητείας του κ. Βερυβάκη ως Προέδρου της Επιτροπής Εξωτερικών και 'Αμυνας της Βουλής με αξιόλογο έργο, το οποίο είχα τη δυνατότητα να παρακολουθήσω και ως μέλος της Επιτροπής και ως Υπουργός.

Βλέπω με δυσκολία ποιο είναι το περιεχόμενο μιας απάντησης που μπορεί να δώσει το Υπουργείο Εξωτερικών, για καταστάσεις, οι οποίες εξελίσσονται μέσα στη Χώρα. Οι επιτροπές αυτές και οι νομοθεσίες εφαρμόζονται στη Χώρα, όχι από το Υπουργείο Εξωτερικών, που έχει ως αρμοδιότητα τις σχέσεις με άλλες χώρες, αλλά από τα αρμόδια Υπουργεία, Δημόσιας Τάξης, Δικαιοσύνης, και Εσωτερικών. 'Iσως, λοιπόν, ο κύριος συνάδελφος, αν θέλει περαιτέρω να ασχοληθεί με το ζήτημα, θα έπρεπε να απευθυνθεί σε αυτούς τους Υπουργούς, οι οποίοι μπορούν και να τον ενημερώσουν για τις διαστάσεις που έχει το φαινόμενο που επισημαίνει.

Δεν είναι σε γνώση μας, διαμαρτυρίες συλλόγων, ομάδων και ατόμων, ούτε μαζικό κίνημα αγανάκτησης ούτε ανησυχία του πληθυσμού, για πραγματική εισβολή στα νησιά. Δεν έχουμε τέτοιου είδους ενημέρωση. Δεν έχω κανένα λόγο να αμφισβητήσω τις πληροφορίες του κυρίου συναδέλφου, αλλά εμείς δεν έχουμε τέτοιου είδους πληροφορίες.

Θα σας απαντήσω, λοιπόν, μόνο για το καθεστώς που υπάρχει και το πώς διαμορφώθηκε. 'Οπως ίσως θα θυμούνται οι παλαιότεροι εκ των συναδέλφων, είχα αποπειραθεί να τροποποιήσω στο τέλος της Βουλής του 1989, το καθεστώς που ίσχυε μέχρι τότε για τις παραμεθόριες περιοχές, ανεπιτυχώς, και αυτό διότι εκρίθη από την Ευρωπαϊκή Επιτροπή και επρόκειτο να κριθεί και από το Ευρωπαϊκό Δικαστήριο, ως αντίθετο με τη συνθήκη που δημιουργεί την Ευρωπαϊκή 'Ενωση -τότε Ευρωπαϊκή Κοινότητα- διότι δημιουργεί διακρίσεις μεταξύ των Ελλήνων και λοιπών Ευρωπαίων πολιτών.

Τώρα, λοιπόν, υπάρχει μια επιτροπή, που στηρίζεται στο νόμο που είχε ψηφιστεί από την κυβέρνηση της Νέας Δημοκρατίας, το ν.1892/90. Η επιτροπή αυτή, με τη συμμετοχή υπηρεσιακών παραγόντων, αποφασίζει τη χορήγηση ή μη αδείας κτήσεως σε αυτές τις περιοχές γης για όλους τους πολίτες της Ευρωπαϊκής 'Ενωσης, συμπεριλαμβανομένων και των Ελλήνων επί ισοτίμου βάσεως. Για τους ξένους μη Κοινοτικούς, η αγοραπωλησία γης απαγορεύεται, διότι ισχύει ακόμα η νομοθεσία του 1927 και τα νομοθετικά διατάγματα που εκδόθηκαν κατ' εξουσιοδότηση αυτής της νομοθεσίας.

ΠΡΟΕΔΡΟΣ (Απόστολος Κακλαμάνης):Ο κ. Βερυβάκης έχει το λόγο.

ΕΛΕΥΘΕΡΙΟΣ ΒΕΡΥΒΑΚΗΣ: Κύριε Πρόεδρε, στις 2 Νοεμβρίου συνήλθε ένα συνέδριο -έτσι το ονόμασαν- στην Κρήτη, όπου ασχολήθηκε ακριβώς με αυτό το θέμα. Είναι ενδιαφέρον να δει κανείς τα νούμερα, τα οποία δόθηκαν εκεί, για ένα θέμα, το οποίο απασχολεί πάρα πολύ την Κρήτη και πιστεύω και άλλες περιοχές, αλλά δεν μπορώ να σας φέρω από όλες τις περιοχές πειστικά νούμερα, τα οποία να δείχνουν το μέγεθος του θέματος.

Λέγεται, λοιπόν, από αυτό το συνέδριο ότι στην Κρήτη τελευταία έχουν σημειωθεί χίλιες πεντακόσιες εβδομήντα μία αγοραπωλησίες. Στο Νομό Ρεθύμνου έχουν πωληθεί τριακόσια ογδόντα τρία ακίνητα, στο Νομό Ηρακλείου...

ΘΕΟΔΩΡΟΣ ΠΑΓΚΑΛΟΣ (Υπ. Εξωτερικών): Σε πόσο χρονικό διάστημα, αν μπορείτε, να μας πείτε.

ΕΛΕΥΘΕΡΙΟΣ ΒΕΡΥΒΑΚΗΣ: Εδώ δεν αναφέρει ακριβώς το διάστημα. Θα σας τα δώσω τα νούμερα με τα δημοσιεύματα. Το έχω σε δημοσίευμα.

Στο Νομό Ηρακλείου έχουν πωληθεί πεντακόσια εβδομήντα έξι στο Νομό Χανίων τριακόσια δέκα έξι στο Νομό Λασηθίου διακόσια ενενήντα εννέα. Λέει ταυτόχρονα αυτό το δημοσίευμα, ότι ολόκληρες περιοχές εκατοντάδων στρεμμάτων αλλάζουν χέρια και ακόμη ένα ολόκληρο χωριό στο Λασήθι έχει αλλάξει χέρια.

Ταυτόχρονα, σε πολλές περιοχές, σε πολλά χωριά έχουμε μαζικές πωλήσεις ολόκληρων οικισμών. Στα Πιτσίδια πάνω από εξήντα, στο Καμηλάρι είκοσι πέντε, στη Σίβα έξι, στο Λίσταρο πέντε, στην Πόμπια δέκα κ.ο.κ.

Εάν φέρνουμε αυτήν την ερώτηση ενώπιον της Εθνικής Αντιπροσωπείας, είναι πρώτα-πρώτα διότι το ζητάει ένα ευρύτατο φάσμα ανθρώπων, που εκδηλώνεται και μέσα από συλλόγους και φορείς.

Δεύτερον, διότι ουσιαστικά υπάρχει κάποια ηλικία σ' αυτό το θέμα. Πράγματι, όπως θυμήθηκε καλά ο κύριος Υπουργός, όταν συνεζητείτο ο ν.1892, αλλά και πιο μπροστά σ' αυτήν τη Βουλή, είχε συζητηθεί αυτό το θέμα και είχε ζητηθεί τότε, ειδικά για τις νησιωτικές περιοχές, οι οποίες βρίσκονται σε ευαίσθητες περιοχές της Χώρας, να υπάρξει -αν ήταν δυνατόν βεβαίως- μία άλλη μεταχείριση και συνεπώς μία άλλη ουσιαστικά διαπραγμάτευση.

Είναι εις γνώσιν όλων μας, ότι εξ'αιτίας του γενικώς ισχύοντος καθεστώτος εντός της Ε.Ο.Κ. -της τότε Ε.Ο.Κ. και σήμερα της Ευρωπαϊκής 'Ενωσης-έχουμε φθάσει εδώ.

Αλλά εδώ διερωτάται κανείς, ιδιαίτερα αφού μπαίνουν πολλά θέματα προς επανεξέταση, μήπως η Ελλάς, ιδιαίτερα εφόσον δεν έχει εξασφαλίσει ρήτρες προστασίας, έχει λόγο να ανησυχεί εάν και κατά πόσον με αυτήν τη διαδικασία περνάνε κρίσιμες περιοχές της Χώρας σε άλλα χέρια;

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Εγώ έφερα το θέμα ακριβώς για να τεθεί υπόψη του Υπουργείου Εξωτερικών και όλης της Εθνικής Αντιπροσωπείας, ένα, για μένα, αρκετά σοβαρό θέμα, το οποίο είναι δυνατόν -και πρέπει ίσως- να αποτελέσει θέμα ιδιαιτέρου ενδιαφέροντος και του Υπουργείου Εξωτερικών και των λοιπών Υπουργείων. Δεν το έφερα στα άλλα Υπουργεία, γιατί δεν είναι θέμα εσωτερικό. Περνάει κατ' ουσίαν από την Ευρωπαϊκή 'Ενωση, η οποία γνωρίζει καθεστώτα σε σχέση με νήσους, διαφορετικά από αυτά που ισχύουν στην άλλη Κοινότητα.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΘΕΟΔΩΡΟΣ ΠΑΓΚΑΛΟΣ (Υπ. Εξωτερικών): Κύριε Πρόεδρε, πριν αρχίσει η μέτρηση, για τη διαδικασία να κάνω μία ερώτηση. Τηρείται ο χρόνος; Γιατί εγώ τον τηρώ με...

ΠΡΟΕΔΡΟΣ (Απόστολος Κακλαμάνης): Τηρείται ο χρόνος για όλους. Ο κ. Βερυβάκης διάβασε ...

ΘΕΟΔΩΡΟΣ ΠΑΓΚΑΛΟΣ (Υπ. Εξωτερικών): Μήπως μπορείτε να μου βάλετε το χρόνο από την αρχή;

ΠΡΟΕΔΡΟΣ (Απόστολος Κακλαμάνης): Ορίστε.

ΘΕΟΔΩΡΟΣ ΠΑΓΚΑΛΟΣ (Υπ. Εξωτερικών): Ευχαριστώ πολύ.

Η απάντηση για την προοπτική εγέρσεως ενός τέτοιου θέματος στη διαπραγμάτευση για την αναθεώρηση του Μάαστριχτ, είναι αρνητική.

Οποιαδήποτε ανακίνηση του θέματος στα πλαίσια μιας διαπραγμάτευσης που τείνει να δημιουργήσει ακόμα μεγαλύτερη ελευθερία κινήσεως προσώπων και ίσης ασκήσεως δικαιωμάτων, προφανώς θα οδηγήσει σε αρνητικό αποτέλεσμα. Είναι αδύνατον να επιτύχουμε πιο προστατευτική ρύθμιση μέσα στα πλαίσια της σημερινής διαπραγμάτευσης απ' ό,τι έχουμε ήδη διασφαλίσει στη συνθήκη που υπάρχει.

Δεύτερον, θα μου επιτρέψετε να πω ότι το ειδικό καθεστώς, αν θεωρούσε τότε η Χώρα ότι έπρεπε να το εξασφαλίσει, έπρεπε να είχε εξασφαλιστεί τον καιρό που διαπραγματευόμαστε την είσοδο της Χώρας στην Κοινότητα. Δεν το έκανε τότε η κυβέρνηση που διαπραγματευόταν. Το εξασφάλισε π.χ. η Δανία, για άλλους λόγους,...

ΕΛΕΥΘΕΡΙΟΣ ΒΕΡΥΒΑΚΗΣ: Και η Ισπανία.

ΘΕΟΔΩΡΟΣ ΠΑΓΚΑΛΟΣ (Υπ. Εξωτερικών): ...για λόγους προστασίας του τοπίου και του περιβάλλοντος.

Τρίτον, θα μου επιτρέψετε να σας πω, ότι τα νούμερα που μου αναφέρατε δε συνιστούν για μένα μία αυτόματη πρόσκληση για κινητοποίηση, γιατί πρέπει να ξέρουμε τι έκταση έχουν τα χωριά και πόσες αγοραπωλησίες γίνονται γενικότερα.

Τέταρτον, πρέπει να σας πω ότι οι διαμαρτυρίες προφανώς υπάρχουν και αφού τις επικαλείσθε θα τις γνωρίζετε και θα είναι ειλικρινείς και γνήσιες, αλλά ενθυμούμαι, κύριε Βερυβάκη -και θα μου επιτρέψετε να το επικαλεσθώ- ότι όταν κάναμε αυτήν τη συζήτηση στην Επιτροπή Εξωτερικων Υποθέσεων της Βουλής, εκ των δύο διακεκριμένων συναδέλφων του Νομού Ηρακλείου, που μετείχαν στην Επιτροπή, ο ένας ήταν εναντίον της απαγορεύσεως και υπέρ της ελευθερίας και ο άλλος υπέρ της απαγορεύσεως. Υπάρχει, δηλαδή, και η άλλη άποψη. Και οι δύο δεν είναι μέλη της σημερινής Βουλής, αλλά επικαλούμαι τα Πρακτικά και τη μνήμη σας.

Επίσης, υπήρχε Βουλευτής Λέσβου, που ήταν φανατικός οπαδός των απαγορεύσεων και υπήρχε Βουλευτής της Δωδεκανήσου, ο οποίος ήταν φανατικός οπαδός της αγοράς γης από ξένους. 

Νομίζω ότι θα έπρεπε να επαναφέρετε το ζήτημα, όπως σας είπα, προς το Υπουργείο Εσωτερικών, που έχει την ευθύνη αυτών των επιτροπών, να διαπιστώσουμε την ακριβή έκτασή του και τότε να κινητοποιηθεί ενδεχόμενα το Υπουργείο Εξωτερικών, για να δει τι μπορεί να κάνει.

Αλλά σας λέω ειλικρινά και με κάθε πεποίθηση περί αυτού, ότι οιαδήποτε διαπραγμάτευση τώρα, για να δημιουργήσει διακρίσεις μεταξύ Ελλήνων και άλλων Ευρωπαίων, τη στιγμή που οι 'Ελληνες -δυστυχώς για την εθνική οικονομία- με τεράστια ποσά αγοράζουν ραγδαία ακίνητα και επιχειρήσεις σε όλη την Ευρώπη, είναι δύσκολο να επιτευχθεί.

ΠΡΟΕΔΡΟΣ (Απόστολος Κακλαμάνης): Μήπως θα έπρεπε, κύριε Υπουργέ, αυτό να είναι και ένα επιχείρημα, όταν ζητούμε την Κοινή Εξωτερική και Αμυντική Πολιτική, για την προστασία των συνόρων μας ως συνόρων της Ευρώπης;

ΘΕΟΔΩΡΟΣ ΠΑΓΚΑΛΟΣ (Υπ. Εξωτερικών): Προφανώς είναι, κύριε Πρόεδρε. 'Εχουμε να προστατεύσουμε και αυτούς τους κατοίκους.

Θέλω να σας πω και κάτι άλλο. Δεν ξέρω τι γίνεται στην Κρήτη, κύριε Πρόεδρε, αλλά επειδή συμβαίνει να γνωρίζω κάπως τις Κυκλάδες, θα ήθελα να πω ότι πολλοί από αυτούς είναι μόνιμοι κάτοικοι, συνταξιούχοι. 'Ερχονται και εγκαθίστανται εκεί. Δεν είναι κακή η παρουσία τους, ιδιαίτερα το χειμώνα, όταν οι ευγενείς και πατριώτες 'Ελληνες εγκαταλείπουν τα νησιά, για να έρθουν στα Πατήσια και στην Κυψέλη.

ΠΡΟΕΔΡΟΣ (Απόστολος Κακλαμάνης): Δεύτερη στην ημερήσια διάταξη είναι η με αριθμό 167/11-11-96 επίκαιρη ερώτηση πρώτου κύκλου είναι του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Εξωτερικών, σχετικά με δημοσιεύματα του Τύπου, αναφερόμενα σε επιστολή του Υπουργού Εξωτερικών προς το Γενικό Γραμματέα του ΝΑΤΟ, με την οποία προτείνει τη δημιουργία μηχανισμού ειρηνικής επίλυσης των διαφορών μεταξύ των χωρών-μελών και τις επιπτώσεις από την ενέργεια αυτή.

Η ερώτηση του κ. Βαρβιτσιώτη σε περίληψη, έχει ως εξής:

"'Οπως είναι γνωστό, ο κ. Πάγκαλος έστειλε επιστολή στον Γενικό Γραμματέα της Ατλαντικής Συμμαχίας, κύριο Σολάνα, με την οποία προτείνει τη δημιουργία ενός μηχανισμού ειρηνικής επίλυσης των διαφορών μεταξύ των χωρών-μελών, που θα στηρίζεται στην παραπομπή των διενέξεων στο Διεθνές Δικαστήριο της Χάγης.

Η πολιτική όλων των ελληνικών κυβερνήσεων τα τελευταία χρόνια, συνίστατο στη μη ανάμειξη του ΝΑΤΟ στις ελληνοτουρκικές διαφορές, που θίγουν κυριαρχικά μας δικαιώματα. Και αυτό, διότι το ΝΑΤΟ, ως πολιτικοστρατιωτικός οργανισμός, δεν έχει αποστολή και υποδομή επιλύσεως προβλημάτων Διεθνούς Δικαίου. Στο παρελθόν, όταν έμμεσα επενέβη το ΝΑΤΟ σε τέτοια ζητήματα, με την διεξαγωγή ασκήσεων, καθορισμό επιχειρησιακών χώρων κ.λπ., πάντοτε περιέπλεξε την κατάσταση και σχεδόν πάντοτε ωφελήθηκε εξ αυτού η Τουρκία.

Επομένως, με ποιο σκεπτικό η Κυβέρνηση εκχωρεί σήμερα το δικαίωμα στο ΝΑΤΟ, να παραπέμπει οποιαδήποτε ελληνοτουρκική διένεξη, δηλαδή οποιαδήποτε τουρκική απαίτηση, στο Διεθνές Δικαστήριο της Χάγης, όταν είναι γνωστή και αναγνωρισμένη η διαδικασία και όταν μάλιστα η Ελλάδα έχει εξαιρέσει -όπως έχει δικαίωμα- την αρμοδιότητα του Διεθνούς Δικαστηρίου για θέματα που άπτονται της εθνικής μας ασφάλειας;

Κατόπιν όλων αυτών, ερωτάται ο κύριος Υπουργός των Εξωτερικών:

α) Ποια είναι τελικώς η πολιτική της Κυβερνήσεως και σε τι συνίσταται;

β) Σε ποιο κυβερνητικό όργανο και πότε απεφασίσθη η πολιτική αυτή και με βάση ποια στοιχεία και δεδομένα; (προηγήθησαν σχετικές μελέτες;)

γ) Πώς θα αποφευχθούν πιθανές παγίδες και κίνδυνοι που προκύπτουν για τα κυριαρχικά μας δικαιώματα από την εκχώρηση δικαιώματος στο ΝΑΤΟ, για την υποβολή οποιωνδήποτε διενέξεων με άλλες χώρες, στο Διεθνές Δικαστήριο της Χάγης;

Παρακαλώ, μαζί με την απάντηση να κατατεθούν στη Βουλή, για ενημέρωση των μελών του Κοινοβουλίου και του Ελληνικού Λαού:

1ον. Η επιστολή του κ. Πάγκαλου στο Γενικό Γραμματέα του ΝΑΤΟ και τους ομολόγους του.

2ον. Οποιεσδήποτε απαντήσεις έχουν ληφθεί.

3ον. Οι τυχόν υπηρεσιακές ή άλλες εισηγήσεις, στις οποίες στηρίχθηκε η απόφαση εφαρμογής αυτής της πολιτικής".

Αυτή είναι σε περίληψη η ερώτηση του κ. Βαρβιτσιώτη, με μία μόνο παρατήρηση από την πλευρά μου, ότι δεν προβλέπεται στην διαδικασία αυτή η κατάθεση εγγράφων.

ΙΩΑΝΝΗΣ ΒΑΡΒΙΤΣΙΩΤΗΣ: Το γνωρίζω, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός Εξωτερικών έχει το λόγο.

ΘΕΟΔΩΡΟΣ ΠΑΓΚΑΛΟΣ (Υπ. Εξωτερικών): Κύριε Πρόεδρε, κατ' αρχήν, να μου επιτρέψετε να απαντήσω στον υπαινιγμό του κ. Βαρβιτσιώτη, ότι προεκλογικά κάναμε εν κρυπτώ αυτήν την κίνηση. Θέλω να του απαντήσω ότι είμαι ιδιαιτέρως υπερήφανος για την κίνηση αυτή. Είναι η πρώτη πολιτική κίνηση σημαντικής εμβελείας που κάνει η Ελλάδα εδώ και πολλά χρόνια στο ΝΑΤΟ.

'Εχει προκαλέσει το ενδιαφέρον. Δεν ξέρω αν θα συναντήσει θετική ανταπόκριση και αν με ρωτάγατε, θα έλεγα ότι το βρίσκω εξαιρετικά δύσκολο. Ξέρω, όμως, ότι έχει προκαλέσει το ενδιαφέρον, διότι θέτει ένα υπαρκτό πρόβλημα. Το ΝΑΤΟ περιλαμβάνοντας πια το σύνολο των ευρωπαϊκών χωρών, εμπλέκοντας και όλες τις άλλες χώρες, είτε σε σχέσεις υποψηφιότητας είτε σε σχέσεις συνεργασίας μαζί του, ακόμα και την κραταιά Ρωσία, αφορά το σύνολο του ευρωπαϊκού χώρου. Πώς είναι δυνατόν, λοιπόν, το ΝΑΤΟ να μην προβλέπει διαδικασίες επίλυσης διαφορών μεταξύ των μελών του, όταν μάλιστα ξέρουμε ότι σ'αυτήν την περιοχή του κόσμου, δηλαδή στην πρώην κομμουνιστική ανατολική Ευρώπη, υπάρχουν διενέξεις ιστορικές που αναβίωσαν, υπάρχουν μειονότητες, ένα πλήθος θεμάτων, που μπορεί να δημιουργήσουν εντάσεις και προβλήματα συνοριακά, προβλήματα που μπορεί να οδηγήσουν ακόμα και σε στρατιωτικού τύπου ένταση.

Αυτό που λέτε μου φαίνεται πρωτοφανές. Πρέπει κάπως διαφορετικά να έχουμε αναγνώσει την σύγχρονη πολιτική ιστορία της Χώρας. Εγώ θυμάμαι ότι όλες οι ελληνικές κυβερνήσεις, χωρίς καμία εξαίρεση και κατ'εξοχήν οι δύο μεγάλοι ηγέτες της σύγχρονης ελληνικής ιστορίας, ο Κωνσταντίνος Καραμανλής και ο Ανδρέας Παπανδρέου, επιθυμούσαν να προκαλέσουν την επέμβαση του ΝΑΤΟ. Και θα θυμάσθε ασφαλώς, διότι ήσαστε τότε Υπουργός, ότι ο Κωνσταντίνος Καραμανλής απεχώρησε από το στρατιωτικό ΝΑΤΟ, διότι το ΝΑΤΟ δεν είχε πάρει θέση τότε για την εισβολή της Τουρκίας στην Κύπρο, ότι επανειλημμένα η Κυβέρνηση Γεωργίου Ράλλη έθεσε το ελληνικό θέμα και πήρε αρνητική απάντηση, ότι ο Ανδρέας Παπανδρέου έχει πει σ'αυτήν τη Βουλή δεκάδες φορές τη φράση που θυμάμαι αυτήν τη στιγμή σχεδόν κατά λέξη: "Πώς είναι δυνατόν το ΝΑΤΟ να προσπαθεί να επιλύσει τα παγκόσμια προβλήματα και να μην μπορεί να λύσει τα προβλήματα των μελών του".

Διαφορετική, λοιπόν, ανάγνωση της ιστορίας κάνουμε. Εμείς βρίσκουμε ότι τώρα υπάρχουν οι συνθήκες. Δεν ισχυρίζομαι ότι έχω κάποια καταπληκτική ικανότητα για να κάνω αυτήν την κρίση. Ισχυρίζομαι ότι απλώς αναγιγνώσκω σωστά την πραγματικότητα, που προσφέρει μια ευχέρεια αυτήν τη στιγμή στην ελληνική εξωτερική πολιτική. Είμαι υπερήφανος για την κίνησή μας αυτή. Το ότι την κάναμε μερικές μέρες πριν από τις εκλογές δείχνει ότι δεν ψηφοθηρούσαμε, αλλά ασχολούμασταν επιμελώς με τα συμφέροντα της Χώρας. Η Κυβέρνησή μας απόλυτα υποστηρίζει αυτήν την πολιτική και προσπαθεί να την οδηγήσει σε μια θετική ανταπόκριση από την πλευρά των συμμάχων μας.

'Οσο δε για τα κυριαρχικά μας δικαιώματα, γιατί να φοβηθούμε την αντικειμενική κρίση δικαιοδοτικού οργάνου, το οποίο θα εφαρμόζει το Διεθνές Δίκαιο; 'Εχουμε ή δεν έχουμε δίκιο; Υποστηρίζουμε, ναι ή όχι, την εφαρμογή του Διεθνούς Δικαίου;

Τέλος, κύριε Βαρβιτσιώτη, όπως είπε και ο κύριος Πρόεδρος, υποχρέωση καταθέσεως εγγράφων δεν έχω εξ αυτής της διαδικασίας, την επιστολή την μοίρασα στον Τύπο, να τη δώσω και εδώ στο πρωτότυπό της, για να δείτε και την υπογραφή μου.

(Στο σημείο αυτό ο Υπουργός Εξωτερικών κ. Θεόδωρος Πάγκαλος καταθέτει για τα Πρακτικά την προαναφερθείσα επιστολή, η οποία έχει ως εξής:

ΘΕΟΔΩΡΟΣ ΠΑΓΚΑΛΟΣ (Υπ. Εξωτερικών): Τις άλλες απαντήσεις δε θα σας τις δώσω γιατί δεν είθισται. Το γνωρίζετε πολύ καλά και απορώ πώς με ρωτάτε κάτι τέτοιο.

ΠΡΟΕΔΡΟΣ (Απόστολος Κακλαμάνης): Κύριε Υπουργέ, έχετε υπερβεί το χρόνο κατά πολύ.

ΘΕΟΔΩΡΟΣ ΠΑΓΚΑΛΟΣ (Υπ.Εξωτερικών): Τελειώνω, κύριε Πρόεδρε.

Και όσο για τις υπηρεσιακές εισηγήσεις, δεν είναι έγγραφα με την έννοια κατά την οποία ζητούνται τέτοια έγγραφα από τη Βουλή. Είναι εσωτερικά χαρτιά της λειτουργίας κάθε Υπουργείου. Δεν είναι δυνατόν να κατατίθενται εδώ όλα τα υπηρεσιακά χαρτιά με βάση τα οποία γίνεται η δουλειά μας.

ΠΡΟΕΔΡΟΣ (Απόστολος Κακλαμάνης): Ο κ.Βαρβιτσιώτης έχει το λόγο.

ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, πράγματι είναι πρωτοφανής η άποψη την οποία ανέπτυξε ο κύριος Υπουργός Εξωτερικών, υποστηρίζοντας ότι δε δικαιούται η Βουλή να λάβει γνώση των υπηρεσιακών εισηγήσεων και ότι ο Υπουργός δεν υποχρεούται να τις καταθέσει, όπως είναι πρωτοφανής η ενέργεια του κυρίου Υπουργού Εξωτερικών να δώσει πρώτα στον Τύπο την επιστολή, την οποία απέστειλε στο Γενικό Γραμματέα του ΝΑΤΟ και μετά να την καταθέσει στη Βουλή.

'Εχουμε φθάσει στο σημείο, κύριε Πρόεδρε, που θα έλεγα ότι αποτελεί τρόπον τινά ανωμαλία στη λειτουργία του δημοκρατικού μας πολιτεύματος ή εν πάση περιπτώσει, αν θέλετε, περιφρόνηση προς τη Βουλή, να πληροφορούμεθα τις ενέργειες επί της εξωτερικής πολιτικής, είτε από το διεθνή τύπο είτε από δημοσιεύματα του εσωτερικού Τύπου. Το δημοσίευμα της εφημερίδας "ΤΟ ΒΗΜΑ" μας έδωσε την ευκαιρία να πληροφορηθούμε μία ενέργεια του Υπουργού.

Εάν είναι αληθή αυτά τα οποία ανεγράφησαν στον Τύπο, τί προτείνει ο κύριος Υπουργός των Εξωτερικών στο Γενικό Γραμματέα του ΝΑΤΟ. Τη δημιουργία ενός μονίμου μηχανισμού της συμμαχίας, ο οποίος θα παραπέμπει τις διαφορές μεταξύ των κρατών-μελών του ΝΑΤΟ στο Διεθνές Δικαστήριο της Χάγης.

Αντιλαμβάνεσθε, κύριε Πρόεδρε, τι σημαίνει αυτό; Βεβαίως τα κράτη-μέλη, όταν έχουν διαφορά, δια της συνυπογραφής συνυποσχετικού, μπορεί να προσφύγουν στο Διεθνές Δικαστήριο της Χάγης. Με την πρόταση του Υπουργού Εξωτερικών το ΝΑΤΟ θα μπορεί να παραπέμπει τις διαφορές μεταξύ των κρατών μελών του.

Θα ήθελα να υπενθυμίσω στον Υπουργό των Εξωτερικών, ότι ο μόνιμος στόχος της Χώρας μας ήταν πάντοτε η εφαρμογή του άρθρου 5 του καταστατικού του ΝΑΤΟ για την Ελλάδα, όπως ακριβώς εφαρμόζεται για τα κράτη- μη μέλη. Και να υπενθυμίσω, επίσης, στον κύριο Υπουργό των Εξωτερικών ότι είναι πολύ ολισθηρός ο δρόμος που ακολουθεί. Διότι πάντοτε, όταν έμμεσα επενέβη το ΝΑΤΟ σε τέτοια ζητήματα, είτε για τη διεξαγωγή ασκήσεων, είτε για τον καθορισμό επιχειρησιακών χώρων, πάντοτε, επαναλαμβάνω, περιέπλεξε την κατάσταση και σχεδόν πάντοτε ωφελήθηκε η Τουρκία.

'Εχοντας αυτό το παρελθόν, έχοντας αυτά τα δεδομένα, εμείς μόνοι μας ζητούμε από το ΝΑΤΟ τη δημιουργία ενός μονίμου μηχανισμού, που θα παραπέμπει τις ελληνοτουρκικές διαφορές στο Δικαστήριο της Χάγης;

Ειλικρινά, κύριε Πρόεδρε, φοβάμαι ότι πρόκειται περί ενεργείας, η οποία βεβαίως έγινε παραμονές εκλογών, βεβαίως δεν είδε καμία δημοσιότητα και ο καθένας ας βγάλει τα συμπεράσματά του.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΘΕΟΔΩΡΟΣ ΠΑΓΚΑΛΟΣ (Υπ. Εξωτερικών): Διαπιστώνω ακόμη μία φορά, κύριε Πρόεδρε, ότι ο διάλογος με τον κ. Βαρβιτσιώτη είναι πολύ δύσκολος. Και αν ήθελα να κρύψω αυτήν την ενέργεια παραμονές εκλογών, όπως με κατηγορείτε κατά τρόπο ανεπίτρεπτο, γιατί δεν την έκανα μερικές μέρες μετά τις εκλογές, κύριε Βαρβιτσιώτη; Η νίκη μας ήταν δεδομένη. Και εν πάση περιπτώσει, θα μου επιτρέψετε να σας πω, ξαναδιαβάστε την ιστορία της ελληνικής συμμετοχής στο ΝΑΤΟ και τις θέσεις που πήραν οι διάφορες κυβερνήσεις κατά καιρούς, επί του άρθρου 5. Εγώ θα σας αποστείλω σχετικό φάκελλο και θα τον μελετήσετε. Μη μιλάτε για έλλειψη ενημέρωσης εσείς, που με δεδομένη την υποχρέωσή σας να μετατρέψετε την Επιτροπή Εξωτερικών και 'Αμυνας σε χώρο ουσιαστικής συζήτησης, απαγορεύσατε, όλη τη διάρκεια που ήσαστε κυβέρνηση, κάθε τέτοια συζήτηση, με στυγνό και προσβλητικό για τους Βουλευτές τρόπο και μη μιλάτε σε μας, που καθιερώσαμε de facto αυτήν τη συζήτηση και την εμπεδώσαμε ως συστατικό στοιχείο της λειτουργίας αυτής της Επιτροπής και έχουμε την τιμή σήμερα να το βλέπουμε καθιερωμένο μέσα στον Κανονισμό. Στις 17 Δεκεμβρίου, θα έρθετε ελπίζω στο Υπουργείο Εξωτερικών, θα σας δοθούν όλα τα κείμενα που μπορούν να σας δοθούν, αλλά δεν μπορώ να σας δώσω, κύριε Βαρβιτσιώτη, και το ξέρετε πολύ καλά αυτό.

Απορώ πώς εσείς, που διεκδικείτε αυτήν τη στιγμή την ηγεσία της παρατάξεώς σας με τέτοιο παρελθόν και τέτοια επιρροή στην πολιτική ζωή του Τόπου, ζητάτε υπηρεσιακά σημειώματα ανθρώπων, οι οποίοι δεν έχουν δυνατότητα παρουσίας σ' αυτήν τη Βουλή, για να ασχοληθείτε με την ευθύνη κάθε υπαλλήλου. Σκεφθείτε αν αυτό που λέτε, γινόταν. Κανένας υπάλληλος δε θα έγραφε ούτε μία λέξη στο χαρτί, αν ήξερε ότι ο Υπουργός θα πάρει τα χαρτιά του και θα τα φέρει στη Βουλή για να τον κάνει αντικείμενο εσωκομματικής διαμάχης αυτόν και τις ιδέες του. Οι ιδέες του Υπουργείου, είναι οι ιδέες που εκφράζω εγώ. Οι ενέργειες του Υπουργείου, είναι ενέργειες που εκφράζουν την Κυβέρνηση. Αυτές έχουν σημασία και όχι τα υπηρεσιακά σημειώματα. Τα υπηρεσιακά σημειώματα ούτε τα έχετε ανάγκη ούτε πρέπει να τα έχετε.

ΙΩΑΝΝΗΣ ΒΑΡΒΙΤΣΙΩΤΗΣ: Χαίρομαι, κύριε Πρόεδρε, διότι για την ταμπακέρα δε μίλησε ο κύριος Υπουργός.

ΘΕΟΔΩΡΟΣ ΠΑΓΚΑΛΟΣ (Υπ. Εξωτερικών): Και εγώ χαίρομαι για την αντινατοϊκή πολιτική σας πλέον.

ΠΡΟΕΔΡΟΣ (Απόστολος Κακλαμάνης): Τρίτη στην ημερήσια διάταξη είναι η με αριθμό 170/11-11-96 επίκαιρη ερώτηση πρώτου κύκλου του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εξωτερικών, σχετικά με την παρέμβαση του Υπουργείου Εξωτερικών για παρεμπόδιση ή και ακύρωση της ομόφωνης απόφασης του Δημοτικού Συμβουλίου Λάρισας για αδελφοποίηση του Δήμου Λάρισας με το Δήμο urcup (Προκόπι) της Τουρκίας.

Η ερώτηση του κυρίου Κολοζώφ έχει ως εξής:

Απαράδεκτη και εθνικά αλλά και ηθικά ζημιογόνα είναι η παρέμβαση του Υπουργείου Εξωτερικών με την οποία προσπαθεί να παρεμποδίσει ή και να ακυρώσει την ομόφωνη απόφαση του Δημοτικού Συμβουλίου Λάρισας για την αδελφοποίηση του Δήμου Λάρισας με το Δήμο URCUP (Προκόπι) της Τουρκίας.

Απαράδεκτη, γιατί παρεμβαίνει ωμά και απροσχημάτιστα σε θέματα της αποκλειστικής αρμοδιότητας της Τοπικής Αυτοδιοίκησης και αποτελεί στην ουσία έλεγχο σκοπιμότητας. Το κυριότερο, όμως, είναι ότι αποτελεί μία πράξη, που βλάπτει τα πραγματικά εθνικά μας συμφέροντα και είναι απαράδεκτη από ηθική και ανθρωπιστική άποψη.

'Αλλο ζήτημα είναι η σωβινιστική και επιθετική πολιτική σε βάρος της Χώρας, που ασκείται από την κυβέρνηση, την πολιτική ηγεσία και την άρχουσα τάξη της Τουρκίας και άλλο η τοπική αυτοδιοίκηση, οι κοινωνικοί φορείς και ο λαός της Τουρκίας, που υφίσταται βαρύτατες συνέπειες από την πολιτική που εφαρμόζεται σε βάρος του.

Eίναι γνωστό ότι η τουρκική ηγεσία προσπαθεί να "μπολιάσει" με τη σωβινιστική της πολιτική όλο τον τουρκικό λαό. Συνεπώς, κάθε πρωτοβουλία προς την κατεύθυνση της προσέγγισης, της αλληλοκατανόησης, της φιλίας και της ειρήνης μεταξύ των λαών, αποτελεί πλήγμα κατά της επίσημης τουρκικής πολιτικής.

Ταυτόχρονα, η Τοπική Αυτοδιοίκηση, οι κοινωνικοί και πολιτικοί φορείς οφείλουν, για ηθικούς και ανθρωπιστικούς λόγους, να δείχνουν έμπρακτα τη συμπαράσταση και τη φιλία τους προς τον καταπιεζόμενο τουρκικό λαό.

Ερωτάται ο κύριος Υπουργός εάν είναι σε γνώση του η παραπάνω απόφαση - παρέμβαση του Υπουργείου και τι μέτρα θα πάρει για να ανακληθεί.

Ποια είναι τέλος, η επίσημη πολιτική του Υπουργείου Εξωτερικών σ' αυτού του είδους τα θέματα";

Ο κύριος Υπουργός έχει το λόγο.

ΘΕΟΔΩΡΟΣ ΠΑΓΚΑΛΟΣ (Υπ. Εξωτερικών): Κύριε Πρόεδρε, κατ' αρχήν, θα μου επιτρέψετε να απορρίψω τον υβριστικό τρόπο με τον οποίο ο κ. Κολοζώφ αναφέρεται στην ενέργεια του Υπουργείου Εξωτερικών, ομιλώντας περί ωμής και απροσχημάτιστης παρέμβασης ελέχγου σκοπιμότητας των πράξεων της Τοπικής Αυτοδιοίκησης κ.λπ.

Το Υπουργείο Εξωτερικών έχει εκ του νόμου υποχρέωση, όταν του τίθεται το ερώτημα, αν μία αδελφοποίηση είναι σκόπιμη ή όχι, να απαντήσει σύμφωνα με τις απόψεις του. 

Εάν θεωρείται ότι ο νόμος αυτός είναι απαράδεκτος, πρέπει η Βουλή, κύριε Πρόεδρε, να τον αλλάξει και τότε δε θα υπάρχει αυτή η υποχρέωση και αυτή η δυνατότητα παρέμβασης του Υπουργείου Εξωτερικών.

Η άποψή μας είναι αυτή που εκφράσαμε. Δεν είμαστε εναντίον των πάσης φύσεως επαφών μεταξύ παραγόντων του τουρκικού λαού και του Ελληνικού Λαού. 'Οπως ξέρετε πολύ καλά, οι λαοί δεν συναντώνται κατά μάζες, αλλά μέσω κάποιων εκπροσώπων, οι οποίοι έχουν πολιτική ή οικονομική εξουσία. Αυτοί είναι που συναντώνται. Οι λαοί κάθονται στα σπίτια τους, εργάζονται, και ιδιαίτερα στην Τουρκία, κάθονται στα βάθη της Ανατολής και υφίστανται ένα στυγνό δικτατορικό ζυγό και μία εκμετάλλευση χωρίς όρια.

Συμβαίνει να πιστεύουμε και θέλω να το σεβαστεί αυτό ο κ. Κολοζώφ, αν και είναι μια άλλη άποψη από τη δική του, ότι από τη στιγμή που ηγέρθη εδαφική διεκδίκηση εις βάρος της Ελλάδος από την Τουρκία, οι τουρκικοί σωβινιστικοί κύκλοι -τους οποίους και ο ίδιος επισημαίνει- προσπαθούν παράλληλα με την επιθετική εξωτερική, τους πολιτική εναντίον της Ελλάδος, να αναπτύξουν μια ιδεολογική προπαγάνδα, ότι δεν υπάρχει κανένα πρόβλημα, διότι οι λαοί μπορούν να αδελφώνονται, να τραγουδούν να χορεύουν μαζί, διότι δεν υπάρχει τίποτα που να μας χωρίζει. Δεν είναι αλήθεια αυτό. Μας χωρίζει μια εδαφική διεκδίκηση, η οποία αφορά και τους λαούς.

Πώς θέλουμε να πείσουμε τον Ελληνικό Λαό να καταβάλει το τίμημα σε χρήμα σήμερα και σε ζωές, αν χρειαστεί αύριο, της υπεράσπισης του εθνικού μας εδάφους, όταν ταυτόχρονα τον αφοπλίζουμε κατ' αυτόν τον τρόπο ψυχολογικά;

Θα μου επιτρέψετε να σας πω, κύριε Κολοζώφ, ότι ο Δήμαρχος του Urcup ανήκει, όπως γνωρίζουμε πολύ καλά, στο Κόμμα του κ. Γιλμάζ και μάλιστα στην ακροδεξιά πτέρυγά του, είναι γνωστός για τη συνεργασία του με τις αρχές καταστολής στην Κύπρο και ενέχεται για συγκεκριμένες δολοφονίες λαϊκών αγωνιστών στην περιοχή. Δε νομίζω ότι είναι ο κατάλληλος συνομιλητής για τον προοδευτικό Δήμο Λάρισας και εμμένω στην άποψή μου.

ΠΡΟΕΔΡΟΣ (Απόστολος Κακλαμάνης): Ο κ. Κολοζώφ έχει το λόγο.

ΟΡΕΣΤΗΣ ΚΟΛΟΖΩΦ: Με αφήνει κατάπληκτο το ψυχροπολεμικό ύφος του κυρίου Υπουργού. 'Ισως η απάντηση στο ύφος αυτό, κύριε Υπουργέ, να βρίσκεται στην απόφαση που πήρε σήμερα το ΚΥ.Σ.Ε.Α. για τα 4 τρισ., για τις 'Ενοπλες Δυνάμεις της Χώρας μας και ίσως για τους εξοπλισμούς αυτούς να βρίσκεται η απάντηση σε αντίστοιχα, πολλαπλάσια φυσικά, ποσά, που αυτές τις μέρες και η Τουρκία εγκρίνει για το δικό της σχεδιασμό.

Φυσικά, μια τέτοια πολιτική δε θα μπορούσε να περάσει, εάν δεν τροφοδοτηθεί από μία τέτοια ψυχροπολεμική αντίληψη, από την οποία διακατέχεται σήμερα το Υπουργείο Εξωτερικών, αντίληψη που δεν είχε προηγούμενα.

Εμείς εξακολουθούμε να λέμε ότι η πολιτική διπλωματία ανάπτυξης φιλικών σχέσεων μεταξύ των δύο λαών, είναι μία θωράκιση και για τη Χώρα μας και για το λαό της Τουρκίας. Είναι ένας δρόμος που θα ανατρέψει την προσπάθεια που κάνουν οι σωβινιστές, όπου γης, για να φέρουν τους λαούς μας αντιμέτωπους. 

Η αντιμετώπιση τέτοιων κύκλων σωβινιστικών, δε γίνεται ρίχνοντας λάδι στη φωτιά, στην ιδεολογία τους, στη σκέψη τους, στην προετοιμασία την ψυχολογική που κάνουν, για να μπορέσουν πιο εύκολα, με μικρότερα επεισόδια απ' ό,τι στα 'Ιμια, να μας φέρουν σε αντιπαράθεση με την Τουρκία.

Ο δρόμος που πρέπει να ακολουθηθεί, είναι ο δρόμος που έχουν δείξει τα κινήματα των λαών με όλες τις προσπάθειες που γίνονται, που ξεπερνάνε όλα αυτά τα τεχνητά εμπόδια που προσπαθούν οι ηγεσίες να βάλουν. Και ξέρετε πολύ καλά, ότι σε πολύ πιο δύσκολες στιγμές κατάφεραν να σπάσουν αυτά τα εμπόδια.

Εμείς είμαστε υπέρ της ανάπτυξης πολλαπλών σχέσεων φιλικών μεταξύ των λαϊκών φορέων της Ελλάδος και της Τουρκίας. Και μέσα σ' αυτό το κλίμα μπορούμε να αποκαλύψουμε και το σωβινισμό της 'Αγκυρας.

Καταλήγω λέγοντας ότι είναι πολύ επιλεκτική η πολιτική που κάνει το Υπουργείο Εξωτερικών. Γιατί την ίδια πολιτική δεν την ασκείτε και για τους οικονομικούς παράγοντες και μιλάτε, όταν αναφέρεσθε για τους οικονομικούς παράγοντες, ότι είναι ευτύχημα, ότι είναι καλό για τη Χώρα μας να αναπτύσσονται οικονομικές συνεργασίες μεταξύ Ελλάδος και Τουρκίας; Γιατί δεν παίρνετε μέτρα, οικονομικοί παράγοντες της Χώρας μας να μην πηγαίνουν στην Τουρκία και να επενδύουν, αν έχουν έτσι τα πράγματα;

ΠΡΟΕΔΡΟΣ (Απόστολος Κακλαμάνης): Ο κύριος Υπουργός των Εξωτερικών έχει το λόγο.

ΘΕΟΔΩΡΟΣ ΠΑΓΚΑΛΟΣ (Υπ. Εξωτερικών): Κύριε Πρόεδρε, θα απαντήσω δυστυχώς ξανά, επαναλαμβάνοντας τα ίδια. Ουδέποτε ήμουνα οπαδός της μεσαιωνικής εκπαιδευτικής αντίληψης, που έλεγε repetitio mater stu diorum....

ΧΡΗΣΤΟΣ ΚΗΠΟΥΡΟΣ: Για τους Κούρδους δεν λέτε τίποτα κύριε Κολοζώφ.

ΠΡΟΕΔΡΟΣ (Απόστολος Κακλαμάνης): Παρακαλώ, κύριοι συνάδελφοι, να μην γίνεται καμία παρέμβαση. Μην παρεμποδίζετε τη συζήτηση.

ΣΤΡΑΤΗΣ ΚΟΡΑΚΑΣ: Τί είναι αυτά που λέτε; Μαζί με τους Τούρκους μέσα στο Νάτο τους σκοτώνετε.

ΠΡΟΕΔΡΟΣ (Απόστολος Κακλαμάνης): Παρακαλώ, κύριοι συνάδελφοι. Δεν είναι κανείς χωροφύλακας εδώ. Το Προεδρείο έχει το καθήκον να παρεμβαίνει για να υπάρχει ησυχία. Σας παρακαλώ. Επαναλαμβάνω ότι δεν επιτρέπονται παρεμβάσεις Βουλευτών κατά τη διάρκεια αυτής της διαδικασίας.

Συνεχίστε κύριε Υπουργέ.

ΘΕΟΔΩΡΟΣ ΠΑΓΚΑΛΟΣ (Υπ. Εξωτερικών): Κύριε συνάδελφε, με ρωτήσατε τι συνέβη, ώστε σε σχέση με το παρελθόν να έχουν διαφοροποιηθεί οι απόψεις, όχι μόνο οι δικές μου αλλά και οι απόψεις του Ελληνικού Λαού, και των Κομμάτων.

Επήλθε εδαφική διεκδίκηση. Το έχετε καταλάβει αυτό; 'Εχετε καταλάβει τι ποιοτική διαφορά συνιστά στις σχέσεις των χωρών η έγερση εδαφικής διεκδικήσεως; Μάλιστα...Μιλάτε περί ύφους, εσείς, που δε με αφήνετε να μιλήσω! Προφανώς το κατάλληλο ύφος για σας είναι μόνο κάποιος που σωπαίνει και σας υφίσταται.

Δεύτερον, με ρωτάτε για τις επαφές των οικονομικών παραγόντων. Σας είπα στην αρχή της ομιλίας μου, δεν είμαστε εναντίον πάσης επαφής μεταξύ της ελληνικής και της τουρκικής κοινωνίας, είτε αυτή αφορά κοινωνικούς παράγοντες είτε πολιτικούς παράγοντες είτε οικονομικούς παράγοντες.

Tο πρόβλημα για σας και καταλάβετε το- είναι ότι, για λόγους τους οποίους δε γνωρίζω ο συμπαθής Δήμαρχος της Λάρισας επέλεξε να αδελφοποιηθεί με ένα σωβινιστή ακροδεξιό δήμαρχο της Τουρκίας και η συνάφεια μαζί του μόνο ως προπαγανδιστική επιχείρηση της τουρκικής ηγεσίας μπορεί να νοηθεί. 

'Ολοι κάνουμε λάθος. 'Ισως και ο Δήμαρχος Λάρισας έχει κάνει ένα λάθος επί του προκειμένου. Μην επιμένετε.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακαλώ εάν συμφωνείτε, να κάνουμε και την υπ' αριθμό 2 επίκαιρη ερώτηση του δευτέρου κύκλου, ώστε να ολοκληρώσει ο κύριος Υπουργός των Εξωτερικών τις απαντήσεις του και να τον αποδεσμεύσουμε από τη διαδικασία αυτή.

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Η Βουλή απεδέχθη.

Συζητείται η υπ' αριθμ. 175/14/11/11/1996 επίκαιρη ερώτηση δεύτερου κύκλου του Βουλευτή της Νέας Δημοκρατίας κ. Κωνσταντίνου Καραμανλή προς τον Υπουργό Εξωτερικών, σχετικά με τις προθέσεις της Κυβέρνησης για παράταση του "μορατόριουμ" των στρατιωτικών ασκήσεων στο Αιγαίο.

Η ερώτηση του κ. Καραμανλή έχει ως εξής:

"1. Πρόσφατα σε συνέντευξη Τύπου, ο καθ' ύλην αρμόδιος Υφυπουργός Εξωτερικών διετύπωσε την πρόταση για παράταση του "μορατόριουμ" στρατιωτικών ασκήσεων στο Αιγαίο. Την πρόταση αυτή απέρριψε δημοσίως ο Υπουργός 'Αμυνας, αφήνοντας τον Κυβερνητικό Εκπρόσωπο να παλινωδεί αμήχανος ανάμεσα στις δύο αντικρουόμενες απόψεις.

2. Διαπιστώνεται έτσι πανηγυρικά, για μια ακόμη φορά, πόσο επικίνδυνη είναι η αδυναμία της Κυβέρνησης να συντονισθεί και να χαράξει σαφή και σταθερή πολιτική ακόμα και στα πιο σοβαρά θέματα, όπως είναι οι Ελληνοτουρκικές σχέσεις.

3. Η Κυβέρνηση πρέπει επιτέλους να αντιληφθεί ότι η έλλειψη σαφών και σταθερών θέσεων στον ευαίσθητο τομέα της άμυνας, της ασφάλειας και της εξωτερικής πολιτικής εκθέτει τη Χώρα σε σοβαρούς κινδύνους και επιτρέπει σε τρίτους να εκμεταλλεύονται την κυβερνητική ασυναρτησία. Πλήττεται άμεσα η σοβαρότητα και αξιοπιστία της Χώρας όταν εμφανίζονται συναρμόδιοι Υπουργοί να αντιδικούν για καίρια εθνικά ζητήματα στα μέσα ενημέρωσης και ο Πρωθυπουργός αδρανής και άβουλος να αφήνει τα πράγματα στην τύχη τους.

Ερωτώνται ο κύριος Πρωθυπουργός και ο κύριος Υπουργός των Εξωτερικών:

Προτίθεται ο Πρωθυπουργός ασκώντας τα συνταγματικά του καθήκοντα να εξασφαλίσει το συντονισμό της Κυβέρνησης, ώστε να εκλείψουν στο μέλλον παρόμοια φαινόμενα διαφωνίας και αντιδικίας μεταξύ Υπουργών του ειδικά στα καίρια εθνικά θέματα;

Υπάρχει πρόθεση της Ελληνικής Κυβέρνησης για παράταση του "μορατόριουμ" των στρατιωτικών ασκήσεων στο Αιγαίο;"

Το δεύτερο ερώτημα προφανώς αφορά εσάς, κύριε Υπουργέ των Εξωτερικών.

Ορίστε, έχετε το λόγο.

ΘΕΟΔΩΡΟΣ ΠΑΓΚΑΛΟΣ (Υπ. Εξωτερικών): Κύριοι συνάδελφοι, σας ευχαριστώ κατ' αρχήν για τη διευκόλυνση που μου κάνετε.

'Οπως γνωρίζετε υπάρχει μία ενασχόληση συμμαχικών και φίλων παραγόντων και της Ευρώπης και της ηγεσίας των ΗΠΑ μετά το επεισόδιο της 'Ιμια γύρω από το θέμα που ο Τύπος περιγράφει ως "μέτρα οικοδόμησης της εμπιστοσύνης". Μας λένε, δηλαδή, ότι θα πρέπει να υπάρξει μιά κατάσταση στο Αιγαίο, ώστε να μη δημιουργηθούν τυχαία περιστατικά τα οποία μπορούν να εκφυλιστούν και να οδηγήσουν σε μία στρατιωτική αναμέτρηση των δύο χωρών.

ΙΩΑΝΝΗΣ ΒΑΡΒΙΤΣΙΩΤΗΣ: Εκφυλιστικά;

ΘΕΟΔΩΡΟΣ ΠΑΓΚΑΛΟΣ (Υπ. Εξωτερικών): Ναι, μία αερομαχία, η οποία τυχαία θα μπορούσε να πάρει μία τροπή μη ελεγχόμενη.

Λέω, λοιπόν, ότι στα πλαίσια αυτά, εμείς σταθερά υποστηρίξαμε ότι κατ' αρχήν υπάρχει το μνημόνιο Παπούλια-Γιλμάζ, το οποίο η Ελλάδα, όπως ξέρετε, έχει αποδεχθεί και είχε αρχίσει να εφαρμόζει και του οποίου την εφαρμογή σταμάτησε μονομερώς η Τουρκία, διότι δεν ήταν πραγματικά αποφασισμένη να βοηθήσει στην εμπέδωση μιάς κατάστασης η οποία θα εκτόνωνε την ένταση στο Αιγαίο. Και συγκεκριμένα τονίζουμε προς τους συνομιλητές μας, ότι ο πλέον αιχμηρός παράγοντας έντασης στο Αιγαίο είναι οι παραβιάσεις και παραβάσεις των τουρκικών αεροσκαφών και ιδιαίτερα οι πτήσεις οπλισμένων αεροπλάνων που κατ' ανάγκη αναχαιτίζονται από τα ελληνικά αεροπλάνα με τις γνωστές συνέπειες.

Λέμε, λοιπόν, στους συνομιλητές μας εάν θέλετε να υπάρξει αποκλιμάκωση της έντασης, ξεκινήστε από την αιχμή, από εκεί που πραγματικά υπάρχει καθημερινά ο κίνδυνος και πείστε τους Τούρκους να σταματήσουν τις παραβιάσεις και τις παραβάσεις του κυριαρχικού μας χώρου.

Μέσα στα πλαίσια αυτής της συζήτησης έγινε η πρόταση επί δύο μήνες το καλοκαίρι- όπως ξέρετε το Αιγαίο είναι μία θάλασσα η οποία συχνάζεται από μεγάλο αριθμό πλωτών μέσων και ανθρώπων- να μην διεξάγονται στρατιωτικές ασκήσεις. Και αυτήν την πρόταση επειδή τη βρίσκαμε προφανώς επωφελή για τον ελληνικό τουρισμό, για την οικονομία των νησιών και για το γενικότερο κλίμα, την αποδεχθήκαμε και εφαρμόστηκε φέτος τους μήνες Ιούλιο και Αύγουστο και από μας και από την Τουρκία. Αυτό δε σημαίνει ότι κατά την εποχή αυτή οι Τούρκοι δεν συνέχιζαν τις παραβιάσεις και παραβάσεις τους και επίσης, δε σημαίνει ότι οι Τούρκοι σταμάτησαν κατά τη διάρκεια της προσωρινής αυτής αναστολής των στρατιωτικών γυμνασίων να θέτουν σε κίνδυνο την ασφάλεια των πτήσεων για λόγους μη τηρήσεως των κανόνων εναέριας κυκλοφορίας.

Γίνεται τώρα η πρόταση αυτή η περίοδος να επεκταθεί, να προστεθούν άλλοι δυο μήνες, ο Ιούνιος και ο Σεπτέμβριος, ούτως ώστε να καλύπτει όλη την τουριστική περίοδο, η οποία, όπως ξέρετε, σε ορισμένες περιοχές της Χώρας στο νότο, επεκτείνεται. Αυτό αποκλειστικά αφορούσε η θέση του κ. Ροζάκη η οποία ίσως γιατί δεν εκφράστηκε με απόλυτη ακρίβεια παρανοήθηκε από τον Τύπο. Απαντήθηκε από τον ίδιο, απαντήθηκε από μένα. Δεν υπάρχει καμία διαφωνία και καμία διαφορά αντίληψης επί του θέματος.

ΠΡΟΕΔΡΟΣ (Απόστολος Κακλαμάνης): Ο κ. Καραμανλής έχει το λόγο.

ΚΩΝΣΤΑΝΤΙΝΟΣ ΚΑΡΑΜΑΝΛΗΣ: Κύριε Υπουργέ, επιτρέψτε μου να θεωρήσω τον τρόπο με τον οποίο επιχειρήσατε να καλύψετε το θέμα καλή προσπάθεια, αλλά δεν νομίζω ότι συμβαδίζει με τα γεγονότα. 

Σε συνέντευξή του ο κύριος Υφυπουργός των Εσωτερικών, που τονίζω μάλιστα ότι έχει αναλάβει το σχεδιασμό της εξωτερικής μας πολιτικής, στις 19 Οκτωβρίου είπε μεταξύ άλλων: "Δεν θεωρώ ότι αυτά είναι μόνο καλοκαιρινά φαινόμενα. Μπορεί εφόσον εκδηλωθεί εμπράκτως η θέληση και από την άλλη πλευρά να συνεχιστούν σε ένα χρονικό διάστημα πολύ ευρύτερο.

'Αρα, ό,τι εφαρμόστηκε το καλοκαίρι, αυτό το μορατόριουμ θα μπορούσε να συνεχιστεί και το χειμώνα και την άνοιξη και οποτεδήποτε". 

'Εχει μεγάλη σημασία το ότι δύο μέρες μετά στις 21 του μηνός στο press room ο παριστάμενος κυβερνητικός εκπρόσωπος σε ερώτηση που του ετέθη κατά πόσο αυτή η πρόταση ήταν προσωπική του αρμοδίου Υφυπουργού Εξωτερικών ή είναι θέση της Κυβέρνησης κατά λέξη είπε: "Κύριε Μιχαήλ, αυτή είναι η θέση της Κυβέρνησης η οποία δεν διατυπώνεται για πρώτη φορά. Κατ' επανάληψη η ελληνική Κυβέρνηση με διάφορους τρόπους και μέσω διαφόρων εκπροσώπων της έχει λάβει αυτήν τη θέση. 

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Είναι και άλλα.

ΚΩΝΣΤΑΝΤΙΝΟΣ ΚΑΡΑΜΑΝΛΗΣ: Είναι και άλλα, αλλά εν πάση περιπτώσει, η βασική απάντηση είναι αυτή, ότι είναι θέση της Ελληνικής Κυβέρνησης, στην ερώτηση του δημοσιογράφου κατά πόσο είναι προσωπική άποψη του κ. Ροζάκη ή γενικότερη κυβερνητική πολιτική. Αντιλαμβάνεσθε ότι εδώ υπάρχει ένα ζήτημα. Το ζήτημα αυτό θα έλεγα αναπτύσσεται σε ένα τρίπτυχο.

Πρώτα απ' όλα το ζήτημα, εάν μεταβάλλεται η ελληνική στάση και πολιτική στο θέμα του μορατόριουμ, είναι μείζον θέμα που πρέπει να διευκρινιστεί.

Δεύτερον, έτσι και αλλιώς όλοι οι 'Ελληνες αισθανόμαστε τον προβληματισμό, αλλά και μια σύγχυση σε ό,τι αφορά τα ελληνο-τουρκικά, θέμα πολύ σημαντικό, θα έλεγα το κορυφαίο της εξωτερικής μας πολιτικής και φυσικό είναι όλη αυτή η συζήτηση να προκαλεί ερωτηματικά. Και θα έλεγα ότι αυτό το θέμα που δημιουργήθηκε θέτει ένα ακόμα ζήτημα στην σειρά από εκείνα που περιμένουν κατά τη δική μου τουλάχιστον άποψη, διευκρίνιση. Για παράδειγμα η αναφορά -δεν θα επεκταθώ σ' αυτό- που κάνατε για την οριοθέτηση της υφαλοκρηπίδας, αλλά με ποιά γραμμή βάσης σε ό,τι αφορά τα χωρικά ύδατα.


Και το τρίτο θέμα. Υπάρχει ζήτημα συντονισμού, κύριε Υπουργέ. Βέβαια ο αρμόδιος να απαντήσει για αυτό, είναι ο ίδιος ο Πρωθυπουργός, αλλά υπήρξε και διυπουργική διαφωνία. Εσείς πράγματι και ο Υπουργός Εθνικής Αμύνης τα διαψεύσατε αυτά και καθέτως εκφράσατε την αντίρρησή σας. Υπάρχει, όμως, ένα ζήτημα σοβαρό, όταν επί δύο μήνες η χώρα δεν ξέρει τι είδους οικονομικά ή φορολογικά μέτρα θα εφαρμοστούν, και καθίσταται κρισιμότατο, όταν μιλάμε για τις ελληνο-τουρκικές σχέσεις. Διότι επικοινωνιακά, τα σημάδια που αναδεικνύει η ελληνική εξωτερική συμπεριφορά, περιέχουν τέτοια στοιχεία αντίφασης.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΘΕΟΔΩΡΟΣ ΠΑΓΚΑΛΟΣ (Υπ.Εξωτερικών): Εγώ θεωρώ βεβαίως ότι είναι δικαιολογημένη η Ερώτηση του κυρίου συναδέλφου -δεν αμφισβητώ την αιτία η οποία την προκάλεσε- θεωρώ, όμως, ότι έχουν δοθεί επαρκείς εξηγήσεις. Είναι προφανές, ότι ο κ.Ροζάκης εκφράστηκε κατά τρόπο που δεν εξέφραζε τη σκέψη του, ίσως γιατί εκείνη τη στιγμή παρασύρθηκε από την ερώτηση και αφέθηκε να επεκτείνει το ζήτημα, πέραν του δέοντος.

Δεν υπάρχει διαφορά απόψεων στην ηγεσία του Υπουργείου Εξωτερικών, η οποία μπορώ να σας διαβεβαιώσω -όπως διαπιστώσατε πιστεύω και από τις σχέσεις σας με το Υπουργείο, γιατί νομίζω ότι είστε στην αρμόδια Επιτροπή- ότι εργάζεται συλλογικά κατά τρόπο απόλυτα ικανοποιητικό. Και δεν υπάρχει αρμόδιος για το σχεδιασμό. Ο σχεδιασμός είναι υπόθεση όλης της πολιτικής ηγεσίας και της δομής του Υπουργείου και βεβαίως των αξιολόγων επαγγελματικών στελεχών, τα οποία έχουμε στη διάθεσή μας, με την κολοσσιαία πείρα την οποία διαθέτουν.

Από εκεί και πέρα, προετοιμάζει ο κ.Ροζάκης το υλικό υποδομής -με βάση και τις απόψεις όλων των Κομμάτων. Στην προεκλογική περίοδο, κατ'επανάληψη εκφράστηκε και από εσάς αυτή η άποψη, ότι πρέπει να έχουμε μια εξωτερική πολιτική, που να στηρίζεται σε επιστημονικά δεδομένα, στη μελέτη και στη συμβολή των πανεπιστημιακών και άλλων παραγόντων της Χώρας-και με βάση αυτό να παίρνουμε τις αποφάσεις μας.

Σε ό,τι αφορά το συγκεκριμένο ζήτημα, επαναλαμβάνω αυτό που σας είπα: Δεν σκοπεύουμε να ζητήσουμε ή να δεχθούμε αναστολή των ασκήσεων, που είναι κυριαρχικό δικαίωμα της Ελλάδος και δεν διενεργούνται από τις 'Ενοπλες Δυνάμεις μας, όλους τους υπόλοιπους μήνες, πλην της καλώς εννοουμένης τουριστικής περιόδου, οπότε θεωρούμε ότι δεν υφιστάμεθα καμία ζημία και αντίθετα ωφελούμεθα από την απουσία στρατιωτικής εντάσεως σ'αυτήν την περιοχή. 'Οπως ξέρετε, πρόσφατο είναι το παράδειγμα ατυχεστάτου περιστατικού, το οποίο οφείλεται στη συνύπαρξη επιβατικών και πολεμικών πλοίων στην ίδια περιοχή. Καλό θα ήταν οι συνθήκες που μπορεί να δημιουργήσουν ένα τέτοιο ατυχές περιστατικό, να μειώνονται στο ελάχιστο, ώστε να μειώνεται και στο ελάχιστο ο κίνδυνος επανάληψης τέτοιων δυστυχημάτων. Ευχαριστώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, τη συνεδρίασή μας παρακολουθούν από τα Δυτικά Θεωρεία, αφού προηγουμένως ξεναγήθηκαν στην έκθεση της Αίθουσας "Ελευθέριος Βενιζέλος", σαράντα εννιά μαθητές και δύο συνοδοί καθηγητές τους, από το ΣΤ' Λύκειο Ζωγράφου.

(Χειροκροτήματα από όλες τις Πτέρυγες)

Οι Διαρκείς Επιτροπές Εθνικής 'Αμυνας, Εξωτερικών Υποθέσεων και Οικονομικών Υποθέσεων καταθέτουν την έκθεσή τους στο σχέδιο νόμου του Υπουργείου Οικονομικών: "Μισθολογικές ρυθμίσεις μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και του Λιμενικού Σώματος".

Θα ήθελα να πληροφορήσω τους παρόντες συναδέλφους, ότι με συμπληρωματική ημερήσια διάταξη το νομοσχέδιο αυτό εισάγεται αύριο στην Ολομέλεια για συζήτηση επί της αρχής και την επόμενη εβδομάδα, προς το τέλος της εβδομάδας, θα συνεχίσουμε τη συζήτηση επί των άρθρων, ώστε να καταστεί δυνατή και η συμμετοχή στη συζήτηση των συναδέλφων που συμμετέχουν, από την Επιτροπή Εξωτερικών Υποθέσεων και θα είναι αντιπρόσωποι, στην Κοινοβουλευτική Συνέλευση του ΝΑΤΟ.

Ο συνάδελφος κ. Δημήτριος Κουτσόγιωργας ζητεί άδεια ολιγοήμερης απουσίας του στο εξωτερικό. Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Η Βουλή ενέκρινε.

Τέταρτη στην ημερήσια διάταξη είναι η Επίκαιρη Ερώτηση πρώτου κύκλου με αριθμό 153/7.11.96 της Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη λήψη των αναγκαίων θεσμικών και οικονομικών μέτρων, προκειμένου να εξασφαλιστεί η οικονομική και διοικητική αυτοτέλεια των Ο.Τ.Α..

Η ερώτηση της κας Δαμανάκη έχει ως εξής:

"Η πρόθεση της Κυβέρνησης στο πλαίσιο του περιορισμού των δημοσίων δαπανών να περικόψει κατά 25% τα έσοδα των Ο.Τ.Α. από τα τέλη κυκλοφορίας καθώς και οι εκτιμήσεις της Κ.Ε.Δ.Κ.Ε. ότι από το 1989 που εφαρμόσθηκε ο ν.1828 για τα οικονομικά των Δήμων και Κοινοτήτων, το Κράτος παρακρατεί 530 δισ. δραχμές από θεσμοθετημένους πόρους, αναδεικνύουν το σοβαρό πρόβλημα που υπάρχει στα οικονομικά των Ο.Τ.Α..

Την ίδια ώρα είναι γεγονός, ότι μόνο εξήντα Δήμοι σε όλη τη Χώρα, σύμφωνα με τα στοιχεία της Κ.Ε.Δ.Κ.Ε., έχουν προχωρήσει στην επιβολή ανταποδοτικών τελών για την εκτέλεση συγκεκριμένων έργων.

Για άλλη μία φορά, λοιπόν, έρχεται στην επικαιρότητα το άμεσο οξύ οικονομικό πρόβλημα των Ο.Τ.Α., καθώς και η έλλειψη διοικητικής και οικονομικής αυτοτέλειάς τους. Είναι αναγκαίο πλέον η Κυβέρνηση να προχωρήσει σε μια ολοκληρωμένη φορολογική μεταρρύθμιση, η οποία αφ ενός μεν θα εξασφαλίζει την οικονομική αυτοτέλεια των Δήμων και Κοινοτήτων, αφετέρου δε θα αποφεύγεται η διπλή φορολογική επιβάρυνση (από την κεντρική διοίκηση και την Τοπική Αυτοδιοίκηση) ευρυτάτων στρωμάτων χαμηλόμισθων και χαμηλοσυνταξιούχων. Παραλλήλως θα πρέπει από την πλευρά των Δήμων και Κοινοτήτων να επιδιωχθεί η οικονομική ανασυγκρότησή τους με τον περιορισμό της σπατάλης και την αύξηση της αποτελεσματικότητάς τους.

Ερωτάται ο κύριος Υπουργός Εσωτερικών Δημόσιας Διοίκησης και Αποκέντρωσης:

1. Ποιά θεσμικά και οικονομικά μέτρα προτίθεται να λάβει η Κυβέρνηση, προκειμένου να εξασφαλισθεί η οικονομική και διοικητική αυτοτέλεια των ΟΤΑ;

2. Σε ποιες ενέργειες προτίθεται να προβεί άμεσα, προκειμένου να αντιμετωπισθεί το οξύ οικονομικό πρόβλημα των ΟΤΑ και αν σκοπεύει να θέσει τέλος στο καθεστώς των κατά τη βούληση των Υπουργών επιχορηγήσεων στους Δήμους και Κοινότητες;"

Ο Υφυπουργός Εσωτερικών, Δημόσιας Διοίκησης και Αποκέντρωσης κύριος Λάμπρος Παπαδήμας έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπ. Εσωτερικών, Δημόσιας Διοίκησης και Αποκέντρωσης): Κύριε Πρόεδρε, η ερώτηση της αξιοτίμου συναδέλφου μου δίνει την ευκαιρία να υπερασπιστώ μία συνεπή πολιτική του ΠΑ.ΣΟ.Κ. μιας 15ετίας, μία πολιτική η οποία κατοχύρωσε τη διοικητική και στη συνέχεια την οικονομική αυτοτέλεια των Οργανισμών Αυτοδιοίκησης Πρώτου Βαθμού, γιατί ασφαλώς η κατάργηση του ελέγχου σκοπιμότητας δεν θα σήμαινε τίποτα, αν δεν υπήρχε και μία οικονομική αυτοτέλεια, που να δίνει ουσιαστικά στους Ο.Τ.Α. τη δυνατότητα να μπορούν να έχουν και τα οικονομικά μέσα, εκείνα που θα τους επέτρεπαν να κινούνται μέσα στα όρια της διοικητικής τους αυτοτέλειας. Αυτά, λοιπόν, είναι κατοχυρωμένα.

Βέβαια, υπάρχουν διαρθρωτικά προβλήματα στον πρώτο βαθμό και αυτά είναι η πολυδιάσπαση, είναι το ότι στους Ο.Τ.Α. του Λεκανοπεδίου δεν υπάρχουν ταμειακές υπηρεσίες, γι'αυτό τους έχουν φέρει σε μία διαφορά οικονομικής αυτοδυναμίας έναντι των άλλων Ο.Τ.Α., γιατί με μία πολιτική δεκαετιών, έχουν υπερχρεώσει τους δήμους με αλόγιστες σπατάλες πόρων και αλόγιστες προσλήψεις προσωπικού, που μερικές φορές σε δήμους δέκα πέντε χιλιάδων κατοίκων φθάνει το προσωπικό στα χίλια τριακόσια άτομα. Και αυτό είναι ένα πρόβλημα. Η Κυβέρνηση αυτό το πρόβλημα το αντιμετωπίζει και σκέφτεται να το αντιμετωπίσει και με θεσμικά μέτρα τα οποία πολύ σύντομα θα φέρει στη Βουλή. 'Ενα από αυτά θα είναι η καθιέρωση υποχρεωτικά ταμειακής υπηρεσίας σε δήμους με πληθυσμό πάνω των δέκα χιλιάδων κατοίκων.

Ρωτάτε, επίσης, πώς θα αντιμετωπισθεί το οξύτατο πρόβλημα των ΟΤΑ σήμερα. Σας πληροφορώ ότι τα χρόνια αυτά που πέρασαν, μετά την καθιέρωση του 1828, ο μέσος ετήσιος ρυθμός αύξησης των Δήμων και Κοινοτήτων είναι πάνω από τον πληθωρισμό κάθε χρόνο. Πέρυσι, συγκεκριμένα η αύξηση που δόθηκε από τον προϋπολογισμό που φέτος εφαρμόζεται, είναι της τάξεως του 26%, όταν όλος ο δημόσιος τομέας δεν άγγιξε το 10%.

Τα έσοδα που θα έχουν οι Ο.Τ.Α. το 1997 σε σχέση με τα έσοδα του 1996 από τον κρατικό προϋπολογισμό, θα είναι αυξημένα το ελάχιστο κατά 40 δισ. Επομένως, δεν θα υπάρξει οικονομικό πρόβλημα.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ).

Στο τελευταίο σκέλος της ερώτησής σας αναφέρεσθε στο εάν μπουν κάποια κριτήρια για τη διαφάνεια στις κατανομές των επιχορηγήσεων των διαφόρων Υπουργείων. Εκεί είναι αποφασισμένη η Κυβέρνηση να θεσπίσει κριτήρια. Και ήδη έχει ανατεθεί σε ομάδα εργασίας στην οποία ζητήθηκε συμμετοχή εκπροσώπου της Κ.Ε.Δ.Κ.Ε., να μπορέσει να μελετήσει αυτά τα κριτήρια και να υπάρξει, όχι μόνο διαφάνεια στην κατανομή τους, αλλά να έχουν και έναν αναπτυξιακό χαρακτήρα έναντι της πολυδιάσπασης των πόρων, που είχαμε μέχρι σήμερα.

ΠΡΟΕΔΡΕΥΩΝ (Λουκάς Αποστολίδης): Η κα Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, δεν είμαι απ' αυτούς που υποστηρίζουν ότι για το οξύ οικονομικό πρόβλημα των Ο.Τ.Α. φταίνε μόνο οι κεντρικές Κυβερνήσεις. Θα δεχθώ ότι φταίνε και οι ίδιοι οι Οργανισμοί Τοπικής Αυτοδιοίκησης και πρόσφατα η εμπειρία μου με έχει πείσει ότι υπάρχουν και στους Δήμους φαινόμενα διαφθοράς και σπατάλης.

'Ομως, όταν υπάρχει ένα τέτοιο σύνθετο και πολύπλοκο πρόβλημα, η Κυβέρνηση δεν μπορεί να παρακρατεί θεσμοθετημένους πόρους της Αυτοδιοίκησης. Και σ' αυτό το σημείο της ερώτησής μου περιμένω την απάντηση του κυρίου Υπουργού.

'Εγινε το συνέδριο της Κ.Ε.Δ.Κ.Ε.. Οι Δήμοι της ΤΕΔΚΝΑ κλείνουν αύριο και μεθαύριο, κύριε Υπουργέ. Αυτό είναι το θέμα της στιγμής. Δεν είναι τι έκανε το ΠΑ.ΣΟ.Κ. την περασμένη δεκαπενταετία. Και η πρόταση η οποία υπάρχει είναι να μην περικοπούν οι θεσμοθετημένοι πόροι της Αυτοδιοίκησης. Αντί αυτής της περικοπής, εάν επιτέλους η Κυβέρνηση έχει τέτοια ανάγκη να περικόψει, να περικόψει ένα ποσό από τα κονδύλια των Υπουργείων, τα οποία μοιράζουν οι Υπουργοί μέσω πελατειακών σχέσεων. Την πρόταση αυτή την οποία ανέπτυξε ο κ. Παπαδήμας στο συνέδριο της Κ.Ε.Δ.Κ.Ε. δεν δεσμεύεται ότι θα υλοποιήσει η Κυβέρνηση.

Αυτό μας ενδιαφέρει, κύριε Υπουργέ, να δεσμευθείτε σ' αυτό. Να δεσμευθείτε στο θέμα της τακτοποίησης των δανείων που θέτει η ΤΕΔΚΝΑ, έστω με ένα χαμηλότερο επιτόκιο. Να δεσμευθείτε σε θέματα που έχουν σχέση με την κατανομή των κονδυλίων με σοβαρά και ουσιαστικά κριτήρια. 

Διότι, αν συνεχισθεί αυτή η ιστορία και η Κυβέρνηση απλώς λέει ότι οι Δήμοι θα εισπράξουν από τους δημότες, θα οδηγηθούμε σε μία κατάσταση, όπου ορισμένα στρώματα θα φορολογηθούν διπλά και τριπλά.

Δεν ισχυρίζομαι ότι δεν πρέπει και οι Δήμοι να έχουν τους δικούς τους πόρους. Αντίθετα, σ' αυτήν την κατεύθυνση πρέπει να πάμε, αναπτύσσοντας και την ευθύνη και την πρωτοβουλία και την υπευθυνότητα απέναντι στους πολίτες. 'Ομως, για να γίνει αυτό, χρειάζεται μία συνολική φορολογική μεταρρύθμιση, ώστε να μην φορολογούνται οι πολίτες διπλά και τριπλά, μία φορά από την κεντρική εξουσία και επιπλέον από το Δήμο.

Μέχρις ότου γίνουν αυτά, επαναλαμβάνω ότι το κύριο αίτημα είναι να μην περικοπούν θεσμοθετημένοι πόροι. Απεργούν, κλείνουν αύριο και μεθαύριο οι Δήμοι, κύριε Υπουργέ, μην εμφανίζεσθε σαν να έρχεσθε από άλλο πλανήτη. Να περικοπούν στην ανάγκη πόροι που μοιράζουν Υπουργοί κατά το δοκούν, ή να δεσμευθείτε ότι θα μοιράζονται με αντικειμενικά κριτήρια.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπ. Εσωτερικών, Δημόσιας Διοίκησης και Αποκέντρωσης): Κύριε Πρόεδρε, αυτά που ανέφερε η αξιότιμη συνάδελφος στη δευτερολογία της δείχνουν ότι υπάρχει αυτήν τη στιγμή μία διαφορά σημαντική ανάμεσα στην απόφαση του συνεδρίου της Κ.Ε.Δ.Κ.Ε. και στην πράξη της ΤΕΔΚΝΑ, η οποία από σήμερα αποφάσισε να κλείσει τους Δήμους για το επόμενο τετραήμερο.

Η Κυβέρνηση αποδέχθηκε την ομόφωνη απόφαση του Διοικητικού Συμβουλίου της ΚΕΔΚΕ και του συνεδρίου στη συνέχεια και θα σεβαστεί αυτή τη δέσμευσή της. 

Ανέφερα πριν, ότι και για το θέμα της κατανομής των κονδυλίων από τα διάφορα Υπουργεία, θα θεσπισθούν κριτήρια για τη διαφανή, αλλά και αποτελεσματική, από πλευράς επενδύσεων, κατανομή αυτών των πόρων. Eπίσης, και στο θέμα των πόρων, δεν στερεί η Κυβέρνηση κανένα πόρο από τους Ο.Τ.Α.. Αντίθετα, το συνέδριο ομόφωνα αποφάσισε, συμβάλλοντας στην κοινή προσπάθεια, την οποία κάνει η Κυβέρνησή μας και ο Λαός μας ολόκληρος, για να πετύχουμε τους όρους σύγκλισης του Μάαστριχτ, να δώσει ποσό ισόποσο με το 25% των πόρων της Αυτοδιοίκησης από τα τέλη κυκλοφορίας.

Και αυτό θα διατυπωθεί νομοτεχνικά και στον προϋπολογισμό και στο νομοσχέδιο που προωθεί αυτήν τη στιγμή το Υπουργείο Εθνικής Οικονομίας για την εξασφάλιση των ανάλογων πόρων, με τέτοιο τρόπο που δεν θα θίγεται καθόλου ούτε στην ουσία ούτε στο πνεύμα του ο ν. 1828. Να είστε βέβαιοι ότι η Κυβέρνηση με πάρα πολύ ενδιαφέρον παρακολουθεί τα οικονομικά της Αυτοδιοίκησης, την πορεία της, στέκεται δίπλα τους, θα είναι συμπαραστάτης τους σε κάθε προσπάθεια και όπου υπάρχει πρόβλημα το οποίο αναγνωρίζουμε είναι πρόβλημα που έχει δημιουργηθεί εδώ και δεκαετίες, παίρνουμε τα ανάλογα μέτρα να το λύσουμε. Πρόσφατο παράδειγμα οι ρυθμίσεις χρεών που κάναμε σε δήμους που είχαν δημιουργήσει αυτά τα χρέη προς τα ασφαλιστικά ταμεία (προς το Ι.Κ.Α. ή προς το ΤΥΔΚΥ), αλλά και οι ρυθμίσεις χρεών απέναντι του Ταμείου Παρακαταθικών και Δανείων.

ΠΡΟΕΔΡΕΥΩΝ (Λουκάς Αποστολίδης): Πέμπτη στην ημερήσια διάταξη είναι η με αριθμό 163/8.11.96 επίκαιρη ερώτηση πρώτου κύκλου του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς τον Υπουργό Τύπου και Μέσων Μαζικής Ενημέρωσης, σχετικά με το πρόγραμμα εξυγίανσης της Ελληνικής Ραδιοφωνίας - Τηλεόρασης Α.Ε., τις απολύσεις δημοσιογράφων, τα κριτήρια επιλογής νέων προσλήψεων κ.λπ.

Η επίκαιρη ερώτηση έχει ως εξής:

"Για τον κύριο Υπουργό Τύπου και Μ.Μ.Ε.

Τις τελευταίες ημέρες η νέα διοίκηση της Ε.Ρ.Τ. Α.Ε., με το πρόσχημα της εξυγίανσης και της περιστολής των δαπανών, προχώρησε σε απωλήσεις δημοσιογράφων, οι οποίοι φέρονταν ως απασχολούμενοι με σύμβαση έργου και με μηνιαίες αποδοχές από 100.000 εώς 150.000 δρχ., ενώ στην πραγματικότητα πρόκειται για συμβάσεις αορίστου χρόνου, αφού επί σειρά ετών κάλυπταν το πολιτικό ρεπορτάζ.

Παράλληλα, όμως, με τις παραπάνω απολύσεις η διοίκηση υπέγραψε συμβάσεις αποκλειστικής απασχόλησης με μηνιαίες αποδοχές που κυμαίνονται από 600.000 εώς 700.000 δρχ.

Τόσο οι απολύσεις όσο και οι προσλήψεις έγιναν χωρίς κανένα απολύτως κοινωνικό και αξιολογικό κριτήριο και πριν καν προσδιοριστεί κάποιο συγκεκριμένο πρόγραμμα εξυγίανσης, γεγονός που δημιουργεί έντονα ερωτηματικά για την "επικοινωνιακή πολιτική" της Κυβέρνησης και επαναφέρει στην επικαιρότητα το θέμα της "μαύρης" και "λευκής" λίστας δημοσιογράφων.

Επειδή το θέμα είναι εξαιρετικά επείγον καθώς οι "εξυγιαντικές" πρωτοβουλίες των νέων διευθυνόντων έχουν δημιουργήσει αίσθημα έντονης ανασφάλειας στους εργαζόμενους, με σοβαρές επιπτώσεις στην ομαλή λειτουργία του κρατικού φορέα ενημέρωσης, ερωτάται ο κύριος Υπουργός: Πρώτον, με ποια κοινωνικά και αξιολογικά κριτήρια γίνονται οι προσλήψεις στην Ε.Ρ.Τ. Α.Ε. και με ποια κριτήρια οι απολύσεις. Δεύτερον, εάν θα υπάρξει κάποιο συγκεκριμένο πρόγραμμα εξυγίανσης της Ε.Ρ.Τ. Α.Ε. Τρίτον, εάν θα επανεξεταστεί το θέμα των απολυθέντων συντακτών". Ο κύριος Υπουργός έχει το λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι είναι πάντα ευχάριστο να συζητούμε για θέματα που αφορούν τα μέσα ενημέρωσης, ιδιατέρως όταν αναφερόμαστε στο δημόσιο ραδιοτηλεοπτικό φορέα. Και είναι πολύ πιο ευχάριστο όταν η συζήτηση αυτή γίνεται με ένα συνάδελφο ο οποίος έχει βιωματική σχέση με τη δημοσιογραφία. 'Ομως μια τέτοια συζήτηση μπορεί να είναι χρήσιμη και ωφέλιμη όταν φιλοδοξεί να εισφέρει προτάσεις, ιδέες, ή εν πάση περιπτώσει να πληροφορήσει το Σώμα και μέσω αυτού τον Ελληνικό Λαό για θέματα τα οποία αυτήν την ώρα λαμβάνουν χώρα στην ελληνική ραδιοφωνία - τηλεόραση. Λυπάμαι να πω, όμως, ότι τόσο το σκεπτικό όσο και η ανάπτυξη των επιχειρημάτων του κυρίου συναδέλφου στηρίζεται σε ένα πλήθος ανακριβειών και γι' αυτό ακριβώς το λόγο πιστεύω, ότι αδικεί και τον εαυτό του και το Σώμα όταν χωρίς μία προηγούμενη εξέταση ενδελεχή των στοιχείων, τα οποία χρησιμοποιεί, αναπτύσσει την επίκαιρη ερώτησή του, γιατί δεν έχει ελέγξει τα στοιχεία κατά τέτοιο τρόπο, ώστε να είναι τεκμηριωμένοι οι ισχυρισμοί αυτοί.

Δεν είναι πρόσχημα η προσπάθεια για την εξυγίανση. Είναι μία πραγματική προσπάθεια η οποία ίσως, σε αυτήν την έκταση και με αυτόν τον τρόπο γίνεται για πρώτη φορά εδώ και πάρα πολλά χρόνια στην Ελλάδα. 'Ηδη το Υπουργείο Τύπου, σε συνεργασία με το Υπουργείο Εθνικής Οικονομίας, αλλά και το Υπουργείο Εργασίας και Κοινωνικών Ασφαλίσεων αντιμετωπίζουν αυτές τις ημέρες και για λίγο ακόμα φαντάζομαι χρόνο τόσο το οικονομικό πρόβλημα που αντιμετωπίζει η Ε.Ρ.Τ., τα βάρη τα οποία έχουν συσσωρευθεί και δεν της επιτρέπουν να έχει ένα ανταγωνιστικό πρόγραμμα, όσο και το κοινωνικοασφαλιστικό καθεστώς των εργαζομένων σε αυτήν, προκειμένου με βάση τα τελικά πορίσματα αυτών των επιτροπών που αυτήν την ώρα συζητούν, συνεδριάζουν και ακόμα δεν έχουν καταλήξει στις τελικές τους θέσεις, να πάρουμε τις αποφάσεις μας για τις οργανωτικές αναδιαρθρώσεις οι οποίες πρέπει να γίνουν στην Ε.Ρ.Τ., αλλά και τη θεματική των προγραμμάτων της.

Η εξυγίανση, τουλάχιστον ως προσπάθεια φιλόδοξη, ασφαλώς ναι, είναι μια πραγματική κατάσταση. Δεν είναι πρόσχημα. Δεν έχουν γίνει απολύσεις. Δεν ανανεώθηκαν συμβάσεις έργου, όταν οι συμβάσεις αυτές έληξαν και δεν έχουν γίνει προσλήψεις. Ο λόγος ο οποίος γίνεται στην επίκαιρη ερώτηση για αποκλειστικές συμβάσεις αφορά μονίμως εργαζόμενους της Ελληνικής Ραδιοφωνίας Τηλεόρασης, στους οποίους ανετέθη ένα επιπλέον έργο και γι' αυτόν ακριβώς το λόγο έχουν επιπρόσθετη αμοιβή. Δεν είναι νέες προσλήψεις. Τα δε ποσά στα οποία αναφέρεται ο συνάδελφος στην ερώτησή του, ποσά τα οποία κυκλοφορούν σε εφημερίδες, σε ραδιόφωνα, σε συζητήσεις, όχι μόνο δεν ανταποκρίνονται στην αλήθεια, αλλά θα έλεγα ότι είναι ένα κακόβουλο όπλο, το οποίο χρησιμοποιείται μόνο και μόνο για να πληγεί η προσπάθεια που γίνεται αυτήν την περίοδο για την αναβάθμιση και την εξυγίανση της ΕΡΤ. Και επιτέλους, δεν είναι ευχάριστο, αλλά είναι αληθινό. Υπάρχουν πολλά προβλήματα σ' αυτόν τον Τόπο. Μπορεί οι Βουλευτές της Αντιπολίτευσης ιδιαιτέρως, ο καθένας χωριστά, να αντλήσουν από εκεί υλικό, για να αντιπολιτευθούν την Κυβέρνηση. Δε χρειάζεται να εφευρίσκουν ή να κατασκευάζουν αντίπαλο δέος, για να βρίσκουν έτσι τρόπο ή βάση να αναπτύσσουν τέτοιου είδους επιχειρήματα και κριτικές προς την Κυβέρνηση. Γιατί οι αδίκως κρίνοντες και κατακρίνοντες πιστεύω, ότι μένουν εκτεθειμένοι, όταν τα στοιχεία τα οποία χρησιμοποιούν δεν ανταποκρίνονται σε πραγματικά δεδομένα. Και τα στοιχεία του κυρίου συναδέλφου δεν ανταποκρίνονται σε πραγματικά δεδομένα. Η προσπάθεια που θα κάνουμε για την εξυγίανση της Ε.Ρ.Τ. θα συνεχιστεί. Εύχομαι να είναι μία απλή σύμπτωση το ότι τις τελευταίες μέρες όλο και περισσότερο γίνεται δημοσίως συζήτηση για τα θέματα της Ε.Ρ.Τ., σύμπτωση με το ότι η συζήτηση γίνεται τώρα, που προσπαθούμε την αναβάθμιση και εξυγίανσή της και σας λέω ότι ματαιοπονούν όσοι πιστεύουν ότι αυτή η προσπάθεια θα ανακοπεί.

Θέλω, όμως, όποιοι έχουν να επισημάνουν ο,τιδήποτε που αφορά τα προβλήματα της ΕΡΤ, να το κάνουν πλησιάζοντας τα προβλήματα αυτά από τη σκοπιά εκείνων που επιθυμούν να βοηθήσουν την Ε.Ρ.Τ. για να βρει επιτέλους το σωστό της δρόμο, σαν ένας έγκυρος, ψύχραιμος, νηφάλιος, δημόσιος ραδιοτηλεοπτικός φορέας.

ΠΡΟΕΔΡΕΥΩΝ (Λουκάς Αποστολίδης): Ο κ. Δημαράς έχει το λόγο.

ΙΩΑΝΝΗΣ ΔΗΜΑΡΑΣ: Κύριε Υπουργέ, σας παρακαλώ πολύ, επειδή επικαλεστήκατε την επαγγελματική μου ιδιότητα, να προσέξτε τον τρόπο, με τον οποίο θα προσεγγίσω το θέμα στον πολύ λίγο χρόνο, που έχω στη διάθεσή μου.

Γνωρίζω πάρα πολύ καλά τα πράγματα της Ε.Ρ.Τ. τόσο, ώστε να πω με βεβαιότητα και όποιος θέλει από αυτήν την Αίθουσα να έχει όποια ένσταση θέλει, περισσότερο από σας. Και γνωρίζω πολύ καλά ότι δεν κομίζω γλαύκα στας Αθήνας, όταν μιλάω γι' αυτά που συνέβησαν τον τελευταίο καιρό. Πρωτίστως μάλιστα, θέλω να σας διαβεβαιώσω ότι θα ήμουν ο τελευταίος, που για λόγους συντεχνιακούς θα υπερασπιζόμουν την επαγγελματική τάξη, στην οποία ανήκω. 'Ομως, αυτά τα φοβερά πράγματα που γίνονται στην Ε.Ρ.Τ., δεν μπορεί να σας αφήσουν αδιάφορο. Λυπάμαι δε που με τόση ευκολία απευθυνόμενος σε μένα, σε μία γενική αναφορά που έκανα ότι απολύονται συνάδελφοί μου των 100.000 και 200.000 δρχ. προσλαμβάνονται άλλοι με 600.000 και 800.000, αρνείσθε ότι είναι αλήθεια, κάτι το οποίο γνωρίζω πάρα πολύ καλά ότι έχει συμβεί και στο παρελθόν. Λυπάμαι δε πολύ περισσότερο, που δεν έχετε υπόψη σας πίνακα, ο οποίος κυκλοφορεί μεταξύ των δημοσιογράφων από τη Διεύθυνση Μηχανογράφησης και Πληροφορικής του Τμήματος Παραγωγής για την κατάσταση ειδικών θέσεων, αλλά και για την κατάσταση ειδικών συμβούλων, όπου αναφέρονται τρομακτικά ποσά. Ξέρετε κάτι, κύριε Υπουργέ; 'Οταν ξεκίνησε η σύνοδος αυτή, άκουσα με ιδιαίτερη ευχαρίστηση τον Πρόεδρο της Βουλής να αναφέρεται στην ανάγκη να παράγεται ο πολιτικός λόγος σ' αυτήν την Αίθουσα και να μην παράγεται στα τηλεοπτικά παράθυρα. 'Ετσι όμως, όπως, πάτε, ο λόγος, ο πολιτικός, δυστυχώς -είμαι επαγγελματίας δημοσιογράφος και το λέω- θα παράγεται στα παράθυρα των τηλεοπτικών σταθμών.

Τελειώνοντας θέλω να σας πω, ότι το περιεχόμενο της ερώτησης, έτσι όπως ακριβώς η αγωνία αναδεικνύει, ότι απασχολεί όλους μας αυτόν τον καιρό, διετυπώθη το 1990 από τους συναδέλφους και συντρόφους σας, τον κ. Απόστολο Κακλαμάνη, σήμερα Πρόεδο της Βουλής και τον κ. Ευάγγελο Γιαννόπουλο τον Υπουργό Δικαιοσύνης, όταν τότε είχαν γίνει με το ίδιο σκεπτικό παρόμοιες απολύσεις από την κρατική τηλεόραση, την οποία πληρώνει υποχρεωτικά ο Ελληνικός Λαός, για να βλέπει χωρίς να πληρώνει τα ιδιωτικά κανάλια.

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

Μια παράκληση, κύριε Υπουργέ, επειδή στην πρωτολογία σας πήρατε αρκετό χρόνο, να είστε σύντομος στη δευτερολογία σας.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Σύντομος θα είμαι, κύριε Πρόεδρε.

Κύριε συνάδελφε, όταν ισχυρίζεστε ότι γνωρίζετε πολύ καλύτερα τα πράγματα της ΕΡΤ αντί εμού από την μια και από την άλλη χρησιμοποιείτε τα επιχειρήματα τα οποία χρησιμοποιήσατε, πιστεύω ότι τελείτε το τέλειο έγκλημα κατά του εαυτού σας και κατά της κοινής λογικής, γιατί θα πρέπει όποιοι σας προμήθευσαν με αυτά τα στοιχεία να σας είχαν επίσης κατατοπίσει ότι αυτοί οι οποίοι έχουν δικαίωμα να υπογράψουν με την ΕΡΤ Α.Ε. αποκλειστική σύμβαση, δεν μπορεί να είναι παρά μόνο μονίμως εργαζόμενοι στην Ε.Ρ.Τ. Α.Ε.. Δεν μπορεί να είναι εξωτερικοί συνεργάτες. 'Αρα δεν έχει γίνει η οποιαδήποτε πρόσληψη όπως αναφέρετε στην επίκαιρη ερώτηση, στο κείμενο το οποίο έχετε καταθέσει. Δεν μπορεί να γίνει οποιαδήποτε αποκλειστική σύμβαση για ανθρώπους εργαζόμενους, οι οποίοι έχουν σχέση εξωτερικού συνεργάτη με την Ε.Ρ.Τ.. Μην επιμένετε σ'αυτό.

'Οταν αναφέρεστε σε κάποιες προσλήψεις οι οποίες έγιναν, είναι πολύ λιγότερες από αυτές που γίνονταν στο παρελθόν, σε κάθε τρίμηνο -είναι τρίμηνες οι συμβάσεις των εξωτερικών συνεργατών, όπως γνωρίζετε- και δεν αφορούν τίποτε άλλο, παρά ανταποκριτές, τους οποίους η Ελληνική Ραδιοφωνία έπρεπε επιτέλους να έχει και δεν είχε μέχρι τώρα, σε χώρες ή πόλεις που έχουν ένα ιδιαίτερο ενδιαφέρον για μας, όπως είναι η 'Αγκυρα, όπως είναι τα Σκόπια, όπως είναι η Ρώμη. Αναφέρω ορισμένα παραδείγματα. Και πρέπει να σας πω, ότι οι μισθοδοτικές καταστάσεις είναι στη διάθεση, όχι μόνο του Σώματος, αλλά παντός ενδιαφερόμενου πολίτη. Γιατί υπάρχει μία μυθολογία ολόκληρη περί των υψηλών αποδοχών που έχουν τα διευθυντικά στελέχη της Ε.Ρ.Τ., που οι αποδοχές αυτές δεν είναι ούτε δραχμή παραπάνω από τις αποδοχές που έχουν προβλεφθεί και έχουν υπογραφεί για τους Γενικούς Διευθυντές των Γενικών Διευθύνσεων της Ε.Ρ.Τ.-Α.Ε. από τον Ιανουάριο του 1994, από τον αρμόδιο τότε Υφυπουργό Προεδρίας, τον κ. Βενιζέλο. Είναι οι 560.000 δραχμές συν έξοδα παράστασης για συμμετοχή σε συμβούλια 100.000 δραχμές ακόμη. Καμία σχέση με εκατομμύρια, καμία σχέση με αυτά τα οποία αυτήν την ώρα αποτελούν αντικείμενο συζήτησης και ζύμωσης μόνο και μόνο για να αμβλυνθεί η προσπάθεια που γίνεται στην Ε.Ρ.Τ. από κάποιους παράγοντες που έχουν εκεί διευθυντική θέση.

Πρέπει να σας πω, ότι δεν πρέπει οι εργαζόμενοι της Ε.Ρ.Τ. να νιώθουν οποιαδήποτε ανασφάλεια, κάνετε αναφορά και σ'αυτό. Ανασφάλεια πρέπει να νιώθουν όλοι εκείνοι που δεν βλέπουν με καλό μάτι την προσπάθεια που γίνεται, ώστε ο γίγαντας αυτός να ξαναβρεί επιτέλους τον βηματισμό και το σφιγμό του.

ΠΡΟΕΔΡΕΥΩΝ (Λουκάς Αποστολίδης): Εισερχόμαστε στη συζήτηση των Επικαίρων Ερωτήσεων Δευτέρου Κύκλου.

ΙΩΑΝΝΗΣ ΔΗΜΑΡΑΣ:Φαντάζεστε ότι...

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Δημαρά, δεν έχετε το λόγο.

ΙΩΑΝΝΗΣ ΔΗΜΑΡΑΣ:Ξέρετε ότι δεν μπορώ να δευτερολογήσω.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης):Δεν το επιτρέπει ο Κανονισμός οι της Βουλής.

ΠΡΟΕΔΡΕΥΩΝ (Λουκάς Αποστολίδης):Κύριε Υπουργέ, μην κάνετε διάλογο, χωρίς να ζητήσετε το λόγο από το Προεδρείο και όταν μάλιστα από τον Κανονισμό δεν έχετε αυτό το δικαίωμα.

Η πρώτη στην ημερήσια διάταξη με αριθμό 155/7-11-96 επίκαιρη ερώτηση του Βουλευτή του Πανελλήνιου Σοσιαλιστικού Κινήματος, κ. Ευάγγελου Βλασσόπουλου προς τους Υπουργούς Εμπορικής Ναυτιλίας, Περιβάλλοντος-Χωροταξίας και Δημοσίων 'Εργων, σχετικά με τα επεισόδια στις εγκαταστάσεις της MOTOR-OIL στους Αγ. Θεοδώρους σε βάρος των μελών της GREEN PEACE και τη λήψη των αναγκαίων μέτρων για την προστασία του περιβάλλοντος στην περιοχή, έχει ως εξής:

"Πριν τρεις μήνες περίπου, υπήρξε σοβαρότατο ατύχημα στις εγκαταστάσεις της ΜOTOR-OIL στους Αγ. Θεοδώρους, Κορινθίας με αποτέλεσμα εκτεταμένη ρύπανση της θάλασσας και των ακτών, αλλά και μη αναστρέψιμη οικολογική καταστροφή.

Οι διαδικασίες δικαστικής διερευνήσεως του ατυχήματος και αποδόσεως ευθυνών, αλλά και η νομοθέτηση μέτρων για την αποφυγή παραλείψεως παρομοίων ατυχημάτων, βραδύνουν και καρκινοβατούν.

Η κοινή γνώμη εξάλλου ίσταται έκπληκτη από την αδιαφορία των αρμοδίων και διακατέχεται από αγανάκτηση γιατί ο βεβαρημένος από τα αστικά λύματα και βιομηχανικά απόβλητα Σαρωνικός, με τη δικιά τους αβελτηρία, κοντεύει να μετατραπεί σε πραγματική χαβούζα.

'Ετσι το προχθεσινό ρεσάλτο των κουκουλοφόρων "ράμπο" του Λιμενικού Σώματος εναντίον των ακτιβιστών της GREEN PEACE, έχει δημιουργήσει έξαψη, ένταση και αγανάκτηση στην ευαίσθητη σε οικολογικά θέματα ελληνική κοινωνία.'Εχει, όμως, εκθέσει και τη Χώρα μας διεθνώς, γιατί οι τηλεοπτικές εικόνες του τρόπου συλλήψεως και μεταχειρίσεώς τους μεταδόθηκαν σε όλο τον κόσμο.

Μέσα απ' αυτά τα τραγικά που εξέθεσαν για μια ακόμη φορά τη Χώρα μας ερωτώνται οι Υπουργοί ΥΕΝ και ΠΕ.ΧΩ.Δ.Ε.:

1). Τι νομοθετικά ή άλλου είδους προληπτικά και κατασταλτικά μέτρα προτίθενται να λάβουν για να μην επαναληφθούν ή τουλάχιστον να ελαχιστοποιηθούν παρόμοια ατυχήματα που επιβαρύνουν το Σαρωνικό και εν γένει το θαλάσσιο περιβάλλον;

2). Τι πειθαρχικά μέτρα προτίθεται να εφαρμόσει ο ΥΕΝ για τους λιμενικούς, που αποδεδειγμένα από υπερβολικό ζήλο και έλλειψη ανθρώπινης και οικολογικής ευαισθησίας εξέθεσαν το ΥΕΝ, τον Υπουργό του και τη Χώρα μας διεθνώς;"

Ο κύριος Υπουργός έχει το λόγο.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας): Κύριε Πρόεδρε, θέλω να πιστεύω ότι ο αγαπητός κύριος συνάδελφος έχει κάνει αυτήν την ερώτηση ίσως μέσα από λαθεμένη πληροφόρηση και διόγκωση γεγονότων που επεχειρήθησαν ή επεχειρήθη από πολύ μικρό κομμάτι του Τύπου, ή εν πάση περιπτώσει δεν παρακολούθησε τα γεγονότα. Αλλά θα μπορούσε να περιμένει λιγάκι να δει τις εξελίξεις γύρω από αυτό το θέμα.

Και το λέω αυτό, πρώτον, διότι διαπιστώνω διαβάζοντας εδώ περί βιαιοτήτων και άλλων τινών, το εξής: Ο ίδιος μίλησα με εκπροσώπους της GREEN PEACE, βγήκα σε συνέντευξη στο Ραδιόφωνο και κανείς μα κανείς δεν έθεσε θέμα βιαιοτήτων.

Δεύτερον, θα μπορούσε να έχει δει ο αγαπητός συνάδελφος ότι ο ίδιος από την πρώτη στιγμή καταδίκασα τη συμπεριφορά του ενός εκ των "κομάντος" λιμενοφυλάκων που ήταν ενδεδυμένος βάσει κανονισμού, αλλά αυτό είναι αδιάφορο και είναι καταδικαστέο. Διότι δεν επρόκειτο για μία παρέμβαση με τρομοκρατική οργάνωση ή ο,τιδήποτε άλλο.

Οι ίδιοι της GREEN PEACE δήλωσαν ότι ήταν μία ομαλή παρέμβαση κατόπιν -επαναλαμβάνω- εντολής του εισαγγελέα. 'Ολη αυτή η φασαρία, η οποία γίνεται, νομίζω ότι δεν βοηθάει κανέναν.

Σε ό,τι αφορά βεβαίως τη μόλυνση, υπάρχει μία Επιτροπή στο Υπουργείο που έχει συγκροτηθεί εδώ και 3-4 μήνες και εντός ολίγων ημερών πρόκειται να μας δώσει το πόρισμά της, προκειμένου να ληφθούν όλα εκείνα τα αναγκαία μέτρα, τα οποία οφείλουν οι εταιρείες-διϋλιστήρια να υιοθετήσουν.

Εάν περίμενε λίγο, θα έβλεπε ότι σήμερα το πρωί επέβαλα το ανώτατο από το νόμο προβλεπόμενο πρόστιμο των 150 εκατομμυρίων στο πλοίο, στον πλοίαρχο δηλαδή, για ευθύνες που του καταλογίζονται από την προανάκριση. 'Οπως, επίσης, δήλωσα -και το δηλώνω και ενώπιον της Βουλής- ότι το διοικητικό αυτό πρόστιμο με προεδρικό διάταγμα θα ανέλθει στα 250 εκατομμύρια. Και το γιατί, πιστεύω ότι είναι αντιληπτό από όλους. Δεν είναι ώρα να το αναλύσω αυτό. Εκκρεμεί ακόμη το πρόστιμο που έχουμε να επιβάλουμε οι Υπουργοί ΠΕ.ΧΩ.Δ.Ε. και εγώ σε ό,τι αφορά την εταιρεία, εάν βεβαίως εκτιμηθεί και πόσο.

Σε ό,τι αφορά τη συμπεριφορά των λιμενοφυλάκων, είμαστε σε μία φάση αναδιοργάνωσης και του ίδιου του Σώματος και των Υπηρεσιών. Είναι ένα τεράστιο ζήτημα ποιοι είναι επικεφαλής αυτών των ειδικών μονάδων. Ξέρετε την ψυχολογία και την όλη κατάσταση αυτών που υπηρετούν σε αυτές τις μονάδες, μη γελιόμαστε.

Θα έλεγα στον αγαπητό συνάδελφο ότι καλό θα είναι εμείς οι Βουλευτές να μην τους χαϊδεύουμε -και εσείς προσωπικά- σε όποια διοικητική, αν θέλετε, μεταβολή της γίνεται, για να είμαστε ξεκάθαροι και για να μην έχουν τη δική μας πλάτη οι λιμενοφύλακες, ή άλλοι τινές.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Υπουργού)

Τελειώνω, κύριε Πρόεδρε.

Για να μπορούν να συνειδητοποιήσουν ότι η όποια ποινή τους επιβάλλεται, θα ισχύει και δεν θα ανακαλείται από παρεμβάσεις. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ. Βλασσόπουλος έχει το λόγο.

ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε, θεωρώ δεδομένη την οικολογική και περιβαλλοντολογική ευαισθησία των Υπουργών ΠΕ.ΧΩ.Δ.Ε. και Εμπορικής Ναυτιλίας κου Σουμάκη.

Εξάλλου το πρόστιμο που επεβλήθη σήμερα -το ανώτατο που επιτρέπει ο νόμος- και η παραπομπή στο πειθαρχικό των "ράμπο", οι οποίοι επετέθησαν εναντίον των ακτιβιστών της GREEN PEACE, καταδεικνύει αυτό το γεγονός.

Βεβαίως για το πρόστιμο, αυτό που επέβαλε ο Υπουργός Εμπορικής Ναυτιλίας και θα επιβάλει ο Υπουργός Περιβάλλοντος, δεν ξέρω κατά πόσον και πώς θα εισπραχθεί.

Υπάρχει βέβαια και ο διασυρμός της Χώρας μας από τις Τηλεοπτικές εικόνες, που έκαναν το γύρο του κόσμου.

Με αφορμή το γεγονός του δυστυχήματος της ΜΟΤΟR -OIL στα 'Ισθμια, θέλω να πω πως το θέμα της ρυπάνσεως του Σαρωνικού είναι καθημερινά επίκαιρο και γιατί επτακόσιοι πενήντα χιλιάδες τόνοι περίπου αστικά λύματα και βιομηχανικά απόβλητα καταλήγουν καθημερινά στο Σαρωνικό και γιατί τοξικά βαρέα μέταλλα καταλήγουν επίσης εκεί και γιατί, όπως ξέρετε, ο Σαρωνικός μολύνεται καθημερινά από πετρελαιοκηλίδες, από τις χερσαίες πηγές ρύπανσης ή από τα καράβια που περνούν.

Σκοπός, λοιπόν, αυτής της επίκαιρης ερωτήσεως ήταν ακριβώς, να ευαισθητοποιήσω ακόμη περισσότερο τους Υπουργούς Εμπορικής Ναυτιλίας και ΠΕ.ΧΩ.Δ.Ε. να νομοθετήσουν, σύγχρονα και σωστά, για να επιλυθεί μια και καλή το θέμα του Σαρωνικού, που εκπέμπει S.O.S.

Επιτρέψτε μου να κάνω κάποιες προτάσεις...

ΠΡΟΕΔΡΕΥΩΝ (Λουκάς Αποστολίδης):Ολοκληρώστε, όμως, κύριε συνάδελφε. 'Εχετε ήδη εξαντλήσει το χρόνο σας.

ΕΥΑΓΓΕΛΟΣ ΒΛΑΣΣΟΠΟΥΛΟΣ:Μένουν βέβαια, τα θέματα της ολοκληρωτικής επεξεργασίας των λυμάτων, της μειώσεως και σωστής διαχειρίσεως των βιομηχανικών αποβλήτων, της προστασίας του οικοσυστήματος και των ιδιαιτεροτήτων του Σαρωνικού, της δημιουργίας ταμείου προστασίας του Σαρωνικού, της προλήψεως της ρύπανσης από πετρελαιοειδή και της προστασίας και αναβάθμισης των ακτών για την επίλυση των οποίων, χρειάζεται τόλμη, σθένος, πολιτική βούληση και τελικά σύγχρονη και αποτελεσματική νομοθεσία. Ευχαριστώ.

ΠΡΟΕΔΡΕΥΩΝ (Λουκάς Αποστολίδης):Ο κύριος Υπουργός έχει το λόγο.

ΣΤΑΥΡΟΣ ΣΟΥΜΑΚΗΣ (Υπ. Εμπορικής Ναυτιλίας):Κύριε Πρόεδρε, πιστεύω ότι σε θέματα ευαισθησίας περιβάλλοντος δεν χρειάζονται τέτοιου είδους παραινέσεις. 

Νομίζω ότι όλοι είμαστε ευαισθητοποιημένοι σε σημαντικότατο και σε απόλυτο, θα έλεγα, βαθμό. Παίρνονται συνεχώς όλα εκείνα τα μέτρα, τα οποία απαιτούνται, σύμφωνα με την εξέλιξη της τεχνολογίας.

Χαίρομαι για την ευαισθησία του αγαπητού συναδέλφου για τον Σαρωνικό. Είχα την εντύπωση ότι θα την είχε για τη Λευκάδα. Εν πάση περιπτώσει, δεν έχει σημασία. 

Πρέπει να πω ότι περιμένουμε τα αποτελέσματα αυτής της επιτροπής ειδικών επιστημόνων και να είσθε σίγουροι ότι, ό,τι πρέπει και είναι αναγκαίο να υιοθετηθεί και να βελτιωθεί, αυτό θα γίνει. 'Αλλωστε η συμπεριφορά μας, οι ενέργειές μας δείχνουν ακριβώς ότι σ'αυτόν τον τομέα δεν παίζει κανείς και πολύ περισσότερο η Κυβέρνηση, η οποία έχει, κύριε Βλασσόπουλε, την πολιτική βούληση να επιβάλει με κάθε τρόπο την αποφυγή, έστω και στη μικρότερη, αν θέλετε, λεπτομέρειά της, τέτοιων περιστατικών. Να είσθε σίγουρος γι'αυτό και θα το δείτε σύντομα.

ΠΡΟΕΔΡΕΥΩΝ (Λουκάς Αποστολίδης):Τρίτη στην ημερήσια διάταξη είναι η με αριθμό 171/11.11.96 Επίκαιρη Ερώτηση είναι του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τους Υπουργούς Ανάπτυξης, Περιβάλλοντος -Χωροταξίας και Δημοσίων 'Εργων, Δικαιοσύνης, Εσωτερικών, Δημόσιας Διοίκησης και Αποκέντρωσης, Εμπορικής Ναυτιλίας, σχετικά με τη λειτουργία των εγκαταστάσεων της MOTOR -OIL, την προστασία των εργαζομένων και του περιβάλλοντος στην περιοχή, τη δράση των ειδικών δυνάμεων του Λιμενικού σε βάρος μελών οικολογικής οργάνωσης κλπ.

Η επίκαιρη ερώτηση έχει ως εξής:

"Το μακρύ χέρι των κατασταλτικών μηχανισμών του κράτους έκανε αισθητή την αποκρουστική του παρουσία έξω από τις εγκαταστάσεις της MOTOR OIL, με τη μορφή των ανδρών των ειδικών δυνάμεων του Λιμενικού Σώματος, οι οποίοι, εκτελώντας εντολές του εισαγγελέα, συνέλαβαν μέλη οικολογικής οργάνωσης που ζητούσαν να προστατευθεί το περιβάλλον από την καταστροφική λειτουργία αυτής της επιχείρησης, ιδιοκτησίας της οικογένειας Βαρδινογιάννη. Στη συγκεκριμένη περίπτωση, δικαστικές και λιμενικές αρχές λειτούργησαν σαν πραιτωριανοί του μεγάλου κεφαλαίου. Και πρόκειται για τη συγκεκριμένη εταιρεία, η οποία συχνά προκαλεί τεράστιες βλάβες στο περιβάλλον. Λόγου χάριν, πριν λίγα χρόνια έγιναν τεκμηριωμένες καταγγελίες ότι λειτουργεί παράνομη χωματερή τοξικών αποβλήτων. Παρ' όλο που την καταγγελία πιστοποίησαν οι υπηρεσίες του Υ.ΠΕ.ΧΩ.Δ.Ε. δεν πάρθηκε κανένα μέτρο από την Κυβέρνηση, ενώ η εκδίκαση της μήνυσης που υπέβαλε η τότε δημοτική αρχή των Αγίων Θεοδώρων έχει αναβληθεί μέχρι σήμερα τέσσερις φορές! Αλλά και πρόσφατα, πριν τρεις μήνες συνέβη το περιστατικό της τεράστιας πετρελαϊκής διαρροής και για το οποίο ακόμα δεν έχει εκδοθεί πόρισμα καταλογισμού ευθυνών.

Ερωτώνται οι κύριοι Υπουργοί:

Ποια είναι τα μέτρα που πρόκειται να πάρει η Κυβέρνηση και πότε, ώστε η MOTOR OIL να εφαρμόσει στοιχειώδη μέτρα προστασίας των εργαζομένων, των κατοίκων και του περιβάλλοντος από τις καταστροφικές επιπτώσεις της λειτουργίας της μονάδας στην περιοχή;

Γιατί δεν έχουν εκδοθεί πορίσματα για την παράνομη χωματερή τοξικών αποβλήτων, καθώς και για τη διαρροή πετρελαίου πριν τρεις μήνες;

Πώς σχολιάζει η Κυβέρνηση την απονομή της Δικαιοσύνης σ' ό,τι σχετίζεται με την εν λόγω επιχείρηση της εν λόγω οικογένειας;

Πώς τοποθετείται η Κυβέρνηση σε σχέση με τη δράση των ειδικών δυνάμεων του Λιμενικού";

Κύριε Υφυπουργέ, έχετε το λόγο.

ΘΕΟΔΩΡΟΣ ΚΟΛΙΟΠΑΝΟΣ (Υφυπ. ΠΕ.ΧΩ.Δ.Ε.): Κύριε Πρόεδρε, κυρίες και κύριοι συνάδελφοι, ήδη είναι η τρίτη επίκαιρη ερώτηση με το θέμα αυτό που καλούμαι να απαντήσω.

Θα πρέπει, λοιπόν, να υπενθυμίσω, κύριε συνάδελφε, ότι το Υ.ΠΕ.ΧΩ.Δ.Ε. έχει κάνει μια σειρά δράσεων και έχει λάβει μια σειρά μέτρων, τα οποία απλά θα επαναλάβω σήμερα, όπως είναι: Η προσπάθεια ενεργοποίησης της συνθήκης ΣΕΒΕΖΟ. Η δημιουργία του επιχειρησιακού κέντρου που θα αντιμετωπίζει ατυχήματα μεγάλης έκτασης, ένα κέντρο που θα έχει ένα σταθερό σημείο κάπου στο Λεκανοπέδιο, στο Θριάσιο πεδίο και δύο κινητά του κέντρα, ένα στη βόρειο και ένα στη νότιο Ελλάδα.

Μια τρίτη δράση είναι η μόνιμη συνεργασία του Υ.ΠΕ.ΧΩ.Δ.Ε. με ερευνητικά κέντρα και πανεπιστημιακά ιδρύματα, όπως ο Δημόκριτος, το Εθνικό Κέντρο Θαλασσίων Ερευνών, τα Πανεπιστήμια κ.λπ.

Τέταρτο, η συνεργασία μας στα πλαίσια του μεσογειακού σχεδίου δράσης και του ΜΕDPOL με μια σειρά μετρήσεων, ελέγχων, όχι μόνο στο Σαρωνικό, αλλά και στην ευρύτερη περιοχή.

Επίσης, υπενθυμίζω για το συγκεκριμένο σημείο, την εκτροπή της Εθνική Οδού, ώστε να απομακρυνθεί από τις εγκαταστάσεις της συγκεκριμένης βιομηχανικής δραστηριότητας. Τέλος, την προσπάθεια του Υ.ΠΕ.ΧΩ.Δ.Ε. να δημιουργηθούν δύο χώροι, ένας στη βόρειο Ελλάδα και ένας στη νότιο, που θα υποδέχονται τοξικά απόβλητα. Εκείνο της βορείου Ελλάδος προχωράει καλύτερα, διότι έχει καλύτερη κοινωνική αποδοχή, σε σχέση με το άλλο της νοτίου Ελλάδος.

'Ελεγα και προχθές -και έγινε αφορμή να κατηγορηθεί το Υ.ΠΕ.ΧΩ.Δ.Ε. και εγώ προσωπικά, ότι έγινε προσπάθεια συγκάλυψης, της εν λόγω εταιρείας, της "MOTOR OIL", σχετικά με τη λειτουργία της, ενώ το αντίθετο ακριβώς έγινε- και θέλω να επαναλάβω ό,τι είπα και προχθές 11-11-96, το εξής: Στα πλαίσια της Οδηγίας του ΣΕΒΕΖΟ, τόσο αυτή όσο και πενήντα μία άλλες βιομηχανικές επιχειρήσεις υπέβαλαν μελέτη, η οποία καταχωρήθηκε. Αυτό τι σημαίνει; 'Οτι μετά από ένα διάστημα -συγκεκριμένα πέντε μήνες-το Υπουργείο ΠΕ.ΧΩ.Δ.Ε. και τα άλλα τέσσερα συναρμόδια Υπουργεία οδηγούνται στη λύση της καταχώρησης. Αυτό σημαίνει ότι είναι υπό κρίση, δεν έχει απαντηθεί και δεν έχει εγκριθεί αυτή η μελέτη. Αυτό βέβαια δεν σημαίνει ταυτόχρονα έγκριση της μελέτης, αλλά ούτε συνεπάγεται τη διακοπή των εργασιών αυτών των βιομηχανιών.

Θα έλεγα ότι εδώ μάλλον κάποια αδυναμία της Διοίκησης υπάρχει να ελέγξει, όσο γίνεται πιο γρήγορα, αυτές τις μελέτες. Η αδυναμία, όμως, αυτή, κύριοι συνάδελφοι, είναι αντικειμενική, διότι ο έλεγχος έχει αντικειμενικές δυσκολίες. 'Ηδη το μεγαλύτερο μέρος αυτού του ελέγχου έχει ανατεθεί στο Δημόκριτο και απ' ό,τι γνωρίζω θα έχουμε τις τελικές απαντήσεις, σύντονα, οπότε θα υποβάλουμε τους πιθανούς επιπλέον περιορισμούς ή τροποποιήσεις, προκειμένου να δοθεί αυτή η οριστική άδεια. 'Αρα, λοιπόν, καμιά προσπάθεια συγκάλυψης δεν έγινε.

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Υφυπουργέ, υπάρχει και δευτερολογία.

ΘΕΟΔΩΡΟΣ ΚΟΛΙΟΠΑΝΟΣ (Υφυπ. ΠΕ.ΧΩ.Δ.Ε.): Θα ολοκληρώσω αμέσως, κύριε Πρόεδρε.

Επίσης, ως προς το θέμα της απονομής της δικαιοσύνης, γνωρίζετε, κύριε συνάδελφε, ότι η Κυβέρνηση δεν σχολιάζει τις ενέργειες της δικαιοσύνης, αλλά ως προς τα ζητήματα της Διοίκησης στο ίδιο κεφάλαιο, δηλαδή πρόστιμα κ.λπ., είχα πει και στην πρώτη μου απάντηση προχθές και λέω και σήμερα, ότι η εγγυητική επιστολή που κατατέθηκε, ύψους 70 εκατ. από τον πλοίαρχο, ήδη μετατράπηκε όπως ακούσατε, προ ολίγου σε πρόστιμο 150 εκατομμυρίων. Σύντομα θα υπάρξει και κοινή απόφαση Υ.ΠΕ.ΧΩ.Δ.Ε. και Υπουργού Εμπορικής Ναυτιλίας για το πρόστιμο προς την "MOTOR OIL", εφόσον συντρέχουν λόγοι, ύψους περίπου 100 εκατ. δραχμών.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Υφυπουργέ, ήδη έχετε διπλασιάσει το χρόνο.

ΘΕΟΔΩΡΟΣ ΚΟΛΙΟΠΑΝΟΣ (Υφυπ. ΠΕ.ΧΩ.Δ.Ε.): Ναι, κύριε Πρόεδρε, θα ολοκληρώσω στη δευτερολογία μου.

ΠΡΟΕΔΡΕΥΩΝ (Λουκάς Αποστολίδης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, θέσαμε και μεις το θέμα για δύο βασικούς σκοπούς. Ο πρώτος είναι για να καταγγείλουμε αυτή την ασυδοσία με την οποία λειτουργεί ο οίκος Βαρδινογιάννη. Δεν είναι αυτό τωρινή ιστορία, είναι παμπάλαια ιστορία. Δεν είναι η πρώτη φορά που συμπεριφέρεται βάναυσα κατά του περιβάλλοντος το συγκρότημα Βαρδινογιάννη. Το Μάρτιο του 1992 υπήρξαν τεράστιες διαρροές πετρελαιοειδών. Ο Δήμος Αγίων Θεοδώρων έκανε μήνυση. Ακόμα εκκρεμεί η μήνυση, δεν εκδικάσθηκε έπειτα από τέσσερις αναβολές. 

Τον Οκτώβριο του 1994 καταρρακτώδεις βροχές παρασύρουν πετρελαιοειδή στην παραλία. Τον Οκτώβριο του '94 πάλι, το δεξαμενόπλοιο "AMAZON VEN TURE" με τριάντα πέντε χιλιάδες τόνους πετρέλαιο προσκρούει και δημιουργεί πετρελαιοκηλίδα. Και τον Αύγουστο είχαμε τη μεγαλύτερη διαρροή πετρελαίου με το "CRETE SEA" που ξεφόρτωνε πετρέλαιο. Και αντί να διώξει η Κυβέρνηση αυτούς τους εγκληματίες, έρχεται και συλλαμβάνει με βατραχανθρώπους στυλ Ράμπο, τα μέλη αυτής της οικολογικής οργάνωσης, η οποία φυσικά δικαιολογημένα διερωτάται, όπως και όλοι μας, πού είναι το πόρισμα από τον Αύγουστο μέχρι σήμερα; Γιατί δεν δημοσιοποιείται, πώς παρεμβαίνει η Κυβέρνηση, ώστε να σταματήσει αυτή η ασυδοσία; Τα πρόστιμα που μας είπατε, λυπάμαι πολύ, κύριε Υπουργέ, αλλά δεν είναι αυτά που θα φέρουν το αποτέλεσμα. Πρέπει να ενθαρρυνθεί το περιβαλλοντικό κίνημα της Χώρας μας και εμείς πιστεύουμε ότι θα πρέπει να μας πείτε ...

ΠΡΟΕΔΡΕΥΩΝ (Λουκάς Αποστολίδης): Τελειώνετε, κύριε Κόρακα.

ΣΤΡΑΤΗΣ ΚΟΡΑΚΑΣ: Τελειώνω, κύριε Πρόεδρε. Εσείς ο ίδιος μας είπατε ότι ο κύριος Υπουργός που έχει και δικαίωμα δευτερολογίας ...

ΠΡΟΕΔΡΕΥΩΝ (Λουκάς Αποστολίδης): Θα αφαιρέσω από τον κύριο Υφυπουργό το χρόνο-

ΣΤΡΑΤΗΣ ΚΟΡΑΚΑΣ: Τελειώνω.

Λέω λοιπόν ποιος έδωσε την εντολή; Εκτός από τα ερωτήματα που θέτουμε στην ερώτησή μας και βεβαίως δεν φτάνει να μας λέει ο κ. Σουμάκης ότι δεν ευθύνεται αυτός, ρωτάμε ποιος έδωσε την εντολή; Η ευθύνη ανήκει στην Κυβέρνηση. Και επίσης θέλουμε να διαβεβαιώσουμε ότι μόνο όταν το περιβάλλον και η ποιότητα ζωής γίνουν υπόθεση του λαϊκού κινήματος, θα μπορέσουμε να πάμε μπροστά αλλά και να αντιμετωπίσουμε τέτοιου είδους κυβερνητικές αναλγησίες.

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, έχετε το λόγο, αλλά λάβετε υπόψη σας ότι υπερβήκατε το χρόνο στην πρωτολογία σας και θα πρέπει η δευτερολογία σας να είναι κατά το ήμιση.

ΘΕΟΔΩΡΟΣ ΚΟΛΙΟΠΑΝΟΣ (Υφυπ. ΠΕ.ΧΩ.Δ.Ε.): Κύριε συνάδελφε, δεν χωρεί αμφιβολία, το είπε και ο Υπουργός Εμπορικής Ναυτιλίας, προ ολίγου, ότι σε κάθε περίπτωση κι εγώ και η Κυβέρνηση, καταδικάζουμε κάθε συμπεριφορά, όχι μόνο βίας, αλλά ακόμη κι εκείνης με εξωτερικά γνωρίσματα βίας.

Επίσης πρέπει να τονίσω ότι εκτός του κοινοβουλευτικού ελέγχου και της ερώτησής σας, που σίγουρα συμβάλλουν στην κατεύθυνση προστασίας του περιβάλλοντος, και οι ενέργειες των μη κυβερνητικών οργανώσεων όπως είναι η "GREEN PEACE" εν προκειμένω κατά κανόνα έχουν θετική συμβολή. Σε αυτό δεν χωρεί καμία αμφιβολία. Στην επιμονή σας να χαρακτηρίσω την όποια καθυστέρηση από πλευράς πορισμάτων δικαιοσύνης, επαναλαμβάνω ότι δεν είναι δική μου αρμοδιότητα. Από πλευράς διοικητικών μέτρων, όπως είδατε, πάρθηκαν ορισμένα μέτρα και συμφωνούμε βέβαια ότι τα πρόστιμα δεν αίρουν το πρόβλημα. Για τις βλάβες που έτσι κι αλλιώς γίνονται μετά από ένα ατύχημα στο περιβάλλον, ακόμα και όταν είναι μικρές, ακόμα και όταν οι μετρήσεις των σχετικών δεικτών είναι κάτω από τα επιτρεπόμενα όρια, μετά τις εκ των υστέρων δράσεις απορρύπανσης, είναι σίγουρο ότι πάντα κάποια βλάβη απομένει, που δεν είναι ευχερώς μετρήσιμη, βλάβες όμως που πιστεύω ότι λειτουργούν αθροιστικά. Οι μετρήσεις όμως από την άλλη πλευρά είναι πραγματικά στοιχεία και, συνεπώς, κανείς δεν μπορεί να έχει διαφορετική άποψη πάνω σε αυτό δίνουν τη δυνατότητα συγκρίσεων και εξαγωγής συμπερασμάτων.

Τέλος ξέρετε ότι η προσπάθεια του Υ.ΠΕ.ΧΩ.Δ.Ε. είναι όσο γίνεται, με συγκεκριμένα μέτρα και συγκεκριμένες δράσεις, να περιοριστούν αυτά τα ατυχήματα τα οποία βέβαια συμβαίνουν και στη συγκεκριμένη περίπτωση συνέβη και όχι μόνο δεν είναι ευχάριστα, αλλά είναι και καταδικαστέα και κάνουμε ό,τι είναι δυνατόν για να μην υπάρξουν δυσμενέστερες συνέπειες.

ΠΡΟΕΔΡΕΥΩΝ (Λουκάς Αποστολίδης): Τέταρτη στην ημερήσια διάταξη είναι η με αριθμό 168/11.11.96 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη, προς τον Υπουργό ΠΕ.ΧΩ.Δ.Ε., σχετικά με τις προθέσεις της Κυβέρνησης να αναθέσει την εποπτεία της εταιρείας 'Υδρευσης Αποχέτευσης Πρωτευούσης (ΕΥΔΑΠ) στη διευρυμένη Νομαρχιακή Αυτοδιοίκηση Αθηνών-Πειραιώς.

Η επίκαιρη ερώτηση έχει ως εξής: "Οι Νομαρχιακές Αυτοδιοικήσεις Αττικής ζητούν η εποπτεία της ΕΥΔΑΠ να περάσει στην ευθύνη της διευρυμένης Νομαρχιακής Αυτοδιοίκησης Αθηνών-Πειραιώς. Μέχρι την ολοκλήρωση της διαδικασίας οι Νομαρχίες Αττικής έχουν επίσης ομόφωνα προτείνει άμεσα μέτρα για μια ανακατανομή αρμοδιοτήτων ανάμεσα στην ΕΥΔΑΠ και τις Νομαρχίες, με προγραμματικές συμφωνίες, με πρακτικά και λειτουργικά κριτήρια, έτσι ώστε να προχωρήσουν γρήγορα τα διάφορα αντιπλημμυρικά και άλλα έργα.

Σε κάθε περίπτωση η ρύθμιση που θα γίνει πρέπει να διασφαλίζει το ενιαίο του σχεδιασμού, αλλά και την επιτάχυνση της εκτέλεσης των προγραμματισμένων έργων.

Ερωτάται ο κύριος Υπουργός ΠΕ.ΧΩ.ΔΕ.:

1) Είναι στις προθέσεις της Κυβέρνησης να ανταποκριθεί στο αίτημα για την ανάθεση της εποπτείας της ΕΥΔΑΠ στη Νομαρχιακή Αυτοδιοίκηση; Αν ναι, πότε προβλέπεται η ολοκλήρωση της αναγκαίας νομοθετικής ρύθμισης;

2) Επειδή το όλο θέμα επείγει, είναι στις προθέσεις της Κυβέρνησης να προχωρήσει άμεσα σε πρακτικές λύσεις σύμφωνα με τις προτάσεις της Νομαρχιακής Αυτοδιοίκησης;"

Ο κύριος Υφυπουργός έχει το λόγο.

ΧΡΗΣΤΟΣ ΒΕΡΕΛΗΣ (Υφυπ.ΠΕ.ΧΩ.Δ.Ε.): Κύριε Πρόεδρε, είναι γνωστό ότι η ΕΥΔΑΠ καλύπτει μια σειρά βασικών αναγκών ενός πολύ μεγάλου μέρους του πληθυσμού που βρίσκεται στην περιοχή της τέως Διοικήσεως Πρωτευούσης. Περίπου λοιπόν τρία εκατ. άνθρωποι εξαρτώνται στις καθημερινές λειτουργίες και βασικές τους ανάγκες, από τη σωστή λειτουργία της ΕΥΔΑΠ.

Η ΕΥΔΑΠ καλύπτει τα δίκτυα ύδρευσης, αποχέτευσης λυμάτων και αποχέτευσης ομβρίων. Είναι επίσης γνωστό, ότι κυρίως στο θέμα της αποχέτευσης των ομβρίων υπάρχει ένα εκτεταμένο πρόγραμμα το οποίο υπολείπεται να κατασκευαστεί και το οποίο θα αποτελέσει τη θωράκιση κατά των πλημμυρών οι οποίες έχουν ταλαιπωρήσει την περιοχή αυτή και κυρίως τους κατοίκους των νοτίων προαστίων.

'Ολοι οι εμπλεκόμενοι για τα θέματα λειτουργίας της ΕΥΔΑΠ και εν γένει των αντιπλημμυρικών έργων είναι αφενός μεν το Υ.ΠΕ.ΧΩ.Δ.Ε. που κατασκευάζει τα μεγάλα αντιπλημμυρικά έργα, είναι η ίδια η ΕΥΔΑΠ, η οποία έχει με νόμο την ευθύνη του σχεδιασμού και των μελετών, είναι τα ΕΑΠΤΑ, τα οποία χρηματοδοτούν επίσης Δήμους και είναι η Περιφέρεια η οποία μέσω των ΠΕΠ χρηματοδοτεί και αυτή αντιπλημμυρικά έργα.

Αυτοί οι τέσσερις διαφορετικοί παράγοντες ήταν αναγκαίο να βρεθούν κάτω από ένα σχηματισμό και συντονισμό, έτσι ώστε να έχουμε ένα αποτέλεσμα το οποίο θα είναι αποτέλεσμα τεχνικής συνέργειας προκειμένου να εξασφαλιστεί η σωστή λειτουργία των έργων και να αποφευχθούν δυνατότητες οι οποίες θα παρουσιαστούν αλλιώς για να έχουμε πολύ αρνητικά δεδομένα.

Η θεσμική αναφορά της ΕΥΔΑΠ πιστεύουμε, ότι θα πρέπει να παραμείνει ως έχει στην κεντρική Διοίκηση. Και αυτή είναι η πολιτική του Υ.ΠΕ.ΧΩ.Δ.Ε., η οποία εκφράστηκε πρόσφατα μάλιστα από τον Υπουργό κ.Λαλιώτη, όταν στις 4.11.96 απαντώντας σε επίκαιρη ερώτηση είπε επί λέξει τα εξής: "Και όταν μιλώ για την οριοθέτηση των αρμοδιοτήτων και ευθυνών, αυτό σημαίνει και μεταβίβαση αρμοδιοτήτων και ευθυνών, αλλά και μεταβίβαση πόρων και ανθρώπινου δυναμικού. Αυτό γίνεται αυτές τις μέρες και ελπίζω κάποια στιγμή, να τελειώσουμε".

Πραγματικά ολοκληρώσαμε έναν κύκλο και ο κύκλος αυτός είχε ένα αποτέλεσμα. Και το αποτέλεσμα αυτό ολοκληρώθηκε μέσα από μια σειρά συσκέψεων και διεργασιών που έγιναν στο Υ.ΠΕ.ΧΩ.Δ.Ε.. Συγκεκριμένα σε ό,τι αφορά το θέμα της ευθύνης των έργων, παραδώσαμε όλα τα έργα τα οποία έχουν διατομή κάτω των 80 εκατοστών του μέτρου στους Ο.Τ.Α. και δώσαμε επίσης τη δυνατότητα με επιτροπή που συστήσαμε να μελετηθεί παραπέρα η δυνατότητα και άλλα έργα να δοθούν στη Τοπική και Νομαρχιακή Αυτοδιοίκηση.

ΠΡΟΕΔΡΕΥΩΝ (Λουκάς Αποστολίδης): Ο κ. Δραγασάκης έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Κύριοι συνάδελφοι, το πρόβλημα εμφανίσθηκε με ένα εντελώς συγκεκριμένο τρόπο, πριν από μερικούς μήνες, όπου, ενώ είχαμε πλημμύρες, εμφανιζόταν μία ασάφεια σε ό,τι αφορά το ποιος έχει την ευθύνη να κάνει τα έργα, η Νομαρχία, η ΕΥΔΑΠ κ.λπ. Και θα περίμενα, ο κύριος Υπουργός να άρχιζε απ' αυτό, επειδή είναι ένα συγκεκριμένο πρόβλημα.

Αυτό το οποίο εμφανίζεται ως λύση, δεν το κατανοώ. Δηλαδή, θα είναι μία άτυπη διαρρύθμιση των υποθέσεων; Προβλέπεται να γίνει κάποιος φορέας; Με ποιο τρόπο θα γίνει αυτή η κατανομή, με την οποία κι εμείς συμφωνούμε;

Με κάποια κριτήρια;

Θα ήθελα, λοιπόν, να είναι, έστω στη δευτερολογία, πιο σαφής η απάντηση, για να μπορούμε να έχουμε κι εμείς κάποια άποψη. 

Εγώ αυτό το οποίο θέλω να τονίσω, είναι, ότι ζούμε σε μία Χώρα που εύκολα δημιουργούμε νέους θεσμούς και το ίδιο εύκολα τους εγκαταλείπουμε στην τύχη τους. Αυτό συνέβη και με τη Νομαρχιακή Αυτοδιοίκηση. Κάναμε τη Νομαρχιακή Αυτοδιοίκηση και δύο χρόνια μετά, ούτε προϋπολογισμό δικό της έχει ούτε πόρους έχει και υπάρχει και μεγάλη ασάφεια σε ό,τι αφορά τις αρμοδιότητές της.

Εμείς είμαστε υπέρ της άποψης ότι πρέπει να υπάρχει ενιαίος σχεδιασμός. Η ΕΥΔΑΠ για την Αττική είναι το κέντρο του ενιαίου σχεδιασμού. Από κει και πέρα, όμως, πρέπει να βρεθεί ένας τρόπος με κάποια κριτήρια και να πούμε, ότι αυτά τα έργα θα εκτελούν οι Δήμοι, αυτά τα έργα θα εκτελούν οι Νομαρχίες και αυτές τις ευθύνες θα έχουν οι Νομαρχίες. Ενδεχομένως δε, όλο αυτό θα μπορούσε να είναι υπό την εποπτεία, δηλαδή η ΕΥΔΑΠ, να είναι υπό την εποπτεία της διευρυμένης Νομαρχιακής Αυτοδιοίκησης.

Αυτά τα πράγματα πρέπει να πάρουν θεσμική μορφή και συγκρότηση, μέσα από ένα διάλογο με τους αιρετούς Νομάρχες, για να μπορέσουμε να αντιμετωπίσουμε αυτά τα προβλήματα. 'Οσο πιο γρήγορα μπορέσει το Υπουργείο -και βεβαίως δεν είναι μόνο θέμα του Υ.ΠΕ.ΧΩ.Δ.Ε.-η Κυβέρνηση να δώσει σαφείς απαντήσεις, τόσο θα είναι ευκολότερος ο ρόλος και η ευθύνη όλων.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Το λόγο έχει ο Υφυπουργός ΠΕ.ΧΩ.Δ.Ε., κ. Βερελής.

ΧΡΗΣΤΟΣ ΒΕΡΕΛΗΣ (Υφυπ. ΠΕ.ΧΩ.Δ.Ε.): Χαίρομαι, που ο κ. Δραγασάκης και από τις δύο θέσεις και ως Βουλευτής και ως μέλος της Νομαρχιακής Αυτοδιοίκησης, που έχει δει τα προβλήματα, συμφωνεί ουσιαστικά με τις θέσεις του Υ.ΠΕ.ΧΩ.Δ.Ε.. Να γίνω σαφέστερος και επιγραμματικός.

Είπα και προηγουμένως σε ό,τι αφορά την ευθύνη των έργων, που είναι μία βασικότατη παράμετρος, ότι τα έργα μέχρι διαμέτρου 80 εκατοστών, ανατίθενται άμεσα στην Τοπική Αυτοδιοίκηση και ταυτόχρονα μελετάται η δυνατότητα, με επιτροπή που έγινε με τη συμμετοχή της Νομαρχιακής Αυτοδιοίκησης, της ΕΥΔΑΠ, και βεβαίως του υπεύθυνου Υπουργείου, να δοθούν και μεγαλύτερα έργα.

Δεν είναι δυνατόν, κύριε συνάδελφε, να γίνει διαφορετικά για έναν πολύ απλό λόγο. 'Οταν έχουμε προάστια τα οποία έχουν μεγαλύτερο υψόμετρο από άλλα προάστια και ολοκληρώσουμε δίκτυα δευτερεύοντα ή τριτεύοντα και δεν έχουν ολοκληρωθεί κατάντι οι δυνατότητες απορροής, τότε θα συμβεί κάτι πάρα πολύ απλό: Θα πνίξουμε αυτούς οι οποίοι βρίσκονται κατάντι. Και αυτό θα μπορούσε να συνεχισθεί.

Επίσης, για το θέμα των μελετών της ΕΥΔΑΠ, θα ήθελα να πω - πράγμα που έχει απασχολήσει επανειλημμένα και την τηλεόραση και τον Τύπο, διότι ο δημόσιος διάλογος σε μεγάλο βαθμό γίνεται σ' αυτά τα Μέσα - ότι άμεσα δόθηκαν εντολές στην ΕΥΔΑΠ να παραδώσει τις μελέτες στη Νομαρχιακή Αυτοδιοίκηση, προκειμένου να εξασκήσει τη δυνατότητα που της δίδουν οι χρηματοδοτικές δυνατότητες της Ευρωπαϊκής 'Ενωσης, να συμπληρώσει τα τεχνικά δελτία και να προχωρήσει στη χρηματοδότηση. Και αυτό γίνεται άμεσα.

Σε ό,τι αφορά τη σκοπιμότητα των έργων, πράγμα το οποίο υπαινιχθήκατε, βεβαίως, πρέπει να υπάρχει ένας συντονισμός και δεν γίνεται κανένα καινούριο όργανο. Αυτό το οποίο έχει σημασία είναι το Υ.ΠΕ.ΧΩ.Δ.Ε. να παίξει το ρόλο του και μάλιστα με σαφήνεια και αμεσότητα. Και θα γίνει αυτό, όταν τα έργα τα οποία παρουσιάζονται θα πρέπει να κριθούν τεχνικά ως προς τη σκοπιμότητά τους. Και αυτό θα γίνεται και μάλιστα συστηματικά. Δεν μπορεί, δηλαδή, αυτό που είπα προηγουμένως, ένα έργο που βρίσκεται ανάντι να προηγηθεί αυτού που βρίσκεται κατάντι.

Θα τελειώσω με κάτι ακόμη. Μιλήσαμε για τη δυνατότητα να παραδώσουμε ευθύνες και δυνατότητες στην Τοπική Αυτοδιοίκηση. Αυτό το κάναμε με μία τελευταία απόφαση, την οποία πήραμε σε ό,τι αφορά τα φρεάτια, όπου δώσαμε την εντολή στην ΕΥΔΑΠ να συζητήσει με την Τοπική Αυτοδιοίκηση το ενδεχόμενο, από κοινού, να βρουν τρόπους, έτσι ώστε και το ανθρώπινο δυναμικό της ΕΥΔΑΠ και ο μηχανικός εξοπλισμός, μαζί με την Τοπική Αυτοδιοίκηση, να αποτελέσουν μονάδες, οι οποίες θα μπορούν να προχωρήσουν άμεσα στους καθαρισμούς των φρεατίων. Γνωρίζω ότι υπάρχουν εβδομήντα χιλιάδες φρεάτια, από τα οποία τα πενήντα πέντε χιλιάδες χρήζουν ετησίως τουλάχιστον μιας φοράς καθαρισμού. 'Ολα αυτά μπορούν να γίνουν.

Είμαστε, λοιπόν, υπέρ της σύγκλισης των ευθυνών και υπέρ της υπευθυνότητας. Είναι εύκολο, κύριε συνάδελφε, να είμαστε για πολύ σύντομο χρονικό διάστημα, ευχάριστοι. Αυτό που είναι δύσκολο είναι να είμαστε χρήσιμοι.

ΠΡΟΕΔΡΕΥΩΝ (Λουκάς Αποστολίδης): Κηρύσσεται περαιωμένη η συζήτηση των επικαίρων ερωτήσεων.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμεθα στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Συνέχεια της συζήτησης των άρθρων και του συνόλου του σχεδίου νόμου, αρμοδιότητας του Υπουργείου Οικονομικών: "Τροποποίηση και συμπλήρωση του Τελωνειακού Κώδικα και άλλες διατάξεις".

'Εχει συζητηθεί και ψηφισθεί η πρώτη ενότητα των άρθρων 1 έως και 12 εκτός από τα άρθρα 1, 4 και 11 που κρατήθηκαν για να τροποποιηθούν στη σημερινή συνεδρίαση από τον Υφυπουργό κ. Δρυ. Η συζήτησή τους έχει περατωθεί.

Ο κύριος Υφυπουργός έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριοι συνάδελφοι, να σας απαντήσω στα τρία άρθρα τα οποία έχουμε κρατήσει.

Το πρώτο είναι το άρθρο 1 στο οποίο πρότεινε ο κ. Ακριτίδης μία προσθήκη, που διευκολύνει τη λειτουργία των ιδιωτικών αποθηκευτικών χώρων. Η προσθήκη αυτή δε χρειάζεται, διότι υπάρχει η ρύθμιση στο άρθρο 1 παρ. 1, του αντικαθισταμένου άρθρου 23.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν εφαρμόζεται.

ΓΕΩΡΓΙΟΣ ΔΡΥΣ (Υφυπ. Οικονομικών): Σας είπα ότι εφαρμόζεται, κύριε Πρόεδρε.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν εφαρμόζεται, γι' αυτό ο κ. Ακριτίδης το ζητά.

ΓΕΩΡΓΙΟΣ ΔΡΥΣ (Υφυπ. Οικονομικών): Πιθανόν ο κ. Ακριτίδης δεν είδε...

ΠΡΟΕΔΡΕΥΩΝ (Λουκάς Αποστολίδης): Θα σας παρακαλούσα, κύριε Υφυπουργέ...

ΚΩΝΣΤΑΝΤΙΝΟΣ ΜΗΤΣΟΤΑΚΗΣ:Για να διευκολύνουμε τα πράγματα, γιατί μπήκαμε σε μία ουσιαστική συζήτηση, θα παρακαλέσω τον κύριο Υπουργό να μεριμνήσει αν πράγματι είναι τα πράγματα έτσι -και το πιστεύω, αφού μας το λέτε- να το εφαρμόζει η Τελωνειακή Υπηρεσία.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, είναι ακριβώς έτσι.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι προφανές πως δεν το εφαρμόζει. 

ΠΡΟΕΔΡΕΥΩΝ (Λουκάς Αποστολίδης): Συνεχίστε, κύριε Υφυπουργέ, αλλά σας παρακαλώ να μην ξαναγίνουν διακοπές.

ΓΕΩΡΓΙΟΣ ΔΡΥΣ (Υφυπ. Οικονομικών): 'Αρθρο 4. Στο άρθρο 4 κάνω δεκτή την πρόταση των συναδέλφων για τη προστασία της εγχώριας μεταποιητικής βιοτεχνίας και γι' αυτό το λόγο πρέπει να γίνουν οι εξής δύο τροποποιήσεις:

Πρώτον: Στην παράγραφο 2 και στο τέλος αυτής να απαλειφθεί η φράση "με βάση Δηλωτικό Εισαγωγής ή Δήλωση 'Αφιξης". Και στην παράγραφο 3 και στην αρχή της αντικαθιστούμενης περίπτωσης δ' να προηγηθεί της λέξης "βάσεις" η λέξη "μεταχειρισμένες ", δηλαδή "μεταχειρισμένες βάσεις".

Στην παράγραφο 4 η φράση "στις οποίες είχαν εκδοθεί πιστοποιητικά ταξινόμησης", όπως αυτή είχε τροποποιηθεί στη Διαρκή Επιτροπή Οικονομικών Υποθέσεων με τη φράση "για τις οποίες είχαν κατατεθεί ή εκδοθεί τελωνειακά παραστατικά", να αντικατασταθεί με τη φράση "οι οποίες είχαν κομισθεί στη χώρα".

Και τέλος στο άρθρο 11, το οποίο αφορά τους πολύτεκνους, δέχομαι την πρόταση των συναδέλφων Βουλευτών και η παράγραφος 2 αναδιατυπώνεται ως ακολούθως: "Παράγραφος 2. Το δεύτερο εδάφιο της παρ. 2 του άρθρου 39 του ν.1882/90 (ΦΕΚ 43Α) αντικαθίσταται ως ακολούθως: "Οι διατάξεις του προηγουμένου εδαφίου δεν εφαρμόζονται για τα εισαγόμενα επιβατικά αυτοκίνητα με βάση τις διατάξεις της Δ.245/88 ΑΥΟ" -δηλαδή απόφαση Υπουργού Οικονομικών- "που κυρώθηκε με την παράγραφο 4 του άρθρου 11 του ν.1839/1989 (ΦΕΚ 90/Α/7.4.89) εφόσον συντρέχει η προϋπόθεση του στοιχείου α' της παρ. 1 του άρθρου 5 της Απόφασης αυτής, καθώς και για τα επιβατικά αυτοκίνητα αντιρρυπαντικής τεχνολογίας, που παραλαμβάνονται με βάση τις διατάξεις ατελείας που ισχύουν κάθε φορά για τους αναπήρους και τους πολύτεκνους γονείς.

Στην περίπτωση αυτή και όσον αφορά τους πολύτεκνους γονείς, το ποσοστό του ειδικού φόρου κατανάλωσης, που καταβάλλουν σύμφωνα με το άρθρο 36 του ν.1563/85 (Φ.Ε.Κ. 151Α) θα υπολογίζεται με βάση τους συντελεστές του άρθρου 37 του ν.1882/1990, όπως κάθε φορά ισχύει. Αυτές είναι οι τρεις εκκρεμότητες, τις οποίες είχαμε από χθες και παρακαλώ να τις δεχθεί το Κοινοβούλιο.

ΠΡΟΕΔΡΕΥΩΝ (Λουκάς Αποστολίδης): Ερωτάται το Σώμα: Γίνεται δεκτό το άρθρο 1 με τις τροπολογίες, όπως διατυπώθηκαν από τον κύριο Υφυπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κατά πλειοψηφία.

ΛΕΩΝΙΔΑΣ ΑΥΔΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς, το άρθρο 1 έγινε δεκτό με τις τροπολογίες που διατυπώθηκαν από τον κύριο Υφυπουργό, κατά πλειοψηφία.

Ερωτάται το Σώμα: Γίνεται δεκτό το άρθρο 4, όπως διατυπώθηκε και τροποποιήθηκε από τον κύριο Υφυπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία.

ΛΕΩΝΙΔΑΣ ΑΥΔΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς, το άρθρο 4 έγινε δεκτό όπως διατυπώθηκε και τροποποιήθηκε από τον κύριο Υφυπουργό, κατά πλειοψηφία.

Ερωτάται το Σώμα: Γίνεται δεκτό το άρθρο 11, όπως τροποποιήθηκε από τον κύριο Υφυπουργό;

ΟΛΟΙ OI ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Λουκάς Αποστολίδης): Συνεπώς, το άρθρο 11 έγινε δεκτό, όπως τροποποιήθηκε από τον κύριο Υφυπουργό, ομοφώνως.

Εισερχόμεθα στη δεύτερη ενότητα του νομοσχεδίου από το άρθρο 13 μέχρι το τέλος.

Το λόγο έχει ο εισηγητής της Πλειοψηφίας κ. Θωμόπουλος.

ΙΩΑΝΝΗΣ ΘΩΜΟΠΟΥΛΟΣ: Η δεύτερη ενότητα περιλαμβάνει δέκα άρθρα, μέσα από τα οποία γίνεται αποποινικοποίηση των παραβάσεων, που διαπράττονται από άτομα που παραλαμβάνουν προσωπικά είδη με τις διατάξεις περί μετοικεσίας, οι οποίες πλέον θεωρούνται απλές τελωνειακές παραβάσεις. Εξαιρείται από το τεκμήριο αγοράς κινητού πράγματος μεγάλης αξίας, η δαπάνη που πραγματοποιείται για την αγορά υλικών αρδευτικού εξοπλισμού, που χρησιμοποιείται για τις ανάγκες γεωργικής εκμετάλλευσης, χαρακτηρίζονται ως εισόδημα από κινητές αξίες οι τόκοι, με τους οποίους πιστώνονται στο τέλος κάθε χρόνου με το επιτόκιο των προθεσμιακών καταθέσεων, το οποίο χορηγεί η Τράπεζα της Ελλάδος για τα χρεωστικά ομόλογα του ελληνικού Δημοσίου την 1η Ιανουαρίου κάθε έτους, ο λογαριασμός νεότητας προσωπικού ΟΤΕ, που τηρείται στον Οργανισμό. Αναστέλλεται η ισχύς των διατάξεων, με τις οποίες επιβάλλονται κυρώσεις στους πλανόδιους λιανοπωλητές και στους λιανοπωλητές σε κινητές λαϊκές αγορές, σε περίπτωση μη καταβολής ή εκπρόθεσμης καταβολής του φόρου λόγω μη έγκαιρης ενημέρωσής τους. Ρυθμίζεται η προκύπτουσα υπεραξία από την αναπροσαρμογή των ακινήτων, φορολογείται με συντελεστή 5% για τα γήπεδα και 8% για τα κτίρια και ορίζεται ο χρόνος υποβολής της δήλωσης υπεραξίας. Στο άρθρο 21 αντιμετωπίζονται με την παροχή διευκολύνσεων στους φορολογουμένους οι παρακάτω περιπτώσεις: Πρώτον, παρέχεται η δυνατότητα στους φορολογούμενους που δεν είχαν υποβάλει δήλωση ή συμπληρωματική, να εμφανιστούν μέσα σε ένα μήνα από τη δημοσίευση του νόμου αυτού, προκειμένου να τακτοποιήσουν την εκκρεμότητά τους. Εδώ πρόκειται για μία κατηγορία οφειλετών, που αμέλησαν για διάφορους λόγους να εκπληρώσουν τη φορολογική τους υποχρέωση και με την παροχή της διευκόλυνσης αυτής, η οποία συνίσταται στη μη επιβολή προσθέτου φόρου προσαύξησης, προστίμου ή άλλης κύρωσης να προσέλθουν και να κάνουν δήλωση.

Δεύτερον, με τις διατάξεις της παρ. 2, 3 και 4 παρέχεται η δυνατότητα σε φορολογουμένους οφειλέτες να ρυθμίσουν σε μηνιαίες δόσεις τα βεβαιωμένα και ληξιπρόθεσμα χρέη τους. Κίνητρο για την αυθόρμητη εμφάνισή τους στις Δ.Ο.Υ. και τα τελωνεία και για την εξυπηρέτηση των χρεών τους, αποτελεί μία σειρά διευκολύνσεων, που είναι το πάγωμα των προσαυξήσεων, η παροχή έκπτωσης σε περίπτωση ολοσχερούς εξόφλησης κ.λπ.

Τέλος, στο ίδιο άρθρο επέρχεται μία ρύθμιση των χρεών, που οφείλουν οι ποδοσφαιρικές ανώνυμες εταιρίες, οι Π.Α.Ε. και τα ερασιτεχνικά αθλητικά σωματεία. Ρυθμίζονται τα χρέη τους σε σαράντα οκτώ δόσεις και προβλέπεται και η ευθύνη των διοικούντων, απεριορίστως και εις ολόκληρον ευθύνονται οι διοικούντες και οι πρόεδροι των Π.Α.Ε., έτσι ώστε έχουμε μία άλλη πρόσθετη εξασφάλιση.

Υπάρχει η παρ. 1 του άρθρου 22, με την οποία ρυθμίζονται τα χρέη φορολογουμένων περιοχών, που έχουν ονομαστεί, με πράξη του Υπουργικού Συμβουλίου, σεισμόπληκτες.

Με την παράγραφο 2 αντιμετωπίζεται το μέτρο της απαγόρευσης εξόδου από τη Χώρα σε βάρος προσώπων που συμμετείχαν ή συμμετέχουν σε διοικητικά συμβούλια επιχειρήσεων του ευρυτέρου δημοσίου τομέα, υπό τον όρο ότι τα πρόσωπα αυτά έχουν τοποθετηθεί στη θέση του εκπροσώπου των επιχειρήσεων αυτών με απόφαση του Υπουργικού Συμβουλίου.

Τέλος, με την παράγραφο 9 του ιδίου άρθρου προβλέπεται η κατάθεση των εισπράξεων υπέρ του λογαριασμού του Δ.Ε.Τ.Ε. σε έντοκο λογαριασμό ή σε τράπεζα που λειτουργεί νόμιμα στην Ελλάδα. Ευχαριστώ πολύ.

ΠΡΟΕΔΡΕΥΩΝ (Λουκάς Αποστολίδης): Ο Υφυπουργός Οικονομικών κ. Δρυς έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, επειδή βλέπω ότι τοποθετούνται οι συνάδελφοι επί της ομάδας των άρθρων 13 έως 22 θέλω να πω ότι κάνω τώρα μία αναδιατύπωση του άρθρου 22.

Το πρώτο εδάφιο της παραγράφου 1 αναδιατυπώνεται ως εξής: "Στις διατάξεις των παραγράφων 1 έως και 6 του άρθρου 9 του ν.2386/1996, (Φ.Ε.Κ. 43Α') υπάγονται και οι οφειλέτες προς το Δημόσιο των περιοχών που καθορίζονται με τις υπ'αριθμόν 256/13.7.1994 και 75/4.4.96 Πράξεις του Υπουργικού Συμβουλίου".

Η διαφορά, δηλαδή, για να ξέρετε, κύριοι συνάδελφοι, είναι ότι στην ίδια αυτή ευνοϊκή διάταξη εντάσσεται και ο Νομός Λευκάδος.

Δεύτερον, στο άρθρο 22 μετά την παράγραφο 9 προστίθεται παράγραφος 10 ως εξής: "Η διάταξη της προηγούμενης παραγράφου 9 ισχύει και για τις εισπράξεις υπέρ του λογαριασμού των Δ.Ε.Χ.Ε.". Και για να ξέρετε τι είναι, σας λέω ότι τα χρήματα τα οποία παίρνουν οι τελωνειακοί από τα Δ.Ε.Τ.Ε, δίνουμε τη δυνατότητα να τοποθετηθούν σε έντοκο λογαριασμό. Επειδή υπάρχει άλλο ένα παρόμοιο αίτημα των Χημικών. Ζητούν τα χρήματα των ΔΕΧΕ να κατατίθενται σε έντοκο λογαριασμό.

ΠΡΟΕΔΡΕΥΩΝ (Λουκάς Αποστολίδης): Ο κ. Νικολόπουλος έχει το λόγο.

ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, κατ'αρχήν θέλω να εκφράσω την ικανοποίηση για την αποδοχή της πρότασης που έγινε χθες το βράδυ για επέκταση της ατέλειας και για τους πολύτεκνους στο άρθρο 11 που έκανε αποδεκτή ο κύριος Υπουργός.

Στο άρθρο 13 έχουμε μία ευνοϊκότερη ρύθμιση στα πρόστιμα λόγω της μεταβολής των συνθηκών. Θα μπορούσαμε στην παράγραφο 4 να προτείνουμε ότι, εφ' όσον τα δικαιούται -και μιλάω για τα προσωπικά είδη που γίνεται η προσωρινή δέσμευση- και εξακολουθεί να διαμένει στην Ελλάδα, να μην υπάρχει αυτή η δέσμευση. Εάν φύγει για το εξωτερικό μέσα στη δεκαετία, θα κάνει αίτηση για διαπίστωση ύπαρξης. Μετά τη δεκαετία να είναι ελεύθερα. Ισχύει μόνο για τα είδη, όχι για τα οχήματα. Σε περίπτωση δε που δεν διαπιστωθεί η ύπαρξη και η ιδιόχρηση, θα μπορούσε να καταβάλει το 50%.

Στο άρθρο 14 έχουμε μία αναπροσαρμογή προστίμων. 

Στο άρθρο 15 βλέπουμε θετικά αυτή τη διεύρυνση του κύκλου εργασιών που παρέχεται πια στον κλάδο των εκτελωνιστών.

Στο άρθρο 16 με την παράγραφο 1 αντικαθίσταται το πρώτο εδάφιο του άρθρου 17 του Κώδικα Φορολογίας Εισοδήματος περί τεκμηρίων κτήσεως περιουσιακών στοιχείων, ώστε να μην θεωρείται σαν κινητό πράγμα μεγάλης αξίας άνω τους 1.000.000 η δαπάνη που πραγματοποιείται για αγορά υλικών αρδευτικού εξοπλισμού στη γεωργική εκμετάλλευση.

Κύριε Πρόεδρε, κυρίες και κύριοι συνάδελφοι, τίθεται το ερώτημα, γιατί η εξαίρεση αυτή περιορίζεται μόνο στον αρδευτικό εξοπλισμό, όταν στη γεωργική εκμετάλλευση, όπως είναι γνωστό, χρησιμοποιείται και άλλης μορφής εξοπλισμός, όπως λόγου χάρη, γεωργικά μηχανήματα ορισμένα από τα οποία σε αξία υπερβαίνουν το πιο πάνω ποσό.

Στην παράγραφο 2 δεν πρέπει να υπάρχει αντίρρηση στη φορολόγηση, έστω και με μειωμένο συντελεστή 10% των τόκων με τους οποίους πιστώνεται στο τέλος κάθε χρόνου ο λογαριασμός νεότητας προσωπικού του ΟΤΕ, καθώς και στο ότι οι τόκοι αυτοί συνιστούν εισόδημα από κινητές αξίες.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

Στην παράγραφο 3, αναστέλλεται η επιβολή κυρώσεων, η επιβολή πρόσθετων φόρων και προστίμων μέχρις ότου ψηφισθεί και δημοσιευθεί αυτή η διάταξη για να αμβλυνθούν τα προβλήματα που δημιουργήθηκαν λόγω μη έγκαιρης ενημέρωσής τους, στους πλανόδιους λιανοπωλητές, καθώς και στους λιανοπωλητές των κινητών λαϊκών αγορών, από τις κυρώσεις που τους επεβλήθησαν. Δε θα μπορούσε κανένας να έχει διαφορετική ίσως γνώμη.

Για την παράγραφο 4, εδώ θεωρεί σαν εισόδημα από ελεύθερο επάγγελμα και τα εφάπαξ χρηματικά ποσά, που καταβάλλονται από τον ΟΤΕ και ειδικότερα από τον λογαριασμό νεότητας στα ενήλικα παιδιά των υπαλλήλων, του φόρου υπολογιζομένου με βάση την κλίμακα της φορολογίας εισοδήματος φυσικών προσώπων. 

Η παρατήρηση που έχουμε να κάνουμε είναι: 'Εχει συνάφεια με την παράγραφο 2, κατά το μέρος που τα χρηματικά ποσά που καταβάλλονται υπό μορφή εφάπαξ στα ενήλικα παιδιά των υπαλλήλων του ΟΤΕ, θα προέρχονται και από τόκους φορολογημένους. Επομένως, στο τμήμα αυτό του εφάπαξ, θα έχουμε διπλή φορολόγηση πέραν του ότι αμφισβητείται και ο χαρακτηρισμός του σαν προερχόμενο από άσκηση ελευθέρου επαγγέλματος. 

Για το άρθρο 17, όπου αναφέρεται στις παραχωρήσεις των ακινήτων του Δημοσίου, δεν έχουμε και εδώ κάποιες ειδικότερες παρατηρήσεις.

(Στο σημείο αυτό, ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Κύριε Πρόεδρε, αντιλαμβάνεσθε ότι θα πρέπει, όπως και χθες, να μας δώσετε περισσότερο χρόνο, αφού συζητούμε δέκα άρθρα μαζί.

ΠΡΟΕΔΡΕΥΩΝ (Παναγιώτης Ν. Κρητικός): Οι Εισηγητές θα έχουν μια σχετική άνεση.

ΜΟΣΧΟΣ ΓΙΚΟΝΟΓΛΟΥ: Και οι άλλοι, γιατί δε θα έχουν;

ΠΡΟΕΔΡΕΥΩΝ (Παναγιώτης Ν. Κρητικός): Και οι άλλοι ολιγότερον σχετική.

ΝΙΚΟΛΑΟΣ ΝΙΚΟΛΟΠΟΥΛΟΣ: Για το άρθρο 18, επίσης, καμιά παρατήρηση.

Στο άρθρο 19, έχουμε την περίφημη υπηρεσία των αδιάφθορων. Εξομοιώνει λοιπόν εδώ τους προϊσταμένους τους Δ.Ο.Ε..

Πολύ σύντομα, θα ήθελα να πω στην παράγραφο 1 και 2 την πρώτη παρατήρηση. Επειδή σαν προϊστάμενοι τοποθετούνται μόνιμοι υπάλληλοι και ιδιώτες, η διάταξη αυτή δε διευκρινίζει σε ποιους αναφέρεται, δεδομένου ότι οι μόνιμοι υπάλληλοι έχουν τα δικαιώματα και τις υποχρεώσεις που αναφέρει η παράγραφος αυτή.

Δεύτερον, η διάταξη της παραγράφου 1, έρχεται σε αντίθεση με τα δικαιώματα που αποκτούν τόσο οι μόνιμοι, όσο και οι ιδιώτες με τις διατάξεις των παραγράφων 2 και 3, του άρθρου 8, του ν. 2343/1995 που παραμένουν ως έχουν και δεν τροποποιούνται, όπως η παράγραφος 2 αναφέρεται σε τετραετή θητεία των προϊσταμένων, ενώ με την παρούσα εξομοίωση οι σημερινοί προϊστάμενοι έχουν τριετή θητεία.

Επίσης, με την παράγραφο 3, οι αποδοχές των ιδιωτών, καθορίζονται με απόφαση του Υπουργού Οικονομικών, ενώ με την εξομοίωση που επιχειρείται πρέπει να λαμβάνουν το μισθό προϊσταμένων του Δημοσίου. 

Τρίτον, η παράγραφος 18 του άρθρου 36, του ν. 2190/1994, δεν αναφέρεται σε θέματα άσκησης πειθαρχικής εξουσίας, όπως εσφαλμένα, κατά τη γνώμη μου, το Υπουργείο Οικονομικών αναφέρει στην εισηγητική του έκθεση.

Στην παράγραφο 4: Με τη διάταξη αυτή, που αναφέρεται στο Σώμα Δίωξης Οικονομικού Εγκλήματος, προβλέπεται ότι ο Υπουργός Οικονομικών με αποφάσεις του θα ορίζει ή θα ανακαθορίζει τον κλάδο εφοριακών ή τελωνειακών από τον οποίο θα καλύπτεται κάθε μια από τις θέσεις προϊσταμένων διεύθυνσης, αναπληρωτών προϊσταμένων και προϊσταμένων υποκειμένων οργανικών μονάδων του ΣΔΟΕ. 

Το θέμα, όμως, αυτό, κύριε Υπουργέ, ρυθμίζεται με την παράγραφο 11 του άρθρου 4 του ν. 2343/1995, που προβλέπει εννεαμελές μικτό υπηρεσιακό συμβούλιο που έχει αρμοδιότητα μόνο για τέτοια θέματα. 'Ετσι λοιπόν τίθεται το ερώτημα, μετά απ' αυτήν την καινούρια ρύθμιση με τι θα ασχολείται το εννεαμελές συμβούλιο;

Στην παράγραφο 5: Μεταφέρονται οι αρμοδιότητες των προϊσταμένων Δ.Ο.Υ., ΥΠΕΔΑ και Τελωνείων, για την επιβολή προστίμων και προσθέτων τελών, στους διευθυντές και αναπληρωτές διευθυντές του ΣΔΟΕ, σε όλως εξαιρετικές περιπτώσεις. Και πάλι, όμως, δε διευκρινίζεται ποιος θα εκτιμά την όλως εξαιρετική περίπτωση για να επιβάλλεται το πρόστιμο από τους προϊσταμένους των ΣΔΟΕ.

Πιστεύουμε ότι θα έπρεπε εδώ να υπάρχει ο διαχωρισμός. 'Αλλωστε έχει γίνει αρκετή συζήτηση απ' ό,τι ξέρουμε και από τις συνδικαλιστικές οργανώσεις να μην έχουν αυτή τη δυνατότητα οι προϊστάμενοι και οι διευθυντές των ΣΔΟΕ.

Για το άρθρο 20: 'Εχουμε την αναπροσαρμογή αξίας ακινήτων των επιχειρήσεων. Κύριε Υπουργέ, μερικές παρατηρήσεις:

Στις διατάξεις του ν. 2065/1992 το έτος 1996 είναι το έτος αναπροσαρμογής της αξίας των ακινήτων των επιχειρήσεων, που θα πραγματοποιηθεί μέχρι τις 31.12.1996 για τις επιχειρήσεις που καταρτίζουν ισολογισμό στην ημερομηνία αυτή. Η παράγραφος 1 αυξάνει τη φορολογία της υπεραξίας των επιχειρήσεων από 1% έως 5%.

Ζήτησα και στην πρωτολογία μου και στη δευτερολογία μου να το δείτε και πάλι, όπως άλλωστε είπατε, με τους ιδιοκτήτες των ξενοδοχείων και με το Επιμελητήριο.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Τελειώνω, κύριε Πρόεδρε, αλλά δε γίνεται διαφορετικά. Βλέπετε ότι με πολύ μεγάλη συντομία περνώ τα άρθρα.

Πρόκειται, λοιπόν, για σημαντική αύξηση της φορολογίας των επιχειρήσεων και πιστεύουμε ότι θα πλήξει μια σειρά επιχειρήσεων και θα έχει δυσμενείς επιπτώσεις για τις επενδύσεις και την ανάπτυξη.

Επομένως, με αυτή τη διάταξη, λοιπόν, επιβάλλονται νέοι φόροι με εξοντωτικούς συντελεστές και διαψεύδεται για μια άλλη φορά η Κυβέρνηση που προεκλογικά έλεγε ότι δεν θα επιβάλει νέους φόρους.

Με την παράγραφο 7 του ίδιου άρθρου αντικαθίσταται η διάταξη του άρθρου 27 του ν.2065, ως προς το τελευταίο εδάφιο, με αποτέλεσμα η έκπτωση των αποσβέσεων στο ποσό της υπεραξίας των κτιρίων να μη γίνεται από τα ακαθάριστα έσοδα της ίδιας χρήσης που πραγματοποιείται η αναπροσαρμογή, όπως μέχρι σήμερα ισχύει, αλλά από την επόμενη δηλαδή το 1997.

Και τη διάταξη αυτή τη θεωρούμε φορομπηχτική, γιατί αναζητείται η είσπραξη φόρων από κέρδη πλασματικά.

(Στο σημείο αυτό ακούγεται επανειλημμένα ο προειδοποιητικός ήχος λήξης του χρόνου ομιλίας του κυρίου Βουλευτή)

Κύριε Πρόεδρε, αν θέλετε να τελειώσω, δε θα έχω επιτελέσει το καθήκον μου ως Εισηγητής.

ΠΡΟΕΔΡΕΥΩΝ (Παναγιώτης Ν.Κρητικός):Ορίστε, συνεχίστε, αλλά βλέπετε ότι κάνουμε μεγάλη υπέρβαση χρόνου και δε θα μπορέσουμε να τελειώσουμε στη συγκεκριμένη ώρα που έχουμε συμφωνήσει. 'Εχετε φτάσει στο διπλάσιο χρόνο.

ΝΙΚΟΛΑΟΣ ΝΙΚΟΛΟΠΟΥΛΟΣ:Για το άρθρο 21: Η επέκταση των χαριστικών ρυθμίσεων για τις φορολογικές υποθέσεις που δεν έχουν ελεγχθεί, καθώς και για ληξιπρόθεσμα χρέη μεγαλοφειλετών του Δημοσίου δημιουργεί ένα ακόμη αρνητικό προηγούμενο, όπου καταργείται κάθε έννοια φορολογικής δικαιοσύνης και χαρίζονται ποσά δισεκατομμυρίων σε μη συνεπείς φορολογουμένους. Δε θα πω περισσότερα γιατί και ο χρόνος δεν το επιτρέπει, αλλά και σ'αυτό εστιάστηκε η κριτική και εμού, αλλά και πολλών άλλων συναδέλφων.

Στο άρθρο 22 ενδιαφέρουσα είναι η διάταξη της παραγράφου 3 όπου νομίζω ότι δεν έγινε ιδιαίτερη αναφορά: Με την αιτιολογία που οφείλεται στην ανάγκη διαμόρφωσης τελών κυκλοφορίας αυτοκινήτων που να ανταποκρίνονται στις σημερινές οικονομικές συνθήκες, αναπροσαρμόζονται από 1.1.97 τα τέλη κυκλοφορίας των οχημάτων που καταβάλλονται με την προμήθεια ειδικού σήματος. Τα ποσοστά αύξησης κυμαίνονται από 25% έως και 33%.

'Ετσι, όταν υποστηρίξαμε ότι έχουμε φορολογία με δόσεις, έρχεται και αυτό το τελευταίο άρθρο να επιβεβαιώσει εκείνη μας την επισήμανση. Γιατί έχει ενδιαφέρον η αύξηση των τελών κυκλοφορίας αυτοκινήτων βεβαίως στα μεγαλύτερα κυβικά εκατοστά που μέχρι σήμερα πληρώνουν 100.000 δραχμές και με την αύξηση θα είναι 130.000 δραχμές, δηλαδή 30%.

Τέλος, με τις διατάξεις των παραγράφων 5 και 6 παρατείνεται η επιβολή Φόρου Προστιθέμενης Αξίας στις νέες οικοδομές μέχρι τις αρχές του 2000. Θα υπάγονται στο ΦΠΑ οι οικοδομές που η σχετική άδειά τους θα εκδίδεται μετά την 1.1.2000.

Νομίζουμε ότι η παρούσα διάταξη τελεί υπό τη συναίνεση της Ευρωπαϊκής 'Ενωσης, οι δε επικαλούμενοι λόγοι αμφισβητούνται βασίμως. Ευχαριστώ πολύ κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός):Η "χρονοδιαφυγή" σας είναι ασύλληπτη! 

Ο κ. Αυδής έχει το λόγο.

ΛΕΩΝΙΔΑΣ ΑΥΔΗΣ:Θα αναφερθώ περιληπτικά στη συζητούμενη ομάδα άρθρων, γιατί τα περισσότερα έχουν εκτεθεί ήδη.

Για το άρθρο 15: Το άρθρο αυτό είναι θετικό κατ' αρχήν. Εξασφαλίζει κάποιο αντικείμενο εργασίας για τους εκτελωνιστές, αλλά είναι ανεπαρκής η διάταξη, αν και θετική, γιατί δε θα λυθεί το πρόβλημα, αφού είναι πάρα πολύ μεγάλο. Εμείς θα επιθυμούσαμε να υπήρχαν και κάποια μέτρα πρόωρης συνταξιοδότησης, ενδεχομένως, ή κάποια κίνητρα άλλα για αλλαγή επαγγέλματος, ή κάποια πρόσθετα μόρια για την ενδεχόμενη πρόσληψη σε άλλες εργασίες.

Το άρθρο 16.

'Οσον αφορά το θέμα, στο οποίο δε μίλησα, της φορολόγησης αυτών των καταθέσεων στο λογαριασμό μέχρι ενηλικιώσεως των παιδιών των εργαζομένων στον Ο.Τ.Ε., υπάρχει διπλή φορολόγηση και οι τόκοι των καταθέσεων αυτών φορολογούνται, πράγμα που κοινωνικά δε φαίνεται σκόπιμο, δεδομένου ότι εξασφαλίζεται μια παροχή πρόνοιας μ' αυτόν το λογαριασμό. Αλλά και η φορολόγηση εν συνεχεία κατά την καταβολή της παροχής, μου φαίνεται ότι είναι άδικη, τουλάχιστον στο μέτρο που δε διευκρινίζεται -και θα παρακαλούσα τον κύριο Υπουργό να κάνει αυτήν τη διευκρίνηση- αν η φορολόγηση των παροχών ως εισοδήματος από ελευθέριο επάγγελμα, σημαίνει ότι η παροχή θα προστεθεί στα λοιπά εισοδήματα για την εξεύρεση του τελικού φόρου.

Υπάρχει ένα προηγούμενο ως προς τις αποζημιώσεις λόγω καταγγελίας, που φορολογούνται μεν με βάση την κλίμακα του φόρου εισοδήματος, αλλά φορολογούνται αυτοτελώς, δηλαδή χωρίς να προστίθεται στα λοιπά εισοδήματα η παροχή. Αυτή η χωριστή φορολόγηση έχει τη συνέπεια ότι ο φορολογούμενος, αν έχει και άλλα εισοδήματα, έχει δύο φορές απαλλασσόμενο ελάχιστο όριο και δύο φορές στις μικρές κλίμακες του εισοδήματος με την ευνοϊκή φορολόγηση.

Αν η διάταξη έχει, όπως φοβούμαι ότι έχει, εμείς θα τηνκαταψηφίσουμε.

Είμαστε αντίθετοι στο άρθρο 20, διότι η αναπροσαρμογή της αξίας των ακινήτων ενέχει μια πρόσθετη φορολόγηση και νομίζουμε ότι δεν υπάρχουν αντοχές για πρόσθετα φορολογικά βάρη επί δικαίους και αδίκους, επί μικρούς και μεγάλους.

Για το άρθρο 21 έχουμε πει ήδη, ότι είναι η φετινή περιοδική σεισάχθεια και βέβαια θα την καταψηφίσουμε. Επίσης, θα καταψηφίσουμε και το άρθρο γιατί υπάρχει και η ρύθμιση για τις ποδοσφαιρικές Α.Ε. προς την οποία εμείς είμαστε αντίθετοι και παραμένει η αντίθεση και μετά την τροποποίηση.

Το άρθρο 17 για τα ακίνητα στις νησίδες, εμείς θα το ψηφίσουμε, νομίζουμε ότι είναι θετική η διάταξη.

Στο άρθρο 22 οι αναπροσαρμογές τελών και φόρων νομίζουμε ότι δεν είναι ανεκτές, εφόσον υπερβαίνουν τις τιμαριθμικές αυξήσεις. Και γι' αυτό θα είμαστε αντίθετοι γιατί και αυτές είναι φορολογικές διατάξεις, είναι αυξήσεις φόρων με τις οποίες δε συμφωνούμε.

ΠΡΟΕΔΡΕΥΩΝ (Παναγιώτης Ν. Κρητικός):Ο Ειδικός Αγορητής του Συνασπισμού της Αριστεράς και της Προόδου, κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ:Εμείς, κύριε Υπουργέ, είμαστε θετικοί για τα άρθρα 13,14 και 15. Είναι θετικό που στο άρθρο 15 προβλέπεται η διεύρυνση των εργασιών των εκτελωνιστών. Εδώ μπορούσε, ίσως, να δημιουργηθεί και σώμα ορκωτών εκτελωνιστών. Είναι μια περίπτωση που μπορείτε να τη δείτε μελλοντικά.

Είμαστε θετικοί και για τα άρθρα 16, 17 και 18. Θέλω μόνο για το άρθρο 18, που αφορά το παγκόσμιο ταμείο για τη φύση, να σας πω ότι, αντί να ερχόμαστε κάθε φορά με αποσπασματικές διατάξεις για τη ρύθμιση τέτοιων θεμάτων, καλό είναι να υπάρξει ένας ενιαίος καθορισμός χαρακτηριστικών και κριτηρίων για να αντιμετωπίζονται αυτές οι περιπτώσεις.

Για το άρθρο 19 είμαστε θετικοί. 'Ομως, στην παρ.4 θεωρούμε απαράδεκτο να χρησιμοποιούνται ως προϊστάμενοι στο Σώμα Δίωξης του Οικονομικού Εγκλήματος υπάλληλοι, ή άνθρωποι τους οποίους θα εκλέγει ο εκάστοτε Υπουργός, χωρίς, πιστεύουμε, αξιοκρατικά κριτήρια. Είναι δυνατόν να επιλεχθεί ένας από τους υπαλλήλους. Υπάρχει το σώμα αυτό. Απ' αυτό το σώμα να γίνει προϊστάμενος αυτός που πραγματικά έχει αξιοκρατικά κριτήρια.

ΓΕΩΡΓΙΟΣ ΔΡΥΣ (Υφυπ. Οικονομικών):Κύριε συνάδελφε, δέχεστε μια διακοπή;

ΕΥΑΓΓΕΛΟΣ ΑΠΟΣΤΟΛΟΥ:Βεβαίως.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε συνάδελφε, στην παρ. 4 του άρθρου 19, που συζητάμε, δεν υπάρχει τέτοια διατύπωση ούτε δίδεται στον Υπουργό τέτοιο δικαίωμα. Ο Υπουργός μπορεί να ορίζει ή ανακαθορίζει τον κλάδο από τον οποίο θα προέρχεται. Δεν ορίζει τον υπάλληλο που θα καταλάβει τη θέση.

ΕΥΑΓΓΕΛΟΣ ΑΠΟΣΤΟΛΟΥ: Αυτό ακριβώς σας λέω. 'Οτι από τη στιγμή που ορίζετε εσείς τον κλάδο, ήδη μπορεί να έχετε και έτοιμο τον άνθρωπο από τον κλάδο που εσείς θέλετε. Γιατί να μην εντοπισθεί αυτό στο συγκεκριμένο κλάδο, στο σώμα δίωξης;

Στο άρθρο 20 συμφωνούμε. Και ερχόμαστε στο άρθρο 21, που εμείς εξακολουθούμε να επιμένουμε στην απόσυρση του άρθρου. Είναι το σημαντικότερο άρθρο του νομοσχεδίου και θα εντοπίσω τις διαφωνίες μου ειδικά στις παραγράφους 1 και 4.

Η παράγραφος 1 επιβραβεύει φοροφυγάδες και στην ουσία ομολογεί την ανικανότητα του φοροεισπρακτικού μηχανισμού του Κράτους. Και γι'αυτήν την ανικανότητα υπάρχουν και πολιτικές ευθύνες. Επίσης, πιστεύουμε ότι η εφαρμογή του άρθρου αυτού θα σταματήσει τους φορολογικούς ελέγχους και θα χαρίσει πολλά δις στους έχοντες και κατέχοντες.

'Οσον αφορά την παράγραφο 4, που αφορά τις ρυθμίσεις των χρεών των Π.Α.Ε., τη θεωρούμε και αυτή απαράδεκτη, παρά τις σχετικές βελτιώσεις που έγιναν όσον αφορά την είσπραξη των απαιτήσεων, γιατί πιστεύουμε ότι αυτή η ρύθμιση μετά από δύο χρόνια θα ξανάρθει πάλι.

Για το άρθρο 22 λέμε "ναι" στις παραγράφους 1 και 2, "όχι" στη παράγραφο 3, γιατί θεωρούμε απαράδεκτο να επιβαρύνονται με τον ίδιο συντελεστή όλες οι κλίμακες. Θα μπορούσε να διατηρηθεί ένα μικρό ποσό στα χαμηλά, γύρω στις είκοσι χιλιάδες και στην πιο μεγάλη κλίμακα να φτάσουμε μέχρι και αύξηση 100%.

Επίσης, λέμε "όχι" για τις παραγράφους 5, 6 και 7, γιατί κάποια στιγμή πρέπει να υπαχθεί και η οικοδομή στο Φ.Π.Α., κυρίως για λόγους εξυγίανσης του κυκλώματος της οικοδομής. Εξάλλου αυτή είναι και η θέση του συνδικαλιστικού οργάνου της ομοσπονδίας των εφοριακών.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος του Δημοκρατικού Κοινωνικού Κινήματος κ. Τσοβόλας έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Θέλετε να κάνετε καμία τροποποίηση;

ΓΕΩΡΓΙΟΣ ΔΡΥΣ (Υφυπ. Οικονομικών): Μάλιστα, κύριε Πρόεδρε, για να την ακούσει και ο κ. Τσοβόλας.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Είστε εν αταξία, όμως, κύριε Πρόεδρε, με τον Κανονισμό.

ΠΡΟΕΔΡΕΥΩΝ (Παναγιώτης Ν. Κρητικός): Μήπως θέλετε να προηγηθείτε; Προηγείσθε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): 'Οχι, δεν πειράζει. Μεταξύ σοβαρού και αστείου το είπα.

ΠΡΟΕΔΡΕΥΩΝ (Παναγιώτης Ν. Κρητικός): Για διευκόλυνση το έκανα, για να έχετε ακόμα ένα επιχείρημα στο οπλοστάσιό σας, γι'αυτό έδωσα το λόγο στον κύριο Υπουργό.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Εντάξει.

ΠΡΟΕΔΡΕΥΩΝ (Παναγιώτης Ν. Κρητικός): Δεν είμαι σε καμία αταξία.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Τσοβόλα, αν μπορεί να διορθωθεί η αταξία, να σας δώσω την προτεραιότητα ευχαρίστως.

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, έχετε το λόγο, αν θέλετε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Κύριε Υφυπουργέ, επειδή ο κύριος Αντιπρόεδρος πράγματι λέει πολλά ευφυολογήματα πετυχημένα και ακριβώς επειδή η φιλία ανάγεται σε πολλά χρόνια από σήμερα, δεν το είπα με την έννοια αυτή. Θέλησα απλά να τον πειράξω με την καλή έννοια.

ΓΕΩΡΓΙΟΣ ΔΡΥΣ (Υφυπ. Οικονομικών): Λοιπόν, κύριοι συνάδελφοι, στο άρθρο 13 αναδιατυπώνω μία παράγραφο.

"Η παράγραφος 2 αναδιατυπώνεται ως ακολούθως:

2. Οι διατάξεις των παραγράφων 1 και 5 του άρθρου 9 της Δ. 245/88 απόφασης Υπουργού Οικονομικών, όπως αντικαθίσταται με την παρ. 1 του άρθρου αυτού εφαρμόζονται και σε εκκρεμείς υποθέσεις ενώπιον των τελωνειακών και δικαστικών αρχών για προσωπικά είδη που έχουν παραλειφθεί βάσει της πιο πάνω απόφασης καθώς και της διαταγής 264/23/85 απόφασης Υπουργού Οικονομικών (ΦΕΚ 139 Β) που κυρώθηκε με το νόμο 1591/1986 (ΦΕΚ 50 Α), εφόσον δεν έχει εκδοθεί αμετάκλητη δικαστική απόφαση και οι ενδιαφερόμενοι παραιτηθούν των ενδίκων μέσων και καταβάλουν τα οριζόμενα στις παρ. 1 και 5 ποσά, χωρίς προσαυξήσεις εκπρόσθεσμης καταβολής".

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, υποθέτω πως κανείς δεν κατάλαβε. Και κινέζικα να μας τα έλεγε ο κύριος Υπουργός το ίδιο δε θα καταλαβαίναμε σαν κι αυτά που μας είπε.

'Οταν κάνετε τέτοιες ρυθμίσεις, ευνοϊκές φοβάμαι, τουλάχιστον να πείτε στη Βουλή περί τίνος πρόκειται. 'Οχι να μας αναγιγνώσκετε άρθρα και αποφάσεις που κανείς δεν τις ξέρει. Αντίκειται και προς τον Κανονισμό της Βουλής.

ΓΕΩΡΓΙΟΣ ΔΡΥΣ (Υφυπ. Οικονομικών): Θα σας εξηγήσω, κύριε Πρόεδρε, τι εννοούμε.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός δικαιούται πάντοτε να κάνει τροποποιήσεις, όπως γνωρίζετε εσείς, ο παλαιότερος των κοινοβουλευτικών.


ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, με συγχωρείτε. Πρέπει να βάλουμε κάποια τάξη σ' αυτήν την Αίθουσα. Οι τροποποιούμενες διατάξεις ενός νόμου επισυνάπτονται πάντοτε στο αρχικό κείμενο. Πόσο περισσότερο όταν έρχεται την τελευταία ώρα ο κύριος Υπουργός και εν σπουδή τροποποιεί διατάξεις που εμείς δε γνωρίζουμε, αναφέροντας απλώς νόμους και αποφάσεις.

Κατά συνέπεια κάντε μας τη χάρη να μας πείτε, εγώ καλοπίστως σας το λέω, περί τίνος πρόκειται.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Πρόεδρε, θα μου επιτρέψετε να επαναλάβω ότι κατά τη διάρκεια των συζητήσεων οι Υπουργοί πάντοτε δικαιούνται να κάνουν τροποποιήσεις, βελτιώσεις των διατάξεων που εισηγούνται και όχι μόνο οι Υπουργοί. Και εσείς δικαιούσθε και ο πας δικαιούται. Αυτή είναι η έννοια της συζητήσεως.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Βεβαίως δικαιούται, αλλά δικαιούται και η Βουλή να γνωρίζει τι ψηφίζει.

ΠΡΟΕΔΡΕΥΩΝ (Παναγιώτης Ν. Κρητικός): Να συμφωνήσουμε να διανείμει ο κύριος Υπουργός την τροποποίηση.

ΓΕΩΡΓΙΟΣ ΔΡΥΣ (Υφυπ. Οικονομικών): Την έδωσα για τα Πρακτικά, κύριε Πρόεδρε, και κάνω εξήγηση τι σημαίνει αυτό.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να γνωρίζει τι ψηφίζει.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Σε ποιο άρθρο είναι;

ΓΕΩΡΓΙΟΣ ΔΡΥΣ (Υφυπ. Οικονομικών):Κύριε Τσοβόλα, είναι στο άρθρο 13, παρ. 2. Σας την έδωσα γραπτή για τα Πρακτικά και σας εξηγώ τι αφορά η τροποποίηση αυτή. Προς αποφυγή παρερμηνείας, οι ρυθμίσεις της παρ. 2 που αφορούν τις εκκρεμείς υποθέσεις για προσωπικά είδη που είχαν παραληφθεί βάσει της διαταγής 245/88 απόφασης Υπουργείου Οικονομικών, θα εφαρμόζονται και για προσωπικά είδη που παρελήφθησαν με βάση την προγενέστερη αυτής απόφαση, δηλαδή τη Δ 264/23/85 απόφαση Υπουργού Οικονομικών που κυρώθηκε με το νόμο 1591/86. Η συμπλήρωση αφορά υποθέσεις ιδίου καθεστώτος.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η οποία τι λέει;

ΠΡΟΕΔΡΕΥΩΝ (Παναγιώτης Ν. Κρητικός): Θα πρέπει να γνωρίζει και το Σώμα τι λέει εκείνη η απόφαση η οποία κυρώθηκε, κύριε Υπουργέ, γι' αυτό θα σας παρακαλέσω να γίνετε σαφέστερος.

Ο Πρόεδρος του Δημοκρατικού Κοινωνικού Κινήματος, έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):Κύριε Πρόεδρε, πριν τοποθετηθώ...

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, με συγχωρείτε. Μένω με την εντύπωση ότι και ο κύριος Υπουργός δεν ξέρει το περιεχόμενο της προτάσεως την οποία κάνει.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, δόθηκε ο λόγος στον κ. Τσοβόλα.

Ορίστε, κύριε Πρόεδρε, έχετε το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):Κύριε Πρόεδρε, πριν τοποθετηθώ στα άρθρα, θα παρακαλέσω να μας πει ο κύριος Υφυπουργός, σε σχέση μ'αυτήν την τροπολογία, γιατί έχει απόλυτο δίκιο ο κ. Μητσοτάκης. Κανένας δεν κατάλαβε. Εγώ που ξέρω τα θέματα, αντικειμενικά....

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και εγώ τα ξέρω. Μία ζωή τα ξέρω.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):... γιατί αναφέρεται σε απόφαση που είχα εκδόσει εγώ και κύρωσα με νόμο, αυτή η απόφαση έχει σχέση με την οικοσκευή, περιλαμβανομένων και των αυτοκινήτων των μετοικούντων από το εξωτερικό. Και ερωτώ: Περιλαμβάνει η ρύθμιση που τώρα κάνετε και τα αυτοκίνητα; Γιατί ακριβώς είναι μεγάλο θέμα,κύριε Υφυπουργέ, και πρέπει να το δούμε.

Γι' αυτό ακριβώς επιφυλάσσομαι πάνω σ' αυτό. Δε θα τοποθετηθώ, γιατί θέλω να δω την τροπολογία, που δεν είναι δυνατόν να μας την ανακοινώσετε μόνο με ανάγνωση. Είναι ολόκληρη διάταξη. Γιατί, αν είναι όπως την υποψιάζομαι, τότε πιάνει μία μεγάλη γκάμα λαθρεμπορίας αυτοκινήτων...

ΓΕΩΡΓΙΟΣ ΔΡΥΣ (Υφυπ. Οικονομικών): 'Οχι, κύριε Πρόεδρε, δεν είναι.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Λέω, αν είναι.

ΓΕΩΡΓΙΟΣ ΔΡΥΣ (Υφυπ. Οικονομικών):Δεν είναι.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Αν δεν είναι, η τοποθέτηση θα είναι διαφορετική πάνω στη διάταξη.

'Αρα, επιφυλάσσομαι γι' αυτό, κύριε Πρόεδρε, και μπαίνω στα άλλα θέματα των άρθρων χωρίς να λαμβάνω υπόψη αυτήν την τροποποίηση.

Για τους εκτελωνιστές συμφωνούμε, αλλά θα έλεγα στον κύριο Υφυπουργό, ότι οι εκτελωνιστές που είναι -αν θυμάμαι καλά- περίπου 3.000, είναι εξειδικευμένα άτομα που δούλεψαν χρόνια στην εισαγωγή διαφόρων εμπορευμάτων και είναι ειδικοί σε θέματα Φ.Π.Α., ειδικών φόρων, δασμών κ.λπ.

Μετά την αλλαγή που έγινε τα τελευταία χρόνια στο καθεστώς εισαγωγής από την Ενωμένη Ευρώπη, πολλοί απ' αυτούς αναγκάστηκαν και εκπατρίστηκαν από το επάγγελμα, έφυγαν από το επάγγελμα. Ξέρουμε ότι έχουμε τεράστιο πρόβλημα φοροδιαφυγής λόγω των τεχνασμάτων που χρησιμοποιούνται κατά την εισαγωγή προϊόντων, φοροδιαφυγή που έχει σχέση με Φ.Π.Α. και με ειδικούς φόρους κατανάλωσης.

Ο προηγούμενος Υπουργός Οικονομικών το 1994 και 1995 είχε μιλήσει για φοροδιαφυγή, που είχε φτάσει για το Φ.Π.Α. στα εισαγόμενα προϊόντα, στο αστρονομικό ποσό του 1.200.000.000.000 δραχμών.

Και θα έλεγα στον κύριο Υφυπουργό να το συζητήσει με τον Υπουργό, για να αξιοποιηθούν πραγματικά αυτοί οι άνθρωποι, όταν ξέρουμε πολύ καλά ότι έχει πρόβλημα εξειδικευμένου προσωπικού το Υπουργείο Οικονομικών. Πρέπει να τους εντάξει με κάποια σχέση στο Υπουργείο Οικονομικών ή να τους αξιοποιήσει, ώστε να μπορέσει πράγματι σε ένα βαθμό να καταπολεμήσει αυτή τη μάστιγα της φοροδιαφυγής στα εισαγόμενα προϊόντα, που πέρα από τον προϋπολογισμό, δημιουργούν τεράστια προβλήματα και στα εγχωρίως παραγόμενα προϊόντα.

'Ερχομαι τώρα στην άλλη διάταξη, που αναφέρεται στο άρθρο 17 παρ. 4, που πάει να φορολογήσει για πρώτη φορά την επιχορήγηση που δίνει ο ειδικός λογαριασμός νεότητας του Ο.Τ.Ε.. Εδώ κατ' αρχήν παίρνουμε μία γεύση προς ποια κατεύθυνση θα κινηθεί η Κυβέρνηση για κατάργηση φορολογικών απαλλαγών. Διότι εδώ φορολογεί για πρώτη φορά κάτι που δεν φορολογούνταν, που προέρχεται από τα ίδια κεφάλαια που πηγαίνουν στο λογαριασμό αυτό των εργαζομένων στον Ο.Τ.Ε., κεφάλαια για τα οποία έχει φορολογηθεί ο υπάλληλος του Ο.Τ.Ε. κατά τη διάρκεια της ενεργούς υπηρεσίας.

Και δεν κάνει μόνο αυτό. Υπάγεται στην κλίμακα, κύριε Υφυπουργέ, χαρακτηρίζοντας το εισόδημα που προέρχεται από μισθωτές υπηρεσίες, ως εισόδημα από ελευθέρια επαγγέλματα.

Τι σημασία έχει αυτό; Θα απαντήσω στον αγαπητό συνάδελφο κ. Αυδή. Αυτό σημαίνει ότι δεν το χαρακτηρίζει ως εισόδημα από μισθωτές υπηρεσίες, ώστε να μπορεί να έχει την έκπτωση των 400.000, που εκπίπτει στο μισθωτό και συνταξιούχο, θεωρώντας ότι αυτά αποτελούν δαπάνες για την απόκτηση. 'Αρα, το πάει σε βαρύτερη κλίμακα από αυτή των μισθωτών υπηρεσιών.

Θα παρακαλέσω, κύριε Υφυπουργέ, να το δείτε λίγο, γιατί είναι άδικο. Η θέση η δική μας είναι ότι δεν πρέπει να φορολογηθεί, διότι ουσιαστικά είναι δεύτερη φορολογία. Αν, όμως, επιμείνετε -που εμείς είμαστε αντίθετοι σ' αυτό- δεν πρέπει να το πάτε στη φορολογία εξ ελευθερίων επαγγελμάτων, γιατί έτσι κάνετε το εξής. Το θεωρείτε ολόκληρο ότι είναι καθαρό εισόδημα και το εξαιρείτε κατά τεκμήριο νόμου, κατά πλάσμα νόμου, όπως λέμε, σαν εισόδημα από ελευθέρια επαγγέλματα, ενώ δεν είναι στην πραγματικότητα εξ ελευθερίων, αλλά είναι από μισθωτές υπηρεσίες.

Είμαστε αντίθετοι επίσης στη ρύθμιση του άρθρου 21. Θα έλεγα μάλιστα, κύριε Υφυπουργέ, το εξής, με όλη την καλή διάθεση. Πέρα από αυτά που ανέφερα και επί της αρχής και χθες, κάνατε άλλη όμοια ρύθμιση το 1994 και περιλάβατε στη ρύθμιση, για αρχικές και συμπληρωματικές δηλώσεις τα εισοδήματα μέχρι και το 1992.

Κύριε Υφυπουργέ, γιατί να κάνετε νέα ρύθμιση σε δύο χρόνια, που να βάλετε τα φετινά εισοδήματα, δηλαδή οικονομικό έτος 1996, που αυτό θα σας οδηγήσει πέρα από κάποιους που θα πάνε να εκμεταλλευτούν, γιατί έχουν συμφέρον, για να ζημιώσουν το Ελληνικό Δημόσιο - αν κάνουν χρήση όλοι, στο να χάσει τελικά το Δημόσιο πάρα πολλά χρήματα από εκείνους που πρέπει να εισπράξει;

'Αρα εγώ λέω ότι θα πρέπει να απαλείψετε τελείως τη διάταξη. Γιατί ποιο θα είναι το αντικείμενο φορολογικού ελέγχου των υπηρεσιών από σήμερα και μετά, που θα ψηφιστεί η διάταξη, αφού εντάσσετε όλες τις φορολογίες εισοδήματος μέχρι και το 1996, αλλά και της έμμεσης φορολογίας από τη ρύθμιση; Τότε ποιο θα είναι το φορολογικό αντικείμενο των υπηρεσιών; Θα είναι μόνο ο προληπτικός έλεγχος. 'Αρα, αποσύρετε τη διάταξη.

'Aλλως, αν επιμένετε -που είμαστε αντίθετοι- σας κάνω μία άλλη πρόταση. Βάλτε τουλάχιστον στη ρύθμιση αυτή μόνο τους μικρούς προς μεσαίους εμπόρους, βιοτέχνες, επαγγελματίες και φορολογούμενους. Δηλαδή, βάλτε στη ρύθμιση, όσους έχουν ετήσιο τζίρο, μέχρι 1 δισ., όπως περιελάμβανε και η 670, ώστε να έχετε τους πάνω από το 1 δισ. τζίρο που έχουν και μεγάλο φορολογικό αντικείμενο για να κάνουν τακτικό έλεγχο οι φοροτεχνικές υπηρεσίες. Αλλιώς τι τις θέλετε; Κλείνετε όλες τις υποθέσεις μέχρι και φέτος. Ειλικρινά με όλη την καλή διάθεση το λέω αυτό και όχι με διάθεση να κάνω αντιπολίτευση. Βάλτε, λοιπόν, τον περιορισμό μέχρι 1 δισ. τζίρο. Πιάνετε, επομένως, τις μικρομεσαίες επιχειρήσεις -που αποτελούν τον μεγάλο αριθμό υποθέσεων- και αφήστε απ' έξω τις υπόλοιπες, για να μπορέσετε να ελέγξετε και να περάσετε μήνυμα αντίθετο απ' αυτό που περνάτε, πράγμα που σας ανέλυσα και χθες. Αυτό σαν εναλλακτική πρόταση.

Τώρα για τις Π.Α.Ε.: Είναι λάθος, κύριοι. Είναι τρίτη φορά μέσα στα τελευταία τέσσερα, πέντε, χρόνια και είναι πολλά τα χρήματα. Είναι πρόκληση προς το Λαό, που κάθε χρόνο διαβάζει να πληρώνονται για μεταγραφές ποδοσφαιριστών δισεκατομμύρια και να ισχυρίζονται οι ιδιοκτήτες αυτών των εταιρειών, οι γνωστοί και επώνυμοι, ότι δήθεν δεν έχουν μόνο να πληρώσουν τα χρέη προς το Δημόσιο, που προέρχονται από φορολογία. Νομίζω ότι πρέπει να απαλειφθεί και αυτή η διάταξη.

Επίσης, πρέπει να απαλειφθεί και η διάταξη που δίνετε σεισάχθεια στους φαρμακοβιομήχανους, οι οποίοι είναι οι κατέχοντες και πολυκατέχοντες, που τους διαγράφετε τις εισφορές προς τον Εθνικό Οργανισμό Φαρμάκων.

Αντί να ενισχύσουμε τον Εθνικό Οργανισμό Φαρμάκων, δημιουργούμε προϋποθέσεις για μείωση των εσόδων, ενώ αυτά θα έπρεπε να ενισχυθούν, ώστε να εφαρμοσθεί μια εθνική φαρμακευτική πολιτική για το καλό όλου του Ελληνικού Λαού και κυρίως των χαμηλών στρωμμάτων και για τη βελτίωση της ποιότητας της υγείας.

Εμείς ψηφίζουμε το άρθρο 17 που αναφέρεται στα ακίνητα σ' αυτές τις περιοχές. Επίσης, αποδεχόμαστε την προσθήκη που κάνατε για Λευκάδα κ.λπ., αλλά επιμένουμε για τα υπόλοιπα, ότι πρέπει να απαλειφθούν και τα καταψηφίζουμε.

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος της Νέας Δημοκρατίας κ. Μιλτιάδης 'Εβερτ έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Κύριε Πρόεδρε, κυρίες και κύριοι συνάδελφοι, ένα είναι βέβαιο, ότι το νομοσχέδιο αυτό δεν έχει φιλοσοφία, δεν έχει μία συγκεκριμένη κατεύθυνση, είτε, αν θέλετε ταμειακή -στην περίπτωση αυτή δε συμφωνούμε- είτε ακόμη περισσότερο αναπτυξιακή.

Τι κάνει στην πραγματικότητα αυτό το νομοσχέδιο: Χαρίζεται σε πρόσωπα και χτυπάει την παραγωγική διαδικασία. Και αναφέρομαι συγκεκριμένα στο άρθρο 20 για την αναπροσαρμογή της αξίας των ακινήτων των επιχειρήσεων. Σε περίοδο υφέσεως, σε περίοδο που παρακολουθούμε τη μία επιχείρηση μετά την άλλη να μην είναι ανταγωνιστικές, να κλείνουν, οι εισαγωγές να υποκαθιστούν την παραγωγική διαδικασία, έρχεσθε να φορολογήσετε, όχι τον επιχειρηματία, αλλά την επιχείρηση, το παραγωγικό δυναμικό. Δεν είναι η περίοδος σήμερα, αλλά και όπως θα σας πω δεν είναι σε καμιά περίπτωση σωστή η πολιτική σύμφωνα με την οποία φορολογείται η υπεραξία των ακινήτων. 'Ηταν λάθος η πολιτική που ακολουθήσαμε εδώ και πολλές δεκαετίες πάνω σ' αυτό το θέμα.

Η επιχείρηση φορολογείται επί των κερδών. Εάν θέλετε να αυξήσουμε τους συντελεστές της φορολογίας επί των κερδών, είναι άλλο θέμα, δε σας το συνιστούμε, αλλά θα μπορούσε να είναι μία αντίληψη, μία πολιτική.

Η φορολόγηση της ακίνητης περιουσίας μιας επιχειρήσεως, όταν το ακίνητό της δε διατίθεται, και άδικη είναι και αντιοικονομική. 'Αδικη είναι διότι υπάρχουν επιχειρήσεις, οι οποίες στην πραγματικότητα μπορεί να έχουν ένα πάγιο δυναμικό, μεγαλύτερο απ' ό,τι έχει μία ανταγωνιστική εταιρία. Αυτό δε σημαίνει ότι η επιχείρηση αυτή κατ' ανάγκη είναι κερδοφόρος. Μπορεί να είναι ζημιογόνος αυτή η επιχείρηση. Πώς θα έρθετε, λοιπόν, να φορολογήσετε την υπεραξία, όταν το περιουσιακό αυτό στοιχείο δεν έχει πωληθεί; Δε σημαίνει ότι απέκτησε παραγωγική αξία και ότι είχε κερδοφόρο οικονομικό αποτέλεσμα η ύπαρξη περιουσιακού στοιχείου. Κάνετε πολύ μεγάλη ζημιά στην οικονομία.

Και δεύτερον, δεν είναι δυνατόν από χρόνο σε χρόνο να μεταβάλετε το φορολογικό σύστημα με τόσο ραγδαία αύξηση των φορολογικών συντελεστών. 'Οταν από το 1% η φορολογία αυτή πηγαίνει στο 8% δεν είναι δυνατόν ο επιχειρηματίας να έρθει να κάνει έναν προγραμματισμό. Λέμε ότι χρειάζονται νέες επενδύσεις. Οι νέες επενδύσεις αυτές τι χρειάζονται; Χρειάζονται, οπωσδήποτε, επέκταση της κτιριακής υποδομής, νέο μηχανολογικό της εξοπλισμό, νέα οικόπεδα, ανάπτυξη. 'Οταν, λοιπόν, έρχεσθε από τον ένα χρόνο στον άλλο, από το 1992 που μπήκε αυτή η φορολογία και λέτε ότι το 1% γίνεται 8% και ξέρουμε ότι μία επένδυση, η οποία θα ξεκινήσει σήμερα θέλει πέντε με έξι χρόνια για να ολοκληρωθεί, θα σκεφθεί αμέσως ο επιχειρηματίας μα όταν θα ολοκληρωθεί η επένδυση και θα είναι στη φάση της παραγωγικής διαδικασίας, τότε ο συντελεστής μπορεί να πάει στο 16%. Είναι δυνατόν ο επιχειρηματίας να προγραμματίσει κατ' αυτόν τον τρόπο; Η επιχείρηση να προγραμματίσει; Ξεχάστε, επαναλαμβάνω, τον επιχειρηματία. Εδώ δε μιλάμε πλέον για Σύνδεσμο Ελλήνων Βιομηχάνων. Πολύ σωστά ήδη ονόμασαν τον εαυτό του Σύνδεσμο Ελληνικών Βιομηχανιών, διότι αυτή είναι η πραγματικότητα. Λοιπόν, γιατί τη βιομηχανία την εμπορική επιχείρηση, την εξαγωγική επιχείρηση θα της δώσετε μία τέτοια υπέρμετρη επιβάρυνση. Δεν έχει διαθέσει το περιουσιακό της στοιχείο και δε σημαίνει κατ' ανάγκη ότι αποδίδει αυτό το περιουσιακό της στοιχείο. Θα βρεθείτε σε ορισμένες περιπτώσεις, προβληματικές επιχειρήσεις, οι οποίες λειτουργούν υποτυπωδώς, να τις καλέσετε να πληρώσουν και δε θα έχουν να πληρώσουν.

Μεγάλος αριθμός αυτών των επιχειρήσεων βρίσκεται σ' αυτήν την κατάσταση και ανήκουν και στο Δημόσιο. Βλέπετε, λοιπόν, ότι από τη μία πλευρά επιδιώκετε ταμειακά να έχετε οφέλη και από την άλλη πλευρά χαρίζεστε στις ΠΑΕ. Αυτή είναι η αντίληψή σας.

Δεύτερον, δεν είναι δυνατόν να φέρνετε τον πολίτη σε καθημερινή βάση προ νέων εκπλήξεων. Αυξάνετε τα τέλη κυκλοφορίας από 25% έως 33%. Με ποια τιμαριθμική λογική γίνεται αυτή η αναπροσαρμογή. Πώς είναι δυνατόν ο απλός πολίτης, που πάει να αγοράσει ένα αυτοκίνητο, να γνωρίζει τι θα γίνει μετά από τρία, τέσσερα χρόνια; Το μεγαλύτερο κακό, το οποίο συμβαίνει στην Ελλάδα είναι ότι δεν υπάρχει μία σταθερότητα του οικονομικού συστήματος. Προκειμένου να καλύψετε ταμειακές ανάγκες, αρχίζετε και αυξάνετε τους φορολογικούς συντελεστές αλόγιστα, κάνετε ζημιά στην ίδια την ταμειακή προσπάθεια, την οποία επιχειρείτε και με την οποία εμείς δε συμφωνούμε. Διότι το χειρότερο πράγμα που μπορεί να γίνει στην οικονομία είναι να υπαρχει αβεβαιότητα και δημιουργείτε κλίμα αβεβαιότητας με αυτές τις διατάξεις τις οποίες φέρνετε και ως προς την παραγωγική διαδικασία και ως προς τον απλό πολίτη, που έχει ένα αυτοκίνητο. Τι έρχεσθε και λέτε. 'Οσοι φέρανε πολυτελή αυτοκίνητα και τα εισήγαγαν συγχωρούνται οι αμαρτίες τους. Ελάτε, λοιπόν, όλοι οι ταλαίπωροι υπόλοιποι 'Ελληνες να πληρώσετε τέλη, τα οποία αυξάνονται από το 25% μέχρι 33%. Είναι φορολογική δικαιοσύνη αυτή;

ΓΕΩΡΓΙΟΣ ΔΡΥΣ (Υφυπ. Οικονομικών): Δε λέμε αυτό.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Θα μου το πείτε τι λέτε. Αλλά στην πραγματικότητα με το άρθρο αυτό αυξάνετε τα τέλη κυκλοφορίας από 25% στο 33%. Και αν δεν είναι αυτή η πρόθεσή σας, ελάτε να το μειώσετε.

Αυτές οι ρυθμίσεις κύριε Υπουργέ, θα έπρεπε να βρίσκονται στο πλαίσιο μιας γενικότερης φορολογικής πολιτικής. Φέρνετε έναν Τελωνειακό Κώδικα στην πραγματικότητα και εδώ υπάρχουν φορολογικές ρυθμίσεις. Για να μπορεί να συζητήσει η Βουλή και όλοι οι συνάδελοι ένα νομοσχέδιο, πρέπει να έχουν συνολική εικόνα της φορολογικής πολιτικής που θα ακολουθήσετε.

Αν έρθουν όλα τα φορολογικά νομοσχέδια, με τη μέθοδο του σαλαμιού ο πολίτης δε θα βγάλει συμπέρασμα για το ποια δημοσιονομική πολιτική επιδιώκετε να πετύχετε.

Χθές, συνήλθαν οι Υπουργοί Οικονομικών και το συμπέρασμα είναι ότι υπήρξε πάλι διαφωνία και νέα αναβολή. Και ενώ υπάρχει αναβολή, ενώ δεν έχετε συμφωνήσει στο ποια θα είναι η δημοσιονομική πολιτική, έρχεσθε και φέρνετε αποσπασματικές ρυθμίσεις για τόσο σοβαρά θέματα. Κτυπάτε το παραγωγικό δυναμικό και είναι ό,τι χειρότερο μπορεί να κάνετε στην οικονομική ανάπτυξη της Χώρας μας. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν.Κρητικός): Ο κύριος Υφυπουργός έχει το λόγο.

ΓΕΩΡΓΙΟΣ ΔΡΥΣ (Υφυπ.Οικονομικών): Κύριε Πρόεδρε της Νέας Δημοκρατίας, ειλικρινά δυσκολεύομαι να κατανοήσω πώς ένας οικονομόλος σαν εσάς, δυσκολεύεται τόσο πολύ να καταλάβει τη διάταξη του άρθρου 20,σχετικά με τη φορολόγηση της υπεραξίας των ακινήτων. Θα προσπαθήσω λοιπόν να δώσω μια ερμηνεία μήπως, τελικά, γίνω κατανοητός και από εσάς.

Με την τελευταία αναπροσαρμογή της αξίας των ακινήτων του ν.2065/1992 η υπεραξία που προέκυψε για τα γήπεδα και τα κτίρια, φορολογήθηκε με το νόμο του ο κ.Μάνου, με ενιαίο συντελεστή 1%.

Με τους προηγούμενους νόμους οι συντελεστές φορολογίας της υπεραξίας ήταν πολύ μεγαλύτερο από 5% έως 20%.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και το μειώσαμε σε 1%.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): 'Επρεπε να το καταργήσουμε, κύριε Πρόεδρε.

ΓΕΩΡΓΙΟΣ ΔΡΥΣ (Υφυπ.Οικονομικών): Με τον ν.542/1977 ήταν 10% για τα γήπεδα και 20% για τα κτίρια. Με το ν.1249/1982 ήταν 8% για τα γήπεδα και 20% για τα κτίρια. Με το ν.2065/1992 ήταν 1% για κτίρια και γήπεδα. Η αύξηση του συντελεστή φορολογίας υπεραξίας κρίθηκε επιβεβλημένη στο Υπουργείο Οικονομικών, για τους εξής λόγους:

Πρώτον, για την υπεραξία των κτιρίων οι επιχειρήσεις διενεργούν αποσβέσεις με συνέπεια να μειώνουν κάθε χρόνο τα κέρδη τους και έτσι να έχουν την ωφέλεια από την καταβολή μειωμένου φόρου. Θα σας δώσω και ένα παράδειγμα. Για υπεραξία κτιρίου 100 εκατ. δραχμές, ο φόρος υπεραξίας με 8%, είναι 8 εκατ. δρχ. Αφαιρώντας το ποσό υπεραξίας από τα κέρδη με τη μορφή αποσβέσεων σε διάστημα πέντε έως επτά ετών, θα καταβάλει φόρο μειωμένο, 100 εκατ. που είχε επί 40% δηλαδή, 40 εκατ. δραχμές. 'Ητοι τελική ωφέλεια 40.000.000 δρχ. μείον 8.000.000 δρχ. που είναι ο φόρος υπεραξίας, ήτοι 32.000.000 δραχμών.

Δεύτερον, για τα γήπεδα με την αναπροσαρμογή εμφανίζονται στα βιβλία με μεγαλύτερη αξία. Παραδείγματος χάριν, γήπεδο αξίας 100 εκατ. θα εμφανιστεί με αξία, 180 εκατομμύρια μετά την αναπροσαρμογή. Σε περίπτωση πώλησης γηπέδου ή διάλυσης της επιχείρησης για τη φορολογία του κέρδους που προκύπτει, λαμβάνεται η αναπροσαρμοσμένη αξία 180 εκατ. και θα φορολογηθεί η τυχόν διαφορά πέραν των 180 εκατ. με συντελεστή 35% ή 40%, 'Ετσι στις περιπτώσεις αυτές ωφελείται η επιχείρηση αυτή με φόρο που δεν καταβάλει, ήτοι 80 εκατ. Χ 40%=32 εκατ. δρχ. μείον 80 εκατ. Χ 5% =4 εκατ. Τελική ψφέλεια 32 εκατ. μείον 4 εκατ.= 28 εκατ. δρχ.

Τρίτον, αναφερθήκατε και πάλι, κύριε Πρόεδρε, στις Π.Α.Ε. ότι γίνονται χαριστικές ρυθμίσεις. Δε θα επαναλάβω αυτά που έχω πεί. Ελέγξτε τις αποφάσεις με τις οποίες η Νέα Δημοκρατία έκανε προηγούμενες ρυθμίσεις. Αν θέλετε να ψάξετε για χαριστικές αποφάσεις, νομίζω ότι θα πρέπει να ψάξετε τις δύο προηγούμενες δικές σαςρυθμίσεις.

Τέταρτον, είπατε ότι δεν έχουμε συνεπή και ομοιογενή οικονομική πολιτική και διετυπώθησαν διαφωνίες στη σύσκεψη με τον Πρωθυπουργό. Σας διαβεβαιώνω ότι αποφάσεις που πάρθηκαν προχθές ήταν ομόφωνες και στηρίζουν τη σχεδιαζόμενη οικονομική πολιτική της Κυβέρνησης.

ΠΡΟΕΔΡΕΥΩΝ (Παναγιώτης Ν.Κρητικός): Ο κ.'Εβερτ, έχει το λόγο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Το αν υπήρξαν οι αποφάσεις ομόφωνες, ή όχι, αυτό είναι θέμα της Κυβέρνησης. Εμείς αυτήν την ώρα που συζητούμε το νομοσχέδιο, δεν ξέρουμε καμιά απόφαση και δε γνωρίζουμε καμιά συνολική δημοσιονομική πολιτική και ειδικότερα φορολογική πολιτική, την οποία πρέπει να ακολουθήσει η Κυβέρνηση.

ΓΕΩΡΓΙΟΣ ΔΡΥΣ (Υφυπ. Οικονομικών): Με τον προϋπολογισμό θα ενημερωθείτε. 

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Εάν είναι να ενημερωθούμε με τον προϋπολογισμό, κύριε Υφυπουργέ, τότε, ό,τι έχει σχέση με τις φορολογικές ρυθμίσεις, θα έπρεπε να έλθει με τον προϋπολογισμό, διότι δεν μπορεί να ισχύουν δύο μέτρα και δύο σταθμά. Και αυτό ακριβώς σας λέμε. 'Η έρχεστε και αναλύετε μέσα στη Βουλή τι θα κάνετε φορολογικά συνολικά σφαιρικά και τότε φέρνετε και το συγκεκριμένο νομοσχέδιο, ή δε μας λέτε τίποτα και δεν μπορεί να κρίνουμε αποσπασματικές διατάξεις, που βρίσκονται μέσα σε ένα νομοσχέδιο καθαρά τελωνειακό και προσωποπαγές, που έχει σχέση με προσωπικά συμφέροντα.

Η Νέα Δημοκρατία, όπως πολύ σωστά είπατε πήρε τους υψηλούς συντελεστάς και τους μείωσε στο 1%. Κατά την άποψή μου και με την εμπειρία θα έπρεπε να καταργηθεί τελείως αυτός ο φόρος και τούτο διότι το περιουσιακό αυτό στοιχείο δεν πηγαίνει στην τσέπη του μετόχου, δεν αποτελεί κέρδος.

ΒΑΣΙΛΕΙΟΣ ΚΕΔΙΚΟΓΛΟΥ: Είναι κεφάλαιο.

ΜΙΛΤΙΑΔΗΣ ΕΒΕΡΤ (Πρόεδρος της Νέας Δημοκρατίας): Είναι κεφάλαιο και παραμένει μέσα στην ίδια την επιχείρηση. Μόνον εάν υπάρξουν κέρδη πρέπει το νομικό πρόσωπο να φορολογηθεί. Και φορολογείται το νομικό πρόσωπο επί των κερδών.

Δεύτερο στοιχείο. Γιατί χρειάζονται αυτές οι αναπροσαρμογές; Χρειάζονται διότι η εικόνα την οποία εμφανίζουν ψευδώς στον ισολογισμό τους οι επιχειρήσεις είναι, ότι η σχέση ιδίων κεφαλαίων προς τα ξένα κεφάλαια δε βρίσκεται σε μια αναλογία 30 προς 70. Εμφανίζουν οι επιχειρήσεις ότι η δανειακή τους σχέση είναι 92%, ενώ αυτό δεν αποτελεί σε καμιά περίπτωση πραγματικότητα, διότι έχουν μια υπεραξία. 'Ερχεστε συνεπώς να φορολογήσετε μία υπεραξία η οποία δεν μπαίνει στη τσέπη κανενός, αλλά παραμένει μέσα στο νομικό πρόσωπο. Και αυτό είναι το λάθος το οποίο κάνετε.

Αναφορικά τώρα με τις Π.Α.Ε. Να τους τα χαρίσετε, να τα ρυθμίσετε, όχι όμως την ώρα που ετοιμάζετε μία φορολογική λαίλαπα, όπως φαίνεται απ' αυτόν το νόμο, διότι ο κόσμος από τη μια μεριά βλέπει αυτές τις διατάξεις και από την άλλη αυτές τις ρυθμίσεις. Σε μια περίοδο όπου υπάρχει η δυνατότητα ρυθμίσεως και εξασφαλίσεως των δανείων που έχουν πάρει διάφορα πρόσωπα, εκεί μπορεί να κάνετε ρύθμιση. Την ώρα, όμως, που επέρχεται φορολογική λαίλαπα, δεν μπορείτε από τη μια μεριά να φορολογείτε όλους έχοντες και μη έχοντες, κατέχοντες και μη κατέχοντες και από την άλλη να κάνετε αυτής της μορφής ρυθμίσεις. Τα βλέπει αυτά ο κόσμος, γελάει και μας σιχαίνεται όλους. Καταλάβετέ το αυτό το πράγμα.

Δεν μπορεί ο Ελληνικός Λαός να πληρώνει ένα ποδοσφαιριστή επειδή τον αγόρασε κάποιος μεγαλομέτοχος καταβάλοντας ποσό 1 δισεκατομμυρίου. Είναι απαράδεκτο αυτό την ώρα που πεινάει ο Ελληνικός Λαός. Αντίθετα την ώρα που κάνετε αυτές τις ρυθμίσεις έρχεστε και λέτε ότι τα τέλη κυκλοφορίας θα αυξηθούν από 25% ως 33%. Δε συμβαδίζουν αυτά τα πράγματα. Δεν κάνουν λογική, ούτε δημοσιονομική ούτε απλή λογική. Και ο απλός πολίτης, που δεν καταλαβαίνει από τέτοια, αντιλαμβάνεται ότι κάτι στραβό, κάτι βρώμικο συμβαίνει σ'αυτήν την υπόθεση.

Θα σας δώσω ένα άλλο παράδειγμα. Δε θα μπω στην ουσία του θέματος. 'Εχετε τη μεγάλη κρίση στο χρηματιστήριο, τεράστιο πρόβλημα το οποίο μπορεί να συνεπάγεται μεγάλες ζημιές πολλών δισεκατομμυρίων σε πολλές επιχειρήσεις, στους μετόχους και στους μικρομετόχους. Την ίδια ώρα που υπάρχει αυτό το στραβό, το κακό ψυχολογικό κλίμα, έρχεστε εσείς να επιτείνετε τις διαδικασίες με αυτές τις ρυθμίσεις. Πού θα οδηγηθεί το παραγωγικό δυναμικό; Ο δείκτης της βιομηχανικής παραγωγής φέτος θα κλείσει σε χαμηλότερα επίπεδα και από αυτά το 1981. 'Εχει αποσαθρωθεί το παραγωγικό δυναμικό. Δε γίνονται επενδύσεις. Και βεβαίως δε θα γίνονται επενδύσεις όταν ακολουθείται αυτή η διαδικασία.

Τραβήξτε αυτή τη διάταξη. Τα 25 δισ. που πρόκειται να κερδίσετε θα σας κάνουν πολύ μεγαλύτερη ζημιά. Αυτά τα 25 δισ. που υπολογίζετε να εισπράξετε με την αύξηση του φόρου από 1% σε 8% θα τα χάσετε από τη μεγάλη ύφεση που θα δημιουργήσετε στην οικονομία, διότι αν σήμερα δεν εισπράττονται οι φόροι, αν σήμερα δεν μπορούν να αποδώσουν οι υφιστάμενοι φόροι, δεν οφείλεται αυτό στην υφιστάμενη φοροδιαφυγή, οφείλεται στην ύφεση που επικρατεί στο παραγωγικό δυναμικό της Χώρας μας.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μητσοτάκης έχει το λόγο.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Οταν η Νέα Δημοκρατία αποφάσισε, κύριε Υπουργέ, να μειώσει το συντελεστή, ουσιστικά να τον καταργήσει, διότι το 1% που έβαλε ήταν περίπου συμβολικό, είχε και αυτή τότε μεγάλες οικονομικές δυσκολίες, όπως έχετε και εσείς σήμερα.

Και, όμως, απεφάσισε να κάνει αυτήν την αλλαγή της νομοθεσίας, διότι πράγματι, όπως σας είπε πρωτύτερα και ο κ. 'Εβερτ, χρειάζεται να βοηθηθεί η ανάπτυξη, η παραγωγή. Και δεν πρέπει να ξεχνούμε ότι αυτή η φορολογία είναι φόρος κεφαλαίου, ο οποίος επιβάλλεται γενικά σε επιχειρήσεις, που μπορούν, ενδεχομένως, να τον πληρώσουν, ή σε επιχειρήσεις που είναι βέβαιο ότι δεν μπορούν να τον πληρώσουν. 'Οταν επιβάλλετε αυτό το φόρο σε ξενοδοχειακές επιχειρήσεις που βρίσκονται στα νησιά του Αιγαίου ή σε άλλες ακριτικές περιοχές, δεν καταλαβαίνετε ότι θα επιδεινώσετε, απλώς, ένα υπαρκτό πρόβλημα και θα δημιουργήσετε αιτίες αναταραχής και προβλήματα;

Και θα ήθελα, επ' ευκαιρία, να σας πω και κάτι, διότι πληροφορούμαι κατ' αρχην ότι η Κυβέρνηση έχει αποφασίσει να επιβάλει το φόρο επί της ακίνητης περιουσίας. Μην ξεχνάτε ότι έχουμε μία προϊστορία σ' αυτόν τον Τόπο, όπως έχουμε προϊστορία και γι' αυτήν τη φορολογία. Και όταν την καταργήσαμε, κύριοι συνάδελφοι του ΠΑ.ΣΟ.Κ., χειροκροτήσατε και ήσαστε σύμφωνοι όλοι για την κατάργηση, δηλαδή για τη μείωση στο 1%. 'Ετσι και ο φόρος ακίνητης περιουσίας κατηργήθη μετά από πολλές περιπέτειες με κοινή παραδοχή. Και γιατί, κύριε Πρόεδρε; Το λέω επ' ευκαιρία και νομίζω ότι είναι χρήσιμο να το ακούσετε, γιατί πρόκειται να πάρετε κρίσιμες αποφάσεις. Γιατί αυτός ο φόρος δεν εισεπράχθη ποτέ. Θεωρητικά είναι δίκαιος, αλλά τον πλήρωναν ποιοί, κύριε Υπουργέ; Τον πλήρωναν αυτοί που εθελοντικώς δήλωσαν την περιουσία τους. Το Κράτος ποτέ δεν μπόρεσε -το δηλώνω κατηγορηματικά- σε όλες τις εποχές, να κάνει έλεγχο της ακίνητης περιουσίας όλων των Ελλήνων υπηκόων. Και καταλαβαίνετε ότι αυτό είναι πρακτικώς αδύνατον. 'Οταν εσείς ομολογείτε με το νόμο αυτόν την πλήρη, την τραγική ανεπάρκεια των φοροτεχνικών υπηρεσιών και αναγκάζεσθε να λαμβάνετε όλα αυτά τα μέτρα, λέγοντας "δεν μπορώ να εισπράξω, γι' αυτό το κάνω", εάν επιβάλετε αυτόν το φόρο, θα καταλήξει, κύριε Υπουργέ, να τον πληρώνουν μόνο ελάχιστοι νομοταγείς 'Ελληνες που εξακολουθούν να υπάρχουν.

Εγώ κάποτε, στην πορεία του χρόνου, μιλώντας γι' αυτόν το φόρο, είχα πει ότι είναι φόρος που τον πληρώνουν τα κορόϊδα, οι εθελοντές. Γιατί απο εκεί και πέρα έγινε και το εξής: 'Οσοι είχαν δηλώσει ότι έχουν ακίνητη περιουσία που υπάγεται, αυτούς τους κυνηγούσε...

ΒΑΣΙΛΗΣ ΚΕΔΙΚΟΓΛΟΥ: Πόσοι;

ΚΩΝΣΤΑΝΤΙΝΟΣ ΜΗΤΣΟΤΑΚΗΣ:Ελάχιστοι, ελαχιστότατοι! Αυτούς τους κυνηγούσε απηνώς η εφορία, μήπως τυχόν δεν τα έχουν δηλώσει όλα και κάτι έχει ξεφύγει. Και όσοι δεν είχαν δηλώσει απολύτως τίποτα, παρά το γεγονός ότι, ενδεχομένως, είχαν εκατονταπλάσια περιουσία, κανείς δεν τους ενοχλούσε, διότι δεν είχατε τη δυνατότητα να το βρούμε.

Κύριε Πρόεδρε, τελειώνω με μία φράση: Αντιλαμβάνομαι τις δυσκολίες που έχει η Κυβέρνησή σας σήμερα και γνωρίζω ότι ψάχνετε αγωνιωδώς να βρείτε πόρους. Η άποψη η δική μας είναι: Δε θα σώσετε την ελληνική οικονομία, επιβαρύνοντας περισσότερο τους 'Ελληνες. Κοιτάτε να κάνετε τις οικονομίες εκεί που πρέπει. Κοιτάτε να κόψετε δαπάνες και γνωρίζετε πού και πώς πρέπει να κόψετε, αλλά ούτε θέλετε, ούτε μπορείτε ίσως να το κάνετε.

ΠΡΟΕΔΡΕΥΩΝ (Παναγιώτης Ν. Κρητικός): Να ακουσθεί και ο Πρόεδρος του Δημοκρατικού Κοινωνικού Κινήματος.

ΜΟΣΧΟΣ ΓΙΚΟΝΟΓΛΟΥ: Τι θα γίνει επιτέλους με τις ομιλίες των Αρχηγών των Κομμάτων; Εμείς πότε θα μιλήσουμε;

ΠΡΟΕΔΡΕΥΩΝ (Παναγιώτης Ν. Κρητικός): 'Εχουν δικαίωμα, κύριε Γικόνογλου, οι Αρχηγοί των Κομμάτων να πάρουν το λόγο κατά τον Κανονισμό. Εκπροσωπούν Ομάδες, Κόμματα, σύνολα, Παρατάξεις. Και κατά συνέπεια έχουν αυξημένο δικαίωμα.

ΜΟΣΧΟΣ ΓΙΚΟΝΟΓΛΟΥ: 'Υστερα διαμαρτύρεσθε γιατί δεν προσέρχονται οι Βουλευτές!

ΠΡΟΕΔΡΕΥΩΝ (Παναγιώτης Ν. Κρητικός): Οι ίδιοι ας κρίνουν ότι κάποια στιγμή πρέπει να παραχωρήσουν το δικαίωμα και σε σας. Και βεβαίως το Προεδρείο το απευθύνει αυτό ως σύσταση.

Ορίστε, κύριε Πρόεδρε και πιστεύω ότι είναι τελευταία παρέμβαση των Αρχηγών των Κομμάτων, ούτως ώστε να πάμε και στον κατάλογο των πληβείων.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Κύριε Πρόεδρε, για να εξηγήσω στους συναδέλφους: Ο Αγορητής του ΔΗ.Κ.Ι. ήταν σε άλλη Επιτροπή, στην Διαρκή Επιτροπή επάνω. Οπότε τελικά, υποχρεωτικά δεν μπορούσε να είναι και εδώ και στη Διαρκή Επιτροπή που συζητούσε τη σύμβαση Σταυρού-Ελευσίνας και έκανα εγώ τα χρέη του Αγορητή. Είναι θέμα που πρέπει να το δει το Προεδρείο, όταν βάζει την ίδια ώρα Ολομέλεια και παράλληλα Διαρκή Επιτροπή.

Ας μη διαμαρτύρεται λοιπόν, ο κύριος συνάδελφος.

ΠΡΟΕΔΡΕΥΩΝ (Παναγιώτης Ν.Κρητικός):Οι νομοθετικές ανάγκες είναι αυξημένες και το γνωρίζετε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):Και πολύ περισσότερο τα μικρά Κόμματα, όπου είναι υποχρεωμένοι οι Βουλευτές να έχουν πολλαπλή απασχόληση, για να μπορούν να ανταποκριθούν.

Κύριε Πρόεδρε, βλέπω τον κύριο Υφυπουργό να εμμένει σε ρυθμίσεις, οι οποίες είναι πράγματι σκανδαλώδεις, όπως είναι η ρύθμιση για τις φαρμακοβιομηχανίες, η ρύθμιση για τις Π.Α.Ε. -και δεν αναφερόμαστε στα ερασιτεχνικά σωματεία- και κυρίως της Αθήνας, που έχουν σχέση με συγκεκριμένα πρόσωπα μεγάλης οικονομικής επιφάνειας, που ρίχνουν αφειδώς τα δισεκατομμύρια για άλλους σκοπούς και όχι για να πληρώσουν τις υποχρεώσεις των ανωνύμων εταιρειών.

(Στο σημείο αυτό την Προεδρική 'Εδρα καταλαμβάνει ο Δ'Αντιπρόεδρος της Βουλής κ.ΝΙΚΟΛΑΟΣ ΚΑΤΣΑΡΟΣ)

Και η θέση αυτή επίσης δεν έχει καμία σχέση με το άθλημα, αλλά με συγκεκριμένα πρόσωπα νομικά ή φυσικά, τα οποία ακριβώς θεωρούν δεδομένη την πρόθεση των κυβερνήσεων και δεν πληρώνουν επί χρόνια τις φορολογικές τους υποχρεώσεις. Είναι σκάνδαλο και πολιτικό, όταν η Κυβέρνηση θα έλθει σε λίγες μέρες με τον προϋπολογισμό να ζητήσει από εκείνους που δεν αντέχουν άλλα φορολογικά βάρη, μετά από οκτώ χρόνια σκληρής μονόπλευρης λιτότητας γι'αυτά τα λαϊκά στρώματα και όταν η ίδια η Κυβέρνηση σ'αυτό το νομοσχέδιο, με το άρθρο 17, πάει να βγάλει από "τη μύγα σπλήνα". Στο επίδομα του Ταμείου Νεότητας, που θα δώσει επιχορήγηση στο ενήλικο παιδί του εργαζόμενου στον Ο.Τ.Ε. επιβάλλει φόρο και από την άλλη μεριά χαρίζει δισεκατομμύρια. Ντροπή επιτέλους, κύριε Υφυπουργέ και κύριοι της Κυβέρνησης. Ντροπή!

Με ποιο δικαίωμα θα έλθετε να επιβάλετε φόρο καινούριο σ'αυτά που θα πάρουν τα κορίτσια που θα παντρευθούν, ή θα γίνουν ενήλικα των εργαζομένων στον Ο.Τ.Ε. και από την άλλη μεριά στον Ολυμπιακό, όχι στην ομάδα, και σε μία σειρά τέτοιων επιχειρήσεων κάνετε για πολλοστή φορά, ως Πολιτεία, ρύθμιση χρεών δισεκατομμυρίων. Ποιο είναι το ηθικό και πολιτικό ανάστημα, που θα αντιμετωπίσετε αυτούς που τους επιβάλλετε φόρο σε κάτι που δεν επιβάλλονταν μέχρι τώρα και που είναι από ίδια κεφάλαια και μάλιστα τους υπάγετε στην κατηγορία των ελεύθερων επαγγελματιών με δυσμενή αντιμετώπιση. Πώς θα αντιμετωπίσετε τον εργάτη, το συνταξιούχο, τον επαγγελματία που θα του πείτε για τέταρτη συνεχή χρονιά δεν κάναμε φορολογική τιμαριθμική αναπροσαρμογή των αφορολογήτων ποσών και των φορολογικών κλιμακίων, γιατί έχουμε δήθεν -έχετε δήθεν- ανάγκη για να μειώσετε τα ελλείμματα, ενώ σ'αυτούς που χρωστάνε δισεκατομμύρια, τους τα χαρίζετε ουσιαστικά, γιατί είναι βέβαιο ότι και πάλι δε θα τα πληρώσουν, αφού έχουν δεδομένη την πολιτική σας θέληση -εξοφλώντας συναλλαγματικές, όπως είπα την προηγούμενη φορά, διότι αυτό κάνετε με τις περισσότερες διατάξεις αυτού του νομοσχεδίου- ότι θα κάνετε και πάλι ρύθμιση, γιατί δε θα πληρωθούν. Μη μου πείτε ότι με την τροποποίηση που κάνετε δήθεν πληρώνουν χρέη προς το Δημόσιο από το φόρο στα εισιτήρια και στα άλλα. Διότι ουσιαστικά λέτε ότι θα εισπράξετε από την επιχορήγηση που δίνει το Κράτος και παρ' όλα αυτά δεν τα πληρώνουν και καταστρατηγούνται και αυτές οι διατάξεις.

Δεύτερον, κάνετε ρύθμιση στο άρθρο 13. 

Κύριε Υφυπουργέ και εδώ επιβραβεύετε, χαρίζοντας χρήματα, ποιους; Εκείνους οι οποίοι έφεραν παράνομα -αξιοποιώντας το δικαίωμα κάποιων φτωχών ανθρώπων- ομαδικά, αυτοκίνητα.

Κύριε Υφυπουργέ, είναι ήθος Κυβέρνησης αυτό και η η οποία Κυβέρνηση απαιτεί και θα απαιτήσει και άλλες θυσίες από τον Ελληνικό Λαό;

'Ερχεσθε και ενώ υπάρχει βεβαίωση δικαστική, σε πρώτο και δεύτερο βαθμό και κάνετε ρύθμιση χαρισμού;

Μα τι έχετε να απαντήσετε σ' όλα αυτά; Τι είναι εδώ η Βουλή; Είναι βιομηχανία παραγωγής δικών σας νομοθετημάτων; Τι είναι η Βουλή; Θα φέρνετε εσείς τέτοιες αδίστακτες, σκανδαλώδεις διατάξεις σε μία περίοδο κρίσιμη για τον Ελληνικό Λαό και εμείς θα λέμε ναι; Ας αναλάβουν τις ευθύνες τους οι Βουλευτές του ΠΑ.ΣΟ.Κ.

Κύριοι συνάδελφοι, το ξέρω πολύ καλά το θέμα. Ως Υπουργός Οικονομικών είχα στενέψει πολύ τα πλαίσια, μ' αυτήν την απόφαση του '88 που κυρώθηκε με νόμο, στους επαναπατρισθέντες, και από ένα χρόνο που είχαν δικαίωμα πριν να τα κρατάνε, το πήγα στα τρία ή τέσσερα χρόνια. Οι μαντράδες φώναζαν. Παρ' ό,τι φώναζαν, το καθιέρωσα.

'Ηρθε δυστυχώς το καλοκαίρι του '89 και ο Υπουργός Οικονομικών ο κ. Σαμαράς, άφησε ελεύθερο αυτό το δικαίωμα και το πήραν οι πάντες. 'Ηταν δισεκατομμύρια τα έσοδα που έχανε το Ελληνικό Δημόσιο. Και οι μαντράδες, οι εισαγωγείς που έκαναν πλασματικές εταιρείες στη Γερμανία ή άλλοι αετονύχιδες, που αξιοποίησαν το δικαίωμα των επαναπατριζόμενων Ποντίων, που ήρθαν από τις χώρες της Ανατολικής Ευρώπης, έπαιρναν το δικαίωμα με 100.000, με 200.000, με 500.000, που ανέβηκε τελευταία. Αυτό το ξέρω από τη δικηγορία τα τελευταία πέντε χρόνια, που αναγκάστηκα να ασκήσω. Δίνετε σεισάχθεια σε ποιους; Στα φαντάσματα εισαγωγείς που κλέβουν φανερά από το Ελληνικό Δημόσιο δισεκατομμύρια; Και ενώ έχουν γίνει δικαστήρια διοικητικά και ποινικά, εσείς τους λέτε ότι τους χαρίζετε τα πάντα. Ντροπή και αίσχος!

Εμείς καταψηφίζουμε μετά μανίας και μετά αγανακτήσεως αυτό το άρθρο 13, όπως και τα υπόλοιπα. Παρακαλώ να πάρουν θέση όλα τα Κόμματα και οι Βουλευτές. Δεν έχουμε δικαίωμα να το βάλουμε σε ονομαστική ψηφοφορία, γιατί δεν έχουμε τον απαιτούμενο αριθμό από τον Κανονισμό.

ΠΡΟΕΔΡΕΥΩΝ (Νικόλαος Κατσαρός): Τώρα, το "μετά μανίας" πώς θα το εκφράσουμε κύριε Τσοβόλα;

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Και μετά αγανακτήσεως, κύριε Πρόεδρε, γιατί δεν το ξέρει το θέμα ο κύριος Υφυπουργός ή εάν το ξέρει είναι ακόμα μεγαλύτερη η ευθύνη του, γιατί εδώ μιλάμε για πολλά δισεκατομμύρια.

ΠΡΟΕΔΡΕΥΩΝ (Νικόλαος Κατσαρός): Ο κ. Γικόνογλου έχει το λόγο.

ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, νιώθω θλίψη. Και νιώθω θλίψη γιατί το Κόμμα στο οποίο βρίσκομαι, ένα σοσιαλιστικό Κόμμα, ακολουθεί την ίδια πολιτική με τη Νέα Δημοκρατία στην παρ. 4, του άρθρου 21, με την οποία ρυθμίζει τα χρέη των ΠΑΕ.

Παλαιότερα η Νέα Δημοκρατία είχε χαρίσει 17 δισ. στον Ολυμπιακό. Ο κ. Μάνος μετά ήρθε και έκανε μία ρύθμιση για τις ΠΑΕ για εκατό είκοσι μήνες και το ίδιο κάνουμε εμείς τώρα με σαράντα οκτώ μήνες.

Αυτήν την ευαισθησία -με την οποία, όπως λέει το νομοσχέδιο, ρυθμίζονται τα χρέη αυτά, γιατί έχουν διογκωθεί από υψηλές προσαυξήσεις με τις οποίες επιβαρύνονται λόγω των αδυναμιών εξόφλησης- δεν την έδειξαν στους αγρότες, οι οποίοι λεηλατούνται στην κυριολεξία με τη ληστρική, τοκογλυφική πολιτική της Α.Τ.Ε., όπου το επιτόκιο ξεπερνάει το 45%, κύριε Πρόεδρε.

Δεν είναι υπερβολή αυτό που λέω. Πέρα από το κανονικό επιτόκιο του 22%, πέρα από το 6% του τόκου υπερημερίας, υπάρχει και άλλος τόκος. 'Ολοι οι υπάλληλοι της Αγροτικής Τράπεζας είναι πράκτορες της Αγροτικής Ασφαλιστικής και όταν πάει κάποιος αγρότης να πάρει δάνειο του λένε "θα κάνεις κάποια ασφάλεια ζωής", με αποτέλεσμα να τον εξαναγκάζουν να κάνει ασφάλεια ζωής, να πληρώνει 50.000 έως και 100.000 ασφάλιστρο. Αν τα υπολογίσουμε αυτά στο δάνειο που πήρε, ξεπερνούν το 10% με 15% επιτόκιο, που σημαίνει ότι το επιτόκιο στην πραγματικότητα ξεπέρασε το 45%.

Και αν πάμε, όπως πάμε φέτος με το βαμβάκι, με τα δένδρα που ξεράθηκαν στο Νομό Ημαθίας, με τη μη καρπόδεση, που δεν παίρνει ούτε δραχμή ο αγρότης πώς θα πληρώσει τα χρέη; Και με αυτά τα επιτόκια ξέρετε πού θα πάνε οι αγρότες κύριε Υφυπουργέ; Θα μου πείτε ενδεχομένως, μα η Αγροτική Τράπεζα είναι ανώνυμη εταιρεία. Την ευαισθησία που έχει το Κράτος για τις ΠΑΕ, γιατί δεν την έχει για τους αγρότες, για να πει στην Αγροτική Τράπεζα, κάνε ρύθμιση των αγροτικών χρεών, άτοκες όπως κάνετε και εδώ και μάλιστα η μειωμένη προσαύξηση μειώνεται κατά 70%. Μειώστε και εκεί τους τόκους κατά 70% και να τα επιβαρυνθεί ο κρατικός προϋπολογισμός. Εκεί δεν έχετε την ευαισθησία. Εδώ στις ΠΑΕ υπάρχει αυτή η ευαισθησία.

Λυπάμαι, κύριε Υφυπουργέ. Είμαι υποχρεωμένος, από τη στιγμή που δεν ρυθμίζονται τα αγροτικά χρέη και ρυθμίζονται χρέη των ΠΑΕ, να καταψηφίσω αυτή τη διάταξη. Και όχι μόνο να την καταψηφίσω, διαμαρτυρόμενος να αποχωρήσω από την Αίθουσα, διότι δεν μπορώ να μένω σε αυτήν την Αίθουσα, όταν επί είκοσι χρόνια με εκλέγουν οι αγρότες Βουλευτή και να βλέπω τέτοιες ρυθμίσεις, που αγνοούνται οι αγρότες.

Ξέρετε ποιο είναι το αποτέλεσμα, κύριε Υφυπουργέ; Τα Γρεβενά έχουν μείωση έδρας, η Δράμα έχει μείωση έδρας, ο 'Εβρος έχει μείωση έδρας, όλη η επαρχία έχει μείωση βουλευτικών εδρών, γιατί μειώθηκε ο πληθυσμός. Πολύ γρήγορα η Αθήνα θα έχει το 70% του πληθυσμού της Ελλάδας .

Θα έχουν εγκαταλείψει την περιφέρεια οι αγρότες. Γιατί καθημερινά έχουμε κατασχέσεις των σπιτιών τους καθημερινά έχουμε κατασχέσεις των χωραφιών των αγροτών. Πώς θα μείνουν εκεί; Και τότε όταν θα εγκαταλειφθεί η περιφέρεια, θα ψάχνουμε και θα λέμε τι έφταιγε και η Ελλάδα είναι μόνο η Αθήνα. Εάν θέλετε Ελλάδα να είναι μόνο η Αθήνα, μείνετε εσείς. Εγώ αποχωρώ από την Αίθουσα.

(Στο σημείο αυτό ο κ. Μόσχος Γικόνογλου αποχωρεί από την Αίθουσα)

ΠΡΟΕΔΡΕΥΩΝ (Νικόλαος Κατσαρός) : Ο κ. Γεωργιάδης έχει το λόγο.

ΘΕΟΔΩΡΟΣ ΓΕΩΡΓΙΑΔΗΣ: Κύριε Υφυπουργέ, εγώ θα αναφερθώ στο άρθρο 17, το οποίο βεβαίως το αποδέχομαι εξ' ολοκλήρου, αλλά θέλω να γίνει μία προσθήκη στο τέλος και να συμπεριλάβει τη ρύθμιση της περιουσιακής κατάστασης των γηγενών του Νομού Πέλλας.

'Οπως θα πρέπει να ξέρετε, κύριε Υφυπουργέ, ο Νομός Πέλλας είναι ένας ακριτικός νομός, ο οποίος συνορεύει με το ψευδώνυμο κράτος των Σκοπίων και υπάρχει ένας πληθυσμός περί το 40% στο Νομό Πέλλας, του οποίου η περιουσιακή κατάσταση, δυστυχώς, από τότε που απελευθερώθηκε η Μακεδονία δεν έχει τακτοποιηθεί. Και αυτό το θέμα το εκμεταλλεύονται, κύριε Υφυπουργέ, τόσο οι πράκτορες των Σκοπίων όσο και το "Ουράνιο Τόξο" το οποίο πολιτεύεται στο Νομό Πέλλας -και όχι μόνο στο Νομό Πέλλας- και προσπαθεί να πείσει όλον αυτόν τον κόσμο, ότι είναι πολίτες β' κατηγορίας.

Βέβαια το θέμα μπορεί να μην είναι τόσο απλό, αλλά αυτό δεν είναι λόγος για την Ελληνική Πολιτεία, από τότε, να μην έχει ρυθμίσει αυτό το θέμα. Εγώ νομίζω, ότι μία προσθήκη στο άρθρο αυτό, μπορεί να βοηθήσει στην επίλυση αυτού του προβλήματος. Υπάρχουν ολόκληρα χωριά, κύριε Υφυπουργέ, των οποίων, επί δικτατορίας, αναγκάστηκαν οι κάτοικοι, να τα εγκαταλείψουν και να κατέβουν παρακάτω. Οι άνθρωποι καλλιεργούν τα κτήματά τους, μένουν στα σπίτια των παππούδων τους και όμως, δεν μπορούν να πουν ότι είναι δικά τους. Νομίζω, λοιπόν, ότι για την ταυτότητα του λόγου, θα πρέπει να συμπεριληφθεί στο άρθρο 17 και μία παράγραφος, η οποία να ρυθμίζει την περιουσιακή κατάσταση όλων αυτών των κατοίκων.

Μιλάω, κύριε Υφυπουργέ, για τα τρία χωριά, τα οποία επί δικτατορίας οι κάτοικοί τους εξαναγκάστηκαν να τα εγκαταλείψουν και να κατέβουν. Είναι ο 'Αγιος Αθανάσιος 'Εδεσσας, η Κρύμνη και το Ασβεσταριό Γιαννιτσών. Παρατηρείται το εξής περίεργο φαινόμενο, κύριε Υφυπουργέ: Το Ασβεσταριό να ανήκει στο Δήμο Γιαννιτσών -ήμουν δήμαρχος εγώ στα Γιαννιτσά- και να επιβάλεται στους κατοίκους του Ασβεσταριού τέλη αυθαίρετης καλλιέργειας για τα χωράφια που είναι δικά τους. Και επειδή οι κάτοικοι δεν μπορούν να αποδείξουν ότι τα χωράφια είναι δικά τους, αναγκάζονται να πληρώνουν τέλη. Γι αυτό νομίζω ότι επιβάλλεται, κύριε Υφυπουργέ, να μπει μία παράγραφος, ώστε να ρυθμιστεί και αυτό το θέμα των κατοίκων του Νομού Πέλλας και ενδεχομένως και άλλων νομών όπου θα υπάρχει παραπλήσιο πρόβλημα. Μπορεί να εξουσιοδοτηθείτε εσείς και ο Υπουργός Γεωργίας να βρείτε τον τρόπο, με τον οποίο θα μπορεί να γίνει η ρύθμιση αυτή.

Ευχαριστώ.

ΠΡΟΕΔΡΕΥΩΝ (Νικόλαος Κατσαρός):Κύριοι συνάδελφοι, έχω την τιμή να σας ανακοινώσω, ότι ο Πρόεδρος της Νέας Δημοκρατίας κ. Μιλτιάδης 'Εβερτ και οι Βουλευτές κ. Ιωάννης Βαρβιτσιώτης, κ. Κωνσταντίνος Μητσοτάκης, κα 'Αννα Ψαρούδα-Μπενάκη, κ. Επαμεινώνδας Ζαφειρόπουλος, κ. Αντώνιος Φούσας, κ. Χρήστος Μαρκογιαννάκης, κ. Ιωάννης Χωματάς, κα Παρθένα Φουντουκίδου και κ. Απόστολος Σταύρου, κατέθεσαν πρόταση νόμου: "Προστασία του ατόμου από την επεξεργασία των προσωπικών πληροφοριών".

Ο Πρόεδρος της Νέας Δημοκρατίας κ. Μιλτιάδης 'Εβερτ και οι Βουλευτές κ. Ιωάννης Βαρβιτσιώτης, κ.Κωνσταντίνος Καραμανλής, κα Μαριέττα Γιαννάκου-Κουτσίκου, κ.Σάββας Τσιτουρίδης, κ. Παναγιώτης Λουκάκος, κ. Βασίλειος Μαγγίνας και κ. Σπήλιος Σπηλιωτόπουλος κατέθεσαν πρόταση νόμου: "Κύρωση της από 6ης Νοεμβρίου 1992 Συμφωνίας προσχωρήσεως της Ελληνικής Δημοκρατίας στη Σύμβαση Εφαρμογής της από 14ης Ιουνίου 1985 Συμφωνίας του Schengen μεταξύ των κυβερνήσεων των Κρατών της Οικονομικής Ενώσεως Benelux, της Ομοσπονδιακής Δημοκρατίας της Γερμανίας και της Γαλλικής Δημοκρατίας, σχετικά με τη σταδιακή κατάργηση των ελέγχων στα κοινά σύνορα, η οποία υπεγράφη στο Schengen την 19η Ιουνίου 1990, στην οποία προσεχώρησαν η Ιταλική Δημοκρατία με Συμφωνία, η οποία υπεγράφη στο Παρίσι την 27η Νοεμβρίου 1990 και το Βασίλειο της Ισπανίας και η Δημοκρατία της Πορτογαλίας με Συμφωνίες, οι οποίες υπεγράφησαν στη Βόννη την 25η Ιουνίου, καθώς και της από 19ης Ιουνίου 1990 Σύμβασης εφαρμογής της Συμφωνίας του Schengen της 14ης Ιουνίου 1995 μεταξύ των Κυβερνήσεων των Κρατών της Οικονομικής Ενώσεως του Benelux, της Ομοσπονδιακής Δημοκρατίας της Γερμανίας και της Γαλλικής Δημοκρατίας, σχετικά με τη σταδιακή κατάργηση των ελέγχων στα κοινά σύνορα".

Παραπέμπονται στις αρμόδιες Διαρκείς Επιτροπές.

Ο κ. Καραμάριος έχει το λόγο.

ΑΝΑΣΤΑΣΙΟΣ ΚΑΡΑΜΑΡΙΟΣ:Κύριε Πρόεδρε, για ό,τι αφορά το άρθρο 13:'Ολοι κάθε φορά που μας δίνεται η ευκαιρία εδώ ή κάππου αλλού και προπαντός όταν πηγαίνουμε στο εξωτερικό, κοπτόμεθα υπέρ του Αποδήμου Ελληνισμού. Για να δείτε λοιπόν πώς περιποιούμεθα τους ανθρώπους αυτούς, σας αναφέρω ενδεικτικά τα εξής και ανάλογα ο καθένας σας ας αναλάβει τις ευθύνες του.

Το άρθρο 13 τιτλοφορείται "δασμολογικές και φορολογικές απαλλαγές προσωπικών ειδών που ανήκουν σε ιδιώτες", δηλαδή με λίγα λόγια,γι' αυτούς που φέρνουν από το εξωτερικό τις οικοσκευές τους. Με την παρ.3 του άρθρου 9, λέμε, στην περίπτωση που παραπονεθεί ο ενδιαφερόμενος για την επιβολή προστίμων σε βάρος του "η τυχόν άσκηση προσφυγής του δεν αναστέλλει την είσπραξη των προαναφερομένων ποσών". Δηλαδή, ούτε δικαίωμα αναστολής της προσφυγής του έχει. Σ'αυτό το άρθρο συμπεριλαμβάνονται τα μέσα μεταφοράς, δηλαδή τα αυτοκίνητά του, η οικοσκευή του κ.λπ. ότι σε καμία περίπτωση η προσφυγή του στα διοικητικά δικαστήρια δεν αναστέλλει την εφ'άπαξ καταβολή.

Σκεφθείτε τι συμπεριφορά δείχνουμε στους ανθρώπους αυτούς. Δεν ξέρω πού είναι ο κύριος Υπουργός για να το προσέξει.

Πριν την αναδιατύπωση του άρθρου 17, κύριε Πρόεδρε, είχαμε κάνει με πρωτοβουλία του κυρίου Υφυπουργού Οικονομικών, μία σύσκεψη στο Υπουργείο Οικονομικών με συμμετοχή όλων των Βουλευτών της Δωδεκανήσου, εκπροσώπων του Δήμου Πάτμου και Αγαθονησίου και της Ιεράς Μονής Αγίου Ιωάννου Θεολόγου της Πάτμου. Εκεί διεπιστώθη, ότι ενδεχομένως η καταγραφή του νησιού Αγαθονησιού, επ' ονόματι του Ελληνικού Δημοσίου που έγινε το 1947 από τον Οικονομικό 'Εφορο Καλύμνου ως διαδόχου του Ιταλικού κράτους μετά τη Συνθήκη Ειρήνης των Παρισίων το 1947, να ήτο εσφαλμένη, αφού από έγγραφο που προσκόμισε η Ιερά Μονή Θεολόγου της Πάτμου αποδεικνυόταν ότι ολόκληρο το νησί του Αγαθονησίου ιδιοκτησιακώς ανήκε σ'αυτή με βάση το Χρυσόβουλο Αυτοκρατορικό Γράμμα του 1088 μ.Χ. και το Χρυσόβουλο Λόγο του Ανδρόνικου Β' του Παλαιολόγου του έτους 1292.

Επειδή, όπως τότε, ανέφερα προσωπικά, σε εκείνη τη σύσκεψη, ότι το Σύνταγμά μας με τις διατάξεις του άρθρου 18 παρ. 8, προστατεύει την ιδιοκτησία της Ιεράς Μονής, αφού ρητά απαγορεύει και αυτήν ακόμη την αναγκαστική απαλλοτριώσή της, με εξαίρεση τα Μετόχια, εν όψει αυτού του γεγονότος τότε, συμφωνήσαμε ότι δεν πρέπει να παραβλέψουμε το ιδιόρρυθμο αυτό νομικό καθεστώς, αφού πραγματικά μετά την ενσωμάτωση της Δωδεκανήσου, η Ιερά Μονή σαν ιδιοκτήτρια προέβη στη μεταβίβαση πολλών αγροτεμαχίων συμβολαιογραφικά σε κατοίκους του Αγαθονησίου και συνεπώς, θα έπρεπει να αναδιατυπώσουμε το άρθρο 17, αφού η Πολιτεία αναγνωρίσει το καθεστώς αυτό και συνάμα αναγνωριστούν ως έγκυρες όλες οι μεταβιβάσεις, που έγιναν σε κατοίκους τουνησιού είτε από το Κράτος, με βάση το ν.719/77 είτε από την Ιερά Μονή της Πάτμου.

Και με βάση τις διατάξεις του άρθρου 117 παρ. 2 του Συντάγματος, που ρητά επιτρέπεται κατά παρέκκλιση από το άρθρο 17 του Συντάγματος, δηλαδή της προστασίας της ιδιοκτησίας, η νομοθετική ρύθμιση και η κατάργηση και ρύθμιση ιδιόρρυθμων εμπραγμάτων σχέσεων, όπως συμβαίνει σήμερα στο παραπάνω ιδιοκτησιακό καθεστώς στο Αγαθονήσι.

Αντί αυτού όμως, σήμερα η Κυβέρνηση φέρνει το άρθρο 17 αναδιατυπωμένο μεν -πλην όμως είναι αντίθετο με εκείνα που συμφωνήθηκαν σε εκείνη τη σύσκεψή μας- επικαλούμενη τάχα αντιρρήσεις του Υπουργείου Εξωτερικών και, όπως ενδεικτικά ανέφερε εδώ ο κύριος Υφυπουργός, για να μη διαταράξουμε τις σχέσεις μας στο Αιγαίο Πέλαγος. Λυπάμαι γι' αυτήν την εξέλιξη. Φοβάμαι ότι μέσα από αυτό το άρθρο η Κυβέρνηση αρνείται να παραδεχθεί ορισμένα ιστορικά δεδομένα. 'Αλλωστε, και οι κάτοικοι του Αγαθονησίου ταυτίζονται στο σημείο αυτό με τη στάση της Ιεράς Μονής.

Αντιλαμβάνεσθε, λοιπόν, ότι όσες μεταβιβάσεις έγιναν από την Ιερά Μονή, κύριε Υφυπουργέ, μ' αυτήν τη ρύθμιση οι αγοραστές βρίσκονται έωλοι, αφού οι τίτλοι ιδιοκτησίας τους θα πάσχουν νομικά.

Σε ό,τι αφορά τη διατύπωση του άρθρου 17, θα ήθελα να προσθέσω τα εξής. Εξ αιτίας του Αγαθονησίου, η Κυβέρνηση θέλει να ρυθμίσει παρόμοιες περιπτώσεις και σε άλλα νησιά. 'Οσον αφορά το Αγαθονήσι, εξέθεσα ήδη τις απόψεις μου, τα ίδια ισχύουν και για τα νησιά Μαράθι και Αρκιούς, δηλαδή έχουν το ίδιο νομικό καθεστώς.

Για τη Σαρία της Καρπάθου -δεν ξέρω αν εννοείτε το νησί της Καρπάθου- εδώ δεν υπάρχει κανένα πρόβλημα. Για τη Μεγίστη -γιατί έτσι λέγεται σήμερα το Καστελόριζο, να το διορθώσετε, γιατί είμαστε Δωδεκανήσιοι και κάτι ξέρουμε- φοβάμαι ότι αντί να κάνουμε καλό, θα επιφέρουμε αναστάτωση στους κατοίκους της, αφού ήδη με άλλους νόμους έχουν ρυθμιστεί παρόμοιες περιπτώσεις. 'Αλλωστε, κανείς από το νησί δεν γνωρίζει τι θέλουμε να κάνουμε απόψε και νομίζω ότι δεν είναι σωστό να μη γνωρίζουν οι φορείς του νησιού αυτό το νομοσχέδιο, για να εκφράσουν και εκείνοι τις δικές τους απόψεις.

Νομοτεχνικά θέλω να σημειώσω το εξής: Η περίπτωση στ' του άρθρου 1 είναι λάθος. Γιατί θα ανακαλείται ο τίτλος της παραχώρησης; Να αποβάλεται του επιπλέον τμήματος, όχι και αυτού που θα δοθεί νόμιμα, με τις διατάξεις του νόμου αυτού. Γιατί θα αποανακληθεί ο τίτλος παραχώρησης;

Επίσης, η παρ. ε' του άρθρου 17, νομίζω ότι πάσχει. 

Πρώτον, με ποια εξουσιοδότηση νόμου ο γενικός γραμματέας της περιφέρειας Νοτίου Αιγαίου θα υπογράφει τις αποφάσεις παραχώρησης και όχι ενδεχομένως ο Νομάρχης Δωδεκανήσου; 'Εχει τέτοια αρμοδιότητα;

Δεύτερον, κατά της απόφασης παραχώρησης του γενικού γραμματέως -και αυτό είναι το σπουδαιότερο- δεν θα επιτρέπεται να ασκηθεί κανένα ένδικο μέσο; Πού ξανακούστηκε αυτό, να εκδίδεται μία απόφαση και να μην υπάρχει ένδικο μέσο. Νομίζω ότι πρέπει να εφαρμοστούν αναλογικά οι διατάξεις του ν. 719/77 και οι υπηρεσίες θα έπρεπε να το ξέρουν.

Σε ό,τι αφορά τις ΠΑΕ του άρθρου 21, λέτε ότι -απευθύνομαι σε όλους τους συναδέλφους- βάζουν τον πρόεδρο κάθε ομάδος ΠΑΕ να παραιτηθεί και του δικαιώματος της ενστάσεως διζήσεως. 'Εχετε υπόψη σας τι θα πει αυτό; Ποιος πρόεδρος της ΠΑΕ θα υπογράψει σήμερα ότι για τα χρέη της ανωνύμου εταιρείας θα ευθύνεται προσωπικά και τον βάζετε να παραιτηθεί της ενστάσεως διζήσεως; Κανένας επομένως δεν θα υπογράψει και η ρύθμισή σας είναι έωλη.

ΓΕΩΡΓΙΟΣ ΔΡΥΣ (Υφυπ. Οικονομικών): Δε θα γίνει τότε ρύθμιση.

ΑΝΑΣΤΑΣΙΟΣ ΚΑΡΑΜΑΡΙΟΣ: Να μη γίνει κατ'αυτόν τον τρόπο. Εγώ αυτήν τη γνώμη έχω.

Πιο κάτω λέτε, σαν ποινή ότι δεν μπορούν να συμμετάσχουν στα πρωταθλήματα οι ΠΑΕ. Ποια πρωταθλήματα; 'Εχουν αρχίσει. Βάζετε καμία μεταβατική διάταξη, που λέτε ότι αυτή η διάταξη δε θα ισχύσει για φέτος; Πώς θα γίνει αυτό το πράγμα; Νομοτεχνικώς δεν μπορεί να γίνει, γιατί τα πρωταθλήματα άρχισαν κι εσείς λέτε, ότι δεν μπορούν να συμμετάσχουν. Σε ποια πρωταθλήματα; Για δείτε το νομοτεχνικά.

Το άρθρο 20 να το αποσύρετε, κύριε Υφυπουργέ. Πράγματι, έχουν δίκιο και ο Αρχηγός μας και ο κ. Μητσοτάκης. Δεν φτάνει που είναι υπερχρεωμένες σήμερα οι ξενοδοχειακές επιχειρήσεις στις παραμεθόριες περιοχές, σεις επιβάλετε και νέους φόρους υπεραξίας 4 και 8% όταν οι ίδιες οι ξενοδοχειακές οργανώσεις σας προτείνουν 1% και 4% αντίστοιχα;

Συνεπώς το άρθρο 20 να το αποσύρετε, αν θέλετε να στηρίξετε αυτήν τη στιγμή αυτές τις υπερχρεωμένες ξενοδοχειακές επιχειρήσεις, τις οποίες ούτως ή άλλως φαίνεται ότι ούτε θέλετε ούτε μπορείτε να ρυθμίσετε τα χρέη τους.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, ο Βουλευτής Α' Θεσσαλονίκης κ. Τάσος Ιντζές, ζητεί ολιγοήμερη άδεια απουσίας του στο εξωτερικό.

Η Βουλή εγκρίνει;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Νικόλαος Κατσαρός): Η Βουλή ενέκρινε.

Ο κ. Παπαθανασίου έχει το λόγο.

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κύριε Υπουργέ, πολύ φοβάμαι ότι επιχειρείτε να κάνετε ρυθμίσεις σε ένα θέμα -και αναφέρομαι στο άρθρο 21- που ενδεχομένως δεν έχετε τη σωστή πληροφόρηση. Και φυσικά, μεταξύ όλων των άλλων αρμοδίων, ο πλέον αρμόδιος να σας πληροφορήσει για το συγκεκριμένο θέμα είναι ο αρμόδιος Υφυπουργός για θέματα αθλητισμού, κ. Φούρας, ο οποίος λυπάμαι που δε βρίσκεται αυτήν τη στιγμή στην Αίθουσα. Διαφορετικά, δεν εξηγείται το πραγματικό γεγονός, ότι την ίδια ώρα που εσείς καταθέτατε τη σχετική διάταξη στη Διαρκή Κοινοβουλευτική Επιτροπή, άλλα έλεγε ο αρμόδιος Υφυπουργός Αθλητισμού.

Αλλά καταθέτετε τη σχετική διάταξη, κύριε Υπουργέ, γιατί έχετε γραμμάτια να εξοφλήσετε. 'Εχω στα χέρια μου έγγραφο με ημερομηνία 22 Αυγούστου 1996, πριν από τις εκλογές, από το Υπουργείο Οικονομικών, το Γραφείο Υφυπουργού, του κ. Γεώργιου Ανωμερίτη, και λέει: "Σχετικά με το θέμα της ρύθμισης σε μηνιαίες δόσεις των χρεών προς το Δημόσιο, των Ποδοσφαιρικών Ανωνύμων Εταιρειών και των ερασιτεχνικών αθλητικών σωματείων, σας είναι γνωστό, ότι επρόκειτο να κατατεθεί" -η επιστολή απευθύνεται προς τον Πρόεδρο της ΕΠΑΕ, κ. Γεώργιο Δέδε- "αυτοτελές σχετικό άρθρο στο σχέδιο νόμου με τίτλο "Τροποποίηση και συμπλήρωση του Τελωνειακού Κώδικα και άλλες διατάξεις". 

Οι πολιτικές εξελίξεις ανέστειλαν την προώθηση του σχεδίου νόμου, το οποίο θα κατατεθεί αμέσως μετά τις εθνικές εκλογές. 'Υστερα από συνεννόηση με την Κυβέρνηση, η πολιτική ηγεσία του Υπουργείου θέλει να σας διαβεβαιώσει, ότι το θέμα που απασχολεί την ΕΠΑΕ, θα ρυθμιστεί αμέσως, μετά την έναρξη των εργασιών του νομοθετικού έργου της νέας Βουλής".

ΓΕΩΡΓΙΟΣ ΔΡΥΣ (Υφυπ. Οικονομικών): Το άκουσα.

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Θα το καταθέσω και στα Πρακτικά. 

Κύριε Υπουργέ, γνωρίζετε σήμερα, πού βρίσκονται οι φάκελοι των Π.Α.Ε.; Θα μου πείτε, υπάρχει τέτοια σύγχυση, που αλλού ο παπάς και αλλού τα ράσα. 'Εχουν γίνει έλεγχοι; Αν έχουν γίνει, να καταθέσετε τα σχετικά έγγραφα ελέγχων μέσα στη Βουλή. Εάν δεν έχουν γίνει, κύριε Υπουργέ, τότε θεωρώ τουλάχιστον άσκοπη τη σημερινή ρύθμιση που επιχειρείτε να κάνετε, διότι σίγουρα δε στοχεύει στην εξυγίανση των Π.Α.Ε..

Κάποτε, κύριοι συνάδελφοι, πρέπει να ασχοληθούμε με το θέμα του ποδοσφαίρου. Το ποδόσφαιρο είναι ο αιμοδότης του Ελληνικού Κράτους, αιμοδότης του Υπουργείου Οικονομικών και αιμοδότης προεκλογικών αγώνων του κ. Φούρα. Και τι εννοώ; Εννοώ την κατά προτίμηση επιχορήγηση σε σωματεία της περιφέρειάς του. 

Κύριε Υπουργέ, πρέπει να αποσύρετε τη συγκεκριμένη ρύθμιση. Δεν στοχεύει πουθενά. Μία ρύθμιση πρέπει πρώτα απ' όλα να στοχεύει στην εξυγίανση. Αποσύρετέ την, μελετήστε καλά το θέμα, ακούστε και ελάτε να φέρουμε και να ψηφίσουμε όλοι μαζί ρύθμιση, που θα προχωρήσει σε υγιείς ΠΑΕ. 

Σας ευχαριστώ.

(Στο σημείο αυτό ο Βουλευτής κ. Χαράλαμπος Παπαθανασίου καταθέτει στα Πρακτικά την προαναφερθείσα επιστολή, η οποία έχει ως εξής:

"Κύριο Αθήνα, 22.08.1996

Γεώργιο Δέδεα.π. 2621 

Πρόεδρο ΕΠΑΕ

Κύριε Πρόεδρε,

Σχετικά με το θέμα της ρύθμισης σε μηνιαίες δόσεις των χρεών προς το Δημόσιο των Ποδοσφαιρικών Α.Ε. και των Ερασιτεχνικών Αθλητικών Σωματείων, σας είναι γνωστό ότι επρόκειτο να κατατεθεί αυτοτελές σχετικό άρθρο στο σχέδιο νόμου, με τίτλο "τροποποίηση και συμπλήρωση του τελωνειακού κώδικα και άλλες διατάξεις".

Οι πολιτικές εξελίξεις ανέστειλαν την προώθηση του σχεδίου νόμου, το οποίο θα κατατεθεί αμέσως μετά τις εθνικές εκλογές. 'Υστερα από συνεννόηση με την Κυβέρνηση, η πολιτική ηγεσία του Υπουργείου θέλει να σας διαβεβαιώσει ότι το θέμα που απασχολεί την ΕΠΑΕ θα ρυθμισθεί αμέσως μετά την έναρξη των εργασιών του νομοθετικού έργου της νέας Βουλής.

Φιλικά

Γιώργος Ανωμερίτης".)

ΠΡΟΕΔΡΕΥΩΝ (Νικόλαος Κατσαρός): Ο κ. Σφυρίου έχει το λόγο.

ΚΟΣΜΑΣ ΣΦΥΡΙΟΥ: Ευχαριστώ, κύριε Πρόεδρε.

Κύριε Υπουργέ, στο πεντάλεπτο το οποίο διαθέτω, θέλω να σταθώ από τα συζητούμενα άρθρα ειδικά στο άρθρο 17 και αν μου μείνει χρόνος, θα αναφερθώ και σε άλλα θέματα της συζητούμενης ομάδας άρθρων.

Κατ' αρχήν πρέπει να σημειώσω, ότι είναι μία θετική πρωτοβουλία της Κυβέρνησης και ειδικότερα του Υπουργείου Οικονομικών, γιατί με αυτήν τη ρύθμιση του άρθρου 17, δίνεται η δυνατότητα σε κατοίκους μικρών παραμεθορίων νησιών να αποκτήσουν κυριότητα σε γη, που καλλιεργούν, που νέμονται και να "κρατηθούν" σ' αυτά τα νησιά.

Είναι μία θετική πρωτοβουλία, που εγώ θα έβλεπα ότι θα μπορούσε να επεκταθεί και στα υπόλοιπα μικρά νησιά του Αιγαίου. Και θα έλεγα με την ευκαιρία, αφού μελετηθεί αναλυτικότερα το ζήτημα στο Υπουργείο Οικονομικών, να βρούμε τη ρύθμιση εκείνη που επιβάλλεται να φερουμε στη Βουλή να την ψηφίσουμε και για ένα άλλο πλήθος νησιών του Αιγαίου. Επομένως, στηρίζουμε αυτήν τη διάταξη.

'Ομως υπάρχουν δύο, τρία πράγματα τα οποία ήθελα, κύριε Υπουργέ, να επισημάνω. 

Σωστά γίνεται η ρύθμιση για το Αγαθονήσι. Σωστά γίνεται η ρύθμιση για το Καστελόριζο, τη Σαρία. 'Ομως, θέλω να θέσω υπόψη της Εθνικής Αντιπροσωπείας, όπως το έχω κάνει ήδη και έναντι του Υπουργείου Οικονομικών και του Υπουργείου Εξωτερικών, ότι το 1957 με το ν. 3800 (άρθρο 18) ήρθε το Ελληνικό Κράτος και λέει: "παραχωρούνται εις τους εν τω παρόντι άρθρο αναφερομένους δήμους και κοινότητες της Δωδεκανήσου μεταβιβάζονται δωρεάν κατά πλήρες δικαίωμα κυριότητας, νομής και κατοχής οι υπ' αυτών χρησιμοποιούμεναι... κ.λ.π. νήσοι και εκτάσεις...".

Σ' αυτόν το νόμο, κύριε Υπουργέ, αναφέρεται ρητά στην υποπαράγραφο η', ότι μία σειρά από τις νησίδες παραχωρούνται στους αντίστοιχους δήμους και βέβαια μεταξύ αυτών "το συγκρότημα των νησίδων Αρκιών αίτινες κατοικούνται". Κατά τη δική μου εκτίμηση -(και όχι μόνο- αλλά και πολλών νομικών, που έχουν ασχοληθεί με το όλο ζήτημα, από τη Νομό της Δωδεκανήσου) -έχουν παραχωρηθεί, όπως λέει ρητά ο νόμος- οι Αρκιοί και το Μαράθι στο Δήμο Πάτμου.

Τι σημαίνει αυτό; Σημαίνει ότι από το 1957 το Ελληνικό δημόσιο έχει παραχωρήσει την κυριότητα αυτών των μικρών νησίδων και αναφέρομαι στο Μαράθι και στους Αρκιούς, στο Δήμο Πάτμου. Για μία κυριότητα, λοιπόν, που δεν έχει το Δημόσιο -γιατί την έχει ήδη παραχωρήσει- δεν μπορεί να την χρησιμοποιήσει για να κάνει παραχωρήσεις. 

Θα έλεγα, λοιπόν, από τη διάταξη που συζητούμε, να κρατήσουμε τις παραχωρήσεις που γίνονται στο Αγαθονήσι, στο Καστελόριζο, στη Σαρία. Θα πρότεινα να περιλάβουμε και την Ψέριμο, κύριε Υπουργέ, από τη Δωδεκάνησο, γιατί στο ν. 3800 του 1957 παραχωρεί στο Δήμο Καλύμνου μόνο -είπε ο νομοθέτης τότε-"καθ' ό τμήμα χρησιμοποιείται η Ψέριμος προς βοσκήν ζώων". Το άλλο δεν το έχει παραχωρήσει στο δήμο. 'Εχει κρατήσει εκεί το δημόσιο και εκεί είναι ελάχιστες οικογένειες που πρέπει να "δεθούν" με τη γη τους για να τους δώσουμε τη δυνατότητα να "κρατηθούν" σ' αυτό το νησί και να αυξήσουμε τον πληθυσμό. Καταλαβαίνετε την εθνική σημασία του θέματος που συζητούμε.

Προτείνω, λοιπόν, να απαλείψουμε από τη διάταξη τους Αρκιούς και το Μαράθι και να προσθέσουμε την Ψέριμο. Βεβαίως, εγώ θα έβλεπα και άλλα νησιά του Αιγαίου. Για παράδειγμα θα μπορούσαν και οι Λειψοί να περιληφθούν στη συγκεκριμένη ρύθμιση και άλλα νησιά, αλλά τουλάχιστον ας μείνουμε σ' αυτά, στη ρύθμιση την οποία πρόκειται να ψηφίσουμε. 

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου βουλευτή.)

Τελειώνω, κύριε Πρόεδρε.

Ειδικά για το θέμα των Π.Α.Ε., κύριε Υπουργέ, για τις οποίες έγινε τόσος λόγος, έχω να πω, ότι εάν λειτουργήσει η ρύθμιση, πώς; Oi δόσεις που δεν πληρώνονται (κατανοώ το φόβο, που διατύπωσαν πολλοί Βουλευτές)θα παρακρατούνται από τις επιχορηγήσεις που παίρνουν οι Π.Α.Ε., ώστε επιτέλους να πληρωθούν τα οφειλόμενα. Αυτό θα μπορούσε να κλείσει το κεφάλαιο άπαξ δια παντός. 

ΒΑΣΙΛΕΙΟΣ ΠΑΠΑΓΕΩΡΓΟΠΟΥΛΟΣ: Τότε δε θα μπει κανένας.

ΚΟΣΜΑΣ ΣΦΥΡΙΟΥ: Εάν δε συμφωνεί με τους όρους, να μην μπει κανένας. Δεν θα είχα καμία αντίρρηση.

Η δε παρ. 2 του άρθρου 13, απ'ό,τι ενθυμούμαι, που αναφέρεται στα αυτοκίνητα, θα παρακαλούσα, κύριε Υπουργέ, επειδή δεν αφορά μόνο μεμονωμένες περιπτώσεις, αλλά αφορά και εκείνους, οι οποίοι έχουν κάνει μαζική χρήση των συγκεκριμένων διατάξεων, να αποσυρθεί και να την ξαναμελετήσει το Υπουργείο Οικονομικών.

ΓΕΩΡΓΙΟΣ ΔΡΥΣ (Υφυπ.Οικονομικών): Ποια παράγραφος είναι;

ΚΟΣΜΑΣ ΣΦΥΡΙΟΥ: Η παρ.2 του άρθρου 13. Θα μπορούσε να δεχθεί την πρόταση το Υπουργείο, να την κρατήσει, να τη δούμε σε άλλο νομοσχέδιο, διότι φοβούμαι ότι μαζί με εκείνους που πιθανόν να είχαν την ανάγκη της ρύθμισης που προωθείται, να ωφεληθούν και εκείνοι που δεν θα έπρεπε.

ΠΡΟΕΔΡΕΥΩΝ (Νικόλαος Κατσαρός): Ο κ.Βλασσόπουλος έχει το λόγο.

ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε, είχα ζητήσει το λόγο, γιατί στις ρυθμίσεις του άρθρου 22 του πολυρυθμιστικού νομοσχεδίου, που προέβλεπε ειδικές κατηγορίες ευνοϊκών ρυθμίσεων, είχε -από αβλεψία πιστεύω- εξαιρεθεί η Λευκάδα. 

Η Λευκάδα αποτελεί, όπως ξέρετε, σεισμογενή και σεισμοπαθή περιοχή, είχε δε στις 25.2.94 και 1.12.94 υποστεί ζημιές από σεισμικές δονήσεις. 

Μίλησα με τον κύριο Υφυπουργό Οικονομικών, του έδωσα την πράξη του Υπουργικού Συμβουλίου, την οποία απεδέχθη και ενσωμάτωσε στο άρθρο 22, έτσι που και η Λευκάδα να μην εξαιρεθεί από την ειδική ρύθμιση.

Θα μπορούσα επομένως να παραιτηθώ της τοποθετήσεώς μου, γιατί εξέλιπε ο λόγος, για τον οποίο ζήτησα το λόγο. Πήρα το λόγο, ακριβώς για να ευχαριστήσω τον Υπουργό που είχε την καλωσύνη να δεχθεί αυτήν τη ρύθμιση και για τη Λευκάδα. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο κ.Σπυριούνης, έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, σε ό,τι αφορά το άρθρο 17, δεν μπορώ να μην επαινέσω την προσπάθεια και να μην κάνω την επισήμανση, ότι θα πρέπει να αποτελέσει την αφετηρία ενός ευρύτερου προβληματισμού για τις ακριτικές περιοχές και κυρίως, κύριε Υπουργέ, τις περιοχές του Αιγαίου.

Θα μου επιτρέψετε να σας πω, με τους ερεθιζόμενους συνειρμούς μου από τη στρατιωτική μου εμπειρία, ότι τα αναφερόμενα στο νομοσχέδιο και τα συμπληρωθέντα από τον κ.Σφυρίου νησιά αποτελούν κόμβους σημαντικούς της εθνικής μας ζωής. Και με εννοείτε και περιορίζομαι σ'αυτό.

Ψέριμος, Αγαθονήσι, Αρκοί, Λειψοί, τα προκληθέντα από τους Τούρκους 'Ιμια και ευρύτερα κ.ο.κ., αποτελούν μια αλυσίδα ζωτικών νησιών.

Θα πάω παραπέρα. Αν υπήρξε ο προβληματισμός αυτός το 1958, το 1960, το 1965, το 1970, το 1980, το 1985, από το 1982 πολλά θα είχαν κερδιθεί. Και μετά, όταν δηλαδή άρχισε να γίνεται σαφές, ότι και με τη νέα σύμβαση του Διεθνούς Δικαίου της θαλάσσης της Τζαμάϊκα στις διαδικασίες της 3ης συνδιάσκεψης 1973 π.χ. Από το 1958, όπου καθοριζόταν η έννοια της υφαλοκρηπίδας για πρώτη φορά στη σύμβαση στης Γενεύης. Εκεί καθοριζόταν ότι, τα ακατοίκητα νησιά, ξερονήσια, βραχονησίδε,ς τα μη έχοντα οικονομική ζωή δε δικαιούνται υφαλοκρηπίδας. Αν υπήρχε λίγη πρόνοια από πολλές δεκαετίες πριν, πολλά από τα σημερινά προβλήματα δε θα υπήρχαν.

Σε ό,τι αφορά τις Π.Α.Ε., και να σας παρακαλέσω και εγώ, κύριε Υπουργέ, με τη σειρά μου και με γνώση για την ευαισθησία και την περηφάνεια που έχετε, να κοιτάξετε αυτήν τη ρύθμιση. Αποτελεί πρόκληση. Είμαι και εγώ αντίθετος.

Να πάω στο άρθρο 22 για την κατάργηση της απαγόρευσης εξόδου. Να καταλάβουν οι δημόσιοι οργανισμοί, οι διευθυντές, οι διοριζόμενοι μέσα από τις γνωστές διαδικασίες, οι οποίες κάποτε πρέπει να σταματήσουν, ότι έχουν ευθύνη για τα δρώμενα και για τα κακώς κείμενα. 'Οτι ισχύει για όλους τους πολίτες, να ισχύει και γι'αυτούς. Δεν ανακαλούνται ούτε θεωρούνται ως οριστικώς παύσασες οι διώξεις και οι καταδίκες, όπως αναφέρονται μέσα.

Επανέρχομαι στο άρθρο 17 στο δεύτερο μέρος για τον ΟΤΕ. Αυτά που κρατάνε από το μικρό και ασθενή μισθό τους όλοι οι υπάλληλοι για τα παιδιά τους, ερχόμαστε να τα φορολογήσουμε. Τι θα πάρουμε, κύριε Υπουργέ; Ποια θα είναι τα έσοδα από αυτήν την κράτηση; Ενώ από την άλλη μεριά προκαλείτε ένα στοιχειώδες πνεύμα πρόνοιας, που το κάνει μια ομάδα για την ίδια τους την οικογένεια. Δηλαδή θα πάρετε ένα δισεκατομμύριο; Δεν πιστεύω να το πάρετε, πού θα το βρείτε; Θεωρώ ότι είναι υπερβολή.

Θα πάω και στα τέλη κυκλοφορίας. 'Οπως πάμε αυτοκίνητα θα πρέπει να έχουν μόνο οι πλούσιοι, κύριε Υπουργέ. 'Ακουσα -γιατί δεν κάνω τέτοιες συζητήσεις- ότι οι μεγαλέμποροι εισαγωγείς είναι εκείνοι που έχουν επιβάλει από πολλά χρόνια την απαγόρευση μεταχειρισμένων αυτοκινήτων, που δεν είναι βέβαια άχρηστα, αλλά μιας κατηγορίας 20.000, 30.000, 40.000 χιλιομέτρων αντιρρυπαντικής τεχνολογίας κ.λπ. Μπορεί ένας φτωχός να το πάρει. Γιατί να μην μπορεί να το φέρει και να είναι υποχρεωμένος να φέρει καινούριο με όλες τις εντεύθεν πηγάζουσες συνέπειες για τη διαρροή συναλλάγματος κ.λπ.

Πάω στα τέλη κυκλοφορίας, γιατί είναι συναφές. 'Οπως πάμε, σε λίγο με τη βενζίνη, με τους φόρους, με τους δασμούς, αυτοκίνητα θα έχουν οι έχοντες και θα είναι βέβαια ως έχοντες και κατέχοντες.

Σας παρακαλώ, τουλάχιστον, για τις δύο κατηγορίες, των τελών κυκλοφορίας. Οι 20 χιλ. γίνονται 25 -δεν έχει σημασία, είναι συμβολικό-και για το 25 που γίνεται 35 -θαρρώ μέχρι τα 1600 κυβικά- να μην κάνετε καμία αύξηση, σαν συμβολική έκφραση της ευαισθησίας που οφείλουμε στις ταλαιπωρούμενες φτωχές τάξεις.

Κατά τα άλλα και πέρα από τις παρατηρήσεις μου ψηφίζω τα σχετικά άρθρα.

ΠΡΟΕΔΡΕΥΩΝ (Νικόλαος Κατσαρός): Ο κ. Καλαμακίδης έχει το λόγο.

ΙΩΑΝΝΗΣ ΚΑΛΑΜΑΚΙΔΗΣ: Κύριε Πρόεδρε, θα αναφερθώ ειδικότερα στο άρθρο 21, με το οποίο φρονώ ότι γίνεται επιλεκτική ρύθμιση χρεών σε ορισμένη κατηγορία φορολογουμένων, ενώ άλλη κατηγορία σημαντική και σοβαρή, στερείται αυτών των διευκολύνσεων.

Πιστεύω ότι η ρύθμιση αυτή δημιουργεί έντονο αίσθημα αδικίας αφ' ενός και αφ' ετέρου παραβιάζεται κατάφωρα συνταγματική επιταγή, που προβλέπει την ίση μεταχείριση όλων των πολιτών. Δεν είναι δυνατόν, κύριε Υπουργέ, να γίνεται ρύθμιση χρεών υπόπτων, δηλαδή αποσύρσεων σκαφών αναψυχής, Ποδοσφαιρικών Ανωνύμων Εταιρειών, μεγαλοβιομηχανιών, που τα χρέη τους είναι βεβαιωμένα οριστικά και αμετάκλητα και να στερείται διευκολύνσεων μία κατηγορία ανθρώπων, εναντίον των οποίων έχει διαταχθεί, είτε τακτικός είτε προσωρινός έλεγχος ή έχουν κοινοποιηθεί καταλογιστικές πράξεις.

Για να αποκαταστήσετε τη δικαιοσύνη σ' αυτούς τους ανθρώπους και να την αποδώσετε, θα πρέπει, κύριε Υπουργέ, ή να αποσύρετε την τροπολογία την οποία φέρατε ή να την αναδιατυπώσετε. 'Εχω το κείμενο της αναδιατύπωσης και πιστεύω ότι θα το δεχθείτε, διότι νομίζω ότι λύνει πολλά προβλήματα και αποκαθιστά το δίκαιο σ' αυτούς τους ανθρώπους, των οποίων οι υποθέσεις έχουν κριθεί αμετάκλητα. Βρίσκονται σε ένα πρώτο στάδιο ελέγχου, έχουν κοινοποιηθεί καταλογιστικές πράξεις, οι οποίες δεν έχουν κριθεί από τα δικαστήρια και φημολογείται, εν πάση περιπτώσει, ότι οι αποφάσεις θα είναι ευνοϊκές, όπως επί ορισμένων έχουν εκδοθεί και αθωωτικές αποφάσεις -και θα σας πω τι πρέπει να γίνει και γι' αυτές- αλλά, εν πάση περιπτώσει, η διατύπωση η οποία πιστεύω ότι θα γίνει αποδεκτή, έχει ως εξής: Στην παραπάνω ανάλογη εφαρμογή περιλαμβάνονται υποθέσεις των περιπτώσεων α' και δ' της παραγράφου 3, του άρθρου 13, του ν.2198/94 και οι περιπτώσεις του άρθρου 45 του ν.2065/92 και του άρθρου 31, παράγραφος 1, περίπτωση ζ' και η' του ν. 1591/86 εφ'όσον γι' αυτές δεν έχει εκδοθεί τελεσίδικη απόφαση διοικητικού δικαστηρίου. Η προκύπτουσα από την παρούσα ρύθμιση, οφειλή, μαζί με το 30% των προσαυξήσεων εκπρόθεσμης καταβολής, που αναλογούν σε αυτή μέχρι την ημερομηνία καταβολής της πρώτης δόσης της ρύθμισης, και αφού συμψηφισθούν τα, εν τω μεταξύ για την αιτία αυτή, κατατεθέντα ποσά, καταβάλλεται σε τριάντα έξι ίσες μηνιαίες δόσεις, με ελάχιστο ποσό δόσης τις 300.000 δραχμές".

Αυτή είναι μία αναδιατύπωση της τροποποιήσεως την οποία έχετε κάνει, αξιότιμε κύριε Υπουργέ.

Τελειώνοντας, θα ήθελα να επισημάνω, γιατί δεν είδα διατυπωμένη μια τέτοια παρατήρηση η οποία φρονώ είναι σημαντική. Δηλαδή τι γίνεται όταν εκδοθούν αθωωτικές αποφάσεις από τα ποινικά δικαστήρια; Και πρέπει να ξέρετε, ότι στην περίπτωση που τα ποινικά δικαστήρια βεβαιώσουν αντικειμενική ανυπαρξία των πραγματικών περιστατικών, τότε όλες οι καταλογιστικές τάξεις πρέπει να ανακαλούνται. Γιατί, εν πάση περιπτώσει, θα πρέπει να είμαστε σύμφωνοι και εναρμονισμένοι με την παγία νομολογία του Συμβουλίου της Επικρατείας. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο κ. Μάνος έχει το λόγο.

ΣΤΕΦΑΝΟΣ ΜΑΝΟΣ: Κύριε Πρόεδρε, θα ήθελα να αναφερθώ πρώτα στο άρθρο 20, που είναι η αναπροσαρμογή αξίας παγίων των επιχειρήσεων. Βρίσκω ότι κάνει λάθος η Κυβέρνηση επιβάλλοντας ένα τόσο υψηλό συντελεστή φορολογίας στην υπεραξία, σε μια στιγμή, που πάρα πολλές επιχειρήσεις στην Ελλάδα έχουν πάρα πολλά προβλήματα ανταγωνιστικότητας, εν μέρει και λόγω της σκληρής δραχμής, και συνεχώς έχουμε φαινόμενα αποβιομηχάνισης και διεύρυνσης του ελλείμματος εμπορικού ισοζυγίου. Βρίσκω, λοιπόν, ότι είναι λάθος να αναζητούνται πόροι από την επιβάρυνση επιχειρήσεων και μάλιστα όχι από τα κέρδη τους, αλλά από τα πάγια στοιχεία. Νομίζω είναι λάθος και το μόνο που θα διευκολύνει η ρύθμιση αυτή είναι: η περαιτέρω αποβιομηχάνιση και η αύξηση της ανεργίας. Τη θεωρώ λανθασμένη κίνηση.

Θα πω δυο λόγια για τα τέλη κυκλοφορίας, για τα οποία άκουσα τον κ. Σπυριούνη πριν.

Kύριοι συνάδελφοι, ένα αυτοκίνητο μικρό μετά βίας καίει δύο χιλιάδες λίτρα βενζίνη το χρόνο. Δέκα χιλιάδες δραχμές λοιπόν πρόσθετη επιβάρυνση σε τέλη κυκλοφορίας ισοδυναμεί με 5 δραχμές στο λίτρο βενζίνης. Σας το λέω αυτό γιατί η Κυβέρνηση, για να καταλάβετε την ασυναρτησία της, έχει φέρει τέσσερα νομοσχέδια στη Βουλή, για να αναβάλει την επιβολή 4 δραχμών που είχε αφαιρέσει η κα Παπανδρέου τον περασμένο Απρίλιο. Τέσσερις φορές έχει νομοθετήσει η Βουλή για να μην επιβληθούν οι 4 δραχμές στη βενζίνη. Και ενώ ταλαιπωρούμεθα μ'αυτήν τη "σαχλαμάρα", έρχεται η ίδια Κυβέρνηση τώρα και επιβάλλει 10.000 δραχμές στα τέλη κυκλοφορίας, στα μικρά αυτοκίνητα, που ισοδυναμούν με 5 δραχμές στο λίτρο βενζίνης.

Επανέρχομαι τώρα σε ένα θέμα που έθεσα την πρώτη μέρα χθες και θα το επαναλάβω πάλι. 'Εθεσα το εξής ζήτημα αρχής: Είπα ότι δεν είναι δυνατόν σε καμιά περίπτωση να μεταχειρίζεται η Πολιτεία εκείνους που παρανόμησαν ή αμέλησαν τις υποχρεώσεις τους κατά τρόπο ευνοϊκότερο απ' ό,τι μεταχειρίζεται εκείνους που ήσαν συνεπείς και τήρησαν όλους τους νόμους. Διότι αν μάθουν αυτήν τη συμπεριφορά οι φορολογούμενοι, στο μέλλον θα γίνουν όλοι ασυνεπείς.

Κατέθεσα την υπ' αριθμ. 29 τροπολογία σήμερα εκπρόθεσμα, όπου λέγω τα εξής πράγματα και θα παρακαλέσω τους συναδέλφους της Συμπολίτευσης να με ακούσουν, διότι αν και εσείς δεν συμπράξετε, δεν θα τροποποιηθεί το νομοσχέδιο που όπως μόλις σας είπα είναι λάθος. Γιατί δε φαντάζομαι εσείς, κύριοι συνάδελφοι, να θέλετε να πληρώνουν λιγότερα εκείνοι που παρανομούν και δεν τηρούν το νόμο. Λέγω, λοιπόν, το εξής στην τροπολογία μου για να καταλάβετε τι επιδιώκω: Αν κάποιος έπρεπε να πληρώσει πριν από πέντε χρόνια π.χ. 1.000.000 δραχμές και δεν το πλήρωσε, λέγει τώρα η ρύθμιση "δώσε μας τώρα το εκατομμύριο". Αυτός όμως είχε για πέντε χρόνια αυτό το εκατομμύριο στη διάθεσή του, άτοκο. Το Δημόσιο επειδή δεν εισέπραξε πριν από πέντε χρόνια αυτό το ποσό, δανείστηκε και πλήρωσε τόκους, για να αναπληρώσει το εκατομμύριο που δεν εισέπραξε. Αυτό λοιπόν που λέγω, που είναι η ελαχίστη επιβάρυνση, είναι να προσαυξηθεί η δαπάνη με τους τόκους που θα πλήρωνε το Δημόσιο, αν εκείνο είχε δανειστεί τα χρήματα πριν από πέντε χρόνια.

'Εστειλα την τροπολογία αυτή σήμερα το μεσημέρι στον κύριο Υπουργό, στο γραφείο του, για να μην μπορεί να μου πει ότι δεν τη μελέτησε ή ότι θα τη δει στο μέλλον. Διότι επαναλαμβάνω, ότι κάποτε θα πρέπει στη Βουλή ορισμένα θέματα αρχής να τα ξεκαθαρίζουμε μεταξύ μας. Αν δηλαδή θεωρείτε εσείς κύριοι συνάδελφοι του ΠΑ.ΣΟ.Κ. παραδεκτό ο παράνομος να είναι σε καλύτερη μοίρα από το νόμιμο να το πείτε, κύριοι συνάδελφοι, διότι αυτό καλείσθε να ψηφίσετε. Αυτό είναι το ζήτημα για το οποίο εγώ σας παροτρύνω να αντισταθείτε.

Ξέρω ότι στην Επιτροπή ο Κοινοβουλευτικός Εκπρόσωπος του ΠΑ.ΣΟ.Κ. έθεσε το ίδιο θέμα. Είναι ανάγκη, λοιπόν, ορισμένα απλά πράγματα όταν τα καταλαβαίνουμε όλοι, να τα κάνουμε να περνούν και όχι επειδή το είπε ο Μάνος της Αντιπολίτευσης, να μη γίνεται τίποτε.

Θα ήθελα τώρα, κύριε Πρόεδρε, να κάνω μια παρατήρηση επί του Κανονισμού. Πριν από λίγα λεπτά διενεμήθη ογκώδες νομοσχέδιο, που θα συζητηθεί αύριο το πρωί στις 10.00'. Παρά το γεγονός ότι είμαι διατεθειμένος να είμαι επιμελής, σας διαβεβαιώνω ότι είναι αδύνατον να το μελετήσω για να έλθω αύριο εδώ να το συζητήσω. Σας το λέγω αυτό, γιατί κάθε τόσο μας λέει το Προεδρείο ότι μάχεται για την ανύψωση της κοινοβουλευτικής δουλειάς. Και θα σας παρακαλούσα να ζητήσετε από το Προεδρείο, να μη γίνει η συζήτηση αύριο το πρωί, γιατί εγώ τουλάχιστον δεν θα μπορέσω να συμμετάσχω σ'αυτήν και θα έχετε και την απαίτηση να πάρετε την παρουσία μου αύριο. Να κάνω τι, δηλαδή, να έλθω; Είναι δυνατόν να μελετήσω σε μία νύχτα ένα ολόκληρο νομοσχέδιο, για το πώς θα πληρώνονται οι στρατιωτικοί και αστυνομικοί, ένα νομοσχέδιο που χρειάστηκε η Κυβέρνηση τρία χρόνια να επεξεργαστεί; Είναι δυνατόν να γίνονται αυτά τα πράγματα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):Κύριε Πρόεδρε, θα ήθελα και εγώ το λόγο πάνω στο θέμα που έθεσε ο κ. Μάνος.

ΠΡΟΕΔΡΕΥΩΝ (Νικόλαος Κατσαρός):Δεν ξέρω γιατί έχετε δικαίωμα και ζητάτε το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):Κύριε Πρόεδρε, ο Κανονισμός το λέει στο πυρ άρθρο 97. Είναι θέμα διαδικασίας.

ΠΡΟΕΔΡΕΥΩΝ (Νικόλαος Κατσαρός):Τι λέει;

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):Με συγχωρείτε, κύριε Πρόεδρε. 'Εχει δικαίωμα παρεμβάσεων όσες φορές θέλω για πέντε λεπτά.

ΠΡΟΕΔΡΕΥΩΝ (Νικόλαος Κατσαρός): Δε σημαίνει, όμως, ότι επί παντός θέματος...

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):Δεν πρόκειται να πάρω το πεντάλεπτο ολόκληρο, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός):Κύριε Τσοβόλα, με συγχωρείτε. Είμαστε στη συζήτηση επί των άρθρων. Δεν ζητάτε το λόγο επί των άρθρων, αλλά επί διαδικαστικού θέματος που ετέθη από τον κ. Μάνο. Επί του θέματος αυτού δε δικαιούσθε να πάρετε το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):Ζητάω το πεντάλεπτο, κύριε Πρόεδρε, που δικαιούμαι.

ΠΡΟΕΔΡΕΥΩΝ (Νικόλαος Κατσαρός): Για διαδικαστικό θέμα;

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεν έχω το δικαίωμα, κύριε Πρόεδρε, σύμφωνα με τον Κανονισμό;

ΠΡΟΕΔΡΕΥΩΝ (Νικόλαος Κατσαρός): Σας παρακαλώ. 'Εχετε ομιλήσει στην ενότητα αυτή των άρθρων δέκα λεπτά για πρώτη φορά, εξήμισι λεπτά για δεύτερη φορά.

Θα σας παρακαλέσω πάρα πολύ, έστω και αν έχετε το δικαίωμα...

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Για ένα λεπτό μόνο, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Για ένα λεπτό θα σας δώσω το λόγο για να μη δημιουργούμε περαιτέρω ζητήματα. 'Ομως κάποια δικαιώματα δεν πρέπει να τα καταχρώμεθα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δε νομίζω, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Αν δικαιούσθε και ύστερα από κάθε ομιλητή ζητάτε το λόγο για πέντε λεπτά, αυτό θα είναι κατάχρηση.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεν κάνω κατάχρηση, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Ορίστε, έχετε το λόγο για πέντε λεπτά και πέστε ό,τι θέλετε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, χθες ο κύριος Πρόεδρος της Βουλής με έψεξε γιατί πήγα να θέσω κάποιο θέμα, που βρίσκονταν σε εξέλιξη, απεργίας, κινητοποίησης των εκπαιδευτικών όλων των βαθμίδων και μου είπε όσα μου είπε για την τήρηση του Κανονισμού. Μετά από όλα αυτά έρχομαι τώρα να πω εγώ τα εξής.

Ο Κανονισμός λέει, ότι για να συζητηθεί ένα νομοσχέδιο πρέπει να ανακοινωθεί στην Ολομέλεια σαράντα οκτώ ώρες πριν το πέρας της διανομής του σχεδίου της Διαρκούς Επιτροπής στη Βουλή και να έρθει για συζήτηση μετά σαράντα οκτώ ώρες το λιγότερο. Μας ήρθε τώρα πριν από λίγο η ημερήσια διάταξη και μας λέγει ότι αύριο στις δέκα η ώρα θα συζητηθεί ένα σημαντικό νομοσχέδιο.

Ερωτούμε εμείς που έχουμε και μικρή Κοινοβουλευτική Ομάδα, τα τρία μικρά Κόμματα που οι Βουλευτές μας κάθε μέρα έχουν δύο και τρία νομοσχέδια, άλλα στην Ολομέλεια και άλλα στις επιτροπές, αντικειμενικά είναι δυνατόν να ετοιμασθεί ο αγορητής μας για να έρθει αύριο το πρωί, δηλαδή μετά από ελάχιστες ώρες αφού όλη την ημέρα είναι στις επιτροπές, για να αναπτύξει σοβαρά και υπεύθυνα τις απόψεις μας επί του νομοσχεδίου και να αναβαθμίσουμε έτσι το ρόλο της Βουλής;

Παρακαλούμε και εμείς να πείτε στον κύριο Πρόεδρο της Βουλής και στην Κυβέρνηση, που μ' αυτόν τον τρόπο πιέζοντας τον Πρόεδρο της Βουλής υποβαθμίζει ακόμη περισσότερο το ρόλο της Βουλής, ότι εμείς τουλάχιστον δεν μπορούμε να δεχθούμε άλλο, από εδώ και πέρα τέτοιου είδους ενέργειες που υποβαθμίζουν, κατά παράβαση μάλιστα του Κανονισμού, ακόμη περισσότερο το ήδη υποβαθμισμένο επίπεδο συζήτησης των νομοσχεδίων στη Βουλή.

Παρακαλούμε να το διαβιβάσετε αυτό, διαφορετικά θα αντιδράσουμε με τον τρόπο που μας παρέχει ο Κανονισμός της Βουλής και δεν θέλουμε να το πράξουμε. Ας πάει την Τρίτη ή την Τετάρτη το νομοσχέδιο για να μπορέσουμε να ετοιμασθούμε όλοι και να έρθουμε να το συζητήσουμε μέσα σε πλαίσια λογικά, όπως το κάναμε και το αποδεχθήκαμε για το νομοσχέδιο που συζητάμε και βρίσκεται στο τέλος της συζήτησης.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, νομίζω ότι ο κύριος Πρόεδρος της Βουλής στην αρχή της συνεδρίασης έκανε κάποια σχετική ανακοίνωση και μάλιστα δεν υπήρξαν και αντιδράσεις για την ανακοίνωση εκείνη όπως πληροφορούμαι από τις υπηρεσίες.

Εν πάση περιπτώσει εις τον υπογράφοντα την ημερήσια διάταξη κύριο Πρόεδρο της Βουλής, αυτά τα οποία είπε και ο κ. Μάνος και ο Πρόεδρος του του ΔΗ.Κ.ΚΙ. κ. Τσοβόλας θα διαβιβασθούν.

Ο κ. Ελευθέριος Παπαγεωργόπουλος έχει το λόγο.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ:Κύριε Πρόεδρε, θα αναφερθώ μόνο στο άρθρο 21. Για τα λοιπά δεν αρκεί το πεντάλεπτο, αλλά με καλύπτουν και τα όσα ανέφερε ο εισηγητής του Κόμματός μας.

Το άρθρο 21 κύριε Υπουργέ, προβλέπει στην παρ. 1, όπως ξέρετε, την ανάλογη εφαρμογή των διατάξεων του άρθρου 13 του ν. 2198/94. Σύμφωνα με τις διατάξεις αυτές παρέχεται η δυνατότητα υποβολής αρχικής ή συμπληρωματικής δήλωσης για τον ΦΠΑ στις περιπτώσεις που δεν υπεβλήθη η δήλωση ή υπεβλήθη ελλιπής ή ανακριβής.

Σύμφωνα όμως με τις διατάξεις του ν. 2198/94 εξαιρούνται της δυνατότητας να υπαχθούν σε αυτήν την ευεργετική ρύθμιση οι περιπτώσεις για τις οποίες έχει διαταχθεί έλεγχος. Αυτή η διαφορετική μεταχείριση δημιουργεί κατάφωρες αδικίες αναμφίβολα. Γιατί μεγάλη μερίδα φορολογουμένων, φορολογικά υπολόγων, αν το θέλετε, από τύχη και μόνο μπαίνουν σε μία ξεχωριστή, ιδιαίτερα επαχθή θέση. Το ζήτημα που μπαίνει: 'Εχει στέρεη βάση η πρότασή σας για τη συγκεκριμένη νομοθετική ρύθμιση; Γιατί σαθρότητα και μόνο υποδηλοί η αναφορά εις τυχαίο περιστατικό δηλαδή σε ποια κατηγορία θα υπαχθεί η μία ή η άλλη ομάδα των φορολογουμένων. Για όσους από τύχη δεν έχουν ξεκινήσει ακόμα οι έλεγχοι, τότε δίνονται με γαλαντομία οι ευεργετικές διατάξεις. Για όσους είχαν την ατυχία να ξεκινήσουν, -και ενδιαφέρει και το νομό μου, αν θέλετε, όσον αφορά τη νομιμοποίηση του ειδικότερου ενδιαφέροντός μου- τότε το πυρ το εξώτερον γι' αυτούς! Για τους υπολοίπους η ευεργεσία! Επομένως, θα πρέπει να αιτιολογήσετε γιατί σε τυχαίο και μόνο γεγονός ανάγετε αυτήν τη διάκριση. Γιατί υπάρχει ταυτότητα πραγματικής αιτίας, υπάρχει ταυτότητα νομικού λόγου. Είναι οι ίδιες ακριβώς περιπτώσεις. Αλλά και από την ratio της νομοθετικής ρύθμισης που εισάγεται υπάρχει μία σεισάχθεια, μια ευεργετική διάθεση για τις αποσύρσεις των αυτοκινήτων -και αναφέρθηκαν πολλοί συνάδελφοι γι' αυτό- για τα σκάφη αναψυχής, για τα χρέη των ΠΑΕ που εκεί εν πάση περιπτώσει είναι το μείζον. 'Ο,τι και να έχουμε να κάνουμε, με όποιον όχι συνεπή φορολογούμενο πολίτη, ε,! την ασυνέπεια των ΠΑΕ δεν μπορεί κανείς να την φτάσει! Αν νομιμοποιούνται οι ΠΑΕ να ζητήσουν τη νομική προστασία και την ευεργεσία της Πολιτείας, τότε όλοι χωράνε, με αυτή την έννοια. Υπάρχει μία ένσταση στη ρύθμιση που κάνετε. Το αίτημα να μπουν όλοι στη ρύθμιση είναι λογικό και δίκαιο. Ζητούν ίση μεταχείριση για την ταυτότητα του νομικού λόγου και την ταυτότητα των πραγματικών περιστατικών και γεγονότων.

Και στο όσο μας αφορά εμάς εκεί στην Εύβοια, με τα όσα πάθη μας έχουν βρει, εξοντώνεται και καταστρέφεται ένα τεράστιο δυναμικό. Είναι κάποιες υγιείς τεχνικες εταιρείες. Κλείνουν κι αυτές. Βάζουμε λουκέτο συνολικά σε έναν νομό που κατάντησε προβληματικός από μύρια όσα λάθη πολλών έτσι, με ελαφρά τη συνείδηση. 

Αυτά τα ερωτήματα χρειάζονται, κύριε Υπουργέ, απάντηση. Και ο συνάδελφος κ. Καλαμακίδης πριν από λίγο σε μία αναφορά του διατύπωσε και συγκεκριμένη πρόταση, νομοτεχνικά άρτια για το πως θα μπορέσουμε, με πνεύμα δικαίου να αντιμετωπίσουμε αυτό το πρόβλημα.

Δεν θα ήταν -και απαντώ καθ' υποφοράν- ιδιαίτερα επιτυχής η απάντησή σας την οποία υπολαμβάνω ως: "ξέρεις ενδεχομένως για μερικούς να υπάρχουν δικογραφίες". Μα εσείς ο ίδιος αίρετε την ηθική βάση αυτής της αναφοράς με την εισηγητική έκθεση του άρθρου 21. Λέτε στην εισηγητική έκθεση του άρθρου 21: "Παρεχόμενη διευκόλυνση των φορολογουμένων κρίνεται αναγκαία λόγω του ότι οι υφιστάμενες διατάξεις προβλέπουν αυστηρές ποινές, σκληρές ποινές τις οποίες δεν μπορούν να τις υποστούν. Επομένως, εδώ κάνετε κάτι άλλο. Δηλαδή κάπου εδώ κάνουμε μπάχαλο και τα της διάκρισης των εξουσιών και όλα αυτά. Είναι ένας νομοτεχνικός αχταρμάς. Τι κάνετε; Κάποιους ευεργετείτε και για κάποιους λέτε "ισχύουν για σας, οι αυστηρές, οι δρακόντειες διατάξεις". Δηλαδή πλέον με τη διατύπωση την πανηγυρική της Πολιτείας, ότι γι αυτούς προβλέπονται τα χειρότερα και εν γνώση μας, ότι οι διατάξεις αυτές είναι αυστηρές, δρακόντειες, εξοντωτικές, χωρίς να κάνουμε κάτι για να τις εξανθρωπίσουμε, να τις εκλογικεύσουμε, τους στέλνουμε στην καταστροφή και στον όλεθρο.

Είναι κάτι λοιπόν, που πρέπει να ρυθμιστεί. Να γίνει μία γενική δίκαιη ρύθμιση, αν θέλουμε να τιμούμε την ισονομία, την ισοπολιτεία, αν θέλουμε να έχουμε διατάξεις, που δεν φωτογραφίζουν κάποιους, αλλά αφορούν όλους.

ΠΡΟΕΔΡΕΥΩΝ (Νικόλαος Κατσαρός): Ο κ. Μεϊμαράκης έχει το λόγο.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, είπαν όλοι οι συνάδελφοι, είπα κι εγώ στην πρωτολογία μου προχθές, ότι πρέπει να συμφωνήσουμε κατ' αρχήν, γιατί η Πολιτεία κάνει κάποιες φορές κάποιες ρυθμίσεις και να δώσουμε και ένα ηθικό έρεισμα στις όποιες ρυθμίσεις γίνονται, από την οποιαδήποτε κυβέρνηση. Είπαμε λοιπόν ότι αν υποθέσουμε ότι ο τουρισμός π.χ. για τρία - τέσσερα συνεχή χρόνια αντιμετωπίζει πρόβλημα και όσοι ασχολούνται με τον τουρισμό, έχουν κάποια προβλήματα, πρέπει η Πολιτεία να σκύψει και να τα δει με κάποιο περισσότερο ενδιαφέρον και να τους δώσει τη δυνατότητα να εξοφλήσουν τα χρέη τους. Θα πρέπει να κάνει μία τέτοια ρύθμιση, ώστε να μπορούν να τα εξοφλήσουν ή εάν σε μία περιοχή ο μη γέννοιτο γίνει σεισμός και υπάρχουν τέτοιου είδους προβλήματα, ή αν σε μία άλλη περιοχή από έναν παγετό καεί όλη η γεωργική παραγωγή, ή εν πάση περιπτώσει για κάποιους λόγους, για τους οποίους υπάρχει ένα συγκεκριμένο ηθικό έρεισμα, που μπορούν να γίνουν κάποιες ρυθμίσεις, αυτές πράγματι θα μπορούν να είναι εκείνες, που μπορούν και να περάσουν εύκολα στην κοινή γνώμη.

Σήμερα γίνονται τέτοιου είδους ρυθμίσεις; 

Δεύτερον, είπαμε και τόνισε και ο κ. Μάνος στη δευτερολογία του, ότι πρέπει να συμφωνήσουμε και επί της δεύτερης αρχής, ότι με κανέναν τρόπο η ρύθμιση δεν μπορεί να αποβαίνει εις βάρος του νομοταγούς πολίτη. Και κατά συνέπεια, αυτός ο οποίος ευνοείται από την ευεργετική διάταξη της ρύθμισης, αν μη τι άλλο να πληρώσει τον τόκο εκείνο, τον οποίο θα έχει πληρώσει το κράτος, γιατί δεν έχει εισπράξει αυτά τα χρήματα.

Σ' αυτές τις αρχές λοιπόν πρέπει να συμφωνήσουμε, για να μπορέσουμε κι όλας να περάσουμε προς την κοινή γνώμη ότι εδώ δεν γίνονται χαριστικές ρυθμίσεις ή διατάξεις, αλλά ότι έχουν ένα ηθικό έρεισμα και μία ηθική βάση, όπου πράγματι προσπαθούμε να λύσουμε κάποια σημαντικά σοβαρά προβλήματα, που έχουν δημιουργηθεί από κάποιες αιτίες.

Κύριε Πρόεδρε, εγώ θέλω να σταθώ στο άρθρο 21 και να τονίσω προς τους κυρίους συναδέλφους, οι οποίοι ίσως δεν ήταν εδώ αυτές τις δύο μέρες και αναφέρθηκαν σε κάποιες ρυθμίσεις της Νέας Δημοκρατίας προς τις ΠΑΕ, να τους υπενθυμίσω, ότι η Νέα Δημοκρατία τη ρύθμιση που έκανε τότε, ήταν πρώτον, για να γλιτώσει κάποιες ΠΑΕ από το σκάνδαλο Κοσκωτά και από την Τράπεζα Κρήτης, όπου εκεί πραγματικά είχε γίνει ολόκληρη ληστεία και γι' αυτό συγκεκριμένη ΠΑΕ βρέθηκε με 11 δισ. χρέος. Δεύτερον, προχωρήσαμε σε μία τέτοια διάταξη, η οποία πρέπει να πω, ότι ψηφίστηκε ομοφώνως από τη Βουλή, γιατί εξηγήσαμε ότι τότε η Πολιτεία βρισκόταν στο δίλημμα ή να κηρύξει πτώχευση η συγκεκριμένη ανώνυμος εταιρία, οπότε να μην πάρει δραχμή η Πολιτεία, ή να μπορέσει να περισώσει με την οποιαδήποτε τέτοια ρύθμιση τα χρήματα, τα οποία θα μπορούσε να πάρει ρυθμίζοντάς τα.

Σήμερα έχει καμία σχέση η διάταξη αυτή, κύριε Υπουργέ, που φέρνετε, με τη διάταξη την οποία μας φέρατε σαν παράδειγμα; Καμία.

Δεύτερον, αν θέλετε, κύριε Υπουργέ, επειδή καμία απάντηση δεν πήρα από τη δευτερολογία σας και την τριτολογία σας και επειδή υποσχεθήκατε εδώ στη Βουλή, ότι θα έρθει ο κύριος Υφυπουργός Αθλητισμού και ο κύριος Υπουργός Εμπορίου να μας δώσουν απαντήσεις, σας παρακαλώ κρατήστε σημειώσεις, μήπως μπορείτε να μου απαντήσετε. Σας ρώτησα, που είναι οι φάκελοι των ΠΑΕ. Γνωρίζετε; Είναι στο Υπουργείο Εμπορίου; Είναι στο Υπουργείο Αθλητισμού; Είναι σε σας;

Επίσης, έχουν κατατεθεί τα τελευταία χρόνια ισολογισμοί των ΠΑΕ; Εάν είχαν κατατεθεί, θα βλέπατε ότι τα χρέη έχουν υπερκαλύψει το κεφάλαιο. 

Επίσης, πού είναι οι εκθέσεις του Ελεγκτικού Συμβουλίου της ΕΠΑΕ, τι διαπιστώνουν και τι καταλογίζουν την τελευταία τριετία. Δε μας απαντήσατε.

Τέταρτον: Πού είναι οι εκθέσεις των εφόρων, για να ξέρουμε και τι θα ρυθμίσουμε; Είναι ανέλεγκτες οι περισσότερες ΠΑΕ.

Πέμπτον: Μπορείτε να μας πείτε πώς προήλθαν αυτά τα χρέη; Διότι -απ' ό,τι κυκλοφορεί εδώ και επειδή έχουμε και τις συζητήσεις με την ΕΠΑΕ- μας έστειλε ένα κείμενο ο Πρόεδρος της ΕΠΑΕ, στο οποίο ισχυρίζεται ότι εσείς λέτε, ότι αντιδρά η Νέα Δημοκρατία σε μία τέτοια ρύθμιση, ότι εμείς προτείναμε τις σαράντα οκτώ δόσεις και ότι εμείς δεν αφήνουμε να προχωρήσουν αυτά τα θέματα.

Πρώτον, εμείς είπαμε ότι πρέπει να ρυθμίσετε τα χρέη των κατηγοριών εκείνων που πραγματικά και ουσιαστικά έχουν πρόβλημα, όπως είναι αυτό των κτηνοτρόφων και μετά να προχωρήσετε και στα υπόλοιπα.

Δεύτερον, σας είπαμε ότι μία τέτοια σπασμωδική ρύθμιση δεν ευνοεί και δε βοηθάει σε τίποτα. Το πρόβλημα το έχετε και θα το αντιμετωπίσετε και στη συνέχεια. Και αυτό γιατί δεν έχει σημασία αν οι δόσεις γίνουν σαράντα οκτώ, ενενήντα ή εκατόν ενενήντα -καταλάβετέ το- σημασία έχει να γίνει μία συνολική κίνηση εξυγίανσης του όλου συστήματος. Δηλαδή, να μειωθούν οι ΠΑΕ, να αφαιρεθεί η άδεια εκείνων των εταιρειών που έχουν υπερκαλυφθεί τα χρέη τους από το κεφάλαιο, να μπορέσετε να δείτε π.χ. γιατί κάποιες εταιρείες έδωσαν 500 εκατ. για μεταγραφές, τη στιγμή που χρωστούσαν 300 στο Ελληνικό Δημόσιο και οι νομοταγείς που δεν έκαναν μεταγραφές, γιατί πλήρωσαν τα χρέη τους στο Δημόσιο σήμερα να βρίσκονται εκεί που βρίσκονται. Κατά συνέπεια, μιλάμε για μία συνολική κίνηση.

Τι μας είπε ο Υφυπουργός Αθλητισμού στην τελευταία συνέντευξή του; Μας είπε ότι καμία σχέση δεν έχει με το θέμα, ότι αυτός δεν το έχει υπογράψει. Είναι οι δηλώσεις του, κύριε Υφυπουργέ. Γι' αυτό σας είπα και χθες, μην παίρνετε τέτοιο βάρος επάνω σας, μη συνδέετε το δικό σας όνομα και τη δική σας υπογραφή με αυτές τις ρυθμίσεις.

Επαναλαμβάνω, ότι μπορείτε να βρείτε τη βάση εκκίνησης και με τον Υπουργό Εμπορίου και τον Υφυπουργό Αθλητισμού, να προχωρήσουμε σε μία ουσιαστική, πραγματική εξυγίανση του θέματος.

Επειδή, κύριε Υπουργέ, μου απαντήσατε ότι "μα, εμείς προσθέσαμε ότι ο Πρόεδρος καθίσταται αλληλέγγυος και εις ολόκληρον συνυπόχρεος με την ΠΑΕ" και δεύτερον ότι "εμείς βάλαμε κιόλας ότι θα παρακρατείται η επιχορήγηση από τον ΟΠΑΠ και δε θα δίνεται στις ΠΑΕ", θέλω να σας πω ότι αυτή η διάταξη την οποία λέτε για την παρακράτηση της επιχορήγησης υπάρχει στον 2168/93 και δεν την εφαρμόσατε. Γιατί θα την εφαρμόσετε τώρα;

Για τον Πρόεδρο τον οποίο είπατε, ή κανείς δεν θα μπει στη ρύθμιση και δεν θα υπογράψει, ή οι ΠΑΕ θα βάλουν αχυρανθρώπους Προέδρους, ηλικίας ογδόντα και ενενήντα ετών, στους οποίους εν τέλει δε θα μπορείτε να κάνετε τίποτα.

Τέλος, κύριε Υπουργέ, λυπάμαι γιατί χθες, ενώ γνωρίζατε ότι δεν είχα δικαίωμα λόγου, είπατε κάτι το οποίο ήταν ανακρίβεια. 

Σας είπα ότι στην παράγραφο 4 δε ρυθμίζετε μόνο τις ΠΑΕ, αλλά ρυθμίζετε και τα ερασιτεχνικά αθλητικά σωματεία. Δηλαδή ρυθμίζετε το μπάσκετ, το βόλλεϋ και όλα τα σωματεία. Πόσα είναι αυτά; Είναι χίλια δέκα χιλιάδες, εκατό χιλιάδες; Τι χρωστάνε; Ακούμε ότι ο ΑΡΗΣ μόνο χρωστάει 3 δισ. από το μπάσκετ. Και από το Βήμα, ενώ γνωρίζατε ότι δε είχα δικαίωμα τριτολογίας, μου είπατε ότι "όχι, είναι μόνο των ποδοσφαιρικών". Σήμερα, όμως, σας διαψεύδει και ο Πρόεδρος της ΕΠΑΕ, ο οποίος κοινοποιεί τη δική του δήλωση και σας το λέει ευθέως, ότι είναι και το μπάσκετ και το βόλλεϋ και η πάλη και ο στίβος και η άρση βαρών και η πυγμαχία κ.α.. Αλλά και ο κύριος Υφυπουργός Αθλητισμού, αν είχε φιλότιμο, θα έπρεπε να είναι παρών σήμερα. Δεν μπορεί να κωφεύει τρεις μέρες, να τον ζητά η Βουλή και να μην έρχεται. Πώς θα γίνει, κύριε Υπουργέ; Και σεις μας λέτε "δεν μπορώ να απαντήσω". Αυτά τα πράγματα δε συμβιβάζονται ούτε με το προσωπικό σας ήθος, ούτε με το εκσυγχρονιστικό ύφος που θέλει να περάσει η Κυβέρνηση Σημίτη.

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε Μεϊμαράκη, τελειώνετε.

ΕΥΑΓΓΕΛΟΣ ΜΕΪΜΑΡΑΚΗΣ: 'Η θα μας δώσετε μία πειστική απάντηση ή να έλθει ο κύριος Υφυπουργός Αθλητισμού να μας τα πει, να μας πει τι ρυθμίζετε, κύριε Υπουργέ. Εσείς, ο Γιώργος ο Δρυς, δεν ξέρετε αν ρυθμίζετε για πενήντα χιλιάδες σωματεία, χρέη 200 δισ., για να σας το πω χονδρικά, ή εάν ρυθμίζετε για χίλια σωματεία, χρέη 5 δισ. Αφού δεν το ξέρετε εσείς, πώς το ξέρουν οι συνάδελφοι που θα ψηφίσουν τη διάταξη; Για προβληματισθείτε λίγο, κύριοι συνάδελφοι, και ελάτε να μας απαντήσετε.

ΠΡΟΕΔΡΕΥΩΝ (Νικόλαος Κατσαρός): Ο κ. Παπαθεμελής έχει το λόγο.

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: 'Εχουμε προβληματισθεί, κύριε συνάδελφε, γι' αυτό και δεν ψηφίζουμε τη διάταξη. 

Κύριε Πρόεδρε, ήθελα να ξεκινήσω από την παράγραφο 5 του άρθρου 22, η οποία προβλέπει την κατάργηση του μέτρου απαγόρευσης εξόδου, για τους εκπροσώπους και τα μέλη του διοικητικού συμβουλίου οργανισμών του ευρύτερου δημόσιου τομέα.

Δεκαταλαβαίνω γιατί η ειδική μεταχείριση αυτών των προσώπων, τα οποία, προφανώς για να έχουν εις βάρος τους τέτοια απόφαση εξόδου από κακοδιαχείριση, οφείλει ο οργανισμός του οποίου προϊστανται ή τον οποίο εκπροσωπούν, τόσα στο Δημόσιο, ώστε να δικαιολογείται η λήψη αυτής της αποφάσεως. Κύριοι, λοιπόν, οι οποίοι ανέτως ζουν και συνήθως αποφασίζουν για τον εαυτό τους μισθούς και αποζημιώσεις πολλαπλάσιες του μισθού του Προέδρου του Αρείου Πάγου, δεν νομίζω ότι πρέπει να τύχουν μιας τέτοιας ευνοϊκής μεταχειρίσεως. Εάν ο Υπουργός των Οικονομικών κρίνει ότι κάποιος εξ αυτών είναι τόσο πολύτιμος σε μια αποστολή στο εξωτερικό για τις γνώσεις του τις άλλες, τότε ας εκδώσει ειδική απόφαση ad hoc για το συγκεκριμένο πρόσωπο.

Νομίζω, ότι αυτή η διάταξη κάνει πιο ευρύχωρη, πιο άνετη τη στάση και τη συμπεριφορά ανθρώπων από τους οποίους η Βουλή και η Πολιτεία πρέπει να αξιώσει μεγάλη προσοχή, μεγάλη ευθύνη και περισσότερη σοβαρότητα. Δεν πιστεύω ότι πρέπει να περάσει μια τέτοια διάταξη.

ΕΥΑΓΓΕΛΟΣ ΜΕΙΜΑΡΑΚΗΣ: Ο κύριος Υπουργός δεν ακούει.

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ:Υποθέτω ότι ο Υπουργός έχει ακούσει. 

Δεν χρειάζεται, κύριε Υφυπουργέ, να επαναλάβω, αλλά να συνοψίσω. Ζητώ την κατάργηση της παραγράφου 5 του άρθρου 22, με την οποία προβλέπετε την κατάργηση του μέτρου της απαγορεύσεως εξόδου για τα μέλη του Διοικητικού Συμβουλίου και τους εκπροσώπους οργανισμών του ευρύτερου δημόσιου τομέα. Αν θέλετε κάποιον, σας είναι ιδιαιτέρως εξαιρετικός στη χρησιμότητα για να τον στείλετε έξω, παρά την απαγόρευση που έχει διότι προφανώς από κακοδιοίκηση ο οργανισμός του οποίου προϊσταται χρωστά τα μαλλιοκέφαλά του στο κράτος...

ΒΑΣΙΛΗΣ ΚΕΔΙΚΟΓΛΟΥ: Το άρθρο 22, παράγραφος 5, μιλάει για ακίνητα. 

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Παράγραφος 2, το νούμερο 5. 'Εχετε δίκιο εγώ κάνω λάθος. Εν πάση περιπτώσει, νομίζω ότι ο αρμόδιος Υπουργός έχει καταλάβει και έχουμε συνεννοηθεί περί τίνος πρόκειται. Δεν ξέρω ποια είναι η άποψή του.

Να προσθέσω και εγώ τη φωνή μου για τις ΠΑΕ. Διάφοροι συνήθως εκκεντρικοί τύποι, οι οποίοι έχουν λύσει όλα τα προβλήματά τους τα οικονομικά, στο τέλος αγοράζουν μια Π.Α.Ε., φτιάχνουν ένα τηλεοπτικό σταθμό, εκδίδουν και κάποια εφημερίδα και άλλα συναφή και εν συνεχεία λειτουργούν ως "διαπλεκόμενα" για να διαβρώσουν εκ των ένδον τη δημόσια ζωή της Χώρας. Εάν οι κύριοι αυτοί δίνουν δισεκατομμύρια για να αγοράσουν έναν, κάποιο παίκτη, στο δουλεμπόριο των προσώπων, που γίνεται σε αυτό το χώρο, τότε δε νομίζω ότι χρωστάει ο τελευταίος πολίτης αυτής της Χώρας, να πληρώνει μια διευκόλυνση τέτοιου είδους, η οποία άλλωστε δε γίνεται εφάπαξ. Ο τρόπος με τον οποίο γίνεται ουσιαστικά προδικάζει, ότι θα επαναληφθεί δια παραπομπής πολύ σύντομα και για άλλες Π.Α.Ε. εκτός από εκείνες που ενδεχομένως αφορά. Δεν με ενδιαφέρει ποιες αφορά. Και πρέπει να σας πω, κύριε Πρόεδρε, ότι δεν ξέρω και ποιες Π.Α.Ε. αφορά, ούτε ποιους συγκεκριμένους κυρίους αφορά αυτό το πράγμα, αλλά αισθάνομαι την ανάγκη να διαμαρτυρηθώ και να πω ότι δεν ψηφίζω μια τέτοια διάταξη.

Θέλω να παρακαλέσω τον κύριο Υπουργό για το άρθρο 17. Η ratιο legis αυτής της ρυθμίσεως για την ταυτότητα ιστορικής και νομικής αιτίας, όπως λένε οι νομικοί, κύριε Υπουργέ, λόγω εφαρμογής και σε άλλες περιπτώσεις μικρών νησιών, αγόνων γραμμών κ.λπ. Αν πρόκειται...

ΓΕΩΡΓΙΟΣ ΔΡΥΣ (Υφυπ. Οικονομικών): Το δέχθηκα.

ΣΤΥΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Πολύ καλά. Αν το κάνατε, τότε χαιρετίζω το γεγονός, ότι έχετε πριν ακόμη διατυπώσω την άποψή μου αποδεχθεί αυτήν την άποψη.

ΠΡΟΕΔΡΕΥΩΝ (Νικόλαος Κατσαρός): Ο κ. Σπύρου έχει το λόγο.

ΣΠΥΡΙΔΩΝ ΣΠΥΡΟΥ: Κυρίες και κύριοι συνάδελφοι, κάθε νομοσχέδιο έχον σχέση με το Υπουργείο Οικονομικών, όπως το παρόν νομοσχέδιο, πρέπει να έχει αναπτυξιακό χαρακτήρα και να είναι κοινωνικά δίκαιο. Δε βρήκα, όμως, πουθενά μέσα από τις "ευνοϊκές" του διατάξεις να ικανοποιούνται οι πολλοί και οι μικροί, οι συνεπείς στις υποχρεώσεις τους πολίτες, οι μικροεπαγγελματίες, οι μισθωτοί και οι αγρότες.

Σε ό,τι αφορά το άρθρο 20 που αναπροσαρμόζει την αξία των γηπέδων και των κτιρίων των επιχειρήσεων και αντικαθιστά τις διατάξεις των παραγράφων 1 και 2 του άρθρου 24 του ν.2065/92 η προτεινόμενη φορολογία επιβαρύνει επικίνδυνα τις μικρές επιχειρήσεις, προκειμένου για τα μικρά κυρίως ξενοδοχεία που βρίσκονται διάσπαρτα στον ελλαδικό χώρο και λειτουργούν μάλιστα εποχιακώς. Γνωρίζετε, κύριε Υπουργέ, ότι η ταμειακή τους κατάσταση είναι πολύ κακή. Σ' αυτό έχει συμβάλει η πτώση του τουρισμού τα 3 τελευταία κυρίως χρόνια με την καθήλωση των τιμών και τη χρεοκωπία πολλών τουριστικών γραφείων.

Τα γήπεδα των επιχειρήσεων αυτών δεν είναι οικόπεδα, αλλά υποχρεωτικά περιβάλλον χώρος και η αντικειμενική τους αξία απέχει πολύ από την πραγματική αγοραστική τους αξία. Το ίδιο συμβαίνει και με την αξία των κτιρίων όπου δεν συμβαδίζει η εμπορική τους αξία (είναι πιο μειωμένη) με την αντικειμενική τους.

Η αύξηση, λοιπόν, της φορολογίας από το 1% στο 5% και 8% αντίστοιχα, σφίγγει τη θηλιά στο λαιμό των μικροξενοδόχων, αυξάνει την ήδη υπάρχουσα ανεργία στον κλάδο των ξενοδοχοϋπαλλήλων, αλλά και στους συναφείς κλάδους που αλληλοεπηρεάζονται. Στην πραγματικότητα μιλάμε έτσι για νέους αυξημένους φόρους, φόρους κεφαλαίου που λειτουργούν αντιαναπτυξιακά. Οι επιχειρήσεις αυτές, κύριε Υπουργέ -και το γνωρίζετε- χρειάζονται στήριξη για να μην ξεπουληθούν σε ξένους, στο Ιόνιο σε Ευρωπαίους και στο Αιγαίο σε Τούρκους.

Αποσύρετε, κύριε Υπουργέ, το άρθρο αυτό. Η ευαισθησία σας πρέπει να είναι μεγαλύτερη και θα πρέπει να φανεί.

'Οσον αφορά το άρθρο 21 αν και αναγράφεται "διευκολύνσεις φορολογουμένων" δε λύνει προβλήματα του συνόλου των φορολογουμένων, αλλά περιορίζεται προνομιακώς σε ορισμένους από αυτούς. Θα πρέπει για τελευταία φορά να δοθεί δυνατότητα στους φορολογουμένους να συμμορφωθούν, εφόσον επιμείνετε στην ψήφιση αυτού του άρθρου. Να εφαρμοστούν οι διατάξεις και του άρθρου 14 του ν.2198/94 δηλαδή να παρέχεται η δυνατότητα να υποβάλουν δηλώσεις και για εκκρεμείς υποθέσεις που έχει ασκηθεί προσφυγή εμπρόθεσμη ή εκπρόθεσμη και η οποία δεν έχει συζητηθεί κατ' ουσία από το Πρωτοβάθμιο Διοικητικό Δικαστήριο.

Οπωσδήποτε δε συμφωνώ με απόψεις που ακούγονται να εξαιρεθούν από το μέτρο και εκείνοι για τους οποίους εκκρεμεί η διαδικασία του ελέγχου, χωρίς ακόμη να έχει κοινοποιηθεί φύλλο ελέγχου. 'Ηδη σήμερα κοινοποιούνται φύλλα ελέγχου με αστρονομικά πραγματικά ποσά που θα πρέπει να προσεχθούν και αυτά. Κάτι τέτοιο θα ήταν κατάφωρα αντισυνταγματικό γιατί δημιουργεί δύο κατηγορίες φορολογουμένων πολιτών. Θα πρέπει να δοθεί η δυνατότητα μέσα στο άρθρο 21 να διαφοροποιεί τα πρόστιμα στις παραβάσεις που δεν υπάρχει δόλος. Πιστεύω, ότι το άρθρο 21 αν δε συμπεριλάβει όλες τις περιπτώσεις για τη δυνατότητα υποβολής δηλώσεων θα κινδυνεύει να προσβληθεί στο Συμβούλιο Επικρατείας με πολλές πιθανότητες ακύρωσής του.

Επίσης, μία αναφορά κάνω στα τέλη κυκλοφορίας που το ποσοστό 20% είναι πάρα πολύ αυξημένο. Ποιός πολίτης πήρε αύξηση πάνω από 20%; Και εν πάση περιπτώσει, κύριε Υπουργέ, πόσο θα επιβαρύνετε το Ι.Χ. που αποτελεί πραγματικά ένα εργαλείο για την πλειοψηφία των πολιτών; 

ΠΡΟΕΔΡΕΥΩΝ (Νικόλαος Κατσαρός): Ο τελευταίος εγγεγραμμένος, κ. Ακριτίδης έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Είμαι και εγώ, κύριε Πρόεδρε.

ΗΛΙΑΣ ΒΛΑΧΟΠΟΥΛΟΣ: Και εγώ.

ΠΡΟΕΔΡΕΥΩΝ (Νικόλαος Κατσαρός): 'Εχετε προτασσόμενες δευτερολογίες. Μιλώ για εκείνους οι οποίοι έχουν πρωτολογίες. Μη διαμαρτύρεσθε, το ξέρετε.

ΒΑΣΙΛΗΣ ΚΕΔΙΚΟΓΛΟΥ: Μα, έχω εγγραφεί....

ΠΡΟΕΔΡΕΥΩΝ (Νικόλαος Κατσαρός): Θα ακολουθήσει ο Υπουργός και μετά έχετε σειρά εσείς, γιατί είναι προτασσόμενες δευτερολογίες.

ΒΑΣΙΛΗΣ ΚΕΔΙΚΟΓΛΟΥ: Σας παρακαλώ, κύριε Πρόεδρε.

ΗΛΙΑΣ ΒΛΑΧΟΠΟΥΛΟΣ: Δύο συνάδελφοι είμαστε, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Κύριε συνάδελφε, όταν εγγράφεσθε μετά τον τέταρτο ομιλητή επί του άρθρου...

ΒΑΣΙΛΗΣ ΚΕΔΙΚΟΓΛΟΥ: 'Ημασταν στην Επιτροπή, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Να φροντίσετε να εγγράφεσθε εγκαίρως.

ΒΑΣΙΛΗΣ ΚΕΔΙΚΟΓΛΟΥ: Λέει ο Κανονισμός παρουσία ταυτόχρονα Επιτροπή και Ολομέλεια; Προς Θεού!

ΠΡΟΕΔΡΕΥΩΝ (Νικόλαος Κατσαρός): Κύριε Κεδίκογλου, κόπτεσθε πάντοτε υπέρ της εφαρμογής του Κανονισμού. Μην τον θέλετε κομμένο και ραμμένο στα μέτρα σας. Τα παράπονα, όχι σε μένα.

ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, νομίζω σαν πρωτολογία...

ΠΡΟΕΔΡΕΥΩΝ (Νικόλαος Κατσαρός): Θα πάρετε το λόγο στη σειρά σας.

Ο κ. Ακριτίδης έχει το λόγο.

ΝΙΚΟΛΑΟΣ ΑΚΡΙΤΙΔΗΣ: Κύριε Πρόεδρε, ήθελα να πω και εγώ δύο κουβέντες, στο θέμα της ρύθμισης των χρεών προς το Δημόσιο, των αθλητικών σωματείων. Είναι λάθος να μιλάμε μόνο για ΠΑΕ, ανεξαρτήτως αν αυτές αποτελούν μια κατηγορία που κεντρίζουν ή που προκάλεσαν στο παρελθόν.

Επειδή αναφέρθηκε συγκεκριμένα εδώ, όχι μόνο το Υπουργείο Εμπορίου, αλλά και η δική μου θητεία, θα ήθελα να πω δύο κουβέντες. 

Η εντύπωσή μου είναι, ότι όλη αυτή η συζήτηση δεν περιστρέφεται, γύρω από τα αθλητικά σωματεία, τη λειτουργία τους, τις υποχρεώσεις προς το Δημόσιο, ποιες είναι αυτές οι υποχρεώσεις τους και τι οφείλουν, από ποιες πηγές οφείλουν, αλλά κυρίως στρέφεται γύρω από τον ειδικό χαρακτήρα που έχουν αυτοί οι οποίοι φέρουν την ευθύνη αυτών των σωματείων. Δηλαδή φαίνεται ότι το ενδιαφέρον επικεντρώνεται κυρίως στους Προέδρους και τις διοικήσεις των ΠΑΕ, δηλαδή των Ποδοσφαιρικών Ανωνύμων Εταιρειών. Εκεί εντοπίζεται το πρόβλημα.

Είναι ευκαιρία, κύριοι συνάδελφοι, εδώ σ' αυτή τη Βουλή, να προσπαθήσουμε να διαμορφώσουμε μια άποψη. Εγώ νομίζω, ότι αυτό το πρότυπο οργάνωσης των ποδοσφαιρικών σωματείων είναι παθογενές, είναι λάθος. Και το λέω για να απαντήσω στο φίλο μου τον κ. Μεϊμαράκη, ο οποίος επέμενε ιδιαίτερα για το που βρίσκονται αυτοί οι φάκελοι, στο Υπουργείο Εμπορίου, ή κάπου αλλού. Θα πώ ότι αυτές ούτε μπορούν να είναι ανώνυμες εταιρείες, όπως είναι οι υπόλοιπες που διέπονται από το ν.2190, είναι ειδικές και διέπονται από ειδικό νόμο.

Απ' όσο θυμούμαι, αν δεν κάνω λάθος, οι φάκελοι αυτοί ήρθαν στο Υπουργείο Εμπορίου πριν από ένα χρόνο, το Νοέμβριο του 1995, με απλή απόφαση του τότε Υφυπουργού Αθλητισμού. "Πάρτε τους φακέλους και πηγαίντε τους εκεί". Φυσικά ήταν μόνο των ΠΑΕ και δεν ήταν οι αντίστοιχοι φάκελοι των υπόλοιπων σωματείων, που είναι τελείως διαφορετικό πράγμα.

Επομένως, αν θα είναι στο Υπουργείο Εμπορίου, ή κάπου αλλού, είναι ζήτημα του νόμου. Δεν ξέρω αν τελικά επεστράφησαν πίσω, αλλά και εγώ είχα αντιδράσει, γιατί ήρθαν αυτοί οι φάκελοι στο Υπουργείο Εμπορίου. Αυτό είναι το ένα.

Αλλά θέλω να τονίσω. Οι ΠΑΕ δεν είναι οικονομικοί οργανισμοί, οικονομικές οργανώσεις συναλλασσόμενες με οικονομικό αντικείμενο με το κοινό. Αθλητικό έργο προσφέρουν και έτσι πρέπει να τις δούμε και εκεί πρέπει να ρίξουμε το βάρος.

Τώρα, έρχομαι στο δεύτερο. Κρίσιμο ζήτημα αποτελούν αυτοί οι διάφοροι κύριοι, που θέλουν για λόγους κοινωνικής προβολής κλπ., να είναι πρόεδροι αυτών των ΠΑΕ και πρέπει να αναλαμβάνουν τις ευθύνες τους. Αλλά εγώ νομίζω, ότι ειδικά αυτή η ρύθμιση του άρθρου 21 αυτούς τους κυρίους τους βάζει στη θέση τους. 'Οταν τους καθιστά αλληλέγγυους σε ολόκληρο το χρέος, είναι προφανές ότι αναλαμβάνουν σημαντικό κόστος, ικανοποιώντας αυτές τις κοινωνικές τους φιλοδοξίες.

Βλέπω παρακάτω, ότι συνδέεται η εξόφληση, η ανταπόκριση στις υποχρεώσεις αυτές με το πιστοποιητικό φορολογικής ενημερότητας. Αν το αντελήφθην καλά, από τις ΔΟΥ και για το σύνολο, αφού είναι αλληλέγγυοι στο σύνολο των υποχρεώσεών τους, θα πρέπει να έχουν φορολογική ενημερότητα. Δηλαδή δε θα μπορούν να κάνουν και τις προσωπικές τους δουλειές, αν δεν έχουν αυτήν τη φορολογική ενημερότητα. Αυτό σημαίνει, ότι ανατίθενται ειδικές ευθύνες σ'αυτούς. Εγώ νομίζω ότι η Βουλή θα πρέπει αυτό...

ΝΙΚΟΛΑΟΣ ΝΙΚΟΛΟΠΟΥΛΟΣ: Υπήρχε.

ΝΙΚΟΛΑΟΣ ΑΚΡΙΤΙΔΗΣ: Αν υπήρχε καλώς. Δεν είναι θέμα. Εσείς θέλετε από τη μία μεριά να μη γίνονται ρυθμίσεις, στρέφεστε εναντίον τους και από την άλλη μεριά λέτε να παραιτηθούν και να έλθουν αχυράνθρωποι; Μα, αυτό είναι σε αντίθεση με την αρχική τοποθέτηση ότι αυτοί θέλουν να έχουν την κοινωνική προβολή κ.λπ. Μα, άμα τα εγκαταλείψουν όλα σημαίνει ότι όλο αυτό το οικοδόμημα, όχι μόνο το θεσμικό, αλλά και το πραγματικό, οι ΠΑΕ καταρρέουν. Η Βουλή, όμως πρέπει να συζητήσει σε μία βάση γενικότερη. για κάτι άλλο. Η Βουλή βουλεύεται. Η Βουλή δεν αντιδρά συναισθηματικά, όπως αυτό που ειπώθηκε: "Γιατί γι' αυτούς τους κυρίους γίνονται ρυθμίσεις;". -Εγώ πιστεύω, ότι είναι σωστή αυτή η ρύθμιση, αλλά ας δεχθώ την άποψη ότι είναι ευνοϊκές- "και δε γίνονται για άλλους, για τους κτηνοτρόφους, ή για τούτους, ή για κείνους κ.λπ.; Και αφού δε γίνονται, η Βουλή αντιτίθεται;". Μα, έτσι βουλευόμεθα στο Κοινοβούλιο;

Πιστεύω, λοιπόν, κύριε Πρόεδρε, ότι η αιτία βρίσκεται αλλού. Πιστεύω ότι αυτή εδώ η διάταξη αποκαθιστά ισορροπίες δίκαιες και πιστεύω ότι είναι καλό να έχουμε αυτές τις διευκολύνσεις. Πριν από λίγες ημέρες ψηφίσαμε τη ρύθμιση χρεών προς τα ασφαλιστικά ταμεία, όλων των επιχειρήσεων φυσικά. Γιατί το κάναμε αυτό; Και όταν θα χρειαστεί -όπως έγινε για τους αγροτικούς συνεταιρισμούς- θα έχουμε και άλλες οικονομικές οργανώσεις που περιλαμβάνουν και πρόσωπα. Σήμερα είναι οι πολιτιστικοί θεσμοί και σ' αυτούς πρέπει να τα εκφράσουμε την ευθύνη μας.

Συνεπώς, κύριε Πρόεδρε, είπα αυτές τις απόψεις πιστεύοντας ότι πρέπει πιο ήρεμα να δούμε αυτά τα ζητήματα.

Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, είναι η σειρά σας να μιλήσετε, αλλά όπως ακούσατε δημιουργήθηκε ένα πρόβλημα με τους τρεις συναδέλφους που εγγράφονται ότι έχουν προτασσόμενες δευτερολογίες.

Θα παρακαλούσα πάρα πολύ να δώσουμε στους κυρίους συναδέλφους από τα δύο λεπτά που δικαιούνται τρία, με κάποια ανοχή και να λάβετε το λόγο για να κλείσετε τις πρωτολογίες.

ΒΑΣΙΛΗΣ ΚΕΔΙΚΟΓΛΟΥ: Σας είπα ότι είμαστε στην επιτροπή.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, για να διευκολύνω τους συναδέλφους δεν έχω καμία αντίρρηση να μιλήσουν και μετά να πάρω το λόγο εγώ.

ΠΡΟΕΔΡΕΥΩΝ (Νικόλαος Κατσαρός): Ο κ. Βλαχόπουλος έχει το λόγο.

ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, κύριε Υπουργέ, είναι πράγματι κατανοητή η ανάγκη, ώστε το κράτος να μπορεί να αυξήσει τα έσοδά του μέσα από μέτρα και ρυθμίσεις οι οποίες γίνονται, αλλά πραγματικά εγώ, κύριε Υπουργέ, δεν μπορώ να καταλάβω πως ξεκινούμε από κάποια μέτρα τα οποία θίγουν π.χ. το λογαριασμό νεότητας προσωπικού του ΟΤΕ.

Θα ήθελα να σας πω, ότι αυτός ο λογαριασμός είναι μία κατάκτηση των εργαζομένων όχι με την έννοια του κεκτημένου, το οποίο δεν θέλουν να εγκαταλείψουν ή να χάσουν, αλλά με την έννοια της αποταμιευτικής λογικής. Ξεκίνησαν οι εργαζόμενοι με εκατό και διακόσιες δραχμές μηνιαίως και μέσα από αυτά τα ποσά πραγματικά και βοηθήθηκε ο ΟΤΕ στα επενδυτικά προγράμματα και ταυτόχρονα αναπτύχθηκε αυτή η αποταμιευτική συνείδηση.

Θα ήθελα να πω, ότι και οι γονείς, αλλά και τα παιδιά περιμένουν το δέκατο όγδοο έτος της ηλικίας έτσι ώστε να πάρουν τις 700.000 δρχ. για να αντιμετωπίσουν τα πρώτα έξοδα των σπουδών κ.ο.κ.

Και θα ρωτούσα, κύριε Υφυπουργέ: Τι θα εισπράξετε; Εγώ θα σας πω πολύ απλά: Αν υποθέσουμε ότι χίλια παιδιά κάθε έτος, που δεν είναι διότι οι εργαζόμενοι στον ΟΤΕ -όπως ξέρετε- είναι τώρα μεγάλης ηλικίας και τα παιδιά έχουν φύγει, βγαίνουν, μεγαλώνουν και είναι πάνω από δέκα οκτώ ετών και δικαιούνται τις 700.000 δραχμές, αν αυτές οι 700.000 δρχ. προστεθούν στο εισόδημά τους, κύριε Υφυπουργέ, και με έναν συντελεστή φορολογικής κλίμακας 30%, θα πάρετε 200.000 δραχμές. Και για τα χίλια παιδιά είναι 200.000.000 δραχμές. Δηλαδή θα παίρνετε κάθε χρόνο 200.000.000, όσο δηλαδή είναι μία ρύθμιση για μία μικρή ΠΑΕ που γίνεται ταυτόχρονα και θα στερήσετε τη χαρά, αλλά και τη δυνατότητα στα παιδιά αυτά να πάρουν αυτά τα χρήματα για να αντιμετωπίσουν τις πρώτες ανάγκες.

Νομίζω κύριε Υφυπουργέ, ότι έχετε την ευαισθησία, κυρίως για τη νεολαία, αλλά και για τους γονείς και νομίζω ότι θα αποσύρετε αυτήν τη διάταξη.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Θα ήθελα, επίσης, αναφερόμενος στην διάταξη του άρθρου 21, να πω ότι πραγματικά είναι κατανοητή η ανάγκη για την είσπραξη και οπωσδήποτε είναι κατανοητές και αναγκαίες κάποιες ρυθμίσεις που πρέπει να γίνονται. Αλλά ρυθμίσεις που πολλές φορές δεν συμβάλλουν στη διαμόρφωση της φορολογικής συνείδησης, ενώ καταγράφουν ταυτόχρονα μία άνιση και άδικη αντιμετώπιση των νομοταγών έναντι των παρανομούντων πολιτών. 'Ετσι θα έλεγα, ότι θα πρέπει οι διατάξεις που συμπεριλαμβάνονται στο άρθρο 21 και προχωρούν σε ρυθμίσεις αυτών των φορολογικών αντικειμένων, ή να αποσυρθούν πλήρως και ταυτόχρονα ...

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Εάν επιτρέπετε, κύριε Πρόεδρε, ήταν για πρωτολογία, έγινε δευτερολογία, είχα και μία διακοπή. Θα ήθελα την ανοχή σας για μισό λεπτό.

ΠΡΟΕΔΡΕΥΩΝ (Λουκάς Αποστολίδης): Κύριε Βλαχόπουλε, θα έχει μία ανοχή το Προεδρείο, αλλά να μη γίνει κατάχρηση αυτής της ανοχής.

ΒΑΣΙΛΗΣ ΚΕΔΙΚΟΓΛΟΥ: Πέντε λεπτά, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Το λέτε επειδή μετά θα έχετε εσείς το λόγο.

ΗΛΙΑΣ ΒΛΑΧΟΠΟΥΛΟΣ: ... θα πρέπει να επαναπροσδιορίσουμε αυτά τα πρόστιμα και τις προσαυξήσεις σε ορθολογικά επίπεδα έτσι ώστε να μπορούν να λειτουργούν και αποτρεπτικά για παρανομίες, αλλά ταυτόχρονα να μπορούν και να καταβάλονται, διότι σήμερα μπορείτε να μου πείτε, κύριε Υφυπουργέ, τί εισπράττετε εσείς από το ΦΠΑ, το οποίο φθάνει ακόμη και μέχρι τα δικαστήρια; 'Ολοι οι παρανομούντες και οι ελεγχόμενοι καταφεύγουν στα δικαστήρια με παρελκυστικές πολλών ετών διαδικασίες και τις περισσότερες φορές δικαιώνονται, ενώ ταυτόχρονα παρατηρούνται φαινόμενα χρηματισμού και συναλλαγής σε όλη την διαδικασία και σε όλους τους εμπλεκόμενους στη δικαστική διαδικασία, από δικηγόρους, δικαστές, ψευδομάρτυρες, εναγόμενους κ.ο.κ.

Θα έλεγα, κύριε Υπουργε, ότι θα πρέπει να αποσυρθούν οι διατάξεις αυτές, ή εφόσον επιμένετε να διατηρηθούν, θα πρέπει αυτές να ισχύσουν και για όσους σήμερα υφίστανται τον έλεγχο. Και θα έλεγα ότι ένα τέτοιο χαρακτηριστικό παράδειγμα άνισης πραγματικά αντιμετώπισης, έχουμε και στο Νομό Κοζάνης, όπως νομίζω και στο Νομό Εύβοιας...

ΒΑΣΙΛΗΣ ΚΕΔΙΚΟΓΛΟΥ: Μόνο σ' αυτούς τους δύο νομούς.

ΗΛΙΑΣ ΒΛΑΧΟΠΟΥΛΟΣ: Στους δύο νομούς. 

... εκεί όπου πραγματικά έχουν ενεργοποιηθεί οι ΔΟΥ. 'Ολες οι εταιρείες, φυσικά και νομικά πρόσωπα, βρίσκονται κάτω από τη διαδικασία του ελέγχου. Και όλοι αυτοί βγαίνουν έξω από τη ρύθμιση, την οποία φυσικά επιχειρείτε να κάνετε για όλους, οι οποίοι έχουν παρανομήσει...

ΠΡΟΕΔΡΕΥΩΝ (Λουκάς Αποστολίδης): Τελειώνετε, κύριε Βλαχόπουλε.

ΗΛΙΑΣ ΒΛΑΧΟΠΟΥΛΟΣ:... αλλά ακόμα δεν έχουν ελεγχθεί. Νομίζω, λοιπόν,ότι θα πρέπει ή να ισχύσει για όλους, ή να αποσυρθούν οι διατάξεις, οι οποίες ρυθμίζουν, χαριστικά, θα έλεγα, για ορισμένες περιπτώσεις...

ΓΕΩΡΓΙΟΣ ΔΡΥΣ (Υφυπουργός Οικονομικών): Αν κάνουμε αυτό που λέτε εσείς, δεν ισχύει το "χαριστικά";

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, μην κάνετε σας παρακαλώ διάλογο.

Κύριε Βλαχόπουλε, τελειώσατε.

Ο κ. Κεδίκογλου έχει το λόγο.

ΗΛΙΑΣ ΒΛΑΧΟΠΟΥΛΟΣ: Κύριε Υπουργέ, με τη λογική της ίσης μεταχείρισης, εγώ επιμένω να αποσυρθεί.

ΓΕΩΡΓΙΟΣ ΔΡΥΣ (Υφυπ. Οικονομικών): 'Οχι, έτσι.

ΠΡΟΕΔΡΕΥΩΝ (Λουκάς Αποστολίδης): Κύριε Βλαχόπουλε, σας παρακαλώ, δεν έχετε το λόγο.

Ορίστε, κύριε Κεδίκογλου.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, ο λίγος χρόνος επιβάλλει να κάνω πολύ μία σύντομη παρατήρηση.

Σε ό,τι αφορά το άρθρο 20, κύριε Υφυπουργέ, όταν συζητούμε για ανάπτυξη, δεν μπορούμε να μιλάμε για φόρους επί του κεφαλαίου. 'Ο,τι και να σας είπαν οι σύμβουλοί σας και εσείς να λέτε, η υπεραξία των ακινήτων θα πάει στο σκέλος του παθητικού ως αύξηση μετοχικού κεφαλαίου και θα πάει στο σκέλος του ενεργητικού, ως αύξηση αξίας γηπέδων και κτιρίων.

'Ολα τα κεφάλαια πρέπει να αποσβέννυνται. 'Οταν τελειώσει η απόσβεση, παύουν πια τα κέρδη να μειώνονται και πληρώνει τον παραπάνω φόρο. Δεν εννοείται αυτή η διάταξη σε περίπτωση που θέλουμε ανάπτυξη, όπως δεν δικαιολογείται με κανένα τρόπο ο ΕΦΤΕ. Να λέμε "κάντε επενδύσεις, δανεισθείτε χρήματα και επί των δανείων πληρώστε 4% φόρο". Αυτό είναι τρελλό. Πώς θα γίνουν επενδύσεις;

Λοιπόν, θα παρακαλέσω αυτή η φορολογία της υπεραξίας να περιορισθεί σε ένα ελάχιστο υπέρ της Τοπικής Αυτοδιοίκησης. Το πολύ-πολύ 0,4%ο επί της αξίας των κτιρίων και μόνο. Κατά τα άλλα, είναι μία διάταξη εντελώς αντιαναπτυξιακή. Απεναντίας, πρέπει κάθε χρόνο να κάνουν αυτή τη δουλειά οι επιχειρήσεις, να αυξάνουν το μετοχικό τους κεφάλαιο, το παθητικό και ενεργητικό τους. Αν θέλετε, να εισπράξετε, βάλτε μία φορολογία στις μεταβιβάσεις των μετοχών. Μετρείστε το και καμία αντίρρηση. Με τη διαφορά εκεί αυξάνεται το μετοχικό κεφάλαιο, πάρτε φορολογία απο εκεί. Αλλά να φορολογήσετε το κεφάλαιο με αυτόν τον τρόπο, δεν είναι δυνατόν.

Πάμε στο άρθρο 21, παρ. 1. Είχα την ευκαιρία κατά τη διάρκεια της ομιλίας μου επί της αρχής, να σας αναπτύξω εντελώς το θέμα. Δημιουργεί τρεις επιλεκτικές ρυθμίσεις. 'Εχουμε ένα αδίκημα για το οποίο στη μία περίπτωση βρέθηκε το σώμα του αδικήματος, άρα προχωρούμε στις δίκες κ.λπ., στο δεύτερο βρέθηκαν οι αδικοπραγήσαντες και το σώμα έμεινε και στην τρίτη περίπτωση ξέρουμε, ότι υπάρχουν στο κτίριο μέσα όλοι αυτοί οι εγκληματίες, αλλά τους χαρίζουμε, επειδή είναι μέσα και λένε "παραδινόμαστε" ή άλλως όταν ανακαλύψω και συλλάβω τον εγκληματία τον τιμωρώ, αν ομολογήσει και παραδοθεί του χαρίζω όλες τις ποινές.

Αυτό είναι μια άνιση μεταχείριση, που δεν στέκει με τίποτε. Υπάρχουν παραβάσεις για το ΦΠΑ. Φέρτε, κύριε Υπουργέ, μια λογική διάταξη προστίμων για το ΦΠΑ. Μη χαρίζετε τίποτε. Φέρτε μια λογική διάταξη, γιατί αυτή που υπάρχει είναι έξω από κάθε λογική. 

Με πληροφόρησε ο κ. Γεωργακόπουλος πως υπήρχε παλαιότερα μια ρύθμιση. 'Ισως από κει ή λίγο παρακάτω, το πράγμα να το τροποποιείτε.

'Ερχομαι στις ΠΑΕ. Σ'αυτά που είπε ο κ. Ακριτίδης ήθελα να προσθέσω, κύριε Πρόεδρε, ότι ο εξ οικείου πταίσματος ζημιούμενος, ου δοκεί ζημιούσθαι. Είναι δικό σας πταίσμα το αν υπάρχουν χρέη των ΠΑΕ. Μπορούσε κάλλιστα, το Υπουργείο των Οικονομικών, τηρώντας τους νόμους, όχι καταστρατηγώντας, ούτε επιχορηγήσεις του ΟΠΑΠ να επιτρέψει αν δεν έχουν φορολογική ενημερότητα, ούτε εισιτήρια να εγκρίνει τρυπώντας αν επίσης δεν έχουν φορολογική ενημερότητα.

Αλλά, όπως σας ξαναείπα, η φοροδιαφυγή είναι σύνδρομο της ζωής του Υπουργείου των Οικονομικών. Δεν μπορεί το Υπουργείο των Οικονομικών να ζήσει χωρίς φοροδιαφυγή. Και αυτό φαίνεται από τα τεράστια κενά και σε προσωπικό και σε οργάνωση. Μη ζητάμε, λοιπόν, τώρα ρέστα από τις ΠΑΕ. Δεν μπορείτε και να το θέλετε, γιατί από πταίσμα δικό σας, όπως σας είπα, ζημιώσατε και δεν μπορείτε να ζητάτε αυτά τα παραπανίσια.

Αυτή την άποψη έχω να προσθέσω, σε όσα είπε προ ολίγου ο κ. Ακριτίδης. Νομίζω ότι ο κύριος Υπουργός κατανόησε το θέμα και θα πρέπει την παράγραφο 1 να την αντικαταστήσει -πρέπει να τα έχετε μελετήσει ήδη αυτά-με αυτή ή πάρτε την τώρα και κανονίστε, όπως νομίζετε αργότερα. Πάντως το να υπάρχουν τρεις εκφράσεις αδικήματος, να είναι σίγουρο αυτό, και να έχουμε τρεις διαφορετικές ποινές για το ίδιο αδίκημα, δεν επιτρέπεται. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ. Θεοδώρου έχει το λόγο.

ΧΡΗΣΤΟΣ ΘΕΟΔΩΡΟΥ: Κύριε Πρόεδρε, κύριε Υπουργέ, το άρθρο 21 του νέου προς ψήφιση τελωνειακού κώδικα προβλέπει στην παράγραφο 1 αυτού, την ανάλογη εφαρμογή των διατάξεων του άρθρου 13, του ν. 2198/1994.

Σύμφωνα με την παράγραφο 2, του άρθρου 13, του ν. 2198/1994, παρέχεται η δυνατότητα υποβολής σχετικής ή συμπληρωματικής δήλωσης για το Φόρο Προστιθέμενης Αξίας, ΦΠΑ, στις περιπτώσεις που δεν επεβλήθη ή υπεβλήθη ελλιπής ή ανακριβής δήλωση.

Σύμφωνα, όμως, με την παράγραφο 3, του άρθρου 13, του ν. 2198/1994, εξαιρούνται της δυνατότητας αυτής, υποθέσεις φορολογουμένων, για τις οποίες έχουν κοινοποιηθεί καταλογιστικές πράξεις, φύλλα ελέγχου και αποφάσεις επιβολής προστίμων ή εκκρεμούν ενώπιον της επιτροπής του άρθρου 30, του προεδρικού διατάγματος 186/1992.

Κύριε Υπουργέ, απ' ό,τι φάνηκε απόψε εδώ, από πολλά μέλη της Εθνικής Αντιπροσωπείας καταδεικνύεται μια αδικία. Αυτή η αδικία γίνεται μόνο για τη μια μεριά των φορολογουμένων, που έτυχε σ' αυτούς να έχει γίνει καταλογισμός, αφήνοντας έξω εκείνους που από τύχη δεν τους έχουν σταλεί τα σημειώματα ελέγχου.

Νομίζω, λοιπόν, ότι στην προκειμένη περίπτωση, επειδή φαίνεται ότι είναι άδικη η διάταξη αυτή, θα πρέπει να αποσύρετε στο σχέδιο νόμου "τροποποίηση και συμπλήρωση του τελωνειακού κώδικα και άλλες διατάξεις" το άρθρο 21.

Στην παράγραφο 1 του άρθρου 21 προστίθεται εδάφιο που έχει ως εξής: "Οι διατάξεις των παραγράφων 1 και 2 του άρθρου 13 του ν. 2198/1994 δεν εφαρμόζονται επίσης και για τα οικονομικά έτη και τα φορολογικά αντικείμενα των φορολογουμένων, για τα οποία μέχρι την 25η Οκτωβρίου 1996 έχει εκδοθεί εντολή διενέργειας τακτικού ή προσωρινού ελέγχου".

Προτείνω, λοιπόν, να φύγει αυτή η διάταξη και να μπει στη θέση αυτής, η διάταξη που κατέθεσε προηγούμενα ο συνάδελφος κ. Καλαμακίδης. Νομίζω ότι με αυτό και μόνο θα άρεται μια αδικία. Πιστεύω ότι αυτό θα πείσει αυτούς που θεωρούν τώρα ότι πράγματι θίγονται, ότι τουλάχιστον η πολιτεία τους βλέπει ίσους και όχι σαν πολίτες δεύτερης κατηγορίας. Ευχαριστώ.

ΠΡΟΕΔΡΕΥΩΝ (Λουκάς Αποστολίδης):Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ:Κύριοι συνάδελφοι, για να αποφύγω επαναλήψεις, θα περιοριστώ και εγώ σε τρία άρθρα.

Πρώτα, θα αναφερθώ στο άρθρο 16, που έχει σχέση με τους τόκους για τα παιδιά του προσωπικού του ΟΤΕ.

Είναι γεγονός ότι οι τόκοι φορολογούνται με ειδικό τρόπο. Η επέκτασή τους εδώ έχει κάποια λογική. Η λογική, όμως, πού δεν υπάρχει; Εκεί που ερχόμαστε στη συνέχεια μ' αυτό το άρθρο να τα ξαναφορολογήσουμε δεύτερη φορά και να εξομειώσουμε δικαιούχους από εισφορές των πατεράδων τους και τόκους που πρωτογενώς φορολογήσαμε με ειδικό τρόπο. Και για να είμαστε τυπικά εν τάξει τα εξομειώνουμε με ελεύθερους επαγγελματίες. Αυτό, κύριε Υπουργέ, στις επιχειρήσεις που παίρνουν τόκους πιστωτικούς ισχύει. Πρέπει να το επεκτείνουμε δηλαδή και σε κάποια παιδιά από εισφορές των πατεράδων τους; Με ποια λογική τότε δεν το επεκτείνετε και στα ασφάλιστρα που παίρνουν εν ζωή κάποιοι που έχουν αποταμιευτικά προγράμματα; Με ποια λογική δεν το παίρνετε και εκεί;

Στο άρθρο 20 επιμένω, κύριε Υπουργέ. Η εισφορά, η αναπροσαρμογή της αξίας των ακινήτων που είχε επιβληθεί με το ν. 2065 και που έχει μία συνέχεια και υποχρεώνει όλες τις επιχειρήσεις, ανά τρία χρόνια να αναπροσαρμόζουν υποχρεωτικά τα περιουσιακά τους στοιχεία, είχε την έννοια της εξυγίανσης των ισολογισμών και τις αναλογίες που υπάρχουν για τις δανειακές υποχρεώσεις τους, δηλαδή με τη δανειολητική τους ικανότητα. Το 1% που είχε επιβληθεί με τον ν. 2065 ήταν απλά συμβολικό. Εδώ έρχεσθε και βάζετε μία νέα φορολογία που αποφεύγετε να την πείτε έκτακτη εισφορά και τη βάζετε μ' αυτήν εδώ τη μορφή. Αυτή βέβαια η φορολογία θα έχει και μία συνέχεια. Μετά από 3 χρόνια οι επιχειρήσεις αυτές ξανά θα κληθούν να πληρώσουν για τη νέα αναπροσαρμογή. Το επιχείρημα που προβάλλετε, ότι αυτά τα ποσά θα αφαιρεθούν από τα καθαρά κέρδη της επομένης χρονιάς, αν τα αποπληθωρήσετε, ουσιαστικώς είναι μια σαπουνόφουσκα, τίποτα άλλο. Επομένως μην το προβάλετε σαν επιχείρημα ότι είναι ελάφρυνση η αφαίρεση στην επόμενη χρονιά. Είναι καθαρά μια νέα φορολογία, είναι έκτακτη εισφορά και τίποτα περισσότερο.

Και επειδή έγινε λόγος και για προηγούμενες φορολογίες, όπως με τον ν. 542 κλπ., θα πρέπει να σας υπενθυμίσω ότι εκείνες ήταν έκτακτες εισφορές και δεν είχαν μία περιοδικότητα που έχει ο ν. 2065 ανά τριετία. 'Εμπαιναν δηλαδή για να εισπράξουν χρήματα. Πείτε, λοιπόν, καθαρά ότι αυτή η διάταξη ουσιαστικά είναι τιμωρία αυτής της υποχρεωτικής λογιστικής αναπροσαρμογής των ισολογισμών των επιχειρήσεων.

Εδώ θα σταθώ λίγο ακόμη στις τουριστικές επιχειρήσεις που πραγματικά τους επιβαρύνετε σε μία δύσκολη εποχή για τον τουρισμό. Εσείς τους επιβαρύνετε και τους δημιουργείτε πρόσκαιρα προβλήματα, αντί να τους δώσετε κίνητρα για να αντέξουν τον ανταγωνισμό κυρίως με τις χώρες που βρίσκονται στην από εκεί πλευρά του Αιγαίου και ειδικότερα με την Τουρκία.

Τελειώνοντας, θα επιμείνω με γενική αναφορά στο άρθρο 21. Εγώ δε θα μπω στη λογική της εξομείωσης των αδικιών σε μια σκανδαλώδη ρύθμιση που έρχεται με το άρθρο 21. Αυτά που είπαν οι συνάδελφοι είναι δικαιολογημένα. Είναι προβληματισμοί, πολλοί εκ των οποίων θα έχουν και δικαστηριακή τύχη γι' αυτούς τους φορολογουμένους που δεν τους εμπεριέχετε.

Ωστόσο παραμένω και λέω ότι η ρύθμιση του άρθρου 21 είναι μία σκανδαλώδης ρύθμιση που υποθηκεύει το μέλλον της Ελλάδος και νομίζω ότι πολύ γρήγορα η Κυβέρνησή σας θα κληθεί να λογοδοτήσει γι' αυτήν τη ρύθμιση.

ΠΡΟΕΔΡΕΥΩΝ (Λουκάς Αποστολίδης): Ο κ. Τζανής έχει το λόγο.

ΛΕΩΝΙΔΑΣ ΤΖΑΝΗΣ: Επειδή ακούστηκαν φοβερά και τρομερά πράγματα για το μέλλον της Χώρας που "υποθηκεύεται" από μια ρύθμιση από τις 30-40 ρυθμίσεις που έγιναν μεταπολιτευτικά -ουδείς γνωρίζει τον αριθμό- σας λέω ότι σίγουρα το μέλλον της Χώρας δεν υποθηκεύτηκε απ' αυτήν την ρύθμιση, αλλά από τον τρόπο άσκησης της διοίκησης, από τον τρόπο διαχείρισης του συστήματος και από μία αντίληψη που θέλει την πολιτική να είναι προσηλωμένη στις πελατειακές σχέσεις και της οποίας αντίληψης πρώτος διδάξας υπήρξε η παράταξη της Νέας Δημοκρατίας. Οι συνάδελφοι της Νέας Δημοκρατίας ίσως δεν πρέπει να το ξεχνούν αυτό.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Πού κολλάει αυτό;

ΠΡΟΕΔΡΕΥΩΝ (Λουκάς Αποστολίδης): Αυτήν την ώρα δεν κολλάει πουθενά, αγαπητοί συνάδελφοι.

ΛΕΩΝΙΔΑΣ ΤΖΑΝΝΗΣ: Επειδή ο αιρετικός λόγος είναι αυτός που "πουλάει" σήμερα στα Μέσα Μαζικής Ενημέρωσης, εγώ μπορώ να αντιληφθώ εύκολα τα αίτια της διατύπωσης αιρετικού λόγου μέσα στη Βουλή. Τα αντιλαμβάνομαι, με ενδιαφέρουν αλλά δεν τα αποδέχομαι. Εγώ θέλω να αγγίξω την πραγματικότητα και να πω σε ό,τι αφορά τη διάταξη του άρθρου 21, ότι πολύ καλά κάνετε, κύριε Υπουργέ, και κάνετε αυτές τις ρυθμίσεις. Δεν είστε ο πρώτος εύχομαι να είστε ο τελευταίος που κάνει ρυθμίσεις, αυτό θα εξαρτηθεί από τον τρόπο που θα λειτουργήσει το σύστημα από εδώ και πέρα.

Από εκεί και ύστερα θα ήθελα, επειδή ακούστηκαν πολλές κατηγορίες εναντίον, είτε του Κράτους είτε των ΠΑΕ, που διαμόρφωσε ένα σύνολο οφειλών κ.λπ., για να βάλουμε τα πράγματα στη θέση τους, να επισημάνω δύο πράγματα, ορισμένα από αυτά τα είπε ο κ. Ακριτίδης: Οι ΠΑΕ προσφέρουν χρήμα στο Δημόσιο. Είτε μας αρέσει είτε δε μας αρέσει, έτσι είναι. 'Οταν κάθε Σαββατοκύριακο γίνεται ο τζίρος που γίνεται μέσα από το ΠΡΟΠΟ και μέσα από τα άλλα ποδοσφαιροπαίγνια, αυτά τα χρήματα που έρχονται στον ΟΠΑΠ είναι λεφτά που προέρχονται από το ποδόσφαιρο. Αυτή είναι η μία διαπίστωση και επισήμανση που έχω να κάνω.

Το δεύτερο που έχω να πω είναι ότι, αν δεν κάνει τη ρύθμιση που κάνει το Υπουργείο, δεν πρόκειται να πάρει δραχμή. Και αυτό επίσης είναι γνωστό τοις πάσι. Ποια είναι τα έσοδα των ΠΑΕ ή και των αθλητικών σωματείων, εκτός εάν εδώ αποδεχόμαστε ότι πρέπει να πεθάνουν. Εάν αποδεχόμαστε ότι πρέπει να πεθάνουν είτε οι ΠΑΕ είτε τα αθλητικά σωματεία του ποδοσφαίρου και του μπάσκετ, ας το πούμε εδώ να το αποδεχθούμε σαν κανόνα και να αναλάβουμε και τις ευθύνες, από τη μη παροχή διευκόλυνσης για τη ρύθμιση χρεών, που είναι ο μόνος δρόμος για να οδηγήσει σε ρεαλιστικές και υλοποιήσιμες λύσεις. Θέλετε την άποψή μου; Ούτε αυτή η λύση είναι τέτοια που μπορεί να οδηγήσει τους συλλόγους, σωματεία ή ΠΑΕ στην καταβολή των οφειλομένων, εκτός από τα μεγάλα της Αθήνας... Αλλά αυτά ξέρετε δεν είναι αυτά που τροφοδοτούν τον Ελληνικό αθλητισμό, αυτά είναι που εισπράττουν και ρουφάνε το αίμα του ελληνικού αθλητισμού. Μιλάω για τα δύο-τρία μεγάλα της Αθήνας. Υπάρχει η επαρχία, όπου τα Σωματεία κόβουν 500 εισιτήρια σε κάθε αγώνα. 'Ολα χρωστάνε.

Από εκεί και ύστερα, κύριε Πρόεδρε, με τη ρύθμιση αυτή, πρώτον δίνεται η δυνατότητα μιας ρεαλιστικής αντιμετώπισης των προβλημάτων των συλλόγων. Εγώ είμαι από αυτούς που λένε ότι δεν πρέπει να πεθάνουν αυτά τα σωματεία. Και επίσης δείτε, κύριε Υπουργέ, μήπως αυτή η προϋπόθεση που βάζετε στην παρ. 4 στο εδάφιο γ' της προσωπικής εγγύησης των προέδρων των αθλητικών σωματείων, εγώ σας λέω ότι, αν ήμουν πρόεδρος αθλητικού σωματείου, δε θα υπέγραφα σε καμία περίπτωση προσωπική εγγύηση. Μπορείτε να προσφύγετε στην παρακράτηση της επιχορήγησης του ΟΠΑΠ αλλά προσωπική εγγύηση με την περιουσία του ο καθένας γιατί να τη δώσει. Γιατί δεν είναι επιτέλους όλοι οι πρόεδροι των ΠΑΕ και των σωματείων κατά τεκμήριο απατεώνες. Υπάρχουν και θύματα ενός πάθους.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε κύριοι συνάδελφοι, συζητάμε τη δεύτερη ενότητα των άρθρων 13-22 και νομίζω ότι ο κύριος όγκος των συζητήσεων έχει περιστραφεί και πάλι σε δύο συγκεκριμένα άρθρα.

Θα προσπαθήσω να κάνω μία ανάλυση σε όλα τα άρθρα της ενότητας αυτής, φωτίζοντας τις συγκεκριμένες θετικές προοπτικές τις οποίες ανοίγει το νομοσχέδιο αυτό και το οποίο είναι ευεργετικό για ένα μεγάλο σύνολο φορολογουμένων που έχουν σημαντικά προβλήματα.

Με το αρθρο 13, κύριοι συνάδελφοι, λύνονται πάρα πολλά προβλήματα, τα οποία επί χρόνια ταλαιπωρούν συγκεκριμένες ομάδες και μάλιστα ομάδες μετοικούντων εργαζομένων σε ευρωπαϊκές αλλά και μη ευρωπαϊκές χώρες. οι πολίτες αυτοί κατακλύζουν το Υπουργείο Οικονομικών, και ζητούν λύση στα προβλήματα τους αυτά. Πρέπει επιτέλους να τολμήσει η πολιτική ηγεσία να δώσει λύση στα προβλήματα αυτά.

Με τις διατάξεις του άρθρου 13 ακριβώς αυτό κάνουμε. Το ίδιο ισχύει και με τα άρθρα 14 και 15. Επαναλαμβάνω και πάλι ότι κάνουμε έναν εκσυγχρονισμό και μια προσαρμογή στην επικρατούσα σήμερα κατάσταση. Οι διατάξεις αυτές αποτελούν την ώριμη επεξεργασία των άρθρων που έκανε η πολιτική ηγεσία του Υπουργείου Οικονομικών επί μήνες ολόκληρους, με επιτροπή ειδικών συνεργατών και των υπηρεσιών του Υπουργείου Οικονομικών. Κρίθηκε, ότι δεν είναι δυνατόν να ασχολείται ένας μεγάλος αριθμός υπαλλήλων του Υπουργείου Οικονομικών, για να λύσει τα προβλήματα του 1989 ή του 1990 ή του 1995. 

Πρέπει να δώσουμε ένα τέλος. Οι διατάξεις αυτές έχουν αποκλειστικό σκοπό να αφήσουν επιτέλους τις τελωνειακές υπηρεσίες να στραφούν στο κύριο έργο τους, στο ελεγκτικό έργο, στις μεγάλες υποθέσεις και όχι σήμερα η μεγαλύτερη πλειοψηφία των τελωνειακών υπαλλήλων να είναι είτε σε ανακριτικές ομάδες είτε να είναι μάρτυρες στα δικαστήρια. οι δε λαθρέμποροι να έχουν τη δυνατότητα να φοροδιαφεύγουν.

Σας λέγω για ακόμη μια φορά, ότι είμαι στη διάθεσή σας. Να έρθει οποιοσδήποτε συνάδελφος στο Υπουργείο Οικονομικών για να διαπιστώσει ποια είναι η πραγματική κατάσταση και γιατί ζητούμε επιτέλους να επιλυθούν τα προβλήματα αυτά. Γνωρίζω βεβαίως ότι υπάρχει και άλλη λογική. Και υπάρχει στο Υπουργείο Οικονομικών κατατεθειμένη πείρα. Τα προβλήματα να συσσωρεύονται, να μη λύνονται ποτέ, από το 1990 μέχρι το 1996 πέρασαν 6 ολόκληρα χρόνια και δε λύθηκαν. Τολμούμε λοιπόν να πούμε ότι πρέπει να λυθούν. Δε θέλουμε να ευνοήσουμε κανένα. Θέλουμε πρώτα να δώσουμε τη δυνατότητα να καταβληθούν προς το δημόσιο οι οφειλόμενοι δασμοί και φόροι και δεύτερον...

(Στο σημείο αυτό ακούγεται ο προειδοποιητικός ήχος της λήξης του χρόνου της ομιλίας του κυρίου Υπουργού)

Κύριε Πρόεδρε, δεν είναι δυνατόν να έχω μόνο 5 λεπτά στη διάθεσή μου. Ο Υπουργός των Οικονομικών παρακολουθεί επί 5 ολόκληρες ώρες, τις θέσεις των κομμάτων. Δεν είναι δυνατόν να απαντήσω μέσα σε 5 λεπτά.

ΠΡΟΕΔΡΕΥΩΝ (Λουκάς Αποστολίδης): Θα υπάρξει κάποια ανοχή.

Το Προεδρείο, όμως, δεν μπορεί να μικραίνει και να μεγαλώνει το χρόνο. Εμείς είμαστε υποχρεωμένοι, βάσει των κανόνων που υπάρχουν, να τηρούμε το χρόνο. Υπάρχει από πλευράς του Προεδρείου η ευαισθησία, να παρακολουθούμε τη συζήτηση. Θέλω, όμως, να σας υπενθυμίσω ότι στις 12.00' θα πρέπει να έχει ολοκληρωθεί η συζήτηση.

ΓΕΩΡΓΙΟΣ ΔΡΥΣ (Υφυπ.Οικονομικών): Θα ολοκληρωθεί, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Παρακαλώ, συνεχίστε.

ΓΕΩΡΓΙΟΣ ΔΡΥΣ (Υφυπ. Οικονομικών): Είναι ανάγκη να τολμήσει επιτέλους η παρούσα πολιτική ηγεσία να αγγίξει τα προβλήματα αυτά. Πρέπει να γνωρίζετε τα προβλήματα για να συμφωνήσουμε στην επίλυσή τους. 

Αυτό κάνουμε αυτές τις δύο μέρες στην Ολομέλεια και αυτό κάναμε και στην επιτροπή. Εξηγήσαμε πλήρως τους σκοπούς των διατάξεων του νομοσχεδίου. Μιλάτε για συμφέροντα, μιλάτε για μεγάλους και για μικρούς, αλλά εγώ στην επιτροπή και εδώ τίποτα το συγκεκριμένο δεν άκουσα. Ο Υφυπουργός, σας απήντησε και σας ζήτησε να μιλήσετε συγκεκριμένα. Σας ζήτησε να κάνετε υποδείξεις βελτιώσεις. 

Ταυτόχρονα πρέπει να σας πω ότι στο πρώτο αυτό νομοσχέδιο, που κατέθεσε η Κυβέρνηση, φάνηκε ένα νέο ύφος και ήθος όσον αφορά τον τρόπο, με τον οποίο πρέπει να νομοθετούμε. 'Ολες οι θετικές προτάσεις, ανεξάρτητα από την πτέρυγα που ελέχθησαν, εγένετο αποδεκτές από την Κυβέρνηση.

Αυτό σημαίνει ότι, όπου υπήρχε πραγματικά μια κατανόηση για τα προβλήματα, υπήρξε και η αντίστοιχη αντιμετώπισή τους. Παρ' όλα αυτά, όμως, άκουσα συναδέλφους σήμερα, να επαναλαμβάνουν το ίδιο γραπτό κείμενο, το οποίο ανέγνωσαν και την πρώτη ημέρα στην Επιτροπή.

Θα έλθω τώρα στα συγκεκριμένα θέματα. Αναφέρομαι κατ' αρχήν στο άρθρο 17. Το άρθρο αυτό αποτελεί μία προσπάθεια να επιλυθούν, αγαπητοί συνάδελφοι, προβλήματα τα οποία έχουν οι ακρίτες μας στα νησιά του Αιγαίου. Κάναμε έναν σοβαρό διάλογο. Με την Τοπική Αυτοδιοίκηση της Δωδεκανήσου, με την Εκκλησία, με όλους τους αρμόδιους φορείς και προτάθηκε αυτό το δεύτερο κείμενο, το οποίο σας προτείνουμε.

Δεν προτάθηκε από κανέναν άλλον, αγαπητοί συνάδελφοι, μέχρι τη στιγμή που μιλάμε, επέκταση της διάταξης αυτής σε άλλες νησίδες. Είπα, λοιπόν, ότι είναι στη βούληση της Κυβέρνησής μας να επιλύσει τα προβλήματα αυτών των ακριτών. Βεβαίως, όποια πρόταση έλθει σε άλλο νομοσχέδιο, που να επιλύει παρόμοια προβλήματα, είναι εκ των προτέρων αποδεκτή από την Κυβέρνηση, γιατί ακριβώς θέλουμε να δείξουμε μια ευαισθησία γι' αυτούς τους ανθρώπους, οι οποίοι ζουν στα μικρά ακριτικά νησιά του Αιγαίου, κάτω από δυσκολότατες συνθήκες.

Για να είμαι, λοιπόν, συγκεκριμένος, αγαπητοί συνάδελφοι, στο άρθρο 17 δέχομαι την προσθήκη του συναδέλφου κ. Σφυρίου, να μπει και η νήσος Ψέριμος. Διορθώνω το "Καστελόριζο" και πηγαίνει με το επίσημο όνομά του, "Μεγίστη". 

'Ομως, οι υπηρεσίες της Διεύθυνσης Δημόσιας Περιουσίας επιμένουν ότι πρπει να παραμείνουν τα νησιά Αρκιοί και Μαράνθη.

Αν πράγματι έχουν παραχωρηθεί, όπως λέτε, τότε η επανάληψη δε δημιουργεί κανένα πρόβλημα, αλλά επειδή στα νησάκια αυτά που αναφέρεσθε υπάρχουν και άλλα μικρότερα νησιά, κρίνεται απαραίτητο να αναφερθούν και αυτές οι δύο νησίδες. Δεν έχουμε επομένως πρόβλημα, κύριε Σφυρίου, αν επαναλάβουμε στην ομάδα των τεσσάρων νησιών και τους Αρκιούς και τη Μαράνθη.

ΚΟΣΜΑΣ ΣΦΥΡΙΟΥ: Κύριε Υπουργέ, να τα δείτε σε άλλο νομοσχέδιο. Κοιτάξτε τα. 

ΠΡΟΕΔΡΕΥΩΝ (Λουκάς Αποστολίδης): Κύριε Σφυρίου, σας παρακαλώ, δεν έχετε το λόγο. Μην παρεμβαίνετε. 

Συνεχίστε, κύριε Υπουργέ.

ΓΕΩΡΓΙΟΣ ΔΡΥΣ (Υφυπ. Οικονομικών): 'Ερχομαι τώρα σε ένα θέμα, το οποίο απασχόλησε ιδιαίτερα τον Αρχηγό της Νέας Δημοκρατίας και του απήντησα συγκεριμένα, αλλά απασχόλησε και συναδέλφους άλλων εδώ Πτερύγων της Βουλής.

Κύριοι συνάδελφοι, δε συμφωνούμε με τη φιλοσοφία αυτή, την οποία αναπτύξατε. Εμείς πιστεύουμε ότι οι επιχειρήσεις πρέπει να πληρώνουν ένα μεγαλύτερο ποσόν λόγω της υπεραξίας των ακινήτων τους. Αυτή είναι η φιλοσοφία της διάταξης. Οφείλω να πω ότι δεν είναι δυνατόν να αγνοείτε πως εκεί που κρίνουμε, ότι το οικόπεδο έχει ιδιαίτερη σημασία, όσον αφορά την λειτουργία της επιχείρησης, κάνουμε μία ευνοϊκή ρύθμιση. 

Στις ξενοδοχειακές επιχειρήσεις και στις επιχειρήσεις κάμπινγκ το ποσοστό θα είναι 2,5%, για τα γήπεδα. Δηλαδή, οι κλίμακες είναι τρεις, 2,5%, 5% και 8%.

ΑΔΑΜ ΡΕΓΚΟΥΖΑΣ: Τώρα το λέτε αυτό.

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, με συγχωρείτε. Θα πρέπει να λάβετε υπόψη σας ότι είναι πέντε λεπτά η δευτερολογία σας και ήδη φθάσατε στα δέκα λεπτά. Θα παρακαλέσω, λοιπόν, να λάβετε υπόψη και τη διάταξη του Κανονισμού και το γεγονός ότι στις 12 η ώρα θα πρέπει να ολοκληρώσουμε τη συζήτηση. Είναι δε ακόμη να μιλήσουν και οι Κοινοβουλευτικοί Εκπρόσωποι.

Συνεχίστε, παρακαλώ.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριοι συνάδελφοι, μου κάνει εντύπωση ότι η Πτέρυγα της Νέας Δημοκρατίας δε διαβάζει ούτε τα Πρακτικά. Κατετέθη χθες στα Πρακτικά και αποτελεί συμπλήρωση του συγκεκριμένου άρθρου.

ΑΔΑΜ ΡΕΓΚΟΥΖΑΣ: Δε λέτε 50%.

ΠΡΟΕΔΡΕΥΩΝ (Λουκάς Αποστολίδης): Παρακαλώ, κύριοι συνάδελφοι, μη διακόπτετε. Ο κύριος Υφυπουργός διατυπώνει τις απόψεις του και δε νομίζω ότι χρειάζεται να γίνονται διακοπές και περαιτέρω διάλογος.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, δεν πρόκειται για διάλογο. 'Εχουμε, όμως καταθέσει γραπτή τροπολογία που το βελτιώνει και η Πτέρυγα της Νέας Δημοκρατίας διαμαρτύρεται.

Κύριοι συνάδελφοι δεν είναι αφαίμαξη των επιχειρήσεων το 2,5%, 5% και 8% επί της υπεραξίας των ακινήτων. Διότι, όπως εξήγησα στον κο 'Εβερτ και δε θέλω να το επαναλάβω για δεύτερη φορά, αυτά στην ουσία αφαιρούνται από τα κέρδη των επιχειρήσεων. Πρέπει να γίνει κατανοητό από όλους, ότι και οι επιχειρήσεις πρέπει να συμμετέχουν στην ανάγκη την οποία έχει το Κράτος να βελτιώσει επιτέλους τα οικονομικά του.

(Στο σημείο αυτό ακούγεται ο προειδοποιητικός ήχος της λήξης της παράτασης του χρόνου ομιλίας του κυρίου Υπουργού)

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, αφήστε του λίγο χρόνο. Είναι πολλά τα θέματα.

ΝΙΚΟΛΑΟΣ ΑΚΡΙΤΙΔΗΣ: Παραιτούμαι της δευτερολογίας υπέρ του Υπουργού.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Κεδίκογλου!

Ολοκληρώστε, κύριε Υφυπουργέ. Θα αναγκαστώ να σας διακόψω. 

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, θα παρακαλούσα να μη γίνονται διακοπές.

Θα ήθελα να πω ακόμα, για τους θεωρητικούς που υπερασπίζονται την άποψη για την κατάργηση της φορολογίας της υπεραξίας, ότι για τις περιπτώσεις οι επιχειρήσεις είναι ζημιογόνες, οι ζημιές των προηγούμενων χρήσεων μπορούν να συμψηφισθούν με το ποσό της υπεραξίας. 'Αρα, εάν μεν είναι κερδοφόρες αφαιρούνται από τα κέρδη, εάν έχουν ζημιές συμψηφίζονται. Ποιο είναι το πρόβλημα, λοιπόν, το οποίο δημιουργούμε;

ΒΑΣΙΛΗΣ ΚΕΔΙΚΟΓΛΟΥ: Κύριε Υπουργέ, όλα τα κεφάλαια πρέπει να αποσβένυνται.

ΓΕΩΡΓΙΟΣ ΔΡΥΣ (Υφυπ. Οικονομικών): 'Ερχομαι ξανά στο άρθρο 21, το οποίο απετέλεσε την εστία πολλών συζητήσεων. Το άρθρο 21, κύριοι συνάδελφοι, ουσιαστικά διαμορφώθηκε μέσα στη Βουλή. Και όπως διαμορφώθηκε, παρατηρώ τα εξής: Εκείνοι οι οποίοι μέχρι την πρώτη και τη δεύτερη μέρα στην επιτροπή ήσαν υπέρμαχοι αυστηρότερων διατάξεων, σήμερα γίνονται υπέρμαχοι περισσότερο ευνοϊκών διατάξεων. Ε, δεν είναι δυνατόν να είναι και το ένα σωστό και το άλλο σωστό. Σήμερα κάποιοι παραπονούνται, ότι επειδή προσθέσαμε στην παράγραφο 1, ότι δεν μπορούν να χρησιμοποιήσουν τις ευεργετικές διατάξεις εκείνοι για τους οποίους έχει εκδοθεί από την ΔΟΥ η εντολή ελέγχου. 

ΒΑΣΙΛΗΣ ΚΕΔΙΚΟΓΛΟΥ: Σας παρακαλώ, κύριε Υφυπουργέ! Πάρτε το πίσω.

ΠΡΟΕΔΡΕΥΩΝ (Λουκάς Αποστολίδης): Κύριε Κεδίκογλου, θα σας παρακαλέσω...

ΒΑΣΙΛΗΣ ΚΕΔΙΚΟΓΛΟΥ: Να το αντικαταστήσει με πραγματική τιμωρία...

Τι κουβέντα είναι αυτή!

ΓΕΩΡΓΙΟΣ ΔΡΥΣ (Υφυπ. Οικονομικών): Σας παρακαλώ, περιμένετε να τελειώσω.

ΠΡΟΕΔΡΕΥΩΝ (Λουκάς Αποστολίδης): Κύριε Κεδίκογλου, σας παρακαλώ! Δεν είναι θέμα να επιβληθούμε με τις φωνές!

ΓΕΩΡΓΙΟΣ ΔΡΥΣ (Υφυπ. Οικονομικών): Λέγω, κύριοι συνάδελφοι, ο Υφυπουργός άκουγε επί ώρες ολόκληρες πρέπει τώρα να απαντήσει. Είναι γνωστό, κύριοι συνάδελφοι, η πρόταση την οποία έκαναν μερικοί συνάδελφοι, πού σκοπεύει.

ΕΥΑΓΓΕΛΟΣ ΜΕΙΜΑΡΑΚΗΣ: Ποια πρόταση;

ΓΕΩΡΓΙΟΣ ΔΡΥΣ (Υφυπ. Οικονομικών): Αφήστε να σας πω. Θέλουν να τακτοποιηθούν και τα προβλήματα του ΦΠΑ. Και μάλιστα περιπτώσεων ΦΠΑ που είναι δυσκολότατες. Εγώ, λοιπόν, δεν έχω καμία απολύτως διάθεση, κύριοι συνάδελφοι....

(Στο σημείο αυτό ακούγεται ο προειδοποιητικός ήχος της δεύτερης παράτασης του χρόνου ομιλίας του κυρίου Υπουργού)

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, αφήστε τον. Είναι δύσκολα θέματα.

ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε και κύριε Υφυπουργέ: Με φέρνετε σε φοβερά δύσκολη θέση. Κύριε Υφυπουργέ, από τη μια μεριά απαντάτε σε ερωτήματα που μπαίνουν είτε με φωνές είτε με κραυγές από την Αίθουσα, κατά ανεπίτρεπτο τρόπο, όσο και αν είναι σοβαρή η ουσία και οι διακοπές που γίνονται. Η παράκλησή μου είναι να κλείσετε.

ΓΕΩΡΓΙΟΣ ΔΡΥΣ (Υφυπ. Οικονομικών): Θα τελειώσω. 

Κύριοι συνάδελφοι, είμαι υποχρεωμένος να σεβαστώ τον Κανονισμό. Είχα

πάρα πολλά πράγματα να αναφέρω, έτσι ώστε να γνωρίζουν οι Βουλευτές όλων των Πτερύγων γιατί ψηφίζουν θετικά ή αρνητικά.

'Επρεπε, όμως, να δοθεί η δυνατότητα στον Υφυπουργό Οικονομικών να απαντήσει.

ΠΡΟΕΔΡΕΥΩΝ (Λουκάς Αποστολίδης): Ολοκληρώσατε, κύριε Υφυπουργέ.

ΒΑΣΙΛΗΣ ΚΕΔΙΚΟΓΛΟΥ: Αφήστε τον, κύριε Πρόεδρε, να συνεχίσει.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Κεδίκογλου και αγαπητοί συνάδελφοι. Εάν ειλικρινά θέλετε να βοηθήσετε το Προεδρείο -και νομίζω ότι πρέπει να το βοηθήσετε- δεν μπορείτε να διακόπτετε συνεχώς.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, είναι πολλά τα άρθρα. Να έχει την ανοχή του Προεδρείου.

ΠΡΟΕΔΡΕΥΩΝ (Λουκάς Αποστολίδης): Κύριε Μεϊμαράκη, μην συνεχίζετε να διακόπτετε. Είχατε το λόγο προηγουμένως, κύριε Μεϊμαράκη...

ΚΥΡΙΑΚΟΣ ΣΠΥΡΙΟΥΝΗΣ : Να πάρει απόφαση η Βουλή.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Στριετία.

πυριούνη...

ΒΑΣΙΛΗΣ ΚΕΔΙΚΟΓΛΟΥ: Να ερωτηθεί η Βουλή.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ. Είστε πολλοί, παλαιοί συνάδελφοι εδώ και θα πρέπει να σεβαστείτε τον Κανονισμό. Στο Προεδρείο δεν είναι καθόλου εύκολο, κάθε στιγμή, να διακόπτει τον Υφυπουργό και να συνεχιστεί αυτή η συζήτηση.

Σας παρακαλώ, κύριε Υφυπουργέ, ολοκληρώστε.

ΓΕΩΡΓΙΟΣ ΔΡΥΣ (Υφυπ.Οικονομικών): Κύριοι συνάδελφοι, θα σεβαστώ τον Κανονισμό και θα ολοκληρώσω. Οφείλω, όμως, να πω, ότι ο Υφυπουργός Οικονομικών, μόνος, έπρεπε να απαντήσει σε τόσους ομιλητές, σε Αρχηγούς Κομμάτων, οι οποίοι μίλησαν τρεις φορές και νομίζω ότι έπρεπε να δοθεί χρόνος. 'Ομως, δεν υπάρχει, γι'αυτό και θα τελειώσω πολύ σύντομα.

Φεύγω λοιπόν από το άρθρο 21 για να πω και πάλι ότι ...

ΒΑΣΙΛΗΣ ΚΕΔΙΚΟΓΛΟΥ: Με την παράγραφο...

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ...

ΕΥΑΓΓΕΛΟΣ ΜΕΪΜΑΡΑΚΗΣ: Αφήστε τον, κύριε Πρόεδρε...

ΠΡΟΕΔΡΕΥΩΝ (Λουκάς Αποστολίδης): Μα, τι να αφήσω, κύριοι συνάδελφοι, όταν δεν τον αφήνετε εσείς. Είναι αυτή συμπεριφορά; Με συγχωρείτε, κύριε Κεδίκογλου, αλλά μόλις λέει μια λέξη ο Υφυπουργός, ξεκινάτε από κάτω και φωνάζετε. Είναι συμπεριφορά αυτή; Σας παρακαλώ.

Κύριε Υφυπουργέ, μην ανακυκλώνετε, διότι θα αναγκαστώ να σας διακόψω.

ΓΕΩΡΓΙΟΣ ΔΡΥΣ (Υφυπ.Οικονομικών): Λέω, λοιπόν, και πάλι, ότι το άρθρο 21 παραμένει ...

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, σε ένα λεπτό τελειώνετε και σας παρακαλώ, όχι διακοπές.

ΓΕΩΡΓΙΟΣ ΔΡΥΣ (Υφυπ.Οικονομικών): Κύριε Πρόεδρε, έχω τελειώσει και κατόπιν αυτού, μπορείτε να συνεχίσετε. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, το Προεδρείο έδειξε μια ελαστικότητα. Από τα πέντε λεπτά που προβλέπει ο Κανονισμός, κύριε Δρυ, μιλάτε δέκα εννέα λεπτά, παρόλο ότι οι συνάδελφοι δε σας αφήνουν να ολοκληρώσετε. Σας παρακαλώ, λοιπόν, ολοκληρώστε.

ΓΕΩΡΓΙΟΣ ΔΡΥΣ (Υφυπ.Οικονομικών): Λέω, λοιπόν, κύριοι συνάδελφοι, για να τελειώνουμε, ότι το άρθρο 21 παρ.1 και 2, παραμένουν όπως έχουν τροποποιηθεί στην Επιτροπή. Υπάρχει ένα πρόβλημα που τέθηκε από την Πτέρυγα της Νέας Δημοκρατίας και από την Πτέρυγα του ΠΑ.ΣΟ.Κ. Δεν ξέρω, αν αυτό το ίδιο πρόβλημα τίθεται και από τις άλλες Πτέρυγες, δηλαδή από το ΔΗ.Κ.Κ.Ι., από το ΚΚΕ και από το Συνασπισμό. Για το θέμα αυτό είμαι διατεθειμένος να συζητήσω μια πρόταση η οποία θα είναι αποδεκτή απ'όλες τις Πτέρυγες της Βουλής.

ΒΑΣΙΛΗΣ ΚΕΔΙΚΟΓΛΟΥ: Φέρτε την πρόταση.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Κεδίκογλου.

Το λόγο έχει ο κ.Κωστόπουλος για πέντε λεπτά.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Ο κύριος Υφυπουργός είπε ότι η Κυβέρνηση είναι εδώ για να κάνει ρυθμίσεις. 

Μέχρι σήμερα οι Κυβερνήσεις του ΠΑ.ΣΟ.Κ. στηρίζουν τη δημοσιονομική τους πολιτική πάνω στις ρυθμίσεις. Είτε επτά εκατομμύρια εκκρεμείς φορολογικές υποθέσεις λέγονται αυτές είτε καθυστερημένες καταβολές οφειλών στο Δημόσιο, που εξακολουθούν να υπάρχουν και σήμερα, είναι η βασική πορεία και η βασική γραμμή πάνω στην οποία στηρίχθηκε η δημοσιονομική πολιτική του ΠΑ.ΣΟ.Κ.

Γιατί τα χρόνια που πέρασαν και που περνάνε η οικονομία βρίσκεται σε ύφεση και συνεπώς, ο προϋπολογισμός για τον οποίο καμάρωνε η Κυβέρνηση ότι πάντοτε με μία διαφορά 300-500 δισ. έλλειμμα τον έφερνε σε πέρας, βασικά οφείλετο σε ρυθμίσεις. Αυτή είναι η βασική γραμμή της Κυβέρνησης.

Αναφερόμενος στα άρθρα -και εδώ διαφωνώ, κύριε Υφυπουργέ, μαζί σας- θέλω να πω ότι στο άρθρο 20 στο οποίο αυξάνετε κατά 800% τη φορολογία στην υπεραξία των ακινήτων και με τη διευκρίνιση την οποία κάνατε σε 250%-500% στα οικόπεδα, πρέπει να πω ότι η Νέα Δημοκρατία είναι αντίθετη. Και είναι αντίθετη, διότι πιστεύει ότι το κεφάλαιο εφόσον δεν μεταβιβάζεται, δεν φορολογείται. 

Οι επιχειρήσεις στην Ελλάδα περνάνε μία δύσκολη περίοδο. Αντί να τις βοηθήσουμε να κάνουμε επενδύσεις και να περάσουμε στην ανάπτυξη, το μόνο που κάνουμε είναι να τις φορολογούμε και να τους κάνουμε τη ζωή ακόμα δυσκολότερη.

Πρέπει να πω ακόμα, κύριε Υφυπουργέ, ότι μέχρι σήμερα τα γήπεδα, οι εκτάσεις των ξενοδοχειακών επιχειρήσεων δεν εφορολογούντο.

'Ενα δεύτερο τμήμα της φορολογίας το οποίο θέτετε, παρ'όλο, κύριε Υφυπουργέ, είπατε ότι ο προϋπολογισμός έρχεται και εκεί έπρεπε να γίνουν όλες οι φορολογικές ρυθμίσεις, είναι η φορολογία των αυτοκινήτων. Σε μία εθνική οικονομία, σε μία κοινωνία που τα εισοδήματα θα αυξηθούν με 3,5%, 4% ή και 5%, εσείς το αυτοκίνητο που είναι πλέον κτήμα όλων των Ελλήνων το φορολογείτε με τέλη αυξημένα από 25% έως 33%. Και θέλω να προσθέσω εδώ ότι είτε εκ στρογγυλεύσεως των αριθμών είτε εκ λάθους, φορολογείτε με μεγαλύτερο ποσοστό τα μεσαία αυτοκίνητα από τα ακριβά αυτοκίνητα, τα αυτοκίνητα των μεγάλων κυβικών.

ΒΑΣΙΛΗΣ ΚΕΔΙΚΟΓΛΟΥ:Σε ποιο άρθρο αναφέρεσθε;

ΔΗΜΗΤΡΙΟΣ Ν. ΚΩΣΤΟΠΟΥΛΟΣ:Στο άρθρο 22 είναι.

Τέλος, για το άρθρο 21, για το οποίο έχει γίνει όλη αυτή η φασαρία, κύριε Υπουργέ, είπατε ότι γίνεται για λόγους αντιπολιτευτικούς, είπατε ότι οι κορόνες έπεσαν γιατί πιστεύουμε ότι βρήκαμε ευκαιρία να κάνουμε αντιπολίτευση. Διαπιστώσατε ότι η Αντιπολίτευση, η οποία νομίζω ότι σας βοήθησε αρκετά, δεν προέρχεται μόνο απ'αυτήν την πλευρά. Και μάλιστα, μπορώ να πω ότι οι συνάδελφοι της Συμπολιτεύσεως εκαρπώθησαν τα αντιπολιτευτικά εύσημα και στην Επιτροπή, από τον Τύπο και τα Μέσα Μαζικής Ενημέρωσης, και στην Ολομέλεια.

Εμείς είπαμε εξ αρχής ότι αυτή η ρύθμιση την οποία κάνετε, για μας είναι μία ρύθμιση που έχει δύο σκέλη, δύο υποχρεώσεις. Η μία υποχρέωση είναι να έχετε ταμειακή ρευστότητα που τόσο έχετε ανάγκη και η άλλη υποχρέωση καθ'ημάς είναι υποχρεώσεις προεκλογικές.

Σας είπα κατά κόρον, ότι για μας πίσω απ'αυτήν την αθώα κατ'αρχήν διάταξη υπάρχουν υποχρεώσεις προεκλογικές. Και σας το είπαμε γιατί πιστεύουμε, κύριε Υπουργέ, ότι φθάσατε στο σημείο να κουνάτε τα φύλλα ελέγχου πριν τα κοινοποιήσετε σε κάποιους τους οποίους υποχρεώσατε να σας υποστηρίξουν προεκλογικά. Πιστεύω, ότι μέσα σ'αυτό είναι ο Φ.Π.Α. κάποιων Μέσων Μαζικής Ενημέρωσης, είναι τα αγγελιόσημα κάποιων Μέσων Μαζικής Ενημέρωσης.

Εάν λοιπόν, επιμείνετε, κύριε Υπουργέ, να περάσετε αυτήν τη διάταξη, σας λέμε ότι κακώς επιμένετε. Και εμείς για μία ακόμη φορά σας λέμε και σας τονίζουμε ότι θα παρακολουθήσουμε τους πολίτες ή τις εταιρείες ή τα νομικά πρόσωπα, που υποτίθεται ότι δεν ξέρετε, που θα ζητήσουν ρύθμιση. Θα υποβάλουν δηλώσεις και θα δούμε ποιοι είναι.

Εάν, όμως, εξακολουθείτε να επιμένετε, πιστεύω ότι οι συνάδελφοι που σας ζήτησαν περαιτέρω ρύθμιση για να υπάρχει η ισότητα των όπλων, η ισότητα των πολιτών, θα πρέπει να την εφαρμόσετε και για εκείνους τους ανθρώπους, για εκείνους τους επαγγελματίες, για εκείνους τους εργολάβους -δεν τους ξέρω, δεν είναι στην πατρίδα μου, δεν είναι φίλοι μου- που καταστρέφονται με τα μεγάλα πρόστιμα τα οποία ισχύουν στο νόμο.

Θέλω εδώ, κύριε Υπουργέ, να σας πω ότι καλό θα ήταν αντί να κάνετε ρυθμίσεις, να φέρνατε διάταξη μικρότερων προστίμων, διότι τα ποσοστά των προστίμων είναι θανατηφόρα για οποιοδήποτε 'Ελληνα.

ΠΡΟΕΔΡΕΥΩΝ (Λουκάς Αποστολίδης): Ο κος Γεωργακόπουλος έχει το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, παρακολουθώντας κανένας τη συζήτηση εδώ επί πεντάωρο θα νόμιζε ότι έχουμε πάθει όλοι σχιζοφρένεια. Γιατί ακούστηκαν τόσο αλληλοσυγκρουόμενες απόψεις από όλες τις Παρατάξεις, που αδυνατώ να τις βάλω σε μια λογική σειρά. Μας κατακεραυνώνει η Νέα Δημοκρατία, γιατί κανουμε χαριστικές ρυθμίσεις, λέει και έρχονται οι Βουλευτές της και ζητάνε χαριστικότερες ρυθμίσεις. Και όχι μόνο οι Βουλευτές της Νέας Δημοκρατίας, αλλά και οι Βουλευτές του ΠΑ.ΣΟ.Κ. Και αναφέρομαι στη ρύθμιση, την οποία ζήτησαν για τις τεχνικές εταιρείες της Εύβοιας, Κοζάνης και όπου αλλού.

ΒΑΣΙΛΗΣ ΚΕΔΙΚΟΓΛΟΥ: Εγώ δε ζήτησα καμία ευνοϊκή ρύθμιση.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε συνάδελφε, δε σας διέκοψα.

ΒΑΣΙΛΗΣ ΚΕΔΙΚΟΓΛΟΥ: Για καμιά δε ζητήσαμε. Δεν το δέχομαι αυτό.

ΠΡΟΕΔΡΕΥΩΝ (Λουκάς Αποστολίδης): Κύριε Κεδίκογλου, σας παρακαλώ.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δε με ενδιαφέρει αν το δέχεστε ή δεν το δέχεστε, κύριε Κεδίκογλου.

Εδώ, κύριε Υπουργέ, πρέπει να πούμε τα πράγματα με το όνομά τους. Δεν έπεται ότι επειδή το Υπουργείο έπιασε κάποιους κλέφτες και απατεώνες και τους έχει να πληρώσουν, επειδή δεν μπορεί να πιάσει και τους υπόλοιπους κλέφτες και απατεώνες, πρέπει να αθωώσει αυτούς τους κλέφτες και απατεώνες. Γιατί πρόκειται περί κλεφτών και απατεώνων. Γιατί έδιναν το ΦΠΑ ως έκπτωση στα δημόσια έργα για να παίρνουν τα δημόσια έργα. 'Επαιρναν πλαστά και εικονικά τιμολόγια και όχι μόνο δεν πλήρωναν το ΦΠΑ, αλλά έπαιρναν και επιστροφή από το ΦΠΑ. Και θα έλθουμε τώρα να τους δώσουμε χάρη;

ΒΑΣΙΛΗΣ ΚΕΔΙΚΟΓΛΟΥ: Αυτό κάνετε.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν κάνουμε αυτό, κύριε συνάδελφε. Κάνετε λάθος.

ΠΡΟΕΔΡΕΥΩΝ (Λουκάς Αποστολίδης): Κύριε Κεδίκογλου, μη διακόπτετε.

ΒΑΣΙΛΗΣ ΚΕΔΙΚΟΓΛΟΥ: Είναι προσβολή, κύριε Πρόεδρε.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα έλθουμε τώρα σ'αυτούς τους οποίους ήλεγξε το Υπουργείο των Οικονομικών, αυτούς τους οποίους απεκάλυψε, να δώσουμε χάρη; Οι έλεγχοι λειτουργούν αποτρεπτικά. Είναι γεγονός ότι δεν μπορούν να ελεγθούν όλες οι επιχειρήσεις, αλλά όποιες ελέγχονται και συλλαμβάνονται, θα πληρώνουν για να παίρνουν μάθημα οι άλλοι για να δουν ότι δεν μπορούν να γίνονται κλέφτες και απατεώνες εις βάρος του Δημοσίου και να έρχεται μετά το Δημόσιο να δίνει χάρη. Τέτοιες προτάσεις καλά κάνετε και δεν τις δέχεστε. Δεν είναι δυνατόν εδώ στη Βουλή να ακούγονται τέτοια πράγματα.

'Οσον αφορά την αναπροσαρμογή των παγίων που άστραψε και βρόντηξε ο Αρχηγός της Νέας Δημοκρατίας ο κος 'Εβερτ, πρώτον δεν έχει διαβάσει τη διάταξη. Λέει ότι από την αναπροσαρμογή αφαιρούνται -γιατί μίλησε για ζημιογόνες επιχειρήσεις κ.λπ.- όλες οι ζημίες και το υπόλοιπο που θα μείνει, αν θα μείνει από τις ζημιογόνες επιχειρήσεις, θα φορολογηθεί με 5% και 8%. 'Ενα είναι αυτό.

Δεύτερον, είναι δεδομένο ότι δίνεται η δυνατότητα αυξημένων αποσβέσεων εφ όσον θα έχουν κεφάλαια μεγάλα οι επιχειρήσεις αυτές. Η αναπροσαρμογή το κάνει αυτό.

ΑΔΑΜ ΡΕΓΚΟΥΖΑΣ: Δεν είναι καινούριο αυτό.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν τα ξέρετε καθόλου καλά.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Ρεγκούζα.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Οταν, λοιπόν, έρχεται το δημόσιο και τους απαλλάσσει με 35% και 40% από τις ηυξημένες αποσβέσεις από τα κέρδη τους και τους λέει δώστε 5%, τους υπερφορολογεί και δεν μπορούν να κάνουν επενδύσεις; Και σας πληροφορώ ότι οι επενδύσεις επί των ημερών του ΠΑ.ΣΟ.Κ., -οι ιδιωτικές επενδύσεις, που επί των ημερών των δικών σας δίνατε 1% φορολόγηση πήγαν κατά διαόλου, ήταν αρνητικές είναι σταθερές στο 10% με 13% κάθε χρόνο. Δεν είναι λόγος αυτός μη επενδύσεων. Αλλά είναι η νοοτροπία την οποία έχει η δεξιά να χαρίζει πάντοτε στο μεγάλο κεφάλαιο. 'Οταν αποκτάνε περιουσιακά στοιχεία η αναπροσαρμογή των παγίων στοιχείων θα βελτιώσει το χαρτοφυλάκιό τους, θα τους δώσει τη δυνατότητα να πάρουν μεγαλύτερα δάνεια και να βελτιώσουν την οικονομική τους θέση. Δεν είναι εις βάρος, λοιπόν, των επιχειρήσεων αυτό το οποίο γίνεται.

Στο άρθρο 21, κύριε Υπουργέ, για να είμαι σύντομος θα μιλήσω τηλεγραφικά από εδώ και στο εξής, έχετε μια ημερομηνία 15.11.96 να κάνουν αιτήσεις αυτοί οι οποίοι θέλουν να ρυθμίσουν τα χρέη τους. Παρακαλώ να δώσετε ένα μήνα παράταση, γιατί πάρα πολλοί δεν το αντελήφθησαν.

ΒΑΣΙΛΗΣ ΚΕΔΙΚΟΓΛΟΥ: Για να προλάβουν όλοι! 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν το αντελήφθησαν πάρα πολλοί και θα σας τη ζητήσουν αυτήν την παράταση. Μετά όταν θα δείτε το μέγεθος αυτών που θα το ζητάνε θα μας φέρετε διάταξη. Κάντε το από τώρα λοιπόν.

ΒΑΣΙΛΗΣ ΚΕΔΙΚΟΓΛΟΥ: 'Aρα ξέρετε ότι υπάρχει μεγάλος αριθμός παρανομησάντων στους οποίους δεν έχουν κοινοποιηθεί φύλλα.

ΠΡΟΕΔΡΕΥΩΝ (Λουκάς Αποστολίδης): Κύριε Κεδίκογλου...

ΒΑΣΙΛΗΣ ΚΕΔΙΚΟΓΛΟΥ: Να τιμωρηθούν όλοι, κύριε Πρόεδρε!

ΠΡΟΕΔΡΕΥΩΝ (Λουκάς Αποστολίδης):Κύριε συναδελφε, ο κ. Γεωργακόπουλος, δεν απευθύνεται μόνο σε σας. Απευθύνεται και διατυπώνει τις απόψεις του.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε συνάδελφε, επειδή δεν έχετε κατανοήσει τη διάταξη, σας την εξηγώ, για να σταματήσετε να διαμαρτύρεσθε. Η διάταξη λέει, από τη στιγμή που έχει δοθεί εντολή ελέγχου ...

ΒΑΣΙΛΗΣ ΚΕΔΙΚΟΓΛΟΥ: Για πέντε μόνον έχει δοθεί ενώ είναι γνωστοί όλοι.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν έχει δοθεί σε πέντε.

ΠΡΟΕΔΡΕΥΩΝ (Λουκάς Αποστολίδης): Κύριε Γεωργακόπουλε, θα σας παρακαλούσα να μην απαντάτε στον Κεδίκογλου.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Από τη στιγμή που έχει δοθεί, λοιπόν εντολή ελέγχου, δεν μπορούν να πάνε στη ρύθμιση. Μπορούν να πάνε στη ρύθμιση, οι εταιρείες για τις οποίες δεν έχει δοθεί καμία απολύτως εντολή ελέγχου από τις 25 του μηνός και πίσω.

Ανεξάρτητα από αυτό, τόνισα ότι επειδή δεν μπορούμε να πιάσουμε όλους τους κλέφτες, δεν έπεται ότι δεν πρέπει να τιμωρήσουμε τους κλέφτες που πιάνουμε. Η λογική να χαρίσουμε και στους κλέφτες που έχει συλλάβει το Υπουργείο Οικονομικών, επειδή δεν μπορούμε να συλλάβουμε όλους τους κλέφτες, είναι λάθος.

Δεύτερον, κύριε Υπουργέ, στην τροποποίηση που μας δώσατε για τις ΠΑΕ -τουλάχιστον σ' αυτήν που έχω εγώ- δεν αναφέρεται μέσα ότι οι ενενήντα δόσεις γίνονται σαράντα οκτώ.

Τρίτον, να βελτιώσετε ακόμη τη διάταξη, και αν κάποιοι από τους προέδρους των ΠΑΕ δε θέλουν να βάλουν την προσωπική τους εγγύηση, να τους ζητήσετε εγγυητική επιστολή. Να πάρετε μία εγγυητική επιστολή από τις ΠΑΕ, έτσι ώστε ό,τι ρυθμίσουν να το πληρώσουν. Καθαρές κουβέντες. 'Οποιος δε θέλει να δώσει προσωπική εγγύηση, να δώσει εγγυητική επιστολή. Εγώ μάλιστα θα έλεγα να καταργήσουμε την προσωπική εγγύηση και να πάμε κατευθείαν σε εγγυητική επιστολή, γιατί μόνο τότε είναι σίγουρο ότι θα πληρωθούν. Χωρίς εγγυητική επιστολή, δεν πρόκειται να πληρωθούν.

Επίσης, κάποιος συνάδελφος είπε ότι προσφέρουν στο Δημόσιο οι ποδοσφαιρικές εταιρείες.

ΕΥΑΓΓΕΛΟΣ ΜΕΪΜΑΡΑΚΗΣ: Συνάδελφος του ΠΑΣΟΚ.


ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Γιατί οι άλλες εταιρείες δεν προσφέρουν;

ΠΡΟΕΔΡΕΥΩΝ (Λουκάς Αποστολίδης): Κύριε Γεωργακόπουλε, μην απαντάτε.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν απήντησα, κύριε Πρόεδρε. Σας παρακαλώ, μην καταστρέφετε τη συζήτηση. Επιτέλους! Μην επεμβαίνετε κάθε φορά χωρίς να υπάρχει λόγος!

ΠΡΟΕΔΡΕΥΩΝ (Λουκάς Αποστολίδης): Επεμβαίνω, κύριε Γεωργακόπουλε, όταν απαντάτε. 'Οταν σε κάθε συνάδελφο που σας διακόπτει...

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν απήντησα σε καμία διακοπή. Στη μόνη διακοπή στην οποία απήντησα ήταν του κ. Κεδίκογλου.

ΠΡΟΕΔΡΕΥΩΝ (Λουκάς Αποστολίδης): Συνεχίστε, κύριε Γεωργακόπουλε, αλλά για να μη δέχεσθε τις παρεμβάσεις των συναδέλφων, θα πρέπει τουλάχιστον να σεβαστείτε τον Κανονισμό, όσον αφορά το χρόνο. 'Εδωσα χρόνο παραπάνω στον κύριο Υφυπουργό για να απαντήσει, ο κ. Κωστόπουλος προηγουμένως πήρε πέντεμισι λεπτά -δεν έφθασε καν τα έξι λεπτά- και η παράκληση είναι, οι Κοινοβουλευτικοί Εκπρόσωποι να σεβαστούν τον Κανονισμό όπως έχει διατυπωθεί.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, με την τακτική την οποία ακολουθείτε, θα μας αναγκάσετε άλλη φορά να μη δεχθούμε να γίνει συζήτηση των άρθρων σε ομάδες και να δεχόμαστε να συζητιέται μόνο ένα-ένα άρθρο, για να έχουμε πέντε λεπτά σε κάθε άρθρο. 

(Χειροκροτήματα)

Αυτό, αν δε δείχνετε την ελάχιστη ανοχή την οποία ζητούμε για να ολοκληρώσουμε τη σκέψη μας και επεμβαίνετε κάθε φορά, καταστρέφοντας τον κοινοβουλευτικό λόγο. Μπορείτε να συνεχίσετε εσείς τη συζήτηση!

(Χειροκροτήματα)

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, το λόγο παρακαλώ επί προσωπικού.

ΠΡΟΕΔΡΕΥΩΝ (Λουκάς Αποστολίδης): Κύριε Κεδίκογλου, δεν έχετε το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, θέλω το λόγο επί προσωπικού.

ΠΡΟΕΔΡΕΥΩΝ (Λουκάς Αποστολίδης): Κύριε Κεδίκογλου, δεν έχετε το λόγο!

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, ο κ. Γεωργακόπουλος αναφέρθηκε σε μένα. Ας αφήσετε τη Βουλή να αποφασίσει αν υπάρχει προσωπικό ή όχι.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Κεδίκολγου, εξηγήστε μας σε τι συνίσταται το προσωπικό.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, ο κ. Γεωργακόπουλος, όπως άκουσαν όλοι οι συνάδελφοι, μου απέδωσε τη μομφή ότι τάχα εγώ ζητώ χάρισμα ποινών και χρεών κ.λπ. Αυτή είναι η χειρότερη μομφή που μπορεί να αποδοθεί σε ένα Βουλευτή. Δώστε μου σας παρακαλώ δύο λεπτά για να απαντήσω.

ΠΡΟΕΔΡΕΥΩΝ (Λουκάς Αποστολίδης): Κύριε Κεδίκογλου, σας εκτιμώ ειλικρινά και σας λέω ότι ο κ. Γεωργακόπουλος δεν απευθύνθηκε προσωπικά σε σας.

ΒΑΣΙΛΗΣ ΚΕΔΙΚΟΓΛΟΥ:Κύριε Πρόεδρε, ακούστηκε το όνομά μου.

ΠΡΟΕΔΡΕΥΩΝ (Λουκάς Αποστολίδης):Ορίστε, κύριε Κεδίκογλου, έχετε το λόγο.

ΒΑΣΙΛΗΣ ΚΕΔΙΚΟΓΛΟΥ:Κύριε Πρόεδρε, η δική μου τοποθέτηση είναι σαφής και κρυστάλλινη. Δεν είναι δυνατόν σε δύο Νομούς στην Κοζάνη και στην Εύβοια, που ήξερε, να έχουν γίνει, τάχα, έλεγχοι και οι έλεγχοι στις μεγάλες εταιρείες πετρελαίων ασφαλιστικές και ακούσατε ότι ο κ. Γεωργακόπουλος ζήτησε παράταση να το μάθουν όλοι, πόσο μεγάλο πλήθος είναι τους οποίους γνωρίζει το Υπουργείο Οικονομικών- να μένουν απέξω...

ΠΡΟΕΔΡΕΥΩΝ (Λουκάς Αποστολίδης):Αυτή είναι συζήτηση επί της ουσίας.

ΒΑΣΙΛΗΣ ΚΕΔΙΚΟΓΛΟΥ:Κύριε Πρόεδρε, θα τελειώσω. Ζήτησα να επιβάλετε πρόστιμο στις παραβάσεις του ΦΠΑ όλων, είτε έτσι είτε αλλιώς. Διαφορετικά -αυτή είναι η θέση μας και είναι όλων των Πτερύγων- να αποσύρετε την διάταξη και να φέρετε άλλη διάταξη επιβολής προστίμου στις παραβάσεις ΦΠΑ, εκεί που νομίζετε εσείς.

ΠΡΟΕΔΡΕΥΩΝ (Λουκάς Αποστολίδης):Κύριοι συνάδελφοι -και απευθύνομαι στον κ. Γεωργακόπουλο- νομίζω ότι το Προεδρείο έδειξε και την ευαισθησία και την ελαστικότητα, άφησε να διεξαχθεί ο κοινοβουλευτικός διάλογος και ειλικρινά απορώ γιατί αυτή η αποστροφή προς το Προεδρείο, όταν ξέρει πολύ καλά ο κ. Γεωργακόπουλος ότι η ώρα είναι περασμένη, ότι είναι και άλλοι Κοινοβουλευτικοί Εκπρόσωποι που θέλουν να μιλήσουν και ειλικρινά δε θα ήθελα να διατυπώνονται τέτοιες κουβέντες μέσα εδώ.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:Κύριε Πρόεδρε, θα ήθελα το λόγο να σας απαντήσω.

ΠΡΟΕΔΡΕΥΩΝ (Λουκάς Αποστολίδης):'Οχι κύριε Γεωργακόπουλε, δε θα κάνουμε διάλογο, διατυπώσατε την άποψή σας και διατύπωσα την άποψή μου.

Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):Ο κύριος Υφυπουργός προσπάθησε στη δευτερολογία του να περάσει μία άποψη, που είναι τελείως αντίθετη με το νομοσχέδιο και τις ρυθμίσεις, ότι δήθεν αυτό γίνεται για να εξυπηρετηθούν μετοικούντες, εργαζόμενοι. Μα, τους εργαζομένους τους αφορά μια παράγραφος, σχετικά με τον ΟΤΕ και τους βάζετε για πρώτη φορά φόρο.

'Οσον αφορά τους μετοικούντες, στο άρθρο 13, κύριε Υφυπουργέ, δεν τους εξυπηρετείτε. Ξέρετε ποιους εξυπηρετείτε; Γιατί οι μετοικούντες στα δικαστήρια απαλλάσσονται όλοι, όταν πάνε για λαθρεμπορία, ελλείψει δόλου. Ποιοι καταδικάζονται; Οι μαντράδες που φέρουν μαζικά τα αυτοκίνητα, αξιοποιώντας το δικαίωμα ή κάποιοι που παίρνουν τη Μερσεντές των 2000 κυβικών, που είναι μεγαλοεπιχειρηματίες, που είναι μεγαλοεργολάβοι ή κάποιοι που έχουν εικονικές εταιρείες στη Γερμανία και αλλού και αξιοποιούν το δικαίωμα του επαναπατρισμού με ατέλεια, δίνουν στους Πόντιους 500.000 ή 900.000 τώρα τελευταία. Αυτούς, κύριε Υφυπουργέ, με τη διάταξη του άρθρου 13 ευνοείτε και χάνει το Δημόσιο δισεκατομμύρια.

ΑΘΑΝΑΣΙΟΣ ΓΕΩΡΓΙΑΔΗΣ:Τώρα είναι ενάμισυ εκατομμύριο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):'Εστω τώρα. Ξεκίνησε από 100.000, πήγε σταδιακά 500.000, 1.000.000, ίσως να είναι τώρα 1.500.000. Και παίρνει τη Μερσεντές που αξίζει πολλά εκατομμύρια.

Θέλω να πω ότι εδώ όλες οι ρυθμίσεις διαγράφουν χρέη -σε ποιους;-Σ'αυτούς που ελέγχθηκαν από τις εφορίες, από τα τελωνεία, που βεβαιώθηκαν δικαστικά με αποφάσεις πρωτοβάθμιων και δευτεροβάθμιων δικαστηρίων τα χρέη, αυτών τα χρέη διαγράφει. Δεν διαγράφει εκείνων που δεν ελέγχθησαν καθόλου.

Τέλος, ήθελα να πω ότι όσον αφορά το άρθρο για τα νησιά, η θέση η δική μας είναι ότι πρέπει να μπει μια γενική διάταξη που να πιάνει-αυτή η ρύθμιση που κάνετε, είναι σωστή και εδώ τονίζουμε ότι είναι σωστή-όλα τα ακριτικά νησιά. Πρέπει να το δείτε και συμφωνούμε απόλυτα μ'αυτήν τη ρύθμιση, γιατί πράγματι έτσι μπορούμε να συμβάλουμε...

ΓΕΩΡΓΙΟΣ ΔΡΥΣ (Υφυπ. Οικονομικών):Το είπα κύριε Τσοβόλα.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):...για να μείνει ο κόσμος εκεί και να έλθουν ακόμη και 'Ελληνες του εξωτερικού να μείνουν στα νησιά μας. Θα μας βρείτε απόλυτα σύμφωνους σε μια τέτοια διάταξη.

Και κλείνοντας, κύριε Υπουργέ, επιμένω -και παρακαλώ δείτε το την τελευταία στιγμή- να αποσύρετε πράγματι το άρθρο 21 και την παράγραφο 1 και το άλλο για τις ΠΑΕ. Εμείς θα συμφωνήσουμε για τις ΠΑΕ, να εξαιρέσετε τα ερασιτεχνικά σωματεία. Να εξαιρέσετε, επίσης, ΠΑΕ της περιφέρειας, γιατί πήραμε τον πίνακα και βλέπουμε, κύριε Υπουργέ, -και το ξέρετε πολύ καλά-ότι στα 9 δισ. που χρωστάνε οι ΠΑΕ, το 55% το χρωστάει μία και μόνο.

ΓΕΩΡΓΙΟΣ ΔΡΥΣ (Υφυπ. Οικονομικών):'Οχι δεν είναι ακριβές αυτό.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Αυτά βλέπω στο χαρτί που μας δώσατε. Αυτό πήρα.

(Στο σημείο αυτό, την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

ΓΕΩΡΓΙΟΣ ΔΡΥΣ (Υφυπ. Οικονομικών):Μου επιτρέπετε, κύριε Πρόεδρε;

ΠΡΟΕΔΡΕΥΩΝ (Παναγιώτης Ν. Κρητικός):Αν επιτρέπει και ο ομιλητής, ορίστε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Βεβαίως.

ΓΕΩΡΓΙΟΣ ΔΡΥΣ (Υφυπ. Οικονομικών):Λέω ότι αυτό το κείμενο δεν είναι επικαιροποιημένο. Τη δεύτερη μέρα μοιράστηκε στην επιτροπή νέο κείμενο και παρακαλώ να το πάρετε. Είμαι σίγουρος ότι είσθε καλοπροαίρετος και θα δείτε αμέσως το σφάλμα σας.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ):Εντάξει.

Εν πάση περιπτώσει, εμείς θα λέγαμε ναι στη ρύθμιση για τα ερασιτεχνικά σωματεία, ναι στη ρύθμιση αλλά με παροχή -είναι σωστή η πρόταση που έκανε ο Κοινοβουλευτικός Εκπρόσωπος εγγυητικής επιστολής για να είναι τέλος στις ΠΑΕ εκτός Αθηνών και στις άλλες όχι, γιατί έχουν γίνει πολλές φορές οι ρυθμίσεις και αυτό πράγματι είναι μια πρόκληση προς την Κοινωνία.

Επιμένουμε στις θέσεις μας και παρακαλώ ειλικρινά τον κύριο Υφυπουργό να δει και το άρθρο 13. Αν στις προθέσεις σας είναι να τους καλύψετε τους επαναπατρισθέντες, που αξιοποίησαν την ανάγκη, βάλτε το ρητά και εκεί εμείς θα συμφωνήσουμε βγάλτε για τους επαναπατρισθέντες, χωρίς να περιλαμβάνει η διάταξη τους συμμετόχους ή τους συναυτουργούς, που είναι αυτοί που σας λέω -είναι κοροϊδία- που αξιοποίησαν το δικαίωμα που δόθηκε στους επαναπατρισθέντες και πλούτισαν, κύριε Υπουργέ. Επειδή είμαι βέβαιος ότι είναι καλόπιστη από την πλευρά σας η τοποθέτηση, να γίνει τουλάχιστον αυτή η διάκριση.

ΠΡΟΕΔΡΕΥΩΝ (Παναγιώτης Ν. Κρητικός):Ο κύριος Υφυπουργός έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών):Είναι αποδεκτό, κύριε Τσοβόλα αυτό που είπατε. Η διάταξη αφορά μόνο τους μετοικούντες. Θα επαναδιατυπωθεί το άρθρο έτσι που να αποκλείονται της ρύθμισης οι συνένοχοι.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):'Ετσι συμφωνούμε.

ΒΑΣΙΛΗΣ ΚΕΔΙΚΟΓΛΟΥ:Θα πρέπει να το δούμε τώρα.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Αυδής έχει το λόγο.

ΛΕΩΝΙΔΑΣ ΑΥΔΗΣ:Θα πρέπει προ της ψηφοφορίας να το έχουμε.

Κυρίες και κύριοι συνάδελφοι, είπα χθες ότι ανάλογα με το χαρακτήρα τους οι διατάξεις του νομοσχεδίου, τα άρθρα 1 έως 12, χωρίζονται σε τέσσερις κατηγορίες. Από τη συζήτηση των υπόλοιπων άρθρων προκύπτει ότι υπάρχει μια πέμπτη κατηγορία, είναι οι φορομπηχτικές διατάξεις. Αναφέρομαι ειδικά στο άρθρο 22 παράγραφος 3 και στο άρθρο 20 του νομοσχεδίου με το οποίο αντίστοιχα προβλέπονται η αύξηση του φόρου κυκλοφορίας των αυτοκινήτων και η αναπροσαρμογή της αξίας των ακινήτων των επιχειρήσεων.

Κατά τη διάρκεια της συζήτησης, παρά τη δυσμενή επίπτωση στη δημοτικότητα του λόγου μου, προσεπάθησα να μιλήσω σε ήπιους τόνους και να κάνω πάρα πολύ συγκεκριμένες αναφορές και προτάσεις, ακόμα και να εκφράσω και ανησυχίες μήπως ο κύριος Υφυπουργός έχει κατά λάθος υιοθετήσει κάποιες διατυπώσεις πέρα από τη θέλησή του.

'Εχω την αίσθηση ότι από τη δική μας πλευρά καταβλήθηκε κάθε προσπάθεια για διάλογο αλλά δυστυχώς δεν έχουμε πεισθεί για την ορθότητα των διατάξεων που προτείνονται. Επομένως, παραμένουμε στην αρνητική τοποθέτησή μας για όλες τις διατάξεις εκτός των άρθρων 17 και 18. Για το άρθρο 17, έστω την τελευταία στιγμή, εγώ θέλω να εκφράσω ...

(Θόρυβος στην Αίθουσα)

ΠΡΟΕΔΡΕΥΩΝ (Παναγιώτης Ν. Κρητικός):Κύριοι Βουλευτές, παρακαλώ ησυχία, γίνεται συζήτηση. Είμαστε στο τελευταίο στάδιο και θα παρακαλέσω να κάνετε ησυχία.

Συνεχίστε, κύριε Αυδή.

ΛΕΩΝΙΔΑΣ ΑΥΔΗΣ:Για το άρθρο 17, το οποίο θα υπερψηφίσω, θέλω να εκφράσω μια ανησυχία που μου δημιουργήθηκε από τη συζήτηση εδώ. Αν διεκδικούνται αυτά τα ακίνητα, τα οποία θα παραχωρηθούν στους κατοίκους των νησίδων από τη Μονή του Αγίου Ιωάννου, αν συγκράτησα καλώς το όνομα της Μονής, υπάρχει ένας κίνδυνος, όχι μόνο να είναι δώρο άδωρο η παραχώρηση, αλλά και να εξαναγκαστούν να εγκαταλείψουν εκτάσεις που κατέχουν του παραχωρουμένου τμήματος για να τις αναλάβει στην κατοχή της η Μονή και εν συνεχεία οι φερόμενοι ότι ευεργετούνται να κυνηγάνε το Δημόσιο για να τους δώσει πίσω το τίμημα που θα έχουν καταβάλει.

Αυτό το γράφω επειδή ξέρω ότι δε θα υπάρξει κάποια θερμή ανταπόκριση από την πλευρά του κυρίου Υφυπουργού. Το γράφω απλώς για να καταχωρισθεί στα Πρακτικά και για να το έχουν υπόψη οι ενδιαφερόμενοι.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή).

Κύριε Πρόεδρε, εγώ μίλησα τρία λεπτά και τελείωσα, ενώ έχουν μιλήσει συνάδελφοι επτά λεπτά και δεκαπέντε λεπτά.

ΠΡΟΕΔΡΕΥΩΝ (Παναγιώτης Ν. Κρητικός): Ευχαρίστως να υπάρξει ανοχή αν θέλετε να συνεχίσετε.

ΛΕΩΝΙΔΑΣ ΑΥΔΗΣ: 'Οχι, δε θέλω. Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, εγώ θα σας πρότεινα μια λύση, επειδή είδα και από την πλευρά σας μία διάθεση συμβιβασμού, αλλά και δεδομένης της αντίδρασης όλων των Κομμάτων της Αντιπολίτευσης, μάλιστα και Βουλευτών της Συμπολίτευσης -είχαμε περιπτώσεις άλλοι να φύγουν και άλλοι να δηλώσουν παρών, άλλοι ζητάνε ισότητα στην παρανομία- θα σας έλεγα: Δεν παίρνετε πίσω όλο το άρθρο 21, να μην ξεκινήσει και η Κυβέρνηση το νομοθετικό της έργο με χαριστικές διατάξεις;

Να έρθει ο προϋπολογισμός, να ψηφισθεί, να φέρετε ένα καινούριο φορολογικό νομοσχέδιο και τότε τα ξαναφέρνετε. 'Οχι ότι εμείς και τότε θα συμφωνήσουμε.

'Οσον αφορά δε αυτό που ζητήσατε για τη διάταξη 1 του άρθρου 21 εμείς δεν είναι δυνατόν να συμφωνήσουμε στην ισότητα, στην παρανομία. Αποσύρτε τη διάταξη, να υπάρχει τουλάχιστον μία ισότητα στη νομιμότητα. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της ενότητος...

ΒΑΣΙΛΗΣ ΚΕΔΙΚΟΓΛΟΥ: Μα υπάρχουν δευτερολογίες, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Δεν εκδηλώθηκε ενδιαφέρον από εκείνους οι οποίοι δικαιούνται να δευτερολογήσουν. Εσείς είχατε προτασσόμενη δευτερολογία; Δεν έχετε επομένως δικαίωμα.

ΒΑΣΙΛΗΣ ΚΕΔΙΚΟΓΛΟΥ: 'Ημασταν στην επιτροπή.

NIKOΛΑΟΣ ΝΙΚΟΛΟΠΟΥΛΟΣ: Υπάρχουν και οι δευτερολογίες.

ΠΡΟΕΔΡΕΥΩΝ (Παναγιώτης Ν. Κρητικός):Κύριοι συνάδελφοι, είναι δώδεκα η ώρα, θα κηρύξω περαιωμένη τη συζήτηση σύμφωνα με τη ομόφωνη απόφαση που έχουμε πάρει. Πού θα πάμε; Να ακούσω.

ΒΑΣΙΛΗΣ ΚΕΔΙΚΟΓΛΟΥ: Να πάμε μέχρι τις μία η ώρα.

ΝΙΚΟΛΑΟΣ ΝΙΚΟΛΟΠΟΥΛΟΣ: Να παραταθεί η συζήτηση, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, δεν μπορούμε να παραβιάσουμε την απόφαση την οποία ομόφωνα έχουμε πάρει, για να σεβασθούμε εαυτούς και αλλήλους και το κύρος του Κοινοβουλίου, κύριε συνάδελφε. Πήραμε μία απόφαση.

ΓΙΩΡΓΟΣ ΑΔΑΜΟΠΟΥΛΟΣ: Να ληφθεί υπόψη ότι υπάρχουν τροπολογίες Βουλευτών, νομίμως και εγκαίρως κατατεθείσες, που πρέπει να συζητηθούν.

ΠΡΟΕΔΡΕΥΩΝ (Παναγιώτης Ν. Κρητικός): Τι να κάνουμε όμως; Δεν μπορούμε και δεν έχουμε χρόνο. 'Αλλωστε όταν πήραμε την απόφαση είχαμε υπόψη και τις τροπολογίες.

ΓΙΩΡΓΟΣ ΑΔΑΜΟΠΟΥΛΟΣ: 'Οσον αφορά το κυρίως νομοσχέδιο να κηρύξετε περαιωμένη....

ΠΡΟΕΔΡΕΥΩΝ (Παναγιώτης Ν. Κρητικός): 'Εχουμε μία συμφωνία την οποία θα τηρήσουμε. Ας σεβαστούμε εκείνα τα οποία αποφασίζουμε. Και αυτό συμβαίνει πάντοτε. Κηρύσσεται περαιωμένη η συζήτηση στο χρονικό στάδιο που συμπληρώνεται ο χρόνος.

Πάντως, ευχαρίστως να δευτερολογήσουν εκείνοι οι οποίοι δικαιούνται ή το επιθυμούν, από ένα λεπτό ο καθένας.

Ορίστε, κύριε Νικολόπουλε, έχετε το λόγο για να δευτερολογήσετε και θα παρακαλέσω για ένα λεπτό, για να έχουμε εύλογη παρέκκλιση χρόνου ώστε να είμαστε στο περίπου των συμφωνηθέντων.

ΝΙΚΟΛΑΟΣ ΝΙΚΟΛΟΠΟΥΛΟΣ:Κύριε Πρόεδρε, κατ' αρχήν θέλω να εκφράσω την έκπληξή μου και τη δυσαρέσκειά μου, γιατί ενώ λίγα λεπτά πριν όλη η Βουλή ζητούσε να παραταθεί ο χρόνος ομιλίας του κυρίου Υφυπουργού, γιατί θέλαμε να ακούσουμε τα όσα ενδιαφέροντα έλεγε προκειμένου να ψηφίσει ο καθένας και εν προκειμένω εγώ, το ένα ή το άλλο άρθρο, η 'Εδρα, το Προεδρείο δεν μπόρεσε να διαχειρισθεί το χρόνο κατά εκείνο τον τρόπο.

Επιτέλους, όταν όλοι μαζί βλέπετε ότι έχουμε ένα τέτοιο εξαιρετικό ενδιαφέρον, δεν μπορούμε να κάνουμε άλλες αβαρίες. Και ευτυχώς που υπήρχε λοιπόν, εκείνος ο αιρετικός λόγος, που είπαν κάποιοι ότι ακούστηκε εδώ. Ευτυχώς γιατί είναι το μήνυμα που πάει στον Ελληνικό Λαό, ότι ούτε όλοι είναι ίδιοι ούτε οι τριακόσιοι Βουλευτές είναι ίδιοι ούτε όλα τα Κόμματα είναι ίδια και ακόμα ότι υπάρχει αυξημένο ενδιαφέρον από τους Βουλευτές. 'Ηταν πάρα πολλοί οι Βουλευτές που πήραν σήμερα και χθες το λόγο σ' αυτό το νομοσχέδιο.

Κύριε Υπουργέ, πάρτε πίσω επιτέλους αυτές τις διατάξεις. 'Εχετε χρόνο να τις ξαναφέρετε. Βλέπετε ότι συναντάτε την αντίδραση όλων των Πτερύγων της Βουλής. Πρέπει δηλαδή να μας αναγκάσετε να ζητήσουμε ονομαστική ψηφοφορία για να πάρει πια ο καθένας την ατομική του ευθύνη; Για να δω πραγματικά από εδώ και στο εξής ποιος είναι εκείνος ο συνάδελφος που θα βγαίνει στα κανάλια, που θα πηγαίνει στις εφημερίδες και θα λέει αυτά που ελάχιστοι, ένας, δύο, είπαν εδώ με καμάρι, ότι έχουν καμάρι γιατί γίνονται αυτές οι ρυθμίσεις.

Είπαν ότι δεν καταλαβαίνουνε σε ποιους δε δόθηκε ούτε εντολή ελέγχου. Και ξέρουμε όλοι καλά, όλοι σε αυτήν την Αίθουσα για ποιο συγκεκριμένο καναλάρχη γίνεται η ρύθμιση. Και σας ζήτησαν Βουλευτές εδώ και Αρχηγοί Κομμάτων και η Νέα Δημοκρατία να μας πείτε ποιοι είναι, και ποιο ήταν το ειδικότερο ενδιαφέρον.

'Ηθελα, λοιπόν, να σας παρακαλέσω, μη μας φέρνετε σε δύσκολη θέση γιατί αναρωτιέμαι τι θα πω αν ψηφίσω "ναι" αύριο, όταν θα αποδειχθεί ότι ήταν για τα συγκεκριμένα μέσα ενημέρωσης, όταν τελικά θα έχει διαλυθεί η απορία του Ελληνικού Λαού, γιατί το μεγάλο κεφάλαιο από το Συνέδριο του ΠΑΣΟΚ μέχρι τις τελευταίες εκλογές στήριξε Σημίτη. Θα έχει λυθεί η απορία σε όλους τους 'Ελληνες. Να το γιατί, έναν προς έναν. Ξέρουμε ποιος έχει τον Ολυμπιακό, ξέρουμε ποιος έχει τα κανάλια, ξέρουμε ποιος έχει τις εφημερίδες για το αγγελιόσημο και έτσι πια θα ξέρουμε πολύ καλά γιατί αυτό το περιέργο, κύριοι συνάδελφοι ...

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Να τα ονομάσετε για να πάρετε απάντηση.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριοι συνάδελφοι.

ΝΙΚΟΛΑΟΣ ΝΙΚΟΛΟΠΟΥΛΟΣ: ... σύμπτωμα στις τελευταίες εκλογές: Η άρχουσα τάξη, το μεγάλο κεφάλαιο τόσο κολακευτικά να εκφράζεται για τις πολιτικές σας επιλογές. Σας ευχαριστώ.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υφυπουργέ, θα απαντήσετε στις δευτερολογίες.

ΓΕΩΡΓΙΟΣ ΔΡΥΣ (Υφυπ. Οικονομικών): Μία προσθήκη θέλω να κάνω. 

ΠΡΟΕΔΡΕΥΩΝ (Παναγιώτης Ν. Κρητικός): Ποια προσθήκη;

ΓΕΩΡΓΙΟΣ ΔΡΥΣ (Υφυπ. Οικονομικών): Στο άρθρο 21.

ΠΡΟΕΔΡΕΥΩΝ (Παναγιώτης Ν. Κρητικός): Θα την κάνετε μετά.

Ο κ. Μεϊμαράκης έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, θα ήθελα και εγώ το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Κεδίκογλου, με την άδεια του Σώματος θα σας δώσω το λόγο, γιατί δεν τον δικαιούστε από τον Κανονισμό.

ΒΑΣΙΛΗΣ ΚΕΔΙΚΟΓΛΟΥ: 'Ημασταν στην Επιτροπή, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Γνωρίζετε τον Κανονισμό, όπως όλοι. Είχατε προτασσόμενη δευτερολογία, το ασκήσατε αυτό το δικαίωμα. Οι έχοντες προτασσόμενη δευτερολογία δε δικαιούνται να έχουν εκ νέου το λόγο. Τι να κάνουμε; ΒΑΣΙΛΗΣ ΚΕΔΙΚΟΓΛΟΥ: Μα, ήμασταν στην Επιτροπή, δε λείπαμε.

ΠΡΟΕΔΡΕΥΩΝ (Παναγιώτης Ν. Κρητικός): Τι να κάνουμε;

Ορίστε, κύριε Μεϊμαράκη.

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, παρακολούθησα τον κύριο Υπουργό που με αγωνία προσπαθούσε να πείσει τους συναδέλφους της Συμπολίτευσης και όχι της Νέας Δημοκρατίας, τους οποίους μας αγνόησε εντελώς και δε μας απήντησε σε κανένα ερώτημα που βάλαμε, αλλά απαντούσε μόνο στα ερωτήματα των συναδέλφων του ΠΑΣΟΚ κατονομάζοντας μάλιστα και αφήνοντας υπονοούμενα ότι κάποιοι εκ των συναδέλφων του ΠΑΣΟΚ κινούμενοι εκ προσωπικών κινήτρων και επαφών με κάποιους μεγαλοεπιχειρηματίες έκαναν τις προτάσεις τις οποίες έκαναν. Και αυτό δεν ακουμπάει τη Νέα Δημοκρατία και δε μας αφορά.

ΓΙΩΡΓΟΣ ΑΔΑΜΟΠΟΥΛΟΣ: Ποιον ακουμπάει;

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριοι συνάδελφοι.

ΕΥΑΓΓΕΛΟΣ ΜΕΪΜΑΡΑΚΗΣ: Θα καταλάβετε, όταν σας πει ο κύριος Υπουργός. Θα είναι αργά, όταν θα έχετε καταλάβει.

Ο κύριος Υπουργός μας κατέθεσε μία κατάσταση εδώ με είκοσι πέντε, ΠΑΕ, οι ποίες χρωστάνε μέχρι 30 Οκτωβρίου 1996.

Κύριε Υπουργέ, θα παρακαλούσα αυτή η κατάσταση να συνοδευτεί με τη δήλωση από τις υπόλοιπες εβδομήντα δύο ΠΑΕ ότι δε χρωστάνε ή αν χρωστάνε πόσα είναι, διότι εδώ μας λέτε για είκοσι πέντε ΠΑΕ και μας αφήνετε τις υπόλοιπες έξω. Και βλέπω εδώ κιόλας τον Ολυμπιακό για τον οποίο είπε ο κ. Τσοβόλας, που στο προηγούμενο χαρτί το έχετε με 2,5 δισ. να έχει μόνο 700. Αυτό σημαίνει ότι ήδη έχει πληρώσει τα 3 δισ. με τη ρύθμιση που κάναμε εμείς. 'Αρα, λοιπόν, είχαμε δίκιο και την είχε ψηφίσει ομοφώνως η Βουλή. 'Αρα, κύριοι συνάδελφοι, τι όλα αυτά;

Τέλος, πρέπει να σας πω, κύριε Υπουργέ ότι δε μας καταθέσατε ταυτόχρονα και τα αθλητικά σωματεία τα οποία μπορεί να είναι διακόσιες χιλιάδες σε όλη την Ελλάδα. Κανείς δε γνωρίζει. Και δε γνωρίζει και κανείς τι χρωστάμε. Γιατί δεν το κάνετε αυτό; Αφού δεν το γνωρίζετε ούτε εσείς τι έρχεστε να ρυθμίσετε, γιατί επιμένετε τόσο πολύ σε αυτήν τη διάταξη; Τι είναι αυτό που σας κάνει να επιμένετε, ενώ όλοι γνωρίζουμε ότι τρία χρόνια λειτούργησαν αυτά στο Υπουργείο Εμπορίου, χωρίς το Υπουργείο Εμπορίου να τα ελέγξει, χωρίς να έχουν καταθέσει ισολογισμούς, ούτε η ΠΑΕ Δράμας ούτε η ΠΑΕ Κορίνθου ούτε τόσες ΠΑΕ που θα μπορούσα να αναφέρω.

Δεύτερον, έχουν υπερκεράσει τα έξοδά τους στο κατατεθειμένο κεφάλαιο και δεν ήρθη η λειτουργία τους.

Τρίτον, είπε ο κ. Ακριτίδης ότι "μας τα έστειλαν και ήμουνα Υπουργός εγώ, τι θέλατε να κάνω"; Δηλαδή, γιατί τους τα στείλανε; Για να τα κοιτάει το Υπουργείο Εμπορίου; Δεν υπάρχουν οι διατάξεις του 2190;

Τέλος, επειδή λέτε για την παρακράτηση από τον ΟΠΑΠ, τρία χρόνια την είχατε τη διάταξη. Δεν την εφαρμόσατε. Τι μας πείθει σήμερα ότι θα την εφαρμόσετε; Να σας πω τι θα μας πείσει, κύριε Υπουργέ; Να βάλετε ποινική ευθύνη στον πρόεδρο του ΟΠΑΠ και στο διευθύνοντα σύμβουλο, που διαχειρίζεται αυτά τα χρήματα ότι, αν τα δώσει, αυτός θα είναι υπεύθυνος για τα χρήματα, τα οποία χρωστάνε οι ΠΑΕ στο Δημόσιο, γιατί αυτοί έχουνε την πίτα και τη μοιράζουνε. Και αφήστε τα υπόλοιπα που θέλετε, -που είναι πολύ σωστό, όπως είπε ο κ. Γεωργακόπουλος- για την εγγυητική επιστολή. Γιατί ο ΟΠΑΠ τα δίνει; Δεν είναι Δημόσιο; Εάν ο ΟΠΑΠ είχε τηρήσει τους νόμους σήμερα όλοι αυτοί αν δε τα χρώσταγαν, κύριε Υπουργέ. Συνενοηθείτε, λοιπόν, και με τον Υπουργό Εμπορίου, συνεννοηθείτε και με τον Υπουργό Αθλητισμού, βοηθείστε με τη διάταξη, την οποία σας λέω για να μπορέσετε τουλάχιστον να μας πείσετε, όπως πρέπει.

Τέλος, η Νέα Δημοκρατία δεν είναι αντίθετη με τη συγκεκριμένη ρύθμιση. Λέει, πρώτον, να ρυθμίσετε και τα χρέη των κτηνοτρόφων και των άλλων τάξεων, που δικαιούνται να ρυθμιστούν και δεύτερον, να το φέρετε σαν μια συνολική κίνηση εξυγίανσης των ΠΑΕ. Διότι αυτό ακόμα και να γίνει, δε θα μπορέσει να προχωρήσει στην εξυγίανση. Τα χρέη θα ξαναδημιουργηθούν και πολύ φοβάμαι, κύριε Υπουργέ, ότι δε θα είσθε εσείς ο Υπουργός, που θα φέρει πάλι την άλλη ρύθμιση, γιατί δε θα τολμήσετε να τη φέρετε εσείς.

(Χειροκροτήματα από την Πτέρυγα της Νέας Δημοκρατίας)

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, παρακαλώ θα ήθελα το λόγο για ένα λεπτό.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Κεδίκογλου, δεν υπάρχει ο χρόνος. 'Ηδη υπερβήκαμε τη δωδεκάτη.

Κύριε Υπουργέ, τι τροποποιήσεις έχετε να κάνετε;

ΓΕΩΡΓΙΟΣ ΔΡΥΣ (Υφυπ.Οικονομικών): Κύριε Πρόεδρε, είχα δεσμευθεί στον Πρόεδρο του Δημοκρατικού Κοινωνικού Κινήματος τον κ. Τσοβόλα να δεχθώ μία πρότασή του για τους μετοικούντες.

Κύριοι συνάδελφοι, η αναδιατύπωση της παρ. 3, του άρθρου 13, έχει ως εξής:

"3. Οι διατάξεις της προηγουμένης παραγράφου 2 έχουν εφαρμογή μόνο για τα πρόσωπα, που άσκησαν το δικαίωμα της μετοικεσίας και διαπιστώθηκε για τα άτομα αυτά παράβαση των σχετικών διατάξεων και όχι για άλλα άτομα, που καθ' οιονδήποτε τρόπο συμμετείχαν στην παραπάνω παράβαση, για τα οποία εφαρμόζεται η κείμενη νομοθεσία".

Συμφωνείτε, κύριοι συνάδελφοι;

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Σύμφωνοι, κύριε Υπουργέ.

ΓΕΩΡΓΙΟΣ ΔΡΥΣ (Υφυπ.Οικονομικών): Παρακαλώ πάλι στο άρθρο 13, παρ. 2 να προστεθεί μία ημερομηνία. Στην παρ. 2, στο τέλος λέει: "...χωρίς προσαυξήσεις εκπρόθεσμης καταβολής μέχρι 30.3.1997". 'Οσοι θέλουν δηλαδή να κάνουν χρήση, θα μπορούν μέχρι 30.3.1997. Τίποτε άλλο.

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της ενότητας των άρθρων 12 έως και 22 και τίθενται τα άρθρα σε ψηφοφορία ένα προς ένα.

Ερωτάται το Σώμα: Γίνεται δεκτό το άρθρο 12, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 12 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 

Ερωτάται το Σώμα: Γίνεται δεκτό το άρθρο 13, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 13 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 

Ερωτάται το Σώμα: Γίνεται δεκτό το άρθρο 14, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία.

ΛΕΩΝΙΔΑΣ ΑΥΔΗΣ:Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 14 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.

Ερωτάται το Σώμα: Γίνεται δεκτό το άρθρο 15, όπως έχει στο πρακτικό της Διαρκούς Επιτροπής;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 15 έγινε δεκτό, όπως έχει στο πρακτικό της Διαρκούς Επιτροπής, κατά πλειοψηφία.

Ερωτάται το Σώμα: Γίνεται δεκτό το άρθρο 16, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 16 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.

Ερωτάται το Σώμα: Γίνεται δεκτό το άρθρο 17, όπως τροποποιήθηκε από τον κύριο Υπουργό;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 17 έγινε δεκτό, όπως τροποποιήθηκε από τον κύριο Υπουργό, ομοφώνως.

Ερωτάται το Σώμα: Γίνεται δεκτό το άρθρο 18, όπως έχει στην 'Εκθεση των πρακτικών της Διαρκούς Επιτροπής;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία.

ΛΕΩΝΙΔΑΣ ΑΥΔΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 18 έγινε δεκτό, όπως έχει στην 'Εκθεση της Διαρκούς Επιτροπής, κατά πλειοψηφία.

Ερωτάται το Σώμα: Γίνεται δεκτό το άρθρο 19, ως έχει στο πρακτικό της Διαρκούς Επιτροπής;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 19 έγινε δεκτό, ως έχει στο πρακτικό της Διαρκούς Επιτροπής, κατά πλειοψηφία. 

Ερωτάται το Σώμα: Γίνεται δεκτό το άρθρο 20;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, εγώ απέχω της ψηφοφορίας ως προς την παρ. 1 του άρθρου 20.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 20 έγινε δεκτό, κατά πλειοψηφία.

Επί του άρθρου 21 έχει κατατεθεί από συναδέλφους της Ν.Δ. αίτηση ονομαστικής ψηφοφορίας, της οποίας το κείμενο έχει ως εξής:"

Προς 

τον κ. Πρόεδρο της Βουλής

Κύριε Πρόεδρε παρακαλώ στο άρθρο 21 να γίνει Ονομαστική ψηφοφορία.

1) Δημήτριος Κωστόπουλος.

2) Νικόλαος Νικολόπουλος.

3) Τριαντάφυλλος Μπέλλος.

4) Νικόλαος Κάκκαλος.

5) Ευάγγελος Μεϊμαράκης.

6) Γεώργιος Τζιτζικώστας. 

7) Κωνσταντίνος Σημαιοφορίδης

8) Αναστάσιος Καραμάριος

9) Γεώργιος Ορφανός

10) Αδάμ Ρεγκούζας

11) Απόστολος Σταύρου

12) Σπυρίδων Σπύρου

13) Κωνσταντίνος Καραμπίνας

14) Βασίλειος Βύζας

15) Γεώργιος Σαλαγκούδης

16) Θεόδωρος Πασσαλίδης


Κατά τον Κανονισμό θα αναγνωστούν τα ονόματα των υπογραφόντων κυρίων συναδέλφων, για να διαπιστώσουμε, αν υπάρχει ο προβλεπόμενος από τον Κανονισμό αριθμός, για την υποβολή της.

Ο κ. Δημήτριος Κωστόπουλος. Παρών.

Ο κ. Νικόλαος Νικολόπουλος. Παρών.

Ο κ. Τριαντάφυλλος Μπέλλος. Παρών.

Ο κ. Νικόλαος Κάκκαλος. Παρών.

Ο κ. Ευάγγελος Μεϊμαράκης. Παρών. 

Ο κ. Γεώργιος Τζιτζικώστας. Παρών.

Ο κ. Κωνσταντίνος Σημαιοφορίδης. Παρών.

Ο κ. Αναστάσιος Καραμάριος. Παρών.

Ο κ. Γεώργιος Ορφανός. Παρών.

Ο κ. Αδάμ Ρεγκούζας. Παρών.

Ο κ. Απόστολος Σταύρου. Παρών.

Ο κ. Σπυρίδων Σπύρου. Παρών.

Ο κ. Κωνσταντίνος Καραμπίνας. Παρών.

Ο κ. Βασίλειος Βύζας. Παρών.

Ο κ. Γεώργιος Σαλαγκούδης. Παρών.

Ο κ. Θεόδωρος Πασσαλίδης. Παρών.

Επομένως, υπάρχει ο απαιτούμενος αριθμός για τη διεξαγωγή της ψηφοφορίας και θα διακόψουμε τη συνεδρίαση για δέκα λεπτά, όπως προβλέπει ο Κανονισμός.

( Δ Ι Α Κ Ο Π Η )

(META TH ΔΙΑΚΟΠΗ)

ΠΡΟΕΔΡΕΥΩΝ (Παναγιώτης Ν. Κρητικός): Επαναλαμβάνεται η διακοπείσα συνεδρίαση.

Κύριοι συνάδελφοι, το Προεδρείο εκτιμώντας τις ανάγκες του Νομοθετικού 'Εργου, σύμφωνα με τον Κανονισμό (άρθρο 72 παρ. 3) θα λύσει τη συνεδρίαση για αύριο Πέμπτη 14 Νοεμβρίου 1996 και ώρα 10.00', με αντικείμενο εργασιών του Σώματος Κοινοβουλευτικό 'Ελεγχο, συζήτηση επικαίρων ερωτήσεων και στη συνέχεια Νομοθετική Εργασία, συνέχιση της ψηφοφορίας επί των άρθρων του σχεδίου νόμου "Τροποποίηση των διατάξεων του Τελωνειακού Κώδικα και άλλες διατάξεις" και στη συνέχεια λήψη απόφασης (ψηφοφορία), σύμφωνα με το άρθρο 62 του Συντάγματος, για τις αιτήσεις άρσεως της ασυλίας, σύμφωνα με την ειδική ημερήσια διάταξη και στη συνέχεια συζήτηση επί του νομοσχεδίου του Υπουργείου Οικονομικών "Μισθολογικές ρυθμίσεις μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και του Λιμενικού Σώματος", σύμφωνα με τη συμπληρωματική ημερήσια διάταξη.

Λύεται η συνεδρίαση.

'Ωρα λήξης 00.15'.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
