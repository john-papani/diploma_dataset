ΣΥΝΕΔΡΙΑΣΗ ΚΑ'
Παρασκευή 5 Νοεμβρίου 1999
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. Ανακοινώνεται ότι τη συνεδρίαση παρακολουθούν μαθητές από: το 14ο Δημοτικό Σχολείο Παλαιού Φαλήρου, το 98ο Δημοτικό Σχολείο Αθηνών και το Γ' Γυμνάσιο Κορίνθου, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Δευτέρας 8 Νοεμβρίου 1999, 
4. Συζήτηση επικαίρων ερωτήσεων: α) Προς τον Υπουργό Εθνικής Παιδείας και Θρησκευμάτων: ι) σχετικά με την ίδρυση του Τμήματος Διατροφής και Διαιτολογίας, των Τεχνολογικών Εκπαιδευτικών Ιδρυμάτων στο Νομό Λασιθίου κλπ., ιι) σχετικά με τη λήψη μέτρων αντιμετώπισης λειτουργικών προβλημάτων στα δύο Γυμνάσια - Λύκεια παραπληγικών του νομού Αττικής, β) Προς τον Υπουργό Γεωργίας, σχετικά με τον τρόπο εκτίμησης των ζημιών που υπέστησαν οι δενδροκαλλιεργητές του Νομού Πέλλας από χαλαζόπτωση, γ) Προς τον Υπουργό Εμπορικής Ναυτιλίας, σχετικά με το πρόσφατο ατύχημα στο "SUPER-FAST" την παράνομη έξοδο αλλοδαπών από το λιμάνι της Πάτρας κλπ., δ) Προς τον Υπουργό Μεταφορών και Επικοινωνιών, σχετικά με την πρόσφατη απόφαση του Οργανισμού Τηλεπικοινωνιών Ελλάδος να χρεώνονται ως αστικά τα τηλεφωνήματα εντός νομού, την εξαίρεση των Κυθήρων, Αντικυθήρων κλπ., ε) Προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την ολοκλήρωση της διαδικασίας χαρακτηρισμού ως διατηρητέου του κινηματογράφου Α-Β και του νεοκλασικού κτίσματος στα Πατήσια, στ) Προς τον Υπουργό Ανάπτυξης, σχετικά με την προστασία των εργαζομένων στα Ναυπηγεία Αυλίδας, την καταβολή δεδουλευμένων κλπ., 
5. Συζήτηση επερώτησης προς τον Υπουργό Δημόσιας Τάξης, σχετικά με την πολιτική της Κυβέρνησης στο χώρο της δημόσιας τάξης, 
ΟΜΙΛΗΤΕΣ 
Α. Επί των επικαίρων ερωτήσεων: 
ΑΓΓΟΥΡΑΚΗΣ Χ., 
ΑΝΘΟΠΟΥΛΟΣ Ι., 
ΑΠΟΣΤΟΛΟΥ Ε., 
ΒΑΡΙΝΟΣ Α., 
ΖΑΦΕΙΡΟΠΟΥΛΟΣ Ι., 
ΚΟΚΚΙΝΗΣ Ν., 
ΚΟΛΙΟΠΑΝΟΣ Θ., 
ΜΠΕΝΤΕΝΙΩΤΗΣ Ε., 
ΣΑΛΑΓΙΑΝΝΗΣ Ν., 
ΣΟΥΜΑΚΗΣ Σ., 
ΦΟΥΝΤΑΣ Π., 
ΦΟΥΝΤΟΥΚΙΔΟΥ Π., 
Β. Επί της επερώτησης: 
ΑΓΓΟΥΡΑΚΗΣ Χ., 
ΑΠΟΣΤΟΛΟΥ Ε., 
ΓΕΩΡΓΑΚΟΠΟΥΛΟΣ Δ., 
ΓΚΕΛΕΣΤΑΘΗΣ Ν., 
ΖΑΦΕΙΡΟΠΟΥΛΟΣ Ε., 
ΛΑΜΠΡΟΠΟΥΛΟΣ Ι., 
ΜΑΡΚΟΓΙΑΝΝΑΚΗΣ Χ., 
ΜΗΤΣΟΤΑΚΗΣ Κ., 
ΠΑΥΛΟΠΟΥΛΟΣ Π., 
ΤΣΑΦΟΥΛΙΑΣ Γ., 
ΦΟΥΣΑΣ Α., 
ΧΡΥΣΟΧΟΙΔΗΣ Μ.
 
Π Ρ Α Κ Τ Ι Κ Α Β Ο Υ Λ Η Σ
Θ' ΠΕΡΙΟΔΟΣ (ΠΡΟΕΔΡΕΥΟΜΕΜΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΚΑ'
Παρασκευή 5 Νοεμβρίου 1999
----------------
Αθήνα, σήμερα στις 5 Νοεμβρίου 1999, ημέρα Παρασκευή και ώρα 10.11', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Νικόλαο Κοκκίνη, Βουλευτή Λασηθίου, τα ακόλουθα: (Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω προς το Σώμα το δελτίο επικαίρων ερωτήσεων της Δευτέρας 8 Νοεμβρίου 1999.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130, παρ. 4 Καν. Βουλής) 1. Η με αριθμό 148/1.11.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Καλαμακίδη προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με την κατοχύρωση και την αναβάθμιση του ρόλου των Τοπικών Συμβουλίων κλπ.
2. Η με αριθμό 163/2.11.99 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπανικολάου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την ένταξη κατασκευής του Εθνικού Δρόμου Τριπόλεως-Καλαμάτας στο Γ' Κοινοτικό Πλαίσιο Στήριξης κλπ. 3. Η με αριθμό 166/3.11.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τους Υπουργούς Εργασίας και Κοινωνικών Ασφαλίσεων, Εξωτερικών, σχετικά με την επίλυση του συνταξιοδοτικού προβλήματος των προσφύγων Ελληνοποντίων.
4. Η με αριθμό 146/1.11.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων προστασίας του ιστορικού τόπου της νήσου Μακρονήσου.
5. Η με αριθμό 154/1.11.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τους Υπουργούς Εθνικής Οικονομίας, Οικονομικών, Γεωργίας, σχετικά με την καταβολή αποζημιώσεων στους επαγγελματίες αλιείς της Χίου, που απέσυραν τα σκάφη τους σε εφαρμογή της κοινοτικής οδηγίας 3699/93.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130, παρ.4 Καν.Βουλής) 1. Η με αριθμό 149/1.11.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ευάγγελου Βλασσόπουλου προς την Υπουργό Πολιτισμού, σχετικά με τη δημιουργία του Μουσείου της Ευρώπης, την απουσία του αρχαιοελληνικού και βυζαντινού πολιτισμού κλπ.
2. Η με αριθμό 171/3.11.99 επίκαιρη ερώτηση της Βουλευτού της Νέας Δημοκρατίας κ. 'Ελσας Παπαδημητρίου προς τον Υπουργό Εθνικής Οικονομίας, σχετικά με την τροποποίηση της κοινής υπουργικής απόφασης, που καθορίζει τις ζώνες της επικράτειας για την εφαρμογή κινήτρων επιχορήγησης και επιδότησης επιτοκίου για την ανέγερση ξενοδοχειακών μονάδων.
3. Η με αριθμό 167/3.11.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων λειτουργίας των σχολείων στη σεισμόπληκτη περιοχή του Δήμου Αχαρνών.
4. Η με αριθμό 161/2.11.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη δημιουργία χώρου πρασίνου στο Γουδί.
5. Η με αριθμό 168/3.11.99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων προστασίας του περιβάλλοντος από τη μόλυνση που προκαλεί το εργοστάσιο "ΦΟΙΒΟΣ" στην Καλλιθέα.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερωτήσεις πρώτου κύκλου: Πρώτη είναι η με αριθμό 159/2.11.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Νικολάου Κοκκίνη προς τον Υπουργό Εθνικής Παιδείας και Θρησκευμάτων, σχετικά με την ίδρυση του Τμήματος Διατροφής και Διαιτολογίας, των Τεχνολογικών Εκπαιδευτικών Ιδρυμάτων στο Νομό Λασιθίου κλπ.
Η επίκαιρη ερώτηση του κυρίου συναδέλφου έχει ως εξής: "Κύριε Υπουργέ, σε λίγο καιρό κλείνει ένας χρόνος από τότε που ανακοινώθηκε η ίδρυση του Τμήματος Διατροφής και Διαιτολογίας στο Νομό Λασιθίου.
'Οπως ξέρετε, ο Νομός Λασιθίου είναι εντελώς "στερημένος" από Ανώτερα και Ανώτατα Εκπαιδευτικά Τμήματα τόσο του Πανεπιστημίου Κρήτης, όσο και του Τ.Ε.Ι. Κρήτης.
Η "μοιρασιά" έχει γίνει τόσο καλά.
Πιστέψαμε και πιστεύουμε ότι έστω και τώρα η ίδρυση και λειτουργία αυτού του α' τμήματος θα αποτελέσει την αρχή για τη λειτουργία και άλλων εκπαιδευτικών ιδρυμάτων στο Νομό Λασιθίου.
Ξέρετε ότι υπάρχουν και σχετικές προτάσεις γι' αυτό στο Υπουργείο σας, που κακώς δεν έχουν υλοποιηθεί ακόμη.
'Ομως, ενώ θα περίμενε κανείς ένα χρόνο τώρα όλοι να φροντίζαμε για τη σωστή λειτουργία του Ιδρύματος, ασχολούμαστε όλοι σε ποια πόλη του Νομού θα λειτουργήσει το νέο τμήμα Τ.Ε.Ι.
'Ετσι έχουν μπει σε μια αντιπαλότητα οι πόλεις του Νομού, οι τοπικές κοινωνίες, το Τ.Ε.Ι. Κρήτης και το Υπουργείο Παιδείας.
Κακώς θα έλεγα και εκ του "πονηρού" το Τ.Ε.Ι. Κρήτης απέφυγε να ορίσει την πρωτεύουσα του Νομού, την πόλη του Αγίου Νικολάου σαν έδρα του νέου Τ.Ε.Ι.".
Και καταλήγει η ερώτηση του κ. Κοκκίνη με τα εξής ερωτήματα: "Πότε θα ολοκληρώσετε τη διαδικασία για την έκδοση του Προεδρικού Διατάγματος που θα ορίζει σαν έδρα λειτουργίας του Τ.Ε.Ι. Διατροφής και Διαιτολογίας την πόλη του Αγίου Νικολάου; Ποια άλλα Ανώτερα και Ανώτατα Εκπαιδευτικά Τμήματα σκοπεύει το Υπουργείο σας να ιδρύσει και να λειτουργήσει στο Νομό Λασιθίου;" Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Νομίζω κύριε Πρόεδρε, ότι θα συνηγορήσετε και εσείς σε μια παρατήρηση που θα απευθύνω στον αγαπητό συνάδελφο. Σήμερα δεν μιλούμε πια για ανώτερα και ανώτατα ιδρύματα. Μετά το ν. 1404/83 και ύστερα από μία μακροχρόνια προσπάθεια, τα ΤΕΙ έχουν κατακτήσει τη θέση τους στην τριτοβάθμια εκπαίδευση και γι' αυτό μιλούμε για ιδρύματα τριτοβάθμιας εκπαίδευσης, οπωσδήποτε όμως με τις διακρίσεις που υπάρχουν ανάμεσα σε ΑΕΙ και ΤΕΙ. 'Οσον αφορά την ειδικότερη ερώτηση του συναδέλφου, έχω να του πω ότι για την ίδρυση τμήματος ή παραρτήματος ΤΕΙ απαιτείται, σύμφωνα με το νόμο που προανέφερα, η υποβολή πλήρως τεκμηριωμένων προτάσεων από τη συνέλευση του οικείου ή πλησιέστερου ΤΕΙ, όταν πρόκειται για παράρτημα.
Το Υπουργείο Παιδείας στα πλαίσια της υλοποίησης του προγράμματος για τη διεύρυνση της τριτοβάθμιας εκπαίδευσης με ταυτόχρονη διασπορά των πανεπιστημιακών τμημάτων ή παραρτημάτων και τμημάτων ή παραρτημάτων των ΤΕΙ ζήτησε τεκμηριωμένες και πλήρες προτάσεις από τις συνελεύσεις των κατά τόπους ιδρυμάτων.
Ειδικότερα τώρα από το ΤΕΙ Κρήτης προτάθηκε η ίδρυση παραρτήματος και η ίδρυση δύο νέων τμημάτων, το ένα Διατροφής και Διαιτολογίας και το άλλο Εφηρμοσμένης Επιχειρησιακής και Οικονομικής Στατιστικής. Η επιτροπή των εμπειρογνωμόνων στα πλαίσια της διαδικασίας αξιολόγησης ενέκρινε την ίδρυση παραρτήματος του ΤΕΙ Κρήτης και του τμήματος διατροφής και διαιτολογίας στο Νομό Λασηθίου. Εκδόθηκε το υπ' αριθμ' 259 προεδρικό διάταγμα που δημοσιεύθηκε στο ΦΕΚ και μ' αυτό ιδρύεται παράρτημα του ΤΕΙ Κρήτης στο Νομό Λασηθίου για το Τμήμα Διατροφής και Διαιτολογίας. Σύμφωνα με το άρθρο 1 του ιδίου διατάγματος, η πόλη στην οποία θα εδρεύει το παράρτημα εντός του νομού θα καθοριστεί με απόφαση του συμβουλίου του ΤΕΙ Κρήτης.
'Οσον αφορά το δεύτερο σκέλος του ερωτήματός σας περί άλλων νέων τμημάτων, έχω να σας πω ότι το Υπουργείο Παιδείας δεν έχει σχετικές προτάσεις για ΤΕΙ ή ΑΕΙ προκειμένου αφ' ενός να τις αξιολογήσει μέσα από την προβλεπόμενη διαδικασία και αφ' ετέρου μετά την αξιολόγηση να τις εντάξει μελλοντικά στο πρόγραμμα διεύρυνσης της τριτοβάθμιας εκπαίδευσης. Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Κοκκίνης έχει το λόγο.
ΝΙΚΟΛΑΟΣ ΚΟΚΚΙΝΗΣ: Δεκτή η παρατήρησή σας, κύριε Υπουργέ. Πρέπει όμως να σας πω ότι εμείς κάτω στο Λασίθι νιώθουμε μια αδικία σε σχέση με τις τριτοβάθμιες σχολές, όπως σωστά είπατε. Και δεν είναι μια γκρινιάρικη τοποθέτηση αυτή, αλλά είναι μια πραγματικότητα, διότι ο Νομός Λασιθίου έμεινε εντελώς έξω από τριτοβάθμια ιδρύματα. Απ' ό,τι δε γνωρίζω, σας έχουν υποβληθεί προτάσεις -τουλάχιστον έτσι λέει το ΤΕΙ Κρήτης- αλλά αν δεχτώ ότι και αυτό δεν έχει γίνει, θα πρέπει να εκφραστεί μια πολιτική βούληση ή να συνηγορήσετε και εσείς σαν Υπουργείο μαζί μας καταγράφοντας αυτήν την αδικία και βοηθώντας να υπάρξουν ιδρύματα επιτέλους στο Νομό Λασηθίου.
'Οσον αφορά το δεύτερο σκέλος, θα ήθελα να πω ότι επί έντεκα περίπου μήνες ταλανίζεται ο νομός για το πού θα πάει η έδρα του ΤΕΙ. Και επιτέλους το χαιρετίζουμε, γιατί προωθήθηκε το σχετικό διάταγμα για το Νομό Λασηθίου. 'Ομως, έχουν ακολουθηθεί τακτικές απαράδεκτες. Για πρώτη φορά αγνοείται η πρωτεύουσα του νομού. Δεν υπάρχει προηγούμενο από τότε που υπήρξαν τριτοβάθμια ιδρύματα, που όταν ανακοινώνεται ένα τέτοιο ίδρυμα να μην γίνει στην πρωτεύουσα.
Επί επτά μήνες, κύριε Υπουργέ, βρίσκονται οι φάκελοι στο Υπουργείο σας, έχουν μπει οι πόλεις σε μία αντιπαλότητα, έχουν εφευρεθεί δήθεν κριτήρια, από το ΤΕΙ Κρήτης ζητήθηκαν να υποβληθούν από τις πόλεις φάκελοι διεκδίκησης του ΤΕΙ και ενώ υπάρχει ένα δεδομένο, το ίδιο το Υπουργείο και βεβαίως και το ΤΕΙ, το αγνοεί. Και αυτό το δεδομένο έχει όνομα. Η Πρωτεύουσα του Νομού.
Και θέλω να σας πω σήμερα που μιλάμε εδώ στη Βουλή των Ελλήνων η πόλη του Αγίου Νικολάου και η ευρύτερη περιοχή είναι "ΝΕΚΡΗ". 'Εχουν κινητοποιηθεί όλοι γι' αυτήν την κατάσταση. Και δεν το λέγω αυτό σαν πολιτική πίεση. Το λέγω για να καταγράψω την αδικία την οποία υφίσταται η πρωτεύουσα του Νομού Λασιθίου.
Θα ήθελα, λοιπόν, με τη δική σας παρέμβαση να σας παρακαλέσω να λυθεί αυτό το θέμα, γιατί υπάρχει λύση και υπάρχει προηγούμενο σε όλη την Ελλάδα. Δεν πρέπει να υποτιμηθεί η πρωτεύουσα του Νομού Λασιθίου. Ευχαριστώ.
ΠΡΟΕΔΡΟΣ (Απόστολος Κακλαμάνης): Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θα ήθελα κατά πρώτον να διαβεβαιώσω τον αγαπητό συνάδελφο ότι το πρόγραμμα διεύρυνσης της τριτοβάθμιας εκπαίδευσης είναι διαρκές. Και ο στρατηγικός στόχος της Κυβέρνησης και του Υπουργείου Παιδείας είναι να γίνει η Ελλάδα ένα απέραντο εκπαιδευτικό κέντρο της Νοτιοανατολικής Μεσογείου. Αυτός ο στόχος είναι καταγεγραμμένος εδώ και τρία χρόνια στα Πρακτικά και του Υπουργικού Συμβουλίου και έχει εξαγγελθεί και το γνωρίζει η κοινωνία. 'Οψιμα πολύ τον ανακοίνωσε ο Αρχηγός της Αξιωματικής Αντιπολίτευσης. Και με βάση αυτόν τον στόχο προχωρούμε στα τακτικά βήματα υλοποίησής του. 'Αρα, λοιπόν, δεν πρέπει να νομίζουμε ότι έκλεισε ο κύκλος της διεύρυνσης με τα Ιδρύματα που έχει ανακοινώσει το Υπουργείο Παιδείας. Αυτά που ανακοινώσαμε εντάσσονται στο ειδικότερο πρόγραμμα για τη διασφάλιση των ογδόντα πέντε χιλιάδων θέσεων εισακτέων στην τριτοβάθμια εκπαίδευση για το 2000. Και ήδη φέτος εισήχθησαν εβδομήντα χιλιάδες πεντακόσιοι, όταν ξεκινήσαμε με σαράντα δύο χιλιάδες το 1996.
Από την άλλη χωρίς να θέλω να προκαταλάβω εγώ την απόφαση του ΤΕΙ Κρήτης σχετικά με την έδρα του παραρτήματος θα ήθελα να διατυπώσω μία ευχή. Ας ακολουθηθεί αυτό που και εσείς διαπιστώσατε και είναι πραγματικότητα. Σε όλους τους νομούς της χώρας, πραγματικά, το πρώτο παράρτημα ξεκίνησε από την πόλη που είναι και πρωτεύουσα αυτού του νομού. Βέβαια, θα είχε τελειώσει το θέμα εάν δεν είχε προκληθεί αυτή η αντιπαλότητα με όλες τις αρνητικές συνέπειες.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Το Υπουργείο Παιδείας δεν ήθελε να αποφύγει την ευθύνη. 'Ηθελε με μία κοινωνική συναίνεση να εξευρεθεί η πόλη υποδοχής του νέου παραρτήματος του ΤΕΙ Κρήτης. Ευχόμεθα ότι αυτό θα τελειώσει όσο το δυνατόν συντομότερα και θα επέλθει ειρήνη με την προοπτική, όπως σας είπα, στο μέλλον να ευεργετηθεί και με άλλα Ιδρύματα στα πλαίσια του προγράμματος για τη διεύρυνση της τριτοβάθμιας εκπαίδευσης. Ευχαριστώ, κύριε Πρόεδρε. ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, θα παρακαλούσα το Σώμα να συμφωνήσει να γίνουν οι εξής αντιμεταθέσεις αναφορικά με τη σειρά συζητήσεως των επικαίρων ερωτήσεων.
Ο Υφυπουργός, κ. Ανθόπουλος, ζήτησε να συζητηθεί αμέσως τώρα η τρίτη επίκαιρη ερώτηση με αριθμό 164/3-11-1999 του Βουλευτή του Κ.Κ.Ε., κ. Αγγουράκη και στη συνέχεια υπάρχει παράκληση της κ. Φουντουκίδου Παρθένας, να συζητηθεί η δική της ερώτηση προς τον Υπουργό Γεωργίας. Συμφωνεί το Σώμα; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή απεδέχθη.
Προχωρούμε, λοιπόν, στην τρίτη επίκαιρη ερώτηση και με αριθμό κατάθεσης 164/3-11-1999 του Βουλευτή του Κομουνιστικού Κόμματος Ελλάδος, κ. Χαράλαμπου Αγγουράκη, προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων αντιμετώπισης λειτουργικών προβλημάτων στα δύο Γυμνάσια-Λύκεια παραπληγικών του Νομού Αττικής.
Η επίκαιρη ερώτηση του κ. Αγγουράκη είναι η ακόλουθη: "Στο Λεκανοπέδιο της Αττικής λειτουργούν δύο Γυμνάσια-Λύκεια παραπληγικών, το ένα στο 'Ιλιον και το άλλο στην Ηλιούπολη. Τα προβλήματα που αντιμετώπιζαν και αντιμετωπίζουν είναι πολλά και σύνθετα, όπως οι ελλείψεις σε υποστηρικτικό προσωπικό, κοινωνικούς λειτουργούς, ψυχολόγους, επιμελητές και βοηθητικό προσωπικό, η τακτική, το βοηθητικό προσωπικό, οι οδηγοί και οι συνοδοί για τα ειδικά αυτοκίνητα, να προσλαμβάνονται με οκτάμηνες συμβάσεις κάθε χρόνο και μάλιστα με μεγάλη καθυστέρηση πράγμα που δημιουργεί πρόσθετα προβλήματα, όπως και η κακή συντήρηση των αυτοκινήτων και απαξίωση κάποιων από αυτά.
Να σημειωθεί ότι πέρσι, λόγω των παραπάνω προβλημάτων οι μαθητές έχασαν τουλάχιστον τρεις μήνες μάθημα.
Φέτος, η κατάσταση είναι ακόμη χειρότερη για το Γυμνάσιο-Λύκειο παραπληγικών στο 'Ιλιον, αφού, λόγω των σεισμών, έχει χαρακτηρισθεί προσωρινώς ακατάλληλο και τα μαθήματα δεν έχουν αρχίσει ούτε εκεί ακόμη. Ερωτάται ο κύριος Υπουργός, εάν προτίθεται να πάρει συγκεκριμένα μέτρα άμεσα για την αντιμετώπιση των παραπάνω προβλημάτων".
Ο Υφυπουργός Εθνικής Παιδείας και Θρησκευμάτων έχει το λόγο.
Κύριε Υφυπουργέ, δεν ξέρω αν θα πρέπει ένα από τα γυμνάσια που θα κτίσει η Βουλή να είναι αυτό. Εάν το προτείνετε, φυσικά.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ας το προτείνει η Βουλή, κύριε Πρόεδρε, εμείς δεν θα πούμε όχι.
Θα ήθελα πρώτα απ'όλα να δώσω μία εικόνα σχετικά με τις ζημίες που προκλήθηκαν από το σεισμό. Αναφέρομαι στο Γυμνάσιο - Λύκειο Ιλίου. 'Υστερα από δύο ημέρες από το σεισμό έγινε και η αυτοψία από τον ΟΣΚ. Αυτό το ειδικό γυμνάσιο - λύκειο χρησιμοποιεί τρία από τα κτίρια του Ιδρύματος Αποκατάστασης Ατόμων με ειδικές ανάγκες. Στο πρώτο είναι οι αίθουσες διδασκαλίας. Στο δεύτερο κτίριο είναι τα εργαστήρια του σχολείου και στο τρίτο είναι το γυμναστήριο. Στην έκθεση αυτοψίας αναφέρθηκαν μικρές κατ'αρχήν βλάβες τοπικού χαρακτήρα στον φέροντα οργανισμό, στους τοίχους πλήρωσης και τα επιχρίσματα. Διαπιστώθηκε βέβαια, είναι χρονοτριβή όσον αφορά την έναρξη αποκατάστασης των εργασιών, διότι δεν πρόκειται περί σχολικού κτιρίου ανήκοντος στο Υπουργείο Παιδείας ή στους δήμους. Είναι κτίριο που ανήκει στο Υπουργείο Υγείας και Πρόνοιας, αλλά μετά από συνεννόηση με τον Υφυπουργό κ. Κοτσώνη, ο οποίος πραγματικά ώθησε όσον το δυνατόν ταχύτερα μπορούσε όλες τις διαδικασίες, στις 6 Οκτωβρίου ξεκίνησαν οι εργασίες επισκευής και κατ'αρχήν στα μη φέροντα στοιχεία του κτιρίου και στη συνέχεια και στα φέροντα στοιχεία.
Διαπιστώθηκε ότι υπήρχαν σοβαρότερες ζημίες από αυτές που αρχικά διαπιστώθηκαν και για τις οποίες χρειάζονταν η ειδική μελέτη από το Υ.ΠΕ.ΧΩ.Δ.Ε.
Σταμάτησαν, λοιπόν, για λίγο οι εργασίες, διότι, όταν πρόκειται για σοβαρές ζημίες στο φέροντα οργανισμό, τότε γίνεται ειδική μελέτη από το Υ.ΠΕ.ΧΩ.Δ.Ε. με βάση τους ειδικούς όρους και προϋποθέσεις που θέτει αυτό. Για την άμεση λειτουργία της σχολικής μονάδας, ζητήθηκε από τον διευθυντή της σχολικής μονάδας κ. Αλεπουδέα -επαναλαμβάνω πρόκειται για το 'Ιλιον- να τοποθετηθούν σκηνές, όπερ και εγένετο, μετά από συνεννόηση που είχαμε μαζί του.
'Οσον αφορά για το προσωπικό, τώρα υπάρχει πληρότητα εκπαιδευτικού προσωπικού και σχεδόν το αναγκαίο υλικό επιστημονικό προσωπικό κοινωνικών λειτουργών, ψυχολόγων, φυσιοθεραπευτών, λογοθεραπευτών, πέντε στο ένα γυμνάσιο - λύκειο και επτά του Ιλίου και επτά στο Γυμνάσιο Λύκειο Ηλιούπολης.
Οσον αφορά για το άλλο προσωπικό, δηλαδή τους οδηγούς και τις συνοδούς, δεν είναι πρώτα απ'όλα αρμοδιότητα του Υπουργείου Παιδείας. Είναι αρμοδιότητα του Υπουργείου Εσωτερικών. Αλλά εδώ τώρα μιλώ εγώ ως Κυβέρνηση, δεν μιλώ ως Υπουργείο Παιδείας ή Εσωτερικών. Πάντοτε βρισκόταν αυτή η λύση και θα οριστικοποιηθεί μετά την ψήφιση του νομοσχεδίου ειδικής αγωγής που τώρα βρίσκεται στο Γενικό Λογιστήριο. Αλλά ωστόσο θα ήθελα να ενημερώσω τον αγαπητό συνάδελφο ότι εγκαίρως το Υπουργείο Παιδείας, σε συνεργασία με το Υπουργείο Εσωτερικών και ιδιαίτερα με το Δήμαρχο Ηλιουπόλεως κ. Γεωργάκη, διευθέτησε το θέμα. Και έστειλε πέρα απ'αυτούς τους οδηγούς που είχαν προσληφθεί πέρυσι από το ΑΣΕΠ και τους επιπλέον οδηγούς. Αλλά δυστυχώς ο διευθυντής του σχολείου Ηλιουπόλεως και περιέργως θα έλεγα παρά το γεγονός ότι εστάλησαν οι οδηγοί και οι συνοδοί από το Δήμαρχο Ηλιουπόλεως, αρνήθηκε, λέει, να τους προσλάβει, διότι είχε προγραμματίσει κοινητοποιήσεις. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αγγουράκη, έχετε το λόγο για δύο λεπτά να αναπτύξετε την ερώτησή σας.
ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε.
Κατ'αρχήν επιτρέψτε μου ένα σύντομο σχόλιο. Χάριν του λακωνικού χαρακτήρα ήταν συμπιεσμένη η ερώτηση και ίσως υπήρχαν κάποια λαθάκια. Τώρα επί της ουσίας. Δυστυχώς, κύριε Πρόεδρε, σχεδόν κάθε χρόνο επανερχόμαστε με το ίδιο θέμα. Απλά έτυχε και το προηγούμενο χρόνο να θέσουμε τα ίδια ερωτήματα και δυστυχώς διαπιστώσαμε ότι η κατάσταση χειροτερεύει. Και λέω ότι χειροτερεύει, γιατί δεν πιστεύω πως η κινητοποίηση των μαθητών και των γονέων που έγινε τις προηγούμενες μέρες και που ξέρουμε ότι η συγκεκριμένη αντιπροσωπεία έγινε δεκτή και από τον κύριο Πρόεδρο της Βουλής να ωφείλετε μόνο στον αυταρχισμό κάποιου διευθυντού σχολείου, ο οποίος είχε κηρύξει κινητοποίηση και γι'αυτό δεν λειτούργησε ο μηχανισμός των οδηγών.
Θα ήθελα να σημειώσω επίσης, επειδή ο κύριος Υφυπουργός έκανε αναφορά σε αρμοδιότητες του Υπουργείου Εσωτερικών, με ερώτησή μας στις 14 του Απρίλη αυτό το χρόνο, η οποία απευθυνόταν στους Υπουργούς Εσωτερικών, Υγείας και στο Υπουργείο Παιδείας, το Υπουργείο Εσωτερικών μας απάντησε ότι η μοναδική του αρμοδιότητα ήταν η επιδότηση του σχολείου και δεν έχει καμία άλλη αρμοδιότητα, όσον αφορά τα οξυμένα προβλήματα για τα σχολεία αυτά.
Eίναι θέμα που πρέπει τελικά η Κυβέρνηση να καταλήξει ποιος έχει και τι, αρμοδιότητες.
Εν πάση περιπτώσει, εμείς πιστεύουμε ότι υπάρχουν σοβαρά προβλήματα, όσον αφορά και το επιστημονικό προσωπικό.
Μας κάνει, όμως, εντύπωση το γεγονός ότι ο Σύλλογος Γονέων επιμένει -και νομίζουμε ότι έχει δίκιο- στο θέμα των οδηγών.
Κύριε Πρόεδρε, είναι φοβερό. Κάθε χρόνο η ερώτηση που γίνεται είναι εάν θα προσληφθούν ή όχι οι συγκεκριμένοι οδηγοί, οι οποίοι είναι με συμβάσεις, όπως είδατε, κάποιας διάρκειας. Και επειδή καθυστερούν οι διαδικασίες, πάντα, ειδικά οι μαθητές αυτοί, χάνουν ένα μήνα, δύο μήνες, τρεις μήνες από τη σχολική χρονιά. Πρέπει να αντιμετωπισθεί οριστικά το θέμα αυτό.
Εμείς ζητάμε να δεσμευθεί η Κυβέρνηση ότι δεν θα υπάρχουν πια αυτές οι διαδικασίες και θα είναι μόνιμες αυτές οι θέσεις. Πρέπει να το κάνουμε, γιατί εκτός των άλλων δεν διασφαλίζονται ούτως ή άλλως οι ίσες ευκαιρίες στην πρόσβαση.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 'Οσον αφορά το Γυμνάσιο του Ιλίου -και τελειώνω- νομίζω ότι πρέπει να το δει πιο σοβαρά η Κυβέρνηση. Πρέπει να το αντιμετωπίσει όχι με τις σκηνές, εάν λάβει κανείς υπόψη του τα άτομα με ειδικές ανάγκες. Η ερώτησή μας δεν αφορούσε τις καταστροφές. Εννοείται ότι κατανοούμε αυτά που μας είπε ο κύριος Υπουργός. Θα χρειασθεί μάλλον να δει τη λύση με προκατασκευασμένα ή εν πάση περιπτώσει με λυόμενα.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Εγώ είπα το εξής πράγμα, κύριε Αγγουράκη, το οποίο είπα και στον κύριο Υπουργό: Η Βουλή έδωσε τη δυνατότητα οι δήμαρχοι των περιοχών που έχουν πληγεί από το σεισμό, να επιλέξουν ποιο κτίριο, ποιο διδακτήριο θέλουν να φτιαχτεί. Γιατί δεν πιέζουμε προς την κατεύθυνση αυτή, ώστε ο Δήμαρχος του Ιλίου να προωθήσει αυτό το γυμνάσιο, που θεωρείτε ότι είναι και για άτομα με ειδικές ανάγκες; 
ΧΑΡΑΛΑΜΠΟΣ ΑΓΓΟΥΡΑΚΗΣ: Εμείς δεν είμαστε αντίθετοι σε αυτό. ΠΡΟΕΔΡΕΥΩΝ (Παναγιώτης Σγουρίδης): Εξαρτάται, όμως, από την Τοπική Αυτοδιοίκηση. Μην τα φορτώνουμε όλα στην Κυβέρνηση.
Ο κύριος Υφυπουργός έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ανεξαρτήτως τούτου -εννοώ αυτό που είπατε, κύριε Πρόεδρε- ο Ο.Σ.Κ. επιταχύνει τις εργασίες επισκευής αυτών των κτιρίων, διότι δίνουμε προτεραιότητα σε αυτά τα ειδικά σχολεία. Και δεν χρειάζεται να εξηγήσουμε το γιατί.
Από εκεί και πέρα, την ίδια προτεραιότητα δίνουμε, όσον αφορά και στην πληρότητα του εκπαιδευτικού γενικά και του ειδικού επιστημονικού προσωπικού που ασχολείται με τα άτομα με ειδικές ανάγκες. Υπάρχει ιδιαίτερη ευαισθησία σε αυτήν την Κυβέρνηση.
Πρέπει να υπενθυμίσω και πάλι σε αυτήν την Αίθουσα ότι με τις κυβερνήσεις του ΠΑ.ΣΟ.Κ. άρχισε μία συγκροτημένη και οργανωμένη πολιτική εκπαίδευσης και κοινωνικής ένταξης των ατόμων με ειδικές ανάγκες. Αυτό δεν πρέπει να το ξεχνούμε ποτέ.
Από την άλλη, θα ήθελα να δώσω κάποια στοιχεία για να καταλάβουν και οι συνάδελφοι το μέγεθος του ενδιαφέροντος. Για περίπου ενενήντα μαθητές του ενός και του άλλου σχολείου συνολικά, διατίθενται προς το παρόν είκοσι οδηγοί και συνοδοί -έντεκα οδηγοί και εννέα συνοδοί- όπως επίσης δώδεκα ειδικοί επιστήμονες, που σας ανέφερα τις ειδικότητές τους, πέρα από τους άλλους εκπαιδευτικούς.
Το ενδιαφέρον της πολιτείας είναι αμέριστο, θα συνεχισθεί, για να υπάρξει ακόμη μεγαλύτερη άνεση σπουδών και παρακολούθησης μαθημάτων από αυτά τα παιδιά.
Βεβαίως πιστεύουμε ότι είναι καλόπιστη και η ερώτηση του συναδέλφου, αλλά δεν ήταν καλόπιστη η συμπεριφορά του διευθυντή του σχολείου της Ηλιούπολης, διότι, όταν ο δήμαρχος και ο δικός μου Διευθυντής στο Υπουργείο Παιδείας τον πήραν τηλέφωνο και του είπαν, έρχονται οι οδηγοί και οι συνοδοί οι επιπλέον, απάντησε ότι, εγώ τώρα κάνω κινητοποιήσεις και δεν δέχομαι προσωπικό. Και γι'αυτό ζήτησα και την πειθαρχική του δίωξη, ενημερώνω το Σώμα.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
Θα προηγηθεί η συζήτηση της δεύτερη επίκαιρη ερώτηση δεύτερου κύκλου με αριθμό 153/1.11.99 της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Γεωργίας, σχετικά με τον τρόπο εκτίμησης των ζημιών που υπέστησαν οι δενδροκαλλιεργητές του Νομού Πέλλας από χαλαζόπτωση.
Η επίκαιρη ερώτηση της κ. Φουντουκίδου έχει ως ακολούθως: "Οι εκτιμήσεις από τον ΕΓΛΑ των ζημιών που υπέστη στο Νομό Πέλλας, η παραγωγή κερασιού και ροδάκινου από τη χαλαζόπτωση, κατά κοινή ομολογία δεν ανταποκρίνονται ούτε κατά το ήμισυ στο ύψος των πραγματικών ζημιών. Το γεγονός αυτό σε συνδυασμό με το ήδη ισχνό, για διάφορους λόγους εισόδημά τους (υψηλό κόστος παραγωγής, χαμηλές τιμές διάθεσης των προϊόντων κάτω των τιμών ασφαλείας καθυστέρηση και αβεβαιότητα στις πληρωμές της παραγωγής που παρέδωσαν), έχει φέρει σε απελπιστική θέση τους παραγωγούς, οι οποίοι είναι πλέον, με το δίκιο τους, αγανακτισμένοι και νιώθουν εγκαταλελειμμένοι από την πολιτεία.
Σε παλαιότερες ερωτήσεις μου είχα επισημάνει έγκαιρα την ανάγκη οι εκτιμήσεις να γίνονται με πιο προσεκτικό τρόπο, με σεβασμό στο μόχθο του 'Ελληνα αγρότη και να ανταποκρίνονται στην αντικειμενική έκταση των ζημιών που υφίσταται η παραγωγή.
Αποτελεί χρέος του Υπουργείου Γεωργίας να ανταποκριθεί επιτέλους θετικά και να επιλύσει αποτελεσματικά το πρόβλημα που δημιουργείται από την έλλειψη αντικειμενικότητας στην καταγραφή και εκτίμηση των ζημιών που υφίστανται οι παραγωγοί μας.
Γι' αυτό σας ερωτώ, κύριε Υπουργέ: Σε ποιες ενέργειες θα προβείτε προκειμένου να αρθεί η αδικία που υφίστανται οι παραγωγοί κερασιού και ροδακίνου του Νομού Πέλλας από τις μη ανταποκρινόμενες στην πραγματικότητα εκτιμήσεις των ζημιών; Ποια μέτρα θα λάβετε για την προστασία του εισοδήματος των παραγωγών αυτών;" Ο Υφυπουργός Γεωργίας κ. Παρασκευάς Φουντάς έχει το λόγο για τρία λεπτά για να πρωτολογήσει.
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, δυστυχώς ο Νομός Πέλλας τα τελευταία χρόνια έχει δοκιμασθεί πολύ από τα καιρικά φαινόμενα -χαλαζοπτώσεις, χιονοπτώσεις κλπ.- και είναι δικαιολογημένη η ευαισθησία της κυρίας συναδέλφου που ζητάει τις πληροφορίες για το πώς θα στηριχθεί το εισόδημα των παραγωγών.
'Οταν αναγγελθεί μια φυσική καταστροφή, όπως ξέρετε, ο ΕΛΓΑ κινητοποιείται αμέσως όπως -και στην προκειμένη περίπτωση κινητοποιήθηκε αμέσως- με στόχο να ελέγξει και να κάνει τις εξατοκιμεύσεις των ζημιών. 'Οσον αφορά την αξιοπιστία αυτών των εκτιμήσεων, το προσωπικό που κάνει τις εκτιμήσεις έχει πάρει εντολές από τον ΕΛΓΑ, να είναι αντικειμενικό, δίκαιο και κατά το δυνατόν να κάνει τις εκτιμήσεις έγκαιρα και να υποβάλει τα πορίσματα κατά τρόπο αντικειμενικό και δίκαιο και να καλύπτει τις περιπτώσεις των ζημιών.
Πιστεύω ότι το γεωτεχνικό προσωπικό που κάνει αυτές τις εκτιμήσεις είναι υπάλληλοι επιστήμονες έχουν τελειώσει τη Γεωπονική Σχολή, έχουν εμπειρία και είναι αντικειμενικοί και δίκαιοι. 'Αλλωστε, όπως είπαμε, αυτές τις εντολές παίρνουν. Και δεν νομίζω ότι έχουν αμελήσει να κάνουν καλά το καθήκον τους. Αν πράγματι κάπου αυτό έχει συμβεί, υπάρχει η δευτεροβάθμια επιτροπή όπου μπορούν να υποβάλουν ενστάσεις, ούτως ώστε να γίνει πια ο έλεγχος από δυο γεωπόνους εκτιμητές για να διαπιστωθεί αν υπάρχουν λάθη ή παραλείψεις.
Μετά το πέρας της διαδικασίας γίνεται κάθε προσπάθεια για να καταβάλλονται έγκαιρα οι αποζημιώσεις. Και μάλιστα η καινούρια διοίκηση του ΕΛΓΑ έχει σαν στόχο, μέσα σε ένα εξάμηνο από τη θεομηνία, να έχουν ολοκληρωθεί όλες οι διαδικασίες και να πληρώνονται οι παραγωγοί.
'Εχουν γίνει όλες οι συνεννοήσεις του ΕΛΓΑ με τα Υπουργεία Γεωργίας και Οικονομικών και προωθεί ενέργειες για μηχανοργάνωση, διοικητικό εκσυγχρονισμό και ορθολογικό προγραμματισμό, ούτως ώστε οι αποζημιώσεις να καταβάλλονται έγκαιρα. Τα αποτελέσματα φαίνονται ήδη από φέτος. Γιατί μέχρι την 30η Οκτωβρίου κατεβλήθησαν όλες οι αποζημιώσεις για τις ζημιές που έγιναν το πρώτο τρίμηνο του τρέχοντος έτους. Το ποσό γι' αυτές τις αποζημιώσεις ανήρχετο σε επτακόσια τριάντα τρία εκατομμύρια (733.000.000) δραχμές και έχει ήδη καταβληθεί.
Ευχαριστώ πάρα πολύ.
ΠΡΟΕΔΡΕΥΩΝ (Παναγιώτης Σγουρίδης): Κυρία Φουντουκίδου, έχετε το λόγο για δυο λεπτά για να πρωτολογήσετε.
ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, μαζί με το Νομό Πέλλας δοκιμάζονται και οι αγρότες της Πέλλας. Και δεν θα ήθελα να μου διατυπώσετε εδώ εάν έχουν γίνει οι εκτιμήσεις ή να μας παραπέμψετε στη χρονοβόρο διαδικασία των ενστάσεων, τη στιγμή που ξέρετε ότι οι αγρότες πιέζονται, γιατί παράλληλα τρέχουν και οι υποχρέωσεις τους. Και έχουν πικρή εμπειρία από τη διαδικασία των ενστάσεων και τις επανεκτιμήσεις. Δυστυχώς, κύριε Υπουργέ, για σας -και φαίνεται ότι δεν το παρακολουθήσατε- οι πρώτες εκτιμήσεις για τις ζημιές από τη χαλαζόπτωση έχουν σταλεί σε ορισμένες περιοχές του Νομού Πέλλας και είναι απελπιστικές. Και κυριολεκτώ! Θέλω μαζί με αυτό να σας προειδοποιήσω, κύριε Υπουργέ, ότι δεν είναι διατιθέμενοι ούτε οι αγρότες ούτε εμείς να ανεχθούμε περαιτέρω συρρίκνωση του εισοδήματός τους. Σας προειδοποιώ ότι θα μας βρείτε ακριβώς απέναντί σας μαζί με τον αγροτικό κόσμο.
Ξέρετε ότι συμπιέζετε μεταξύ του υψηλού κόστους παραγωγής τις χαμηλές τιμές διάθεσης των προϊόντων. Γνωρίζετε ότι φέτος πούλησαν κάτω από την τιμή ασφαλείας και δεν ξέρουν ακόμη τι ποσά θα εισπράξουν από τα κεράσια και από τα ροδάκινά τους και δεν ξέρουν ακόμη πότε θα τα εισπράξουν. Εσείς "σφυρίζετε αδιάφορα", κύριε Υπουργέ.
'Εγινε κανένας έλεγχος γιατί αγόραζαν κάτω από τις προβλεπόμενες τιμές ασφαλείας; 'Ηταν εν γνώση σας, έχουν γίνει καταγγελίες. Μη μας παραπέμπετε, λοιπόν, στο μέλλον.
Αυτό όμως που με εξοργίζει στη συγκεκριμένη περίπτωση είναι ο εμπαιγμός των αγροτών. Είναι σύστημα πλέον. Φαίνεται ότι τα πάει πολύ καλά η νέα διοίκηση στις δημόσιες σχέσεις, καταχωρημένες ανακοινώσεις ότι ο ΕΛ.Γ.Α. αποζημιώνει αγρότες του νομού κλπ. και δημιουργούνται προσδοκίες και εντυπώσεις. Με παραπέμπουν στην περσινή περίοδο που ο Υπουργός Γεωργίας κ. Ανωμερίτης είχε διαβεβαιώσει ότι μέχρι τέλους του έτους θα έχουν καταβληθεί οι αποζημιώσεις από τον ΕΛ.Γ.Α. και είχαμε φτάσει στο Μάϊο και αν δεν υπήρχαν οι τρομακτικές δικές μας πιέσεις, δεν θα είχατε δώσει καν εντολή. Δεν είχατε ζητήσει από το Υπουργείο Εθνικής Οικονομίας τις κατάλληλες πιστώσεις για να εξοφλήσετε τα χρήματα των αγροτών που τα δικαιούνται.
Αυτό που θέλω, κύριε Υπουργέ, είναι περισσότερο σεβασμό. 'Ερχεται στους αγρότες το ένα χτύπημα μετά το άλλο και το γνωρίζετε. Τους έχετε στερήσει την ελπίδα και την προοπτική. Μην τους εμπαίζετε, λοιπόν και κυρίως μην τους προκαλείτε, κύριε Υπουργέ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά για να δευτερολογήσει.
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Προφανώς το ύφος της κυρίας συναδέλφου δεν απευθύνεται προς τα εδώ, αλλά προς τους αγρότες του νομού τους για ...
ΠΑΡΘΕΝΑ ΦΟΥΝΤΟΥΚΙΔΟΥ: Αυτούς εκπροσωπώ και αυτή είναι η δική τους φωνή.
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Συμφωνώ ότι αυτούς εκπροσωπείτε, αλλά επειδή έχετε μία γνώση της διοίκησης και όλων αυτών των θεμάτων ξέρετε πώς γίνονται οι εκτιμήσεις και οι επανεκτιμήσεις και ξέρετε ότι είναι χρονοβόρα η διαδικασία που απαιτείται για να φτάσουμε στο τέλος. Δεν προτείνατε όμως τίποτε άλλο, απλώς θέτετε το θέμα -πράγματι έτσι είναι- ότι οι αγρότες θέλουν να πάρουν την αποζημίωσή τους όσο γίνεται πιο γρήγορα.
Εμείς προχωρήσαμε και από την 1η Ιανουαρίου ισχύει αυτό. Θα καταβάλεται το 50% μόλις γίνει η προεκτίμηση και το υπόλοιπο θα καταβάλεται όταν εκδικαστούν οι τυχόν ενστάσεις που θα υποβληθούν. 'Αρα φροντίζουμε για την έγκαιρη καταβολή.
'Οσον αφορά το ύψος του εισοδήματος και τις τιμές ασφαλείας είναι ένα άλλο θέμα. 'Οπως πολύ καλά ξέρετε οι τιμές διαμορφώνονται ελεύθερα και δεν μπορούμε να κάνουμε αυτό που λέτε για ορισμένα είδη.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Επανερχόμαστε στη συζήτηση των επικαίρων ερωτήσεις πρώτου κύκλου.
Δεύτερη είναι η με αριθμό 158/2.11.99 επίκαιρη ερώτηση του Βουλευτή της Νέας Δημοκρατίας κ. Αθανάσιου Βαρίνου προς τους Υπουργούς Εμπορικής Ναυτιλίας, Δημόσιας Τάξης, σχετικά με το πρόσφατο ατύχημα στο "SUPERFAST", την παράνομη έξοδο αλλοδαπών από το λιμάνι της Πάτρας κλπ.
Η επίκαιρη ερώτηση του κ. Βαρίνου είναι η ακόλουθη: "Η χθεσινή πυρκαγιά στο Ε/Γ-Ο/Χ SUPERFAST II που κατέληξε σε ναυτική τραγωδία με ανθρώπινα θύματα, ανέδειξε για άλλη μία φορά τη ναυτοσύνη και την ικανότητα των Ελλήνων Ναυτικών, όμως από την άλλη πλευρά διαπιστώθηκε ότι το λιμάνι της Πάτρας είναι "ξέφραγο αμπέλι".
Στις 24.2.99 με ερώτηση που κατέθεσα στη Βουλή είχα τονίσει "ότι η κατάσταση είναι εκτός ελέγχου και ότι τόσο η Αστυνομία όσο και το Λιμενικό Σώμα γνωρίζουν για τη δράση των διεθνών κυκλωμάτων που προωθούν τους λαθρομετανάστες και παρανόμους του Κοινού Ποινικού Δικαίου στο εξωτερικό μέσω του λιμανιού της Πάτρας, αλλά πράττουν ελάχιστα για να τους σταματήσουν".
Παρόμοιες καταγγελίες έχουν γίνει τα τελευταία πέντε χρόνια από τους πλοιάρχους και τις ναυτιλιακές εταιρείες που τα πλοία τους εκτελούν δρομολόγια από την Πάτρα και Ηγουμενίτσα προς τα λιμάνια της Ιταλίας.
Οι απαντήσεις που πήρα στην ερώτησή μου αποδεικνύεται σήμερα ότι δεν ανταποκρίνονται στην πραγματικότητα. Επίσης, τα κυκλώματα των δουλεμπόρων εξακολουθούν να δραστηριοποιούνται ανεμπόδιστα, ενώ νέες καταγγελίες για διαπλοκή βλέπουν το φως της δημοσιότητας.
Για τους πιο πάνω λόγους ερωτώνται οι Υπουργοί: Τι μέτρα σκοπεύετε να πάρετε, ώστε να σταματήσει η παράνομη έξοδος αλλοδαπών και το δουλεμπόριο από το λιμάνι της Πάτρας που εκθέτει τη χώρα μας διεθνώς;" Ο Υπουργός Εμπορικής Ναυτιλίας έχει το λόγο για να πρωτολογήσει. 
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
Κατ'αρχήν όσον αφορά την πυρκαγιά στο πλοίο πριν από τρεις ημέρες, είχαμε μια άριστη κινητοποίηση τόσο των ναυτικών του πλοίου όσο και του κράτους σε ό,τι αφορά τη διάσωση περίπου τετρακοσίων επιβατών και ναυτικών. Για πρώτη φορά σε τόσο μεγάλης έκτασης ναυτικό ατύχημα υπό αυτές τις προϋποθέσεις πραγματικά δεν υπέστη κανένας επιβάτης, κανένας ναυτικός απολύτως τίποτα και υπήρξε απόλυτη ασφάλεια όλων των επιβαινόντων.
Με αφορμή την πυρκαγιά δυστυχώς, είχαμε και ένα τραγικό φαινόμενο, στα γκαράζ του πλοίου από όπου ξεκίνησε η πυρκαγιά, να βρεθούν νεκροί λαθρομετανάστες. Βεβαίως για όλους μας είναι πολύ οδυνηρό. Δεν παύουν να είναι ανθρώπινες ζωές. 'Ανθρωποι οι οποίοι προσπαθούν για ένα καλύτερο αύριο, για ένα καλύτερο μέλλον για τους ίδιους.
'Ομως, το πρόβλημα έχει την εξής διάσταση: Το θέμα της λαθρομετανάστευσης είναι τεράστιο. Το υφίστανται όλες οι πολιτισμένες και οικονομικά αναπτυγμένες χώρες, όταν γύρω τους βρίσκονται χώρες με πολιτικά και οικονομικά προβλήματα. Δεν είναι μόνο η Ελλάδα. Είναι οι ΗΠΑ, η Ιταλία, η Γαλλία και η Γερμανία, που υφίστανται το φαινόμενο της λαθρομετανάστευσης λόγω προβλημάτων που υπάρχουν με χώρες που συνορεύουν ή επικοινωνούν. 'Ετσι, λοιπόν, αυτό το φαινόμενο έχει να κάνει με ένα κοινωνικό και πολιτικό πρόβλημα.
Η δεύτερη ιδιαιτερότητα είναι τα λιμάνια. Πρέπει να σας πω ότι καθημερινά στη χειρότερη περίπτωση από το λιμάνι της Πάτρας φεύγουν για την Ιταλία τριακόσιες νταλίκες, πέραν των όποιων ΙΧ αυτοκινήτων, τουριστικών λεωφορείων κ.ο.κ. και των χιλιάδων επιβατών.
Αγαπητοί συνάδελφοι και κύριε Πρόεδρε, τριακόσιες νταλίκες αντιλαμβάνεστε -όπως γίνεται σε όλα τα λιμάνια του κόσμου- είναι αδύνατον να ελεγχθούν, αν θέλουμε να πούμε ότι τα ελέγχουμε 100%, πέρα της κοινοτικής νομοθεσίας, που υπάρχει ως προς τους ελέγχους των φορτίων πλέον. Αυτό είναι μια σκληρή πραγματικότητα.
Και οι αστυνομικοί, οι λιμενικοί και οι ναυτικοί έχουν και αυτοί υποχρέωση να ελέγχουν την τελική επιβίβαση των επιβατών και των οχημάτων, να μην το ξεχνάμε αυτό. Τα όρια του κράτους κάπου τελειώνουν. 'Εχουν και οι ναυτιλιακές εταιρείες και οι πλοίαρχοι και τα πληρώματα υποχρέωση να ελέγξουν την τελική επιβίβαση.
Ανεξαρτήτως αυτού του πράγματος, θα σας πω ότι για τις τριακόσιες νταλίκες, στη μίνιμουμ περίπτωση καθημερινά, αν υπολογίσεις τρία, τέσσερα λεπτά ότι χρειάζονται για να ελέγξεις την κάθε μία, απαιτούνται είκοσι ώρες την ημέρα.
Η Ελλάδα έχει κυριαρχήσει σε αυτόν το θαλάσσιο διάδρομο που αφορά τη σύνδεση της Πάτρας με την Ιταλία. Το 70% περίπου της δραστηριότητας αυτής είναι σε ελληνικά χέρια. Η Ιταλία το ίδιο, δεν ελέγχει τίποτα απολύτως. Δεν είναι δυνατόν να ελεχθούν τα λιμάνια, όσες προϋποθέσεις και να δημιουργήσεις ασφάλειας σε απόλυτο βαθμό.
Πριν από δέκα ημέρες υπήρξαν εδώ υπηρεσιακοί παράγοντες από την Ευρωπαϊκή Επιτροπή για την εφαρμογή της Συνθήκης Σένγκεν και έλεγξαν το λιμάνι της Πάτρας. Καθόλου δεν είναι ξέφραγο αμπέλι. Το πιστοποίησαν και έμειναν απόλυτα ικανοποιημένοι.
Οι λαθρομετανάστες μπαίνουν από νωρίτερα. Και αν θέλουμε να είμαστε πραγματικοί και ρεαλιστές, θα πρέπει όλα τα εμπορεύματα των τριακοσίων νταλικών κατ'ελάχιστον, να τα ξεφορτώνουμε, να τα ελέγχουμε προτού μπουν στο πλοίο. Αν πιστεύετε ότι αυτό το πράγμα μπορεί να γίνει, εντάξει. Πάντως δεν έχει επιτευχθεί αυτό ούτε στις ΗΠΑ, όπου η λαθρομετανάστευση οργιάζει παρ'ότι διαθέτει και μέσα και ανθρώπινο δυναμικό και ειδικά, αν θέλετε, σώματα αστυνόμευσης και όποιων άλλων υπηρεσιών, για την καταπολέμηση αυτού του είδους.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρίνος έχει το λόγο για δύο λεπτά να αναπτύξει την ερώτησή του.
ΑΘΑΝΑΣΙΟΣ ΒΑΡΙΝΟΣ: Εγώ έκανα μία ερώτηση για να πάρω απαντήσεις, ποια μέτρα θα πάρει η Κυβέρνηση. Δεν άκουσα, όμως, κανένα μέτρο. 'Ημουν σαφής στην ερώτησή μου.
Εν πάση περιπτώσει, κύριε Πρόεδρε, θα ήθελα να πω ότι η πυρκαγιά στο επιβατηγό οχυματαγωγό "SUPERFAST-3" ήταν η αφορμή για να πληροφορηθεί ο ελληνικός λαός την ανικανότητα των αρμοδίων και τις ευθύνες της Κυβέρνησης για την ανεξέλεγκτη δράση των δουλεμπόρων στη χώρα μας. 'Ομως, το Υπουργείο Εμπορικής Ναυτιλίας, η πολιτική ηγεσία και η ηγεσία του Λιμενικού Σώματος, γνώριζαν ότι η κατάσταση στα λιμάνια της Πάτρας και της Ηγουμενίτσας ήταν εκτός ελέγχου.
Το γνώριζαν από τις έγγραφες καταγγελίες και τις προφορικές των πλοιάρχων, των ναυτιλιακών εταιρειών, της ένωσης ακτοπλόων πλοιοκτητών, των ναυτιλιακών σωματείων και από τη δική μου ερώτηση που σας κατέθεσα στη Βουλή στις 24 Φεβρουαρίου. Δυστυχώς οι απαντήσεις σας στη Βουλή, κύριε Υπουργέ της Εμπορικής Ναυτιλίας, όπως και σήμερα, ήταν για να βγάλετε την υποχρέωση μίας απάντησης, αφού ουδέν πράξατε, για να ελέγξετε αυτή την απαράδεκτη κατάσταση, που εκθέτει τη χώρα μας διεθνώς. Δεν λάβατε υπόψη σας τις καταγγελίες, ούτε ζητήσατε προτάσεις από τους φορείς. Να, ένα πράγμα που δεν κάνατε. Να το κάνετε, εγώ αυτό σας προτείνω. Θα έπρεπε να συνεργαστείτε μαζί τους, για οριστική επίλυση του προβλήματος με νομοθετική ρύθμιση, για την εφαρμογή ουσιαστικού ελέγχου. Δεύτερον, το λιμάνι της Πάτρας είναι ξέφραγο αμπέλι. 'Ο,τι και να πείτε εσείς, όλος ο κόσμος το έχει διαπιστώσει. Μόνο εσείς είσαστε ικανοποιημένοι. 'Ομως δεν προχωρήσατε σε συνεργασία με τους τοπικούς φορείς με στόχο το μάντρωμα του λιμανιού. Σήμερα όποιος θέλει μπαίνει και όποιος θέλει βγαίνει έξω από το λιμάνι. Και αυτό που είπατε στη συνέντευξη τύπου για το νομάρχη, και τους δημάρχους, δεν μιλήσατε ποτέ μαζί τους. Κανένας έλεγχος δεν γίνεται στα αυτοκίνητα και στους επιβάτες κατά την είσοδό τους στα λιμάνια και στα πλοία. Ο ισχυρισμός ότι χρειάζεται πολύς χρόνος -τον είπατε και σήμερα- είναι αβάσιμος . Τον έλεγχο που δεν κάνετε σεις, τον κάνουν από την άλλη πλευρά στην Ιταλία και στο Μπάρι, και στο Πρίντεζι και στην Ανγκόνα. Εκεί τους βρίσκουν.
Ο έλεγχος των διαβατηρίων είναι πλημμελής και ύποπτος, με αποτέλεσμα να διαφεύγουν παράνομοι του κοινού Ποινικού Δικαίου και λαθρομετανάστες, οι οποίοι όμως εντοπίζονται αμέσως μόλις φθάσουν στην Ιταλία. Εκεί πληρώνει το πλοίο χίλια δολάρια για τον καθένα απ'αυτούς πρόστιμο.
Σας έχει καταγγελθεί διαπλοκή στο κύκλωμα προώθησης λαθρομεταναστών. 'Ομως, μέχρι τώρα δεν έχετε προχωρήσει σε καμία έρευνα. Τώρα προχωράτε, για να δείτε, αν υπάρχουν ευθύνες στους λιμενικούς ή άλλους αξιωματούχους και αρμοδίους.
Κλείνοντας, θα ήθελα να καταλήξω και εγώ σε αυτό που είπατε στην αρχή. Πράγματι, θέλω να συγχαρώ και εγώ τον πλοίαρχο και το πλήρωμα και όσους συνέβαλαν -και τους λιμενικούς αξιωματικούς- για τη διάσωση πραγματικά τετρακοσίων ανθρώπων. Δεν άνοιξε μύτη στους νόμιμους επιβαίνοντες του πλοίου. Προσέφεραν προς την κατεύθυνση αυτή και απέδειξαν για μία ακόμη φορά πόσο άξιοι είναι οι 'Ελληνες ναυτικοί. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κατ'αρχήν για τα μέτρα. Το θέμα δεν είναι πώς διακινούνται από τα λιμάνια, αλλά να αποτρέψουμε την είσοδο λαθρομεταναστών στη χώρα. Και σε ό,τι αφορά αυτό, κύριε Πρόεδρε, τα δύο τελευταία χρόνια και ιδιαίτερα το 1999, είναι σε όλους γνωστό ότι έχει περιοριστεί στο ελάχιστο η είσοδος λαθρομεταναστών από τα θαλάσσια συνορά μας, τα οποία είναι λίαν εκτεταμένα πλέον των δεκαεπτά χιλιάδων χιλιομέτρων.
Φέτος, όσες προσπάθειες έγιναν από διακινητές λαθρομεταναστών από την απέναντι πλευρά, συνελήφθησαν όλοι. Αυτό δεν έχει συμβεί ποτέ στην ιστορία. Και συνέβη, γιατί ενισχύσαμε σε ανθρώπινο δυναμικό το Λιμενικό Σώμα και με σύγχρονα πλωτά μέσα. Και αυτό το ξέρετε καλά εσείς κύριε Βαρίνο.
Σε ό,τι αφορά τη λειτουργία των λιμένων, κανείς δεν είναι ευχαριστημένος, αν θέλετε, ότι έχουμε μία ιδεατή κατάσταση, λόγω ιδιαιτεροτήτων που υπάρχουν. Τα λιμάνια μας είναι μικρά σε σχέση με τον όγκο που εξυπηρετούν. Τα λιμάνια μας γειτνιάζουν άμεσα με τις πόλεις και αυτό δημιουργεί πολλά προβλήματα. Το αν έχω μιλήσει με τους δημάρχους, νομάρχες κλπ. θα μου επιτρέψετε να έχω την ευθύνη των όσων λέω, και δεν σας επιτρέπω να με διαψεύδετε για κάτι που δεν γνώριζετε. Ειλικρινά λυπάμαι. Υπάρχει κοινωνικό πρόβλημα εκεί.
'Εχουν διατεθεί μέσα για ανίχνευση ανθρωπίνων ζωών στο λιμάνι της Πάτρας και της Ηγουμενίτσας. Υπάρχει κλειστό σύστημα τηλεόρασης για τον έλεγχο του λιμανιού. Υπάρχει ενίσχυση σε ανθρώπινο δυναμικό. Πλην όμως επαναλαμβάνω ότι υπάρχει μία αντικειμενική δυσκολία, αν θέλουμε να κάνουμε ουσιαστικό έλεγχο, με την έννοια όλων των φορτίων που μεταφέρονται μόνο με τα φορτηγά και τις νταλίκες -εσείς λέτε για τα άλλα αυτοκίνητα- ακυρώνουμε τη θαλάσσια σύνδεση Ελλάδας-Ιταλίας. Και το τι γίνεται στην Ιταλία και στις άλλες χώρες, σας λέω ότι δεν ελέγχει κανένας με απόλυτο τρόπο.
Συμπτωματικά, όπως και εμείς έχουμε αποτρέψει στο λιμάνι της Πάτρας, κινήσεις λαθρομεταναστών σε αυτοκίνητα ή οτιδήποτε άλλο, πολλών εκατοντάδων, δυστυχώς κάποιοι διαφεύγουν. 'Οπως διαφεύγουν και στα πλοία της Ιταλίας που έρχονται από την Αφρική προς την Ιταλία. Πώς μπαίνουν λαθρομετανάστες εκεί; Από τον αέρα ή με τα αεροπλάνα ή με τα τρένα; Μπαίνουν από τα λιμάνια. Ταξιδέψτε αν θέλετε στην Ιταλία και αν σας ελέγξει κανείς, να μου το πείτε. Κανένας.
Αυτή είναι μια σκληρή πραγματικότητα μέσα στα πλαίσια της λειτουργίας του λιμένος σήμερα, του μη ελέγχου, αν θέλετε, των κοινοτικών φορτίων ως χώρα-μέλος της Ευρωπαϊκής 'Ενωσης. 'Εχουμε πάρα πολλά πράγματα διορθώσει και θα συνεχίσουμε να το κάνουμε αυτό.
Σε ό,τι αφορά τις καταγγελίες που λέτε, αν υποθέσουμε ότι ανεπαρκούμε εμείς, γιατί δεν πάνε όσοι έχουν στοιχεία στον εισαγγελέα; Γιατί; Πηγαίνετε εσείς, λοιπόν, που ξέρετε, να μας βοηθήσετε και εμάς.
Και βεβαίως θα γίνει πλήρης έλεγχος σε ό,τι αφορά το ατύχημα αυτό από κάθε πλευρά είτε για την πυρκαγιά στο πλοίο είτε από αυτούς που έχουμε συλλάβει -θα διερευνήσουμε με ευθύνη του εισαγγελέως βεβαίως- μήπως πραγματικά εξαρθρωθεί όλο το κύκλωμα.
ΠΡΟΕΔΡΕΥΩΝ (Παναγιώτης Σγουρίδης): Η τέταρτη επίκαιρη ερώτηση με αριθμό 160/2.11.99 του Βουλευτή του Συνασπισμού της Αριστεράς και της Προόδου, κ.Πέτρου Κουναλάκη προς τον Υπουργό Εθνικής 'Αμυνας, σχετικά με την πρόσφατη τραγωδία στο ναρκοπέδιο Γεμιστής 'Εβρου, την κύρωση από την Ελληνική Βουλή της σύμβασης της Οτάβας κλπ., διαγράφεται λόγω κωλύματος του Υπουργού.
Επίσης, η πέμπτη επίκαιρη ερώτηση με αριθμό 169/3.11.99 του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τους Υπουργούς Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομικών, σχετικά με τις οφειλές των καζίνο που λειτουργούν στη χώρα μας προς το δημόσιο και τους δήμους κλπ., διαγράφεται λόγω κωλύματος του Υπουργού.
Επίκαιρες ερωτήσεις δευτέρου κύκλου: Η πέμπτη επίκαιρη ερώτηση με αριθμό 162/2.11.99 του Βουλευτή του Δημοκρατικού Κοινωνικού Κινήματος κ.Ιωάννη Αράπη προς τον Υπουργό Δικαιοσύνης, σχετικά με την απομάκρυνση των φυλακών Κορυδαλλού, διαγράφεται λόγω κωλύματος του Υπουργού.
Πρώτη είναι η με αριθμό 155/2.11.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Μεταφορών και Επικοινωνιών σχετικά με την πρόσφατη απόφαση του Οργανισμού Τηλεπικοινωνιών Ελλάδος να χρεώνονται ως αστικά τα τηλεφωνήματα εντός νομού, την εξαίρεση των Κυθήρων, Αντικυθήρων κλπ.
Η επίκαιρη ερώτηση του κ. Μπεντενιώτη είναι η ακόλουθη: "1. Με πρόσφατη απόφαση του Οργανισμού Τηλεπικοινωνιών Ελλάδος "όλα τα τηλεφωνήματα που θα γίνονται στο εξής μέσα στα όρια του νομού θα χρεώνονται ως αστική μονάδα".
2. 'Ομως αυτής της απόφασης υπάρχει μεγάλος κίνδυνος να εξαιρεθούν τα Κύθηρα, τα Αντικύθηρα, η πρώην Κοινότητα Τροιζήνας και οι συνοικισμοί της επαρχίας Τροιζηνίας, 'Αγιος Γεώργιος, 'Αγιος Κωνσταντίνος, Καλλονή Δρυόπης και 'Αγιος Γεώργιος Μεθάνων.
3. Και αυτή η εξαίρεση θα οφείλειται στην καθυστέρηση της ολοκλήρωσης της μετατροπής των τηλεφωνικών κέντρων σε ψηφιακά.
Ερωτάται ο κύριος Υπουργός.
Ποια είναι η πρόθεση της Κυβέρνησης σε σχέση με την αντιμετώπιση του ζητήματος: α. Ως προς τα Κύθηρα και Αντικύθηρα, των οποίων το τηλεφωνικό κέντρο υπάγεται στη Λακωνία, ενώ ανήκουν στο Νομό Πειραιά και β. ως προς τους μερικούς οικισμούς της επαρχίας Τροιζηνίας των οποίων καθυστερεί η μετατροπή του τηλεφωνικού κέντρου σε ψηφιακά".
Ο Υφυπουργός κ. Σαλαγιάννης έχει το λόγο, για τρία λεπτά να πρωτολογήσει.
NIKOΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, θεωρώ ότι ο Ο.Τ.Ε. με την απόφασή του να διαρθρώσει τον τρόπο με τον οποίο χρεώνει τις κλήσεις στα κομβικά κέντρα που ανήκουν σε κάθε νομό, έκανε ένα σημαντικότατο βήμα για να εξορθολογήσει το όλο σύστημα και δεύτερον να προσφέρει υπηρεσίες με χαμηλότερο κόστος κυρίως στην ελληνική επαρχία, αλλά πάντως σε όλη την Ελλάδα.
Είναι, λοιπόν, μια πολύ σοβαρή και αναγκαία παρέμβαση αν κάποιος σκεφθεί ότι στον ίδιο νομό υπάρχουν πολλαπλά κομβικά κέντρα, ακόμα και μέσα στον ίδιο το δήμο τον "καποδιστριακό". Μέσα σε μια μικρή περιοχή μπορούσε κάποιος να είναι εξαναγκασμένος να τηλεφωνεί υπεραστικά. Είναι, λοιπόν, μια πολύ σοβαρή παρέμβαση.
Πρέπει επίσης να πω εδώ ότι όλη αυτή η αναδιάταξη έγινε με βάση τα κομβικά κέντρα που υπάρχουν στο νομό και όχι τα τερματικά κέντρα. 'Ερχομαι τώρα στις δύο περιπτώσεις που ο αγαπητός κύριος συνάδελφος θέτει.
Είναι αλήθεια ότι η περιοχή Κυθήρων και Αντικυθήρων έχει μια ιδιαιτερότητα: Ενώ ανήκει στο Νομό Πειραιά, τα κομβικά τους κέντρα συνδέονται με του Νομού Λακωνίας -είναι στη Σκάλα Λακωνίας- και παρουσιάζεται το φαινόμενο αυτό το μέτρο να ισχύει και για τα Κύθηρα και τα Αντικύθηρα, όπως ισχύει για όλη την Ελλάδα, αλλά για το Νομό Λακωνίας. Δηλαδή, οι συνδρομητές που τηλεφωνούν από τις περιοχές αυτές προς κάθε κομβικό κέντρο του Νομού Λακωνίας έχουν την ίδια αντιμετώπιση, όπως και οι συνδρομητές όλων των άλλων νομών της Ελλάδος.
Σε ό,τι αφορά το δεύτερο θέμα, το θέμα των περιοχών του Δήμου Τροιζήνας, πρέπει να πω στο συνάδελφο κ. Μπεντενιώτη ότι ανήκουν οι περιοχές αυτές στο κομβικό κέντρο του Πόρου και έτσι ισχύει και για τις περιοχές αυτές ότι μπορούν να επικοινωνούν με όλα τα κομβικά κέντρα του Νομού Αττικής, χρεώνοντας στους συνδρομητές αστική κλήση ανεξάρτητα αν έχει ψηφιακοποιηθεί ή όχι το κέντρο. Η απάντησή μου, λοιπόν, είναι θετική. Ισχύει και γι'αυτούς, χρεώνονται μια αστική μονάδα με όλη την Αττική με τα κέντρα της Αττικής, ανεξάρτητα αν είναι αναλογικά ή ψηφιακά. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μπεντενιώτη, έχετε το λόγο για δυο λεπτά για ν'αναπτύξετε την ερώτησή σας.
ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, θα συμφωνήσω με τον κύριο Υφυπουργό ότι είναι ένα σημαντικό βήμα το μέτρο της εκλογίκευσης της χρέωσης των τηλεφωνικών συνδιαλέξων από τον ΟΤΕ. Είναι ένα μεγάλο βήμα που βοηθάει και στην τοπική ανάπτυξη και στην περιφερειακή ανάπτυξη της χώρας μας.
'Ομως, θα διαφωνήσω μαζί του και στις δυο επιμέρους περιπτώσεις που αναφέρονται στην επίκαιρη ερώτηση.
Στο πρώτο ζήτημα. Και τα Κύθηρα και τα Αντικύθηρα, είναι μια περιφέρεια, είναι μια επαρχία, είναι δυο ακριτικά νησιά που υπάγονται στις διατάξεις των φορολογικών κινήτρων και των αναπτυξιακών κινήτρων. Η όλη λειτουργία τους, η οικονομική, κοινωνική, η πολιτιστική τους ζωή και η διοικητική τους ένταξη, είναι στο Νομό Πειραιά. Οποιαδήποτε, λοιπόν, προέκταση του κόστους της τηλεφωνικής επικοινωνίας με τη Λακωνία, είναι και ασήμαντο και τελείως έξω και πέρα από εκείνα που θα έπρεπε εμείς να δώσουμε προς αυτήν την κατεύθυνση.
'Αρα εδώ δεν παίρνω απάντηση, κύριε Υφυπουργέ. Η δική μου ενημέρωση έχοντας πολύ προσεκτικά διερευνήσει το θέμα, είναι ότι μόλις ολοκληρωθεί η ψηφιακοποίηση του κέντρου των Κυθήρων που είναι πολύ κοντά, ίσως μέχρι το τέλος αυτού του μήνα, να έχουμε τη δυνατότητα να επιχειρήσουμε την αλλαγή του προσανατολισμού. 'Αρα θα ήθελα προς αυτήν την κατεύθυνση μια δική σας δέσμευση στη δευτερολογία σας και θα ήθελα να επιμείνω στο σημείο αυτό, γιατί είναι ιδιαίτερα σημαντικό σε σχέση με την ιδιαιτερότητα που έχει αυτή η περιφέρεια.
Σε σχέση με την Τροιζηνία, δέχομαι τις δικές σας διαβεβαιώσεις, κρατάω τις επιφυλάξεις μου σε σχέση με τις πληροφορίες που έχω από τις υπηρεσίες του Οργανισμού και πραγματικά θέλω να ταυτιστώ με τη δική σας θέση ότι πρέπει η Τροιζηνία να μην έχει εξαιρέσεις σε ολόκληρο το χώρο του κομβικού κέντρου της.
Κλείνοντας, επιμένω ότι πρέπει να δούμε το θέμα των Κυθήρων. Και εδώ πρέπει να σας πω κάτι που είναι δεδομένα γνωστό εκεί ότι η μισή επικοινωνία της τηλεφωνικής λειτουργίας του νησιού, γίνεται απευθείας με το 01 με τα εννέα ζεύγη γραμμών που έχουν τα Κύθηρα, ενώ ο άλλος φόρτος περνάει μέσα από τη Λακωνία για να φτάσει στην Αττική. 'Αρα να επισπεύσουμε τη διαδικασία της ψηφιακοποίησης του νησιού και από κει και πέρα, μετά τις 22/11 που αρχίζει η νέα περίοδος να προλάβουμε πριν απ'το 2000 να έχουμε και τα Κύθηρα στο μέτρο και να μην ψάχνουμε να τα βρούμε και τηλεφωνικά. Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε κύριε Υπουργέ, έχετε το λόγο δυο λεπτά για να δευτερολογήσετε.
ΝΙΚΟΑΛΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Σε σχέση με την περιοχή της Τροιζήνας, νομίζω ότι απάντησα. 'Ετσι ακριβώς έχει, αυτή είναι και η απάντηση του ΟΤΕ προς εμένα και δεν έχω κανένα λόγο να την αμφισβητήσω. 'Αρα η επικοινωνία με όλο το Νομό Αττικής θα γίνεται με αστική μονάδα.
Σε ό ,τι αφορά τώρα τα Κύθηρα και τα Αντικύθηρα, σας είπα τι ισχύει σήμερα με βάση την πάγια κίνηση που έκανε ο ΟΤΕ να αναδιαρθρώσει το σύστημά του. Στο άμεσο μέλλον -δεν μπορώ όμως να δεσμευθώ πότε- όταν οι δυνατότητες και της τεχνολογίας και της ψηφιακοποίησης μας επιτρέψουν, δεσμεύομαι να απευθυνθώ στον ΟΤΕ και να κατευθύνω την κίνησή του να αναδιατάξει την περίπτωση των Κυθήρων και των Αντικυθήρων προς τον Πειραιά, γιατί θα συμφωνήσω μαζί σας, κύριε συνάδελφε, γιατί προς εκεί απευθύνονται κυρίως οι κλήσεις , γιατί εκεί είναι η κοινωνική, οικονομική και πολιτιστική του ζωή.
ΜΑΝΩΛΗΣ ΜΠΕΝΤΕΝΙΩΤΗΣ: Να δεσμευθούμε, κύριε Υφυπουργέ, ότι μέχρι τις 31/12/99 που θα ολοκληρωθεί η ψηφιακοποίηση, θα αλλάξουμε τη χρέωση. 
ΠΡΟΕΔΡΕΥΩΝ (Παναγιώτης Σγουρίδης): Αυτά μπορείτε να τα συζητήσετε στο γραφείο με τον Υπουργό.
ΝΙΚΟΑΛΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Να κλείσω, λοιπόν, την κουβέντα μου. Προς αυτή την κατεύθυνση θα κινηθώ και εγώ και θα το ξανακουβεντιάσουμε και ιδιαιτέρως, κύριε συνάδελφε. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση "ΑΡΧΑΙΟ ΕΛΛΗΝΙΚΟ ΘΕΑΤΡΟ", πενήντα δύο μαθητές και τρεις συνοδοί-δάσκαλοι από το 14ο Δημοτικό Σχολείο Παλαιού Φαλήρου.
Η Βουλή τους καλωσορίζει.
(Χειροκροτήματα από όλες τις πτέρυγες) Θέλω να πω στα παιδιά ότι σήμερα έχουμε κοινοβουλευτικό έλεγχο και υπάρχουν στην Αίθουσα μόνο οι Βουλευτές, οι οποίοι ερωτούν και οι Υπουργοί οι οποίοι απαντούν.
Τρίτη επίκαιρη ερώτηση του δευτέρου κύκλου είναι η με αριθμό 165/3-11-99 του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την ολοκλήρωση της διαδικασίας χαρακτηρισμού ως διατηρητέου του κινηματογράφου Α-Β και του νεοκλασικού κτίσματος στα Πατήσια.
Η επίκαιρη ερώτηση του κ. Αγγουράκη σε περίληψη έχει ως εξής: "Στο οικοδομικό τετράγωνο που περικλείεται από τις οδούς Χάνσεν-Τσίλερ-Θεοτοκοπούλου-Καυταντζόγλου στα Πατήσια (5ο Διαμέρισμα του Δήμου Αθηναίων) βρίσκονται ο κινηματογράφος Α-Β και νεοκλασικό κτίριο. Αίτημα των κατοίκων είναι να χαρακτηρισθούν διατηρητέα για να εξασφαλιστεί ο αδόμητος χώρος και να αναβαθμιστεί πολιτιστικά η περιοχή. Με την απόφαση του ΥΠΕΧΩΔΕ 29103/6481/3.11.98 (ΦΕΚ 425/Δ/19.11.98) αναστάλθηκε για ένα χρόνο η έκδοση οικοδομικών αδειών στο πιο πάνω οικοδομικό τετράγωνο, προκειμένου να ολοκληρωθεί η διαδικασία χαρακτηρισμού, χωρίς όμως αυτό να έχει γίνει ακόμα αν και επίκειται η λήξη της αναστολής.
Ερωτάται ο κύριος Υπουργός αν σκοπεύει να παρατείνει την αναστολή έκδοσης οικοδομικών αδειών και να προχωρήσει στη διαδικασία χαρακτηρισμού ως διατηρητέων του κινηματογράφου Α-Β και του νεοκλασικού κτίσματος;".
Ο Υφυπουργός Περιβάλλοντος, Χωροταξίας και Δημοσίων 'Εργων κ.
Κολιοπάνος έχει το λόγο για τρία λεπτά να πρωτολογήσει.
ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Ευχαριστώ, κύριε Πρόεδρε.
Πράγματι, όπως διατυπώνεται στην ερώτηση του συναδέλφου κ. Αγγουράκη ήδη έχει γίνει αναστολή και εκδόσεως οικοδομικών αδειών και οικοδομικών εργασιών στο τετράγωνο που περιγράφεται στην αίτηση και περικλείεται από τις οδούς Χάνσεν-Τσίλερ-Θεοτοκοπούλου-Καυταντζόγλου. 'Ηδη το ΥΠΕΧΩΔΕ έχει κινήσει τη διαδικασία, έχει ετοιμαστεί η εισηγητική έκθεση προκειμένου το διώροφο νεοκλασικό κτίριο επί της οδού Θεοτοκοπούλου 34 να κηρυχθεί διατηρητέο και περιμένουμε την πρόταση και απόφαση του δημοτικού συμβουλίου του Δήμου Αθηναίων. Σύμφωνα με προηγούμενη απόφασή τους το 1998 εξεδήλωσαν την πρόθεση για ανάπλαση ολοκλήρου του οικοδομικού τετραγώνου. Δυστυχώς, από τότε δεν έχει σταλεί από το Δήμο Αθηναίων αυτή η πρόταση στο ΥΠΕΧΩΔΕ. Διότι όπως ξέρετε, κύριε Πρόεδρε και κύριοι συνάδελφοι, γενικότερα το οικοδομικό τετράγωνο και όχι μόνο το νεοκλασικό και ο κινηματογράφος Α-B παρουσιάζουν ιδιαίτερο ενδιαφέρον.
Η πρόθεση, λοιπόν, του δημοτικού συμβουλίου ήταν ότι προτίθεται να προβεί σε ανάπλαση ολοκλήρου του οικοδομικού τετραγώνου προκειμένου να αποκτήσει χρήσεις πρασίνου και πολιτισμού. Αυτό όπως αντιλαμβάνεσθε χρειάζεται αλλαγή του ρυμοτομικού σχεδίου, το οποίο πρέπει να προτείνει το δημοτικό συμβούλιο και το οποίο περιμένουμε στο ΥΠΕΧΩΔΕ.
Με την ευκαιρία θέλω να διατυπώσω ξανά και την προσωπική μου άποψη ότι πράγματι θα κηρυχθεί διατηρητέο το εν λόγω νεοκλασικό κτίριο και ότι πράγματι συμφωνούμε στη διατήρηση χρήσεων θερινών κινηματογράφων με την προϋπόθεση πάντα ότι ακολουθούνται οι νόμιμες διαδικασίες, οι προτάσεις των αρμόδιων οργανισμών Τοπικής Αυτοδιοίκησης και βέβαια η εξασφάλιση των απαραίτητων πόρων που απαιτούνται για την απαλλοτρίωση της ιδιοκτησίας. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αγγουράκη έχετε το λόγο για δύο λεπτά.
ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε.
Κατ'αρχήν πρέπει να πω ότι δεν με ικανοποιεί η απάντηση του κυρίου Υφυπουργού και θα σας πω γιατί. Εκ πρώτης όψεως θα έπρεπε κανείς να είναι ικανοποιημένος γιατί φαίνεται να συμμερίζεται τις ανησυχίες των κατοίκων και τις προτάσεις τους και τις κινητοποιήσεις που έχουν κάνει και τις υπογραφές κλπ.
'Ομως, θα ήθελα να ρωτήσω τον κύριο Υφυπουργό το εξής: Σε απάντηση που δόθηκε σε ερώτησή μας -η απάντηση του Υπουργείου ήταν στις 4 του Μάη του 1999- ειπώθηκαν ακριβώς τα ίδια πράγματα μ'αυτά που είπε ο κύριος Υφυπουργός σήμερα.
Δηλαδή, ότι το Υ.ΠΕ.ΧΩ.Δ.Ε. θεωρεί ότι είναι διατηρητέο το νεοκλασικό, ότι θεωρεί ότι είναι διατηρητέα η χρήση του κινηματογράφου και τη διατύπωση που έκανε, όσον αφορά την απόφαση του Δήμου Αθηναίων.
Το πρόβλημα που υπάρχει, κύριε Πρόεδρε, είναι ότι η αναστολή των οικοδομικών αδειών λήγει σε δύο εβδομάδες. Και αν πιστέψω ότι από το Μάιο του 1999 μέχρι το Νοέμβριο του 1999 δεν έχω ακούσει να έχει γίνει τίποτα το καινούριο, δηλαδή να έχει καταλήξει το Υ.ΠΕ.ΧΩ.Δ.Ε. ως προς το διατηρητέο των δύο αυτών κτισμάτων, τότε νομίζω ότι οι ανησυχίες μας πρέπει να αυξηθούν πολύ περισσότερο. Το θέμα είναι τι θα αποφασίσει ο Δήμος Αθηναίων. Ζητάμε -και δεν ελέγχουμε γι αυτό την Κυβέρνηση- από το Υ.ΠΕ.ΧΩ.Δ.Ε. η απόφαση για τα δύο κτίσματα να είναι απόφαση ότι είναι διατηρητέα, γιατί διαφορετικά αυτός ο χώρος θα χαθεί. Και το λέω αυτό γιατί υπάρχουν φοβερές πιέσεις από συγκεκριμένο εργολάβο, ο οποίος θέλει να κτίσει μία πολυκατοικία στο συγκεκριμένο χώρο. Φαίνεται να παίζονται διάφορα συμφέροντα στη συγκεκριμένη περιοχή και γι αυτό πρέπει η Κυβέρνηση να προκηρύξει διατηρητέο αυτό το χώρο.
Τελειώνοντας θα ήθελα να θυμίσω ένα γενικό πρόβλημα που υπάρχει. Οι χώροι πρασίνου είναι ελάχιστοι στην πόλη μας, ειδικά στο κέντρο. Θα ήθελα να πω ότι σε μια εποχή που διαβάζουμε ότι το 20% και 30% της έκτασης των μεγάλων πόλεων θα είναι πράσινο και πάρκα, θα είναι τραγικό πραγματικά και απαράδεκτο αν σε αυτήν την υποβαθμισμένη περιοχή με κάποιες δικαιολογίες ή με κάποιες εξηγήσεις τελικά χαθεί και αυτός ο τελευταίος χώρος πρασίνου.
Ευχαριστώ κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε κύριε Κολιοπάνο έχετε το λόγο για δύο λεπτά να δευτερολογήσετε.
ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων Εργων): Θέλω να επαναλάβω στον κ. Αγγουράκη, με κάθε ειλικρίνεια, να είναι βέβαιος ότι όσον αφορά το ΥΠΕΧΩΔΕ, παρά τις όποιες καθυστερήσεις, απλά είναι θέμα διαδικασιών, εμείς θα κηρύξουμε έτσι κι αλλιώς διατηρητέο το νεοκλασικό κτίριο. Εάν χρειαστεί να δοθεί και παράταση αναστολής εργασιών και οικοδομικών αδειών και αυτό θα γίνει.
Για να προχωρήσουμε παραπέρα στην ανάπλαση της περιοχής -με την οποία συμφωνώ απόλυτα και θα προσέθετα εδώ ότι κάθε τέτοιο κομμάτι της Αθήνας και της ευρύτερης περιοχής της Αττικής θα πρέπει να διατηρείται άκτιστο, γιατί η πόλη πλέον δεν αντέχει άλλο- αρκεί να εξασφαλιστούν τα απαραίτητα εργαλεία. Και όπως ξέρετε ένα από αυτά τα εργαλεία που ήταν πολύ σημαντικό, η δυνατότητα μεταφοράς του συντελεστού δόμησης, δυστυχώς προσωρινά τουλάχιστον χάθηκε. Σας διαβεβαιώνω, λοιπόν, ότι εκείνο που απομένει είναι η οριστική πρόταση του Δήμου Αθηναίων, που είναι το αρμόδιο πολιτικό όργανο για τροποποίηση του σχεδίου πόλεως. Γιατί όπως είπατε αυτό είναι οικοδομήσιμο. Και ενδεχομένως να μη θυμάσθε ότι με προσωπικό μου έγγραφο στις 10.4.98 διέκοψα κάθε εργασία στο εν λόγω οικοδομικό τετράγωνο, γνωρίζοντας πόσο σημαντικό είναι, όχι μόνο για τη γειτονιά αυτή, αλλά γενικότερα για την Αθήνα η διαφύλαξη και η διατήρηση τέτοιων χώρων.
Εκείνο που απομένει και ήδη ετοίμασα μία επιστολή προς το Δήμο Αθηναίων είναι να στείλουν άμεσα την πρότασή τους για τροποποίηση ολόκληρου του οικοδομικού τετράγωνου, αλλά και του διπλανού οικοδομικού τετραγώνου που έχει επίσης ιδιαίτερο ενδιαφέρον, προκειμένου να οριστικοποιήσει το Υ.ΠΕ.ΧΩ.Δ.Ε. τις προτάσεις αυτές.
ΠΡΟΕΔΡΕΥΩΝ (Παναγιώτης Σγουρίδης): Η τέταρτη με αριθμό 147/1.11.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Ανάπτυξης, σχετικά με την προστασία των εργαζομένων στα Ναυπηγεία Αυλίδας, την καταβολή δεδουλευμένων κλπ.
Η επίκαιρη ερώτηση του κ. Αποστόλου έχει ως εξής: "Στις 30.9.99 ολοκληρώθηκε η μεταβίβαση των εγκαταστάσεων και του εξοπλισμού των Ναυπηγείνων Αυλίας από την ΕΤΒΑ Α.Ε. σε τρεις εταιρείες ενδιαφέροντος του κ. Σταύρου Ηλία αντί τιμήματος 2.818 εκατομμυρίων δραχμών.
Κι ενώ οι εργαζόμενοι περίμεναν ότι με την υπογραφή της σύμβασης θα διασφαλίζονταν αυτά που είχαν συμφωνηθεί κατά τη διάρκεια των διαπραγματεύσεων, τελικά μετά 7 μηνών ανεργία, ευθύνη του Υπουργείου Ανάπτυξης, διαπιστώνουν ότι η ΕΤΒΑ Α.Ε., αφού τους χρησιμοποίησε ως μοχλό πίεσης για την πώληση των Ναυπηγείων, αδιαφόρησε για την προστασία των δικαιωμάτων τους.
Ερωτάται ο κύριος Υπουργός: 1. Γιατί δεν δόθηκαν στους εργαζόμενους, όπως είχε συμφωνηθεί, ταυτόχρονα με την υπογραφή της σύμβασης οι εγγυητικές επιστολές έναντι των αποζημιώνσεων και των δεδουλευμένων που έχουν εκχωρήσει στην ΕΤΒΑ Α.Ε. και 2. Γιατί δεν ετέθη ως όρος της σύμβασης ότι οι εργαζόμενοι θα προσληφθούν στο νέο ιδιοκτήτη με βάση τις δεσμεύσεις του προς τους εργαζόμενους αλλά και προς τα Υπουργεία Ανάπτυξης και Εργασίας" Ο Υφυπουργός Ανάπτυξης κ. Ιωάννης Ζαφειρόπουλος έχει το λόγο.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κύριε Πρόεδρε, κύριοι συνάδελφοι, είναι πέρα για πέρα άδικη η επιχειρηματολογία που αναπτύσσεται στην επίκαιρη ερώτηση του κυρίου συναδέλφου, γιατί οι εργαζόμενοι, περισσότερο από κάθε άλλον, ήταν ενήμεροι για τη διαδικασία που ακολουθήθηκε κατά τις διαπραγματεύσεις, αλλά και για την υλοποίηση της σχετικής συμφωνίας.
Πρέπει να σημειώσουμε ότι στο πλαίσιο του δεύτερου διεθνή διαγωνισμού που προκήρυξε η ΕΤΒΑ για την πώληση των Ναυπηγίων Αυλίδας, τα οποία λειτουργούσε ο επιχειρηματίας Λελάκης, ο οριστικός πλειοδότης, ο οποίος μάλιστα βελτίωσε την προσφορά του και ανακηρύχθηκε ως αγοραστής, ήταν ο κ. Ηλίας, με τρεις εταιρείες του.
Ο κύριος συνάδελφος θα έπρεπε να έχει ενημερωθεί από τους εργαζομένους ότι ακόμη και την παραμονή της σύναψης του σχετικού συμβολαίου οι εργαζόμενοι γνώριζαν το σύνολο των όρων με τους οποίους θα καταρτιζόταν η σχετική σύμβαση, η οποία προβλέπει την άμεση πρόσληψη όλων των εργαζομένων στα Ναυπηγεία Αυλίδας, από τις αγοράστριες εταιρείες. Αυτό τι σημαίνει; 'Οτι όχι αόριστα, αλλά εντός δύο μηνών από την υπογραφή της σύμβασης, δηλαδή μέχρι την 1η Δεκεμβρίου, οφείλουν οι αγοράστριες εταιρείες να προσλάβουν το σύνολο των εργαζομένων. Η υποχρέωση των αγοραστριών καλύπτεται και με αντίστοιχη εγγυητική επιστολή ύψους τριακοσίων εκατομμυρίων (300.000.000) δραχμών.
Δεύτερον, δεσμεύτηκαν οι αγοράστριες εταιρείες να πραγματοποιήσουν επενδύσεις ύψους 1,5 δισεκατομμυρίου δραχμών. Αυτή η υποχρέωση καλύπτεται πάλι με αντίστοιχη εγγυητική επιστολή.
Και τρίτον, η υποχρέωση απασχόλησης των εργαζομένων δεν είναι μια αόριστη ευχή. Είναι πολύ συγκεκριμένη δέσμευση. Υποχρεούνται οι αγοράστριες εταιρείες για μια πενταετία από την υπογραφή της σύμβασης, να απασχολούν τετρακόσιους εργαζομένους κατά μέσο όρο. Η υποχρέωση αυτή καλύπτεται με αντίστοιχη εγγυητική επιστολή τετρακοσίων εκατομμυρίων (400.000.000) δραχμών. Η ΕΤΒΑ έχει αναλάβει την ηθική, αλλά και νομική υποχρέωση του ελέγχου της τήρησης των συμφωνημένων.
Θα ήθελα να σημειώσω ότι η ΕΤΒΑ ως αναπτυξιακή τράπεζα η οποία πραγματικά ενδιαφέρεται να μη δημιουργούνται κοινωνικά προβλήματα στους εργαζόμενους, στις περιπτώσεις που η ΕΤΒΑ έχει επιχειρηματικές συμμετοχές και χωρίς να έχει νομική υποχρέωση, ανέλαβε τη δέσμευση να καταβάλει στους εργαζόμενους, αν οψέποτε απολυθούν, τις αποζημιώσεις που όφειλαν σε αυτούς τα Ναυπηγεία Αυλίδας, δηλαδή ο Λελάκης, ο οποίος εμφανίζεται ως αφερέγγυος. Αυτή η υποχρέωση της ΕΤΒΑ κατασφαλίζεται και με αντίστοιχη εγγυητική επιστολή.
Επίσης πρέπει να σημειώσω ότι η βελτιωτική προσφορά του κ. Ηλία, την οποία και οι εργαζόμενοι γνωρίζουν, ήταν σαφής. Περιλαμβάνει όρο με βάση τον οποίο οι αγοράστριες εταιρείες θα απασχολήσουν τους τετρακόσιους εργαζόμενους, αλλά με σχέση εξαρτημένης εργασίας, την πρόταση της οποίας θα κάνει ο κ. Ηλίας προς αυτούς. Δεν ετέθη από τους εργαζόμενους κανένα άλλο ζήτημα για επιπλέον κατασφαλίσεις που να υπερέβαιναν τη διακήρυξη και κάτι τέτοιο δεν θα ήταν δυνατόν να συμβεί και αν ετίθεντο τέτοιες απαιτήσεις δεν ήταν δυνατόν να τις συζητήσει ο υποψήφιος αγοραστής. 
ΠΡΟΕΔΡΕΥΩΝ (Παναγιώτης Σγουρίδης): Τα υπόλοιπα στη δευτερολογία σας κύριε Υφυπουργέ.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Θα ήθελα να σημειώσω και τελειώνω, κύριε Πρόεδρε...
ΝΙΚΟΛΑΟΣ ΓΚΕΛΕΣΤΑΘΗΣ: Αφήστε το χρόνο, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Αν θέλετε να έλθετε να προεδρεύσετε εσείς, κύριε Γκελεστάθη.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Θα ήθελα λοιπόν να σημειώσω ότι το σύνολο των εργαζομένων στα Ναυπηγεία Αυλίδας ήταν σύμφωνο και με τις διαδικασίες που ακολουθήθηκαν, αλλά και με τους όρους της σύμβασης.
'Οσον αφορά τώρα ...
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, δεν θα σας δώσω δευτερολογία. Σας παρακαλώ! Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Επιτρέψτε μου, κύριε Υπουργέ, να σας πω ότι παρακολουθώ το συγκεκριμένο θέμα από πολύ κοντά και από τον πρώτο διαγωνισμό. 'Ολη η πορεία του Υπουργείου Ανάπτυξης και της ΕΤΒΑ μέχρι σήμερα απέβλεπε σε ένα σκοπό. Πώς θα απαλλαγείτε από τον όντως αφερέγγυο προηγούμενο ιδιοκτήτη για να το πουλήσετε σε καινούριο. Τα καταφέρατε. Εισπράξατε τοις μετρητοίς ένα τίμημα 2,8 δισεκατομμύρια, αλλά χρησιμοποιώντας ως μοχλό πίεσης τους εργαζόμενους τους οποίους σήμερα, μετά από επτά μήνες ανεργία τους έχετε ουσιαστικά έρμαια στις προθέσεις του νέου ιδιοκτήτη και χωρίς να τους έχει δοθεί η εγγυητική επιστολή για τις αποζημιώσεις και τα δεδουλευμένα, όπως είχαμε συμφωνήσει.
Πράγματι, κύριε Υπουργέ, είχαμε συμφωνήσει ότι όταν θα υπογραφεί η σύμβαση θα δοθεί μία εγγυητική επιστολή. Εδώ και τέσσερις μήνες οι εργαζόμενοι έχουν δώσει ένα πλάνο για το πως θα γίνει αυτή η διαδικασία και η ΕΤΒΑ δεν έχει απαντήσει. Σήμερα βλέπουν ότι ξεκινάει ο νέος φορέας και την εγγυητική επιστολή για τα δεδουλευμένα και τις αποζημιώσεις δεν την έχουν στα χέρια τους.
Δεύτερον, είχαμε συμφωνήσει τότε ότι, όταν θα υπογραφεί η σύμβαση θα προστατευθούν και τα εργασιακά δικαιώματα των εργαζομένων. Μάλιστα το λέω αυτό, γιατί και ο ίδιος ο νέος ιδιοκτήτης με ανακοίνωσή του την οποία έστειλε και σε σας και στο Υπουργείο Εργασίας λέει τα εξής: "Για τη διευκόλυνση του έργου της ΕΤΒΑ και της Κυβέρνησης για την αποκρατικοποίηση με πιο ομαλούς ρυθμούς και όσο πιο ανώδυνα για τους εργαζόμενους για να διασφαλίσουμε την εργασιακή ειρήνη, δηλώσαμε χωρίς καμία υποχρέωσή μας εκ της διακήρυξης και στη βάση του εφικτού από τις νομικές και συναφείς διαδικασίες..." και αναφέρει μισθούς, απασχόληση κ.λπ.
Ερχεται λοιπόν σήμερα ο νέος φορέας, με βάση τη σύμβαση που υπογράψατε, η οποία απλά αναφέρει την πρόσληψη με σχέση εξηρτημένης εργασίας και τους καλεί, ξεκινώντας από την αρχή.
Θα σας καταθέσω σχετικά έγγραφα όπου τους λέει "τα δικαιώματά σας θα τα προστατεύσει η εργατική νομοθεσία". Αυτό αφορά όλους τους νεοπροσλαμβανόμενους. Μάλιστα τους απαντά ότι, εάν δεν έλθουν τώρα, ο νέος φορέας θα πει "εγώ δεν δέχομαι την απασχόλησή σας".
Βέβαια, κύριε Υπουργέ, υπάρχει ένα τεράστιο θέμα, γιατί αναφέρατε πριν από λίγο τα ποσά που είναι υποχρεωμένος να δώσει, αν δεν τηρήσει τους όρους της σύμβασης. Ξέρετε ότι κανονικά η προθεσμία λήγει σε είκοσι μέρες και δεν έχει συμβεί τίποτα στα ναυπηγεία που να δείχνει ότι πρέπει να ξεκινήσει η εργασία.
Αυτό που φοβούνται οι εργαζόμενοι, κύριε Πρόεδρε -και τελειώνω- είναι μήπως αυτές οι εγγυητικές τελικά, που σε συνολικό ύψος είναι ένα δισεκατομμύριο, εκπέσουν και μείνει ο νέος φορέας με ένα περιουσιακό στοιχείο πολλαπλάσιας αξίας και οι εργαζόμενοι μένουν στο δρόμο. Αυτό είναι το μεγάλο πρόβλημα και οφείλατε, τουλάχιστον κατά την υπογραφή της σύμβασης, να καλύψετε αυτά που είχαμε συμφωνήσει και είχατε δεσμευθεί ότι θα τα κάνετε.
Καταθέτω τα σχετικά έγγραφα.
(Στο σημείο αυτό ο Βουλευτής κ. Ευάγγελος Αποστόλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε συνάδελφε.
Ο κύριος Υπουργός έχει το λόγο για δύο λεπτά για να δευτερολογήσει. 
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): Κύριε συνάδελφε, πρέπει να σας πω ότι κατά την κατάρτιση της σύμβασης οι εργαζόμενοι ήσαν σε διαρκή επικοινωνία με την ΕΤΒΑ και ήσαν απόλυτα ενημερωμένοι για τους όρους του σχετικού συμβολαίου. Αυτό είναι το πρώτο.
Δεύτερον, φαίνεται ότι δεν γνωρίζετε ότι ήδη οι εργαζόμενοι είναι σε συνεννόηση, μέσω των νομικών παραστατών τους, με τη νομική υπηρεσία της ΕΤΒΑ για να καταρτίσουν σύμβαση εκχώρησης των απαιτήσεών τους έναντι του παλαιού ιδιοκτήτη...
ΕΥΑΓΓΕΛΟΣ ΑΠΟΣΤΟΛΟΥ: Τέσσερις μήνες περιμένουν.
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Ανάπτυξης): ... ώστε να ρυθμιστεί το θέμα της αποζημίωσής τους, σε περίπτωση απόλυσής τους στο μέλλον. Αναφέρεστε στο γεγονός ότι οι εργαζόμενοι δεν έλαβαν εγγυητική επιστολή. Οι εργαζόμενοι δεν ήσαν εκ τρίτου συμβαλλόμενοι κατά την κατάρτιση της σύμβασης για να λάβουν την εγγυητική επιστολή αυτοί. Αν εννοείτε αυτούσια εγγυητική επιστολή, νομικά αυτό δεν ήταν δυνατόν. Αν εννοείτε αντίγραφό της, αυτό είναι πολύ εύκολο και η ΕΤΒΑ δεν έχει κανένα λόγο να μην τη δώσει.
Το τρίτο που θέλω να σημειώσω, κύριε συνάδελφοι, είναι ότι τα συμφέροντα των εργαζομένων κατασφαλίζονται απολύτως, σε σχέση με την απασχόλησή τους.
Η ΕΤΒΑ θα εποπτεύσει, θα ελέγξει την τήρηση των συμφωνηθέντων. Πέραν όμως αυτών, στην ελεύθερη οικονομία δεν είναι δυνατόν να επιβάλλονται στους επιχειρηματίες που συναλλάσσονται με τις τράπεζες όροι τέτοιοι που ενδεχομένως να δυσχεραίνουν την επιχειρηματική τους δράση, αλλά και ταυτόχρονα ενδεχομένως αντιβαίνουν στο νομικό πλαίσιο που υπάρχει για τα εργασιακά ζητήματα στη χώρα μας.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Παναγιώτης Σγουρίδης): Κύριοι Βουλευτές, εισερχόμαστε στην ημερήσια διάταξη των ΕΠΕΡΩΤΗΣΕΩΝ Θα συζητηθεί η υπ'αριθμόν 8/20.10.99 επερώτηση των Βουλευτών της Νέας Δημοκρατίας, κυρίων Χρήστου Μαρκογιαννάκη, Ιωάννη Λαμπρόπουλου, Αντωνίου Φούσα, Επαμεινώνδα Ζαφειρόπουλου, Νικολάου Γκελεστάθη, Αθανασίου Δαβάκη, Παναγιώτη Καμμένου, Θεόδωρου Κασσίμη Θεόδωρου Κατσίκη και Προκόπη Παυλόπουλου, προς τον Υπουργό Δημόσιας Τάξης, σχετικά με την πολιτική της Κυβέρνησης στο χώρο της Δημόσιας Τάξης.
Από το κόμμα της Νέας Δημοκρατίας με επιστολή τους μας γνωρίζουν ότι για την επερώτηση αυτή Κοινοβουλευτικός τους Εκπρόσωπος θα είναι ο κ. Προκόπης Παυλόπουλος.
Επίσης ο κ. Κωνσταντόπουλος με επιστολή του από το Συνασπισμό της Αριστεράς και της Προόδου ορίζει ως Κοινοβουλευτικό Εκπρόσωπο τον κ. Ευάγγελο Αποστόλου.
Επίσης από το Δημοκρατικό Κοινωνικό Κίνημα ο κ. Τσοβόλας ορίζει με επιστολή του ως Κοινοβουλευτικό Εκπρόσωπο τον Βουλευτή κ. Γεώργιο Τσαφούλια.
Ο πρώτος επερωτών κ. Μαρκογιαννάκης έχει το λόγο για είκοσι λεπτά. 
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριοι συνάδελφοι, δεν υπάρχει αμφιβολία ότι πολλά και μεγάλα είναι τα προβλήματα που αντιμετωπίζει αυτήν τη στιγμή ο ελληνικός λαός. Φτώχεια, ανεργία, προβλήματα στον τομέα της υγείας, της παιδείας, που όλα αυτά έχουν φέρει σε κατάσταση απογοήτευσης τον ελληνικό λαό, που δημιουργούν την πεποίθηση ότι λίγες είναι γι' αυτόν οι ελπίδες για ένα καλύτερο αύριο.
Εκεί όμως που τα πράγματα πηγαίνουν απο το κακό στο χειρότερο είναι στον τομέα της δημόσιας τάξης και ασφάλειας. Και αυτό που κάνει εντονότερο το πρόβλημα ειναι ότι αυτή η ξαφνική επέλαση του εγκλήματος, η μετάβαση από την νομιμότητα ή τη σχετική νομιμότητα στην έξαρση της εγκληματικότητας έγινε ξαφνικά. Δεν είχαμε κάποια διολίσθηση στο διάστημα κάποιων γενεών, έτσι που σιγά-σιγά να συνειδητοποιήσει η κοινωνία την επελθούσα μεταβολή. 'Εγινε ξαφνικά απότομα τα τελευταία τέσσερα-πέντε χρόνια. 'Οποιες προσπάθειες και αν γίνονται για να αμβλυνθούν οι εντυπώσεις, όποια στατιστικά στοιχεία και αν δίνονται, η πραγματικότητα είναι μία, ότι έχουμε έξαρση της εγκληματικότητας, ότι έχουμε μέρα με την ημέρα αύξηση της εγκληματικότητας και αυτό το ζει στο πετσί του ο ελληνικός λαός.
Η εγκληματικότητα αυξάνει ραγδαία και αντίστοιχα αυξάνει και η ανησυχία του ελληνικού λαού, ο οποίος δεν μπορεί να αποδεχθεί τέτοιες καταστάσεις. Η ανασφάλεια την οποία αισθάνεται τόσο για τη ζωή του ο 'Ελληνας πολίτης όσο και για την περιουσία του τον οδηγεί πολλές φορές σε ενέργειες και σε πράξεις τις οποίες βλέπουμε κάθε τόσο τις νύχτες στη τηλεόραση, σε πράξεις αυτοδικίας. Βλέπουμε ανθρώπους να κραδαίνουν όπλα, ανθρώπους να απειλούν ότι θα πάρουν το νόμο στα χέρια τους και γενικά μια συμπεριφορά που δείχνει ότι δεν εμπιστεύεται πλέον την πολιτεία στον να τον προστατεύσει. Και δεν μιλάμε για πταίσματα. Δεν μιλάμε για την καθημερινή παραβατικότητα που αν θέλετε η υπερκαταναλωτική και η υπερκινητική κοινωνία μας θα μπορούσε να δικαιολογήσει κάποια σχετική αύξηση, μιλούμε για την βαριά εγκληματικότητα, για τα κακουργήματα, για εγκλήματα τα οποία ανησυχούν ιδιαίτερα τον ελληνικό λαό.
Αναφερόμαστε παραδείγματος χάρη στα ναρκωτικά, αυτήν τη σύγχρονη μάστιγα η οποία κατατρώει τη νεολαία και που η πολιτεία είναι ανίκανη, ανήπορη να την προστατέψει. Τα ναρκωτικά μπαίνουν στα σχολεία, στις φτωχογειτονιές, εκεί που υπάρχει κυρίως νεολαία, με αποτέλεσμα να δημιουργούνται τρομακτικά προβλήματα.
'Εχουμε το φαινόμενο των συμμοριών, των διαρρηκτών και των ληστειών. Ιδιαίτερα σε κάποιες περιοχές, όπου η αστυνόμευση είναι μικρή σε ένταση και έκταση, εκεί το πρόβλημα είναι πολύ πιο μεγάλο.
Μιλάμε για τους εμπόρους της λευκής σαρκός, ένα έγκλημα το οποίο τον τελευταίο καιρό παρουσιάζει μια τρομακτική έξαρση, με τις χώρες του πρώην ανατολικού μπλόκ να αποτελούν την κυρία πηγή από την οποία προέρχονται χιλιάδες γυναίκες, οι οποίες από τις διάφορες συμμορίες μαστρωπών προωθούνται μέχρι την τελευταία γωνιά της ελληνικής γης.
Μιλάμε για το ξέπλυμα του βρώμικου χρήματος, που η Ελλάδα -απ'ό,τι φαίνεται- έχει γίνει παράδεισος σ'αυτόν τον τομέα.
Μιλάμε κύριοι συνάδελφοι, για το σύγχρονο δουλεμπόριο, μια μορφή εγκληματικότητας νεοφανή, η οποία όμως καλπάζει. Χαρακτηριστικό είναι εκείνο το οποίο συνέβη πριν από μερικές μέρες στο πλοίο, το οποίο έφευγε από την Πάτρα και πήγαινε για την Ιταλία, όπου βρήκαν τραγικό θάνατο δεκατρείς, δεκατέσσερις συνάνθρωποί μας, Κούρδοι λαθρομετανάστες, που έδωσε την αφορμή να δούμε πλέον το πρόβλημα σε όλη του την έκταση και σε όλη του την ένταση.
Το χειρότερο απ'όλα είναι ότι δεν διαπιστώθηκε απλά μια εγκληματική ενέργεια, που κάποιοι βοήθησαν συγκεκριμένους μόνο λαθρομετανάστες να φύγουν από την Ελλάδα και να πάνε στη Ιταλία. Φάνηκε το μέγεθος του προβλήματος, στο οποίο -απ'ό,τι φαίνεται- δεν εμπλέκονται μόνο απλοί πολίτες, εγκληματίες, αλλά εμπλέκονται και αστυνομικά όργανα, εμπλέκονται δυστυχώς και λιμενικά όργανα.
Μιλάμε για την κυκλοφορία πλαστών νομισμάτων, που και αυτά βρίσκονται σε έξαρση, με κύρια χώρα παραγωγής και εκτύπωσης τη Βουλγαρία και εν συνεχεία έρχονται εδώ στην Ελλάδα.
Μιλάμε για συμμορίες εκβιαστών και προστατών των διαφόρων κέντρων και επαγγελματιών.
Μιλάμε κύριοι συνάδελφοι, για μια καινούρια μόδα, για τους πληρωμένους φονιάδες, τους πληρωμένους δολοφόνους, οι οποίοι στήνουν εταιρείες και οι οποίοι επ'αμοιβή και με συγκεκριμένη ταρίφα αναλαμβάνουν να σκοτώσουν, να τραυματίσουν, να απειλήσουν, να εισπράξουν χρήματα.
Το πλέον ανησυχητικό όμως, κύριοι συνάδελφοι, δεν είναι -αν θέλετε- αυτή καθ'εαυτή η εγκληματική δραστηριότητα. Το ανησυχητικότερο απ'όλα είναι ότι δεν έχουμε να κάνουμε με μεμονωμένα άτομα ή με μεμονωμένες ομάδες, οι οποίες δρούν. Εδώ πρόκειται για κυκλώματα, πρόκειται για ανθρώπους, που αποτελούν μια ολόκληρη αλυσίδα με διασυνδέσεις στο εξωτερικό, με συνεργασία κρατικών λειτουργών, οι οποίοι επιδίδονται σε αυτήν τη φοβερή εγκληματικότητα.
Τα παραπάνω δεν τα λέμε εμείς μόνο, κύριε Υπουργέ. Εδώ τα είπε πρόσφατα, στις 21, 22 Οκτωβρίου, ο Εισαγγελεύς του Αρείου Πάγου στην Οχρίδα, όπου έγινε μια συνάντηση των γενικών εισαγγελέων των χωρών της Νοτιοανατολικής Ευρώπης και όπου τα είπε καθαρά και ξάστερα, μιλώντας για τη δραματική αύξηση της εγκληματικότητας, της ποιότητας που σας ανέφερα προηγουμένως.
Τι φταίει για όλα αυτά; Ξαφνικά τσίμπησε ο ιός της εγκληματικότητας τους 'Ελληνες; Ξαφνικά, εκεί που οι 'Ελληνες είχαν συνηθίσει να συμπεριφέρονται και να διαβιούν σε ένα καθεστώς ανεκτής τουλάχιστον νομιμότητας, βρεθήκαμε από τη μια μέρα στην άλλη να ζούμε σε μια χώρα, που αρχίζει να γίνεται παράδειγμα προς αποφυγήν; Ασφαλώς δεν συμβαίνει αυτό. Το πρόβλημά μας είναι ξεκάθαρο.
Οι αμυντικοί μηχανισμοί κατά του εγκλήματος, είτε λέγονται Σώματα Ασφαλείας είτε σοφρωνιστικό σύστημα είτε απονομή δικαιοσύνης, πάσχουν αυτή τη στιγμή.
Δεν φρόντισε η πολιτεία να θωρακίσει αυτούς τους αμυντικούς μηχανισμούς εν όψει της βεβαίας διαφαινόμενης επέλασης της εγκληματικότητας, όπως είπα και προηγουμένως.
Από την ώρα που είχαμε τη διάλυση του ανατολικού μπλοκ, ήταν φανερό ότι όλοι αυτοί οι πράκτορες, οι οποίοι είχαν μια συγκεκριμένη εργασία θα έμεναν άνεργοι και τη μόνη δουλειά που ήξεραν να κάνουν ήταν από τις παρυφές της παρανομίας να εισέλθουν πλέον καθαρά στο χώρο του εγκλήματος. Κανείς δεν ισχυρίζεται ότι εκτός από τις συνήθεις αιτίες εγκληματικότητας μιας χώρας που είναι η ανεργία, που είναι η άντληση του θεσμού της οικογένειας, που είναι η τηλεόραση και τόσα άλλα, ότι δεν υπάρχουν και εξωγενείς παράγοντες. Ασφαλώς υπάρχουν και εξωγενείς παράγοντες, αυτοί που προανέφερα προηγουμένως, όπως επίσης το κύμα λαθρομεταναστών, το οποίο αντιμετωπίζει τα τελευταία χρόνια η χώρα μας. Εδώ, λοιπόν, είναι το πρόβλημα. Τι έκανε το κράτος. Τι έκανε η πολιτεία. Τί έκανε το Υπουργείο Δημοσίας Τάξεως, αφού διαπιστώνει τα τελευταία τέσσερα, πέντε χρόνια τη μεγέθυνση, την αύξηση του προβλήματος, προκειμένου να αναδιοργανώσει τα Σώματα Ασφαλείας, προκειμένου να αναδιοργανώσει, να εκπαιδεύσει, να φέρει στην κατάλληλη θέση όλους εκείνους, οι οποίοι είναι υπεύθυνοι για την προστασία του ελληνικού λαού. Δυστυχώς δεν έχει γίνει τίποτα, δεν έχει γίνει το παραμικρό. 'Οταν δεν μπορείς να αντιμετωπίσεις τις γενεσιουργές αιτίες του προβλήματος, όταν δεν μπορείς, δεν θέλεις ή είναι έξω από τις δυνατότητές σου, τότε εκείνο το οποίο πρέπει να κάνεις είναι να εκσυχρονίσεις τους αμυντικούς μηχανισμούς. Διότι δεν φθάνουν οι φιλότιμες προσπάθειες κάποιων μεμονωμένων ατόμων. 'Ο,τι και να κάνουν μεμονωμένοι, έντιμοι και ικανοί αξιωματικοί δεν επιφέρουν το παραμικρό αποτέλεσμα, όταν δεν υπάρχει εκσυγχρονισμός, όταν δεν υπάρχει συγχρονισμένη προσπάθεια ολόκληρης της Κυβέρνησης, ολόκληρου του κράτους.
Κύριοι συνάδελφοι, ξεκάθαρα το πρόβλημα αυτήν τη στιγμή εντοπίζεται στην παρακάτω φράση. Η δομή, η εκπαίδευση, το ηθικό, τα μέσα τα οποία έχουν στη διάθεσή τους τα Σώματα Ασφαλείας δεν είναι ικανά, δεν φθάνουν για να αντιμετωπίσουν το πρόβλημα. Και τι κάνει το Υπουργείο; Τι κάνει για τους αστυνομικούς, τι κάνει για τους πυροσβέστες; Τι κάνει για τον ανθρώπινο παράγοντα από τον οποίο πρέπει να ξεκινήσουμε; Πρέπει πρώτα απ'όλα να δούμε τον αστυνομικό, τον πυροσβέστη, το λιμενικό άνθρωπο, υπάλληλο, οικογενειάρχη. Εάν τον αντιμετωπίζουμε, όπως τον αντιμετωπίζει μέχρι σήμερα το Υπουργείο Δημοσίας Τάξεως, ασφαλώς και δεν μπορεί να έχει αποτελέσματα.
'Εχουμε φθάσει στο πρωτοφανές σημείο να κατέρχονται σε κινητοποιήσεις. Πριν από δύο ημέρες τους είδαμε έξω από τη Βουλή να κάνουν συμβολική συγκέντρωση και διαμαρτυρία. Μετά από λίγες ημέρες, απ'ό,τι πληροφορούμαστε, επειδή το Υπουργείο Δημοσίας Τάξεως κωφεύει, θα κάνουν μαζική ένστολη συγκέντρωση και εν συνεχεία διαμαρτυρία προς τη Βουλή. Αυτά λένε οι πληροφορίες. Και τι ζητούν οι άνθρωποι; Κύριοι συνάδελφοι, αυτά τα οποία ζητούν είναι απλά πράγματα. Είναι εκείνα τα οποία τουλάχιστον θα αποτρέψουν ένα μέρος από αυτούς, από το να διολισθήσουν ενδεχομένως σε ενασχολήσεις, οι οποίες δεν θα είναι τιμητικές για τους ίδιους και το λειτούργημα το οποίο έχουν. Ζητούν αξιοπρεπείς αποδοχές. Δώσατε μία αύξηση, κύριε Υπουργέ, εντεκάμιση χιλιάδων το μήνα, όπου όταν αφαιρέσουμε την παρακράτηση από το φόφο με την αύξηση της φορολογικής κλίμακας περιορίζεται στο μισό. Μα, αυτό είναι εμπαιγμός, όταν εξαγγέλεις και λες ικανοποιητικές αυξήσεις και αυτές οι αυξήσεις ανέρχονται περίπου στις έξι χιλιάδες δραχμές.
Τι ζητούν παραπέρα. Να μπορούν και αυτοί να απολαμβάνουν και να έχουν ίση μεταχείριση με τους υπόλοιπους εργαζόμενους. Υπερωρίες, νυχτερινά, Κυριακές. Ποιοι άλλοι δημόσιοι υπάλληλοι πηγαίνουν εκτός έδρας ή τους αναγνωρίζονται εκτός έδρας και περνούν τρία, τέσσερα, πέντε χρόνια προκειμένου να τους καταβληθούν, αν τους καταβληθούν.
Πληροφορούμαι ότι κάποια προσπάθεια γίνεται αυτήν τη στιγμή από το Υπουργείο Δημόσιας Τάξης, αλλά το ερώτημα είναι τόσα χρόνια τι γίνεται, γιατί υπάρχουν αστυνομικοί που έχουν να πάρουν τέσσερα με πέντε χρόνια τα εκτός έδρας που δικαιούνται.
Αναγνώριση ότι η δουλειά που κάνουν είναι επικίνδυνη και ανθυγιεινή. Μα υπάρχει πιο επικίνδυνη δουλειά από τον αστυνομικό, ο οποίος έχει να αντιμετωπίσει τον κάθε κακοποιό ο οποίος συμμετέχει στην προστασία του κοινωνικού συνόλου από τους διαφόρους κακοποιούς σε συγκεντρώσεις, σε πορείες κλπ.; Μισθολογική προαγωγή των αξιωματικών. Το πιο απλό είναι η αναγνώριση της στρατιωτικής θητείας ως συνταξίμου υπηρεσίας. Και ο τελευταίος 'Ελληνας δημόσιος υπάλληλος που έχει υπηρετήσει τη θητεία του στο στρατό του αναγνωρίζεται αυτό το χρονικό διάστημα ως συντάξιμος υπηρεσία.
Αντί να γίνει μια προσπάθεια προς αυτήν την κατεύθυνση, να δούμε τα προβλήματα, να τα συζητήσουμε και να τα ικανοποιήσουμε όσον είναι δυνατόν, έρχεται το κράτος και κάνει και άλλες ενέργειες οι οποίες δείχνουν ακριβώς ότι προσπαθεί όχι να καλυτερεύσει τη ζωή τους, αλλά να τους καταδιώξει.
Η παρέμβαση που επιχειρείται στο Μετοχικό Ταμείο Στρατού, αν εν τέλει υλοποιηθεί, θα δημιουργήσει τρομακτικά προβλήματα στο χώρο της Αστυνομίας. Θέλω να ελπίζω ότι δεν θα ενδώσετε εσείς σ' αυτήν την επιχείρηση που γίνεται από το Υπουργείο Εθνικής 'Αμυνας.
Τους κόψατε το 12% -αυτό το ευεργέτημα- της εισόδου των παιδιών των αστυνομικών στις αστυνομικές σχολές. Διώκεται η συνδικαλιστική ηγεσία των αστυνομικών για πειθαρχικές παραβάσεις, που στην ουσία δεν είναι τίποτα άλλο παρά προσπάθεια κατατρομοκράτησή τους.
Η Νέα Δημοκρατία δηλώνει καθαρά και ξάστερα ότι εκείνες τις δεσμεύσεις, τις οποίες έχει λάβει και τις θέσεις που έχει εξαγγείλει, όταν γίνει Κυβέρνηση, θα τις υλοποιήσει. Γιατί πιστεύουμε, εκτός του ότι ο αστυνομικός είναι άνθρωπος, εκτός του ότι ο αστυνομικός πρέπει να ζήσει αξιοπρεπώς, εκτός του ότι δεν δικαιούμαστε να του επιβάλουμε την αναζήτηση δεύτερης δουλειάς, ότι σήμερα περισσότερο από κάθε άλλη εποχή είναι ανάγκη να έχουμε σωστούς αστυνομικούς, να έχουμε αστυνομικούς, οι οποίοι να αγαπάνε τη δουλειά τους και να έχουν διάθεση να προσφέρουν στη δίωξη του εγκλήματος.
Κύριε Υπουργέ, έχουμε τονίσει επανειλημμένως ότι πρέπει επιτέλους αυτός ο κομματισμός να εκλείψει. Θα μου πείτε όμως ότι τις τελευταίες κρίσεις του 1999 τις κάναμε αντικειμενικές και υπήρχαν λιγότερα παράπονα από τις προηγούμενες χρονιές. Θα σας απαντήσω, ότι δεν είχατε άλλη δυνατότητα. Διότι το 1998 έγιναν οι κρίσεις επί τη βάσει των υποδείξεων του αξιότιμου κ. Σουλτάτου, καθάρισε το πεδίον σε βάθος χρόνου, κάνατε τσιμπητούς και διώξατε όλους τους μη αρεστούς και βέβαια εκείνους τους μη αρεστούς, οι οποίοι απέμειναν ήταν ελάχιστοι, τους κλαδέψατε και αυτούς στις τελευταίες κρίσεις. Αυτή είναι δυστυχώς η πραγματικότητα. Και κάτι παρόμοιο έγινε και με τις μετακινήσεις. 'Εγιναν όλες οι μεταθέσεις από το Υπουργείο Δημόσιας Τάξης όπου βολέψαμε τους ημετέρους και εν συνεχεία ήρθαμε και βγάλαμε ένα προεδρικό διάταγμα που καθιερώνουμε τα αντικειμενικά κριτήρια προκειμένου να γίνονται οι μεταθέσεις, αφού ικανοποιήσαμε επαναλαμβάνω και βολέψαμε τους δικούς μας με κριτήρια ασφαλώς κομματικά.
'Οσον αφορά το αρχηγείο το έχετε εξαγγείλει εσείς, το είχε εξαγγείλει ο προκάτοχός σας, έχει εξαγγελθεί χίλιες φορές και ακόμα δεν το φέρατε. Προτίθεστε λέει να το φέρετε και υπάρχει κάποιο νομοσχέδιο έτοιμο, το οποίο κατά πληροφορίες δε λύει το πρόβλημα, διότι δεν κόβεται ο ομφάλιος λώρος μεταξύ των ορέξεων, των επιθυμιών και των προσταγών της πολιτικής ηγεσίας και της καθαρά διοικητικής οργάνωσης της Ελληνικής Αστυνομίας.
Το νομικό καθεστώς που είναι γύρω από το θέμα των λαθρομεταναστών είναι απαράδεκτο. Πράσινες κάρτες, λευκές κάρτες και όλοι οι παράνομοι του κόσμου στην Ελλάδα έχουν συσσωρεύσει.
Σήμερα διάβαζα στις εφημερίδες ότι η Υπουργός Εσωτερικών η κ. Βάσω Παπανδρέου, προτίθεται να φέρει εσπευσμένως ένα καινούριο νομοσχέδιο, μάλιστα μετά από τα γεγονότα των Πατρών. Και εδώ καταφαίνεται το πόσο επιπόλαια είναι η Κυβέρνηση. Περιμένει να φανεί, να βγει στην επιφάνεια κάποιο γεγονός για να έρθει να αντιμετωπίσει το πρόβλημα. Δηλαδή, μέχρι τώρα δεν ξέραμε ότι υπάρχει πρόβλημα; Μέχρι τώρα δεν ξέραμε ότι υπάρχουν εκατοντάδες χιλιάδες λαθραίοι; Μέχρι τώρα δεν ξέραμε ότι γινόταν δουλεμπόριο; Μέχρι τώρα δεν ξέραμε τις κάθε είδους παρανομίες που γίνονται και δεν ξέραμε ότι η μεγαλύτερη γάγγραινα αυτήν τη στιγμή σ' αυτό το θέμα είναι τα πλαστά πιστοποιητικά, τα οποία εκδίδονται δυστυχώς είτε από αστυνομικούς είτε από προξενεία είτε από πρεσβείες και που κάποιοι πλουτίζουν κατά κόρον από αυτές τις ιστορίες; Για την υλικοτεχνική υποδομή έχουμε πει ότι είναι σε άθλια κατάσταση. Η εκπαίδευση δεν είναι αυτή που πρέπει να είναι. Και δεν έχουμε την συνεχή μετεκπαίδευση η οποία πρέπει να υπάρξει. Και προπάντων, κύριοι συνάδελφοι, έχει τονιστεί κατά κόρον ότι πρέπει επιτέλους να έχουμε μια αναδιάρθρωση της δομής της Ελληνικής Αστυνομίας.
Εδώ υπάρχουν περιφερειακές αστυνομικές διευθύνσεις με ελλιπείς συνθέσεις. Υπάρχουν αστυνομικοί σταθμοί με ένα άτομο που δεν προσφέρει το παραμικρό. 'Εχουμε την ενασχόληση των αστυνομικών με καθήκοντα αλλότρια. Τους πηγαίνετε στα γήπεδα, προστατεύουν τις αθλητικές εκδηλώσεις. 'Οταν πηγαίνουν σε αγώνες ομάδων των οποίων οι ΠΑΕ είναι ισχυρότατες οικονομικά ή θα τους πείτε να πάρουν ιδιωτική αστυνομία για να κάνουν τη δουλειά τους ή θα πρέπει να πληρώνουν, να πληρώνουν στο Υπουργείο Δημόσιας Τάξης ένα ποσό προκειμένου να ικανοποιούνται και εκείνοι οι οποίοι συμμετέχουν.
'Εχουμε τονίσει την αναγκαιότητα να υπάρξει νομοθεσία για τη χρήση των όπλων. Δεν μπορεί ο αστυνομικός, ο οποίος αντιλαμβάνεται ένα κακοποιό, να διστάζει να χρησιμοποιήσει το όπλο του όταν πρέπει να το χρησιμοποιήσει, ή να διστάζει να παρέμβει διότι φοβάται ότι η παρέμβασή του θα έχει γι αυτόν και για την οικογένειά του δραματικές επιπτώσεις, όταν ξέρει ότι είναι ενδεχόμενο να σύρεται στα δικαστήρια στις ανακριτικές αρχές, να διασύρεται να ταλαιπωρείται, να έχει οικονομικές επιπτώσεις για την προσωπική του ελευθερία, οπότε στις περισσότερες περιπτώσεις κάνει πως δεν καταλαβαίνει και δεν παρεμβαίνει.
Και έρχομαι στο τελευταίο. Διαφθορά. Η διαφθορά μαστίζει την Ελληνική Αστυνομία. Καθημερινά διαβάζουμε στον Τύπο περιπτώσεις επιόρκων αστυνομικών οι οποίοι παραβαίνουν το καθήκον τους. Δεν είναι όλοι. Είναι κάποιοι. Δεν είναι πολλοί, θέλω να πιστεύω, αλλά είναι όμως αρκετοί, είναι τόσοι που να αμαυρώνουν ολόκληρη την Ελληνική Αστυνομία.
(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ) Και έρχομαι στο θέμα του Αρχηγού. Κύριε Υπουργέ, κάνατε ένα λάθος επιλέγοντας ως αρχηγό τον σημερινό Αρχηγό. Και είναι λάθος διότι είναι ζωντανή ακόμη η εικόνα του ελληνικού λαού στις τηλεοράσεις όπου έβλεπε αιμόφυρτο και περιδεή τον κύριο τότε υπαρχηγό ο οποίος έχει το 50% της ευθύνης των γεγονότων της Νιόβης και μετά από λίγο τον κάνατε αρχηγό. Αποπέμψατε το Βασιλόπουλο, διότι είχε την ιδέα ή συμμετείχε σ' αυτήν την οργάνωση και δεν αποπέμψατε τον υπαρχηγό ο οποίο συμμετείχε, ο οποίος ήθελε να μοιραστεί τη δόξα με τον έτερο αστέρα τον κ. Βασιλόπουλο, με το κουστουμάκι του και τον είδαμε να τρέχει να χωθεί μέσα στο περιπολικό αιμόφυρτο.
Κατά την εκτίμηση όλων των αστυνομικών φέρει το 50% όλης της ευθύνης. Τον κάνατε εν πάση περιπτώσει αρχηγό αντί να τον αποπέμψετε. Από εκεί και πέρα όμως κύριε Υπουργέ, συμβαίνουν συνταρακτικά γεγονότα. 'Ηδη είναι κατηγορούμενος για σοβαρότατο ποινικό αδίκημα για υπεξαγωγή εγγράφων. Και διαβάζοντας κανείς εκείνες τις καταθέσεις από την ποινική δικογραφία που αφορούν αυτήν την υπόθεση, για την οποία ασκείται ποινική δίωξη σε βάρος του κυρίου αρχηγού, βλέπει να αναδύεται όλη η μπόχα η οποία υπήρχε κατά τις προαγωγές, κατά τις μετακινήσεις με τις λίστες του κ. Σουλτάτου, στις οποίες όλες αυτές συμμετείχε δυστυχώς και ο σημερινός αρχηγός, είτε κατά την υλοποίηση των υποδείξεων Σουλτάτου είτε κατά την προσπάθεια συγκάλυψης, διότι είναι κατηγορούμενος για υπεξαγωγή εγγράφων, που είναι σκίσιμο καταθέσεως στρατηγού, ο οποίος έδωσε κατάθεση και έλεγε την πραγματικότητα ποια είναι.
Ο κύριος Αρχηγός, λοιπόν, ο οποίος είναι κατηγορούμενος γι αυτό το αδίκημα, που προαναγγέλλεται από όλο τον Τύπο ότι επίκειται δίωξής του και για άλλα σοβαρότερα αδικήματα, για κάποιον αρχιμαφιόζο ο οποίος ήρθε από την Ιταλία εδώ ονόματι Αλιμπουσάι, παραμένει στη θέση του. Και αυτός μεν δεν έχει το φιλότιμο. Για δέστε τι έκανε τον 1993 ο τότε υπαρχηγός της αστυνομίας όταν κυκλοφόρησε στις εφημερίδες και ασκήθηκε σε βάρος του ποινική δίώξη για κάποια αδικήματα. Είχε την ευθιξία και παραιτήθηκε την επόμενη μέρα άσχετα που μετά αθωώθηκε από όλες τις κατηγορίες οι οποίες του αποδόθηκαν.
Ο σημερινός κύριος Αρχηγός, δεν το έκανε αυτό το πράγμα. Τουναντίον παραμένει ο ίδιος επικεφαλής της Ελληνικής Αστυνομίας, όταν είναι δεδομένο ότι ο αρχηγός, ο επικεφαλής, ο ηγετής εμπνέει με το ήθος του, με τις ικανότητές του, με την προσωπικότητά του, με την παρουσία του. Ποιο σεβασμό να έχουν οι 'Ελληνες αξιωματικοί και οι 'Ελληνες υπάλληλοι της Ελληνικής Αστυνομίας στο πρόσωπο του αρχηγού τους όταν γνωρίζουν ότι διώκεται, όταν του αποδίδονται όσα του αποδίδονται.
Εγώ δεν λέω ότι μπορεί στο τέλος να καταδικαστεί, αλλά από τη στιγμή που το όνομά του εμπλέκεται σ'αυτήν την έκταση και σ'αυτήν την ένταση, οφείλει μόνος του να παραιτηθεί και αν δεν το κάνει ο ίδιος, πρέπει εσείς, κύριε Υπουργέ, να τον αποπέμψετε. Διαφορετικά δια της αρνητικής του παρουσίας και του αρνητικού του παραδείγματος, διδάσκει αρνητικά όλο το σώμα της Ελληνικής Αστυνομίας. Είναι επικεφαλής του σώματος των Αδιαφθόρων, το οποίο ιδρύσατε σχετικά πρόσφατα. Πώς αυτοί θα εμπνευστούν από τον κατ'εξοχήν -κατά την εκτίμησή τους- διεφθαρμένο, ο οποίος καταδιώκεται ή στον οποίο αποδίδονται τόσα αδικήματα; Κύριε Υπουργέ, στο λίγο χρόνο που μένει για σας να είσαστε επικεφαλής του Υπουργείου Δημόσιας Τάξης, δείτε τη δημοσια τάξη σωστά. Προσπαθείστε να εμπνεύσετε στον ελληνικό λαό, έστω και για λίγο, το αίσθημα της ασφάλειας και της εμπιστοσύνης. Μη συνδέσετε το όνομά σας με ακόμα χειρότερα πράγματα στο χώρο της Ελληνικής Αστυνομίας.
Εμείς είμαστε έτοιμοι μετά από λίγους μήνες να κάνουμε την προσπάθειά μας και να είσαστε βέβαιοι ότι θα την κάνουμε. Μέχρι τότε όμως προσπαθείτε και σείς, διότι σε τελευταία ανάλυση η υπόθεση της ευνομίας και της ευταξίας είναι υπόθεση ολόκληρου του ελληνικού λαού και όχι μόνο ενός κόμματος.
Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Δημήτριος Β. Κωστόπουλος): Κύριοι Βουλευτές, για τη σημερινή συζήτηση της επερώτησης της Νέας Δημοκρατίας, το Κομμουνιστικό Κόμμα Ελλάδος ορίζει ως Κοινοβουλευτικό Εκπρόσωπο το Βουλευτή Α' Αθήνας, κ. Χαράλαμπο Αγγουράκη.
Το λόγο έχει ο κ. Ιωάννης Λαμπρόπουλος για πέντε λεπτά.
ΙΩΑΝΝΗΣ ΛΑΜΠΡΟΠΟΥΛΟΣ: Κύριε Πρόεδρε, κύριοι συνάδελφοι, είναι κοινή διαπίστωση πλέον όλου του ελληνικού λαού ότι στις μέρες μας, στον τόπο μας παρατηρείται μια έξαρση της εγκληματικότητας, με εγκλήματα που είναι οργανωμένα και μάλιστα από σκληρούς κακοποιούς. Τα εγκλήματα αυτά για τα οποία ακούμε και διαβάζουμε καθημερινά είναι πρωτόγνωρα για τον τόπο μας. Υπάρχει αλήθεια σήμερα 'Ελληνας που να νιώθει ασφαλής; Η επαρχία στην κυριολεξία τρομοκρατείται. Τα χωριουδάκια τρομοκρατούνται. Κανείς δεν μπορεί να βγει το βράδυ έξω, να αφήσει πόρτα ή παράθυρο ανοιχτό ή να πάει στο χτήμα του χωρίς να φοβάται. Η Ελλάδα όπως λέει ο κάθε απλός πολίτης της επαρχίας, του χωριού, της πόλης είναι πλέον "ξέφραγο αμπέλι".
Εγώ θα δώσω ορισμένα στοιχεία για την αύξηση της εγκληματικότητας τον τελευταίο καιρό στον τόπο μας. Οι ανθρωποκτονίες το 1998 ήταν είκοσι έξι, ενώ μέχρι το φετινό Σεπτέμβριο ήταν εκατόν είκοσι δύο. Με τις τελευταίες που ακούμε καθημερινά έχουν περάσει κατά πολύ τα περσινά ποσοστά. 'Εχουμε αύξηση, λοιπόν, εδώ. Οι βιασμοί ήταν εκατόν είκοσι δύο πέρυσι, εκατόν είκοσι εννέα μέχρι τον Σεπτέμβριο. Οι ζωοκλοπές εξακόσιες είκοσι δύο πέρυσι και εξακόσιες τριάντα τέσσερις μέχρι τον Σεπτέμβριο. Οι κλοπές και οι διαρρήξεις είναι πάνω από τριάντα οκτώ χιλιάδες. Εδώ θέλω να σημειώσω -το λέω μετά πεποιθήσεως- ότι οι διοικητές των αστυνομικών τμημάτων δεν δηλώνουν όλες τις κλοπές, τις μικροκλοπές που αναφέρονται στα αστυνομικά τμήματα.
Οι κλοπές των τροχοφόρων είναι σε υψηλά νούμερα. 'Ηταν πάνω από δεκαεπτά χιλιάδες μέχρι το Σεπτέμβριο. Οι ληστείες ήταν χίλιες πεντακόσιες είκοσι επτά πέρυσι, χίλιες τετρακόσιες εννενήντα τρεις μέχρι το Σεπτέμβριο. Η παράβαση του νόμου περί όπλων, χίλιες δέκα επτά πέρυσι, χίλιες εκατόν είκοσι μέχρι το Σεπτέμβριο. Παράνομη διακίνηση λαθρομεταναστών οκτακόσιες ογδόντα εννέα περιπτώσεις πέρυσι, εννιακόσιες πενήντα οκτώ μέχρι το Σεπτέμβριο. Εκμετάλλευση γυναικών τριακόσιες είκοσι-εννέα πέρυσι, τετρακόσιες εβδομήντα δύο μέχρι το Σεπτέμβριο. Ακούμε καθημερινά τι γίνεται, έχει κατακλυσθεί όλη η ύπαιθρος από τέτοιες περιπτώσεις.
'Ηταν τυχαίες πιστεύετε οι δηλώσεις του Εισαγγελέα του Αρείου Πάγου σε πρόσφατο συνέδριο που είπε, ότι δυστυχώς η Ελλάδα έχει γίνει κέντρο της διεθνούς τρομοκρατίας; Αυτές οι λέξεις τα αποδίδουν όλα.
Υπάρχει επίσης έξαρση στα ναρκωτικά. Πρόσφατες είναι οι καταγγελίες στην Κοινοβουλευτική Ομάδα κυβερνητικού Βουλευτή ο οποίος δήλωσε ότι στην Κρήτη η κατάσταση ειναι πλέον ανεξέλεγκτη. Δεν είναι μόνο στην Κρήτη ανεξέλεγκτη η κατάσταση, αλλά είναι σε όλη την Ελλάδα. 'Εχουν φθάσει και τα σκληρά ναρκωτικά ακόμα και στο τελευταίο χωριουδάκι και στην πιο μικρή πόλη και στο Νομό μου και στην Αθήνα και παντού.
Εγώ θα δώσω και για το θέμα αυτό των ναρκωτικών κάποια στοιχεία.
Λοιπόν, υποθέσεις ναρκωτικών, θα συγκρίνω με το 1993: Το 1993 είχαμε δύο χιλιάδες σαράντα εννέα υποθέσεις που απασχόλησαν τις υπηρεσίες, την Αστυνομία, τα δικαστήρια. Το 1999 έχουμε πέντε χιλιάδες τριακόσιες οκτώ, πάνω από διπλάσιες.
Φυτά κάναβης που καλλιεργήθηκαν και που εκριζώθηκαν, το 1993 ήταν δέκα οκτώ χιλιάδες οκτακόσια σαράντα και σαράντα πέντε χιλιάδες πεντακόσια εβδομήντα έξι το 1999. Και μη μας πει ο κύριος Υπουργός ότι τότε η Αστυνομία δεν έπιανε ενώ τώρα πιάνει. Σημαίνει ότι καλλιεργεί όλη η Ελλάδα, δυστυχώς εκεί φθάσαμε.
Να πούμε για κοκαϊνη; Το 1993 είχαμε τρεις χιλιάδες επτακόσια έξι 3.706 γραμμάρια, ενώ το 1999 και μάλιστα μέχρι το Σεπτέμβριο έχουμε σαράντα χιλιάδες επτακόσια πέντε γραμμάρια.
Θάνατοι από ναρκωτικά: Το 1993 είχαμε εβδομήντα οκτώ θανάτους ενώ το 1999 μέχρι το Σεπτέμβριο έχουμε εκατόν σαράντα θανάτους.
Πώς λοιπόν όλα αυτά τα στοιχεία, κύριε Πρόεδρε και κύριοι συνάδελφοι, να μην προκαλούν σε εμάς, σε όλον τον κόσμο, στους γονείς, τρόμο και απελπισία; Το θέμα είναι τώρα λοιπόν τι κάνει η Αστυνομία. Η Αστυνομία νομίζουμε και το λέμε προς κάθε κατεύθυνση ότι προσπαθεί, έχει τη διάθεση, έχει και ικανότητες, δυστυχώς όμως δεν έχει τη στήριξη, δεν έχει τα μέσα που χρειάζονται.
Πώς να ανταποκριθεί η Αστυνομία όταν δεν προχωράμε στην οργανωτική αναδιάρθρωση που συνέχεια τη λέμε; 'Οταν υπάρχουν σαράντα δύο χιλιάδες αστυνομικοί και οι μάχιμοι είναι μόνο είκοσι δύο χιλιάδες αστυνομικοί; Βγάλτε τους από τα γραφεία, κύριε Υπουργέ, ό,τι στηρίγματα και όποιο μέσον και αν έχουν. Αγνοείστε τα όλα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Κύριε Πρόεδρε, δεν θα δευτερολογήσω, δώστε μου σας παρακαλώ δύο λεπτά.
Βγάλτε τους λοιπόν από τα γραφεία.
Είχατε πει, κύριε Υπουργέ, το Μάρτιο που είχε γίνει η προηγούμενη επερώτηση ότι τον Απρίλιο θα καταθέτατε το νομοσχέδιο για την ίδρυση του αρχηγείου. Πέρασε ο Απρίλιος, θα μας βρει και ο άλλος Μάης και νομοσχέδιο δεν θα έχουμε δει. Πώς να ανταποκριθεί η Αστυνομία όταν δεν την ενισχύετε με προσωπικό και με τα μέσα που χρειάζεται σήμερα για να μπορέσει να καταπολεμήσει το σύγχρονο έγκλημα; 'Οταν στη Μεσσηνία υπάρχουν σταθμοί οι οποίοι έχουν έναν ή δύο αστυφύλακες, τι να προσφέρουν αυτοί σε μια ολόκληρη περιοχή με δέκα χωριά που είναι ο σταθμός αυτός; Υπάρχουν χωριά, υπάρχουν περιοχές, που δεν βλέπουν καθόλου αστυνομικό. Οι αλλοδαποί που έχουν κατακλύσει αυτά τα χωριά δεν αισθάνονται καθόλου φόβο και δεν βλέπουν καθόλου αστυνομικό, όταν δεν προχωράτε στην επίλυση των προβλημάτων των αστυνομικών; Είναι αναγκαίο πλέον, έχετε τη στήριξη όλων των πτερύγων της Βουλής να προχωρήσετε και να πάρετε την απόφαση που πρέπει να πάρετε. Να ανταμείψουμε αυτούς τους ανθρώπους, να τους δώσουμε το κίνητρο για να κάνουν αυτό που πρέπει να κάνουν. Και όταν δεν ξεριζώνετε τον κομματισμό, στις προαγωγές, στις μεταθέσεις, στις τοποθετήσεις κυρίως μην αυταπατώμεθα. 'Ο,τι και να μας πείτε, κύριε Υπουργέ, τις καλές θέσεις-κλειδιά στην Αστυνομία τις παίρνουν οι ημέτεροι δυστυχώς.
Κύριε Υπουργέ, θα έρθω και σε έναν άλλον τομέα που έχει σχέση με την ασφάλεια στην ύπαιθρο. Είναι η Αγροφυλακή. Θα πρέπει να το παραδεχθεί η σημερινή Κυβέρνηση ότι έχει κάνει πολύ μεγάλο λάθος που την κατήργησε. 'Ενας αγροφύλακας στο χωριό εάν έκανε σωστά τη δουλειά του και έχει τις αρμοδιότητες που πρέπει να έχει είμαι βέβαιος, ότι δεν θα καλλιεργηθεί χασίς στο χωριό. 'Οταν θα υπάρχει το όργανο αυτό που θα λέγεται αγροφύλακας και ο λαθρομετανάστης, ο αλλοδαπός, θα έχει την προσοχή του, θα έχει το φόβο του.
Πρέπει λοιπόν να το εξετάσετε αυτό πάλι. Χρειάζεται ο αγροφύλακας, το ζητάει όλη η επαρχία, το έχουν ζητήσει όλοι πλέον οι δήμοι, ότι πρέπει η Αγροφυλακή να ξανασυσταθεί. Σας ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Αντώνιος Φούσας έχει το λόγο.
ΑΝΤΩΝΙΟΣ ΦΟΥΣΑΣ: Κύριε Πρόεδρε, κύριοι συνάδελφοι, είναι καταφανές πλέον και δυστυχώς το γνωρίζει όλος ο ελληνικός λαός ότι υπάρχει μέγα πρόβλημα στο θέμα της εγκληματικότητας στην πατρίδα μας. Τα προβλήματα αυτά τα εξέθεσε ο πρώτος ομιλητής, ο κεντρικός ομιλητής και επερωτών συνάδελφός μου, κ. Μαρκογιαννάκης, όπως επίσης και ο κ. Λαμπρόπουλος.
Θα κάνω μερικές παρατηρήσεις. Αλλά, προτού να κάνω αυτές τις παρατηρήσεις, σας παρακαλώ εκτιμήστε γενικότερα πώς λειτουργούμε σήμερα. Για να έλθω πριν από λίγο από την Πατησίων εδώ έκανα μία ώρα με το αυτοκίνητό μου. Και χρειάστηκε στην Ακαδημίας να κατέβω, για να έλθω με τα πόδια, για να προλάβω. Το κλίμα αυτό είναι σήμερα στην πατρίδα μας, στην Αθήνα. Και βεβαίως, η ευθύνη είναι στο Υπουργείο Δημόσιας Τάξης βασικώς και στην Κυβέρνηση.
Μερικές παρατηρήσεις τώρα: Σας είπα στην αρχή ότι υπάρχει μέγα πρόβλημα και μεγίστη ανησυχία. Και εάν υπήρχε, κύριοι συνάδελφοι, αυτή η ανησυχία έως τώρα μέχρι ενός σημείου, αντιλαμβάνεσθε εδώ και είκοσι ημέρες τι ανησυχία έχει ο πολίτης όταν πρώτον, ο πλέον υπεύθυνος θεσμικά στη χώρα αυτή, ο Εισαγγελέας του Αρείου Πάγου ο κ. Δημόπουλος -όπως σωστά επισημάνθηκε- σε διεθνές συνέδριο -όχι στη χώρα μας, διεθνώς- πέραν του ότι ανέφερε ότι η χώρα μας είναι πλέον κέντρο εγκλήματος, έδωσε και συγκεκριμένα στοιχεία. Σημειώστε τα. Τον τελευταίο χρόνο, λέει ο Εισαγγελέας του Αρείου Πάγου, έχουμε αύξηση διακίνησης ναρκωτικών κατά 35%. Τον τελευταίο χρόνο επαναλαμβάνω. Αντιλαμβάνεσθε μέχρι τώρα τι ελέγετο, αλλά τι λέει ο κ. Δημόπουλος, ο οποίος μάλιστα, όπως είναι γνωστό, προήχθη επαξίως και κατέλαβε πριν από ένα, ενάμιση χρόνο, περίπου δύο χρόνια, τη θέση αυτή.
Δεύτερον, οι ληστείες, μας λέει ο ίδιος ο ανώτατος εισαγγελικός λειτουργός, αυξήθηκαν τον τελευταίο χρόνο κατά 17%. Και αναφέρεται βεβαίως και σε άλλες παρατηρήσεις και σε άλλα στοιχεία.
Και κάτι ακόμη που δεν αναφέρθηκε. Διάβασα με έκπληξη σε εφημερίδα πριν από λίγες ημέρες τα στοιχεία που δίνει ο σημερινός Α' Υπαρχηγός της Αστυνομίας -ο πράγματι άξιος Υπαρχηγός της Αστυνομίας- και δείτε εάν μπορεί ο πολίτης να είναι ήσυχος. Μίλησε, μάλιστα, για αύξηση των ανθρωποκτονιών τα δύο τελευταία χρόνια κατά 100%. Ο Υπαρχηγός της Αστυνομίας. Και δεύτερον, ο ίδιος λέει, ότι οι ληστείες από οκτακόσιες είκοσι πέντε που ήταν το 1995, από το 1996 και μετά φθάνουν σε δύο χιλιάδες τριακόσιες εξήντα οκτώ, ενώ τα οικονομικά εγκλήματα έχουν αλματώδη αύξηση. Επαναλαμβάνω ότι αυτά τα αναφέρει ο Υπαρχηγός της Αστυνομίας.
Τρίτη παρατήρηση: Μήπως δεν ακούσαμε αυτές τις ημέρες επισήμως να αναφέρεται ότι -και λυπάμαι γι'αυτό, αλλά έγινε γνωστό, δεν θέλω να το πιστέψω, ελάχιστοι είναι εάν πάντως αναφέρθηκε- λιμενικοί και αστυνομικοί συμμετέχουν στην εισαγωγή λαθρομεταναστών στην πατρίδα μας; Και σας ομιλεί ένας άνθρωπος ο οποίος κατάγεται, όπως ξέρετε, από μία ιδιαίτερα ευαίσθητη περιοχή στα θέματα αυτά.
Και όχι μόνο αυτό, αλλά μας λέει επιπλέον, ότι δυστυχώς η πατρίδα μας, εμείς -και το είπε αυτό ένας δημοσιογράφος πριν από λίγες ημέρεςενώ σε όλες τις χώρες έχει εξευρεθεί τρόπος διαπίστωσης εάν υπάρχουν στα φορτηγά και στα καράβια λαθρομετανάστες, δεν μπορούμε να πάρουμε ακόμη ειδικά μηχανήματα θερμικής ανίχνευσης, που, ακούστε, το κάθε μηχάνημα στοιχίζει μόνο πέντε εκατομμύρια (5.000.000) δραχμές. Και είχαμε τα γνωστά αποτελέσματα αυτές τις ημέρες.
Και κάτι ακόμα. Σημειώστε σας παρακαλώ, κύριε Υπουργέ, το εξής: Δεν ήθελα να το θέσω ως ερώτημα μέχρι τώρα γιατί λυπάμαι, δεν πρέπει, αλλά είναι μία διαπίστωση. Λέτε "φρουροί των συνόρων". Πραγματικά κάνουν φιλότιμες προσπάθειες οι φρουροί των συνόρων. Ρωτήσατε ποτέ εάν είναι εξοπλισμένοι; Σας ενημερώνω, λοιπόν, ότι αλεξίσφαιρο γιλέκο δεν έχει κανένας ή το ορθότερο -και μη γελάσετε- στην ομάδα των πέντε υπάρχει ένα αλεξίσφαιρο και αυτό είναι στο αυτοκίνητο. Θα περιμένουν, δηλαδή, να έλθει ο οπλισμένος, κατά τα άλλα, Αλβανός λαθρομετανάστης και θα πουν, περιμένετε να βάλω εγώ το αλεξίσφαιρο γιλέκο και οι άλλοι να μην έχουν. Και το χειρότερο: Σημειώστε ότι πραγματικά τα όπλα, τα οποία έχουν οι φρουροί των συνόρων, είναι δυστυχώς τριάντα έως σαράντα ετών.
Τέλος, επ'αυτού, ξέρετε ότι -και δεν έχω αξίωση όλα να τα γνωρίζετε, σας το λέω πάντως- οι φρουροί των συνόρων μας δεν έχουν ατομικό όπλο; Το δανείζονται όταν αλλάζουν βάρδια από τον προηγούμενο συνάδελφό τους, που αυτό σημαίνει ότι μπορεί να είναι προβληματικό, μπορεί να είναι χαλασμένο, να μην ξέρει να το λειτουργήσει.
Η κατάσταση, λοιπόν, είναι απαράδεκτη.
'Εχω πληροφορίες βεβαίως, ότι κάνετε μερικές προσπάθειες εδώ και μήνες αυτά τα όπλα να έλθουν, αλλά δυστυχώς δεν έρχονται.
Και κάτι ακόμη: Δεν γίνεται να μην πατάξουμε τη λαθρομετανάστευση. Τα στοιχεία, τα οποία μας έδωσε πριν από λίγο καιρό ο Αρχιφύλακας των φυλακών...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Δεν θα δευτερολογήσω, κύριε Πρόεδρε. Δύο λεπτά ακόμη θέλω μόνο.
Τα στοιχεία, λοιπόν, τα οποία έδωσε σε μία επίσημη εκδήλωση είναι τα εξής: Το 50% των κρατουμένων σήμερα στις φυλακές, είναι λαθρομετανάστες και το 80% εξ αυτών είναι Αλβανοί.
Γιατί το λέω αυτό; Γιατί πρέπει επειγόντως να πάρουμε μέτρα αποτελεσματικά, για να φυλαχθούν τα σύνορά μας. Και πώς θα φυλαχθούν τα σύνορά μας; Για ρωτήστε λίγο στην Επαρχία Πογωνίου και Κόνιτσας και σε όλο το Νομό Ιωαννίνων.
Ο κ. Λαμπρόπουλος είπε για σταθμό Αστυνομίας στην περιοχή του, που είναι κοντά στα σύνορα.
Το ξέρετε ότι ή έχουν κλείσει όλοι οι σταθμοί ή είναι μόνον ένας αστυφύλακας, για να φυλάει το κτίριο; Ε, δεν γίνεται έτσι περιφρούρηση των συνόρων μας! Δεν γίνεται έτσι παρεμπόδιση των λαθρομεταναστών. Δεν γίνεται έτσι στήριξη του πολίτη, ώστε να μην ανησυχεί για την εγκληματικότητα. Και δεν είναι ανάγκη να σας πω πόσα εγκλήματα έχουμε στην ιδιαίτερη πατρίδα μου ή γενικότερα. Τα είπε ο κ. Δημόπουλος, ο Εισαγγελέας του Αρείου Πάγου. Τα είπε ο Αρχηγός της Αστυνομίας. Και βέβαια είναι γνωστό και ανακοινώθηκε ότι υπάρχει πρόβλημα διαφθοράς και στο χώρο της Αστυνομίας.
Για να μην αδικώ όμως τους αστυνομικούς, πρέπει να πω ότι η συντριπτική πλειοψηφία των αστυνομικών ασκούν ευόρκως και με εντιμότητα και με αίσθηση ευθύνης το καθήκον τους. Και πρέπει ακόμη να πω ότι το πρόβλημα είναι αν υπάρχει από την Κυβέρνηση πολιτική βούληση να πατάξει την εγκληματικότητα. Και θα γίνει αυτό μόνον αν στηριχθούν με όλα τα μέσα οι αστυνομικοί μας, που έτσι κι αλλιώς κινδυνεύει η ζωή τους, όταν δίνουν μάχη με τους καλά εξοπλισμένους, εκπαιδευμένους και αποφασισμένους λαθρομετανάστες από την Αλβανία και από άλλες περιοχές.
Αυτά είχα να παρατηρήσω, κύριε Υπουργέ.
Ευχαριστώ πάρα πολύ, κυρίες και κύριοι συνάδελφοι.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Επαμεινώνδας Ζαφειρόπουλος έχει το λόγο για πέντε λεπτά.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, δεν μπορώ να αρνηθώ ότι πράγματι τώρα τελευταία κάτι προσπαθεί να γίνει στην Αστυνομία. Αυτό ίσως οφείλεται στην προσωπικότητα του σημερινού Υπουργού ή και του προκατόχου του. Μπορεί.
Εκείνο όμως το οποίο δεν μπορεί να γίνει και νιώθεις ότι η Αστυνομία η πολιτική της ηγεσία, το Πυροσβεστικό Σώμα και το Λιμενικό Σώμα είναι δεμένοι λες και τους έχετε βάλει ρεμέντζο. Ξέρετε τι είναι το ρεμέντζο; Ρίχνεις τσιμέντο κάτω, για να δένουν τα πλοία. Και δυστυχώς, αυτή είναι η θέση της Κυβέρνησης. Δεν πρόκειται μόνο για αδιαφορία, όπως είπαν και ο κ. Μαρκογιαννάκης και ο κ. Φούσας και ο κ. Λαμπρόπουλος. Υπάρχει αρνητική θέση. 'Εχουμε κάνει κατ' επανάληψη επισημάνσεις.
Κύριε Υπουργέ, έχει θέση η Κυβέρνηση και βούληση πολιτική, να μπορέσει πράγματι να παράσχει στον ελληνικό λαό μέσω των Σωμάτων Ασφαλείας αυτό το αίσθημα εμπιστοσύνης, που πρέπει να έχει ο 'Ελληνας πολίτης; Αν έχει, να μας απαντήσετε.
Τώρα, το να μας πείτε ότι δώσατε 2% αύξηση, αυτά είναι πανάκεια.
Θα σας παραπέμψω στο φυλλάδιο της ΠΟΑΣΥ, που έχει ένα σύνθημα: "Θέλουμε. 'Ομως μπορούμε;" Κυκλοφόρησε επ' ευκαιρία του ότι τα Σώματα Ασφαλείας έκαναν προχθές μία εικοσιτετράωση στάση εργασίας και έχουν εξαγγείλει ότι θα κάνουν και μεθαύριο. Και αντιμετωπίζουν και το ενδεχόμενο, όταν έρθει εδώ ο Πρόεδρος των Ηνωμένων Πολιτειών, μήπως και εκείνη την ημέρα διαμαρτυρηθούν, για να δώσουν να καταλάβει ο Ελληνικός Λαός τη σημασία που έχουν και τη σημασία που πραγματικά δεν δίνει η Κυβέρνηση μέχρι σήμερα στα Σώματα Ασφαλείας.
'Εχουν ακόμη μία φράση μέσα στο κείμενό τους: "'Οταν το Πειθαρχικό μας Δίκαιο, όχι μόνο δεν παρέχει όλα τα εχέγγυα για την πάταξη της διαφθοράς και την αποπομπή των επίορκων ελαχίστων αστυνομικών" -πράγματι η Αστυνομία ιστορικά έχει το αίσθημα του καθήκοντος, όπως και το Πυροσβεστικό Σώμα και το Λιμενικό Σώμα- "αλλά όμως δεν διασφαλίζει και τους εντίμους." Για το μεγαλύτερο ποσοστό σε όλα τα Σώματα Ασφαλείας αποτελείται από εντίμους. Το μικρό ποσοστό των ανεντίμων, δυστυχώς, θέλει να "φάει" όλους όσοι είναι έντιμοι, για να αναδεικύνονται εκείνοι. Δεύτερον, κύριε Υπουργέ, τι θα γίνει με το αίσθημα εμπιστοσύνης, που πρέπει να έχει ο ελληνικός λαός; Αυτό είναι το κορυφαίο τουλάχιστον. Είναι τιμή για τη Βουλή αλλά και για τη χώρα, που ο πρώην πρωθυπουργός κ. Μητσοτάκης είναι παρών. Δείχνει το ενδιαφέρον το μεγάλο των κυβερνήσεων της Νέας Δημοκρατίας αλλά και της τελευταίας υπό τον κ. Μητσοτάκη. Η Νέα Δημοκρατία διαβεβαιώνει τον ελληνικό λαό ότι παρακολουθούμε τι γίνεται. Είναι εδώ, όμως και ο τέως Υπουργός κ. Γκελεστάθης, ο οποίος πράγματι είχε δώσει μάχες με την κυβέρνηση τότε και με τον τότε πρωθυπουργό για να μπορέσουμε να εδραιώσουμε το αίσθημα εμπιστοσύνης και ασφάλειας στον Ελληνικό Λαό.
Τι τα θέλουμε τα Σώματα Ασφαλείας, κύριε Υπουργέ; Για να φοράνε τις στολές και να τους βλέπουν τα μικρά παιδιά και να τους χειροκροτούν ή να τους φοβούνται για να πίνουν το γάλα τους; Ας μου συγχωρεθεί αυτό το παράδειγμα.
Ο λαός μας, θέλει Σώματα Ασφαλείας για να μπορεί να είναι ήσυχος ότι διαβιεί μέσα σ' αυτόν τον τόπο, είναι πολίτης αυτού του τόπου και μπορεί να ασκήσει τα δικαιώματά του.
Δεν μπορούμε να μην επισημάνουμε ορισμένες ηρωϊκές εμφανίσεις της Αστυνομίας, του Πυροσβεστικού Σώματος τελευταία. Δεν κινήθηκε ο κρατικός μηχανισμός, κύριε Υπουργέ. Κινήθηκε το Πυροσβεστικό Σώμα, κινήθηκαν τα ΕΜΑΚ. Αυτοί έδειξαν αυτοθυσία.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μα τι είναι αυτοί; 
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Σας παρακαλώ! Εγώ δεν σας διακόπτω.
Αφήστε τι είναι αυτοί. Μην δικαιολογείτε τα αδικαιολόγητα. Βγαίνετε και λέτε για τον κρατικό μηχανισμό. Απών ήταν όπως είναι απών μέχρι σήμερα και όπως θα είναι απών στις σεισμόπληκτες περιοχές και στους σεισμοπαθείς.
Κάνατε και κάτι άλλο. Θέλατε να μπερδέψετε ποιος είναι σεισμόπληκτος και ποιος δεν είναι. Η λέξη "σεισμόπληκτος" πηγαίνει στον τόπο. 'Ολη η Αττική είναι σεισμόπληκτος και υπάρχουν οι σεισμοπαθείς και σε όλες τις περιφέρειες. Αυτά για να μάθετε γράμματα κάποια μέρα. Λοιπόν, αφήστε αυτά που ξέρετε.
Κινήθηκε ο κρατικός μηχανισμός; Κινήθηκε το Πυροσβεστικό Σώμα, κινήθηκαν τα ΕΜΑΚ. Αυτοί κινήθηκαν, κύριε Υπουργέ, όπως κινούνται και άλλοι.
Βλέπετε τα παραδείγματα να έχουμε το τραγικό φαινόμενο σε μια Ελλάδα σύγχρονη και "εκσυγχρονισμένη" όπως λέμε, με σύγχρονα και εκσυγχρονισμένα μέσα, να παρατηρείται το φαινόμενο να βγάζουμε νεκρούς μέσα από ένα καράβι κάθε μέρα -δεν ξέρω αν υπάρχουν και άλλοι- και αυτό να το παίρνουν και τα διεθνή πρακτορεία, να το αναπαράγουν και όλη η Ελλάδα να είναι ένα μπάχαλο. Θα λένε πάω στην Ελλάδα, θα πρέπει να "κουμπώνομαι". 'Αρα δεν πάω στην Ελλάδα. Γιατί; Η Ελλάδα είναι φιλειρηνικό κράτος.
Γιατί, λοιπόν, δεν έχετε τη θετική θέση να μπορέσετε αυτά τα οποία έχετε πει, ότι κάτι πάει να γίνει, να τα ολοκληρώσετε; Τότε να ξέρετε ότι θα έχετε δίπλα σας όλο το λαό, όλες τις πτέρυγες της Βουλής.
'Εχω την εντύπωση ότι ένας Υπουργός ο οποίος θα κτυπήσει το χέρι του στο τραπέζι και θα φθάσει μέχρι παραιτήσεως ακόμη, θα μπορέσει έτσι να δώσει παράδειγμα στην κάθε κυβέρνηση, στην κάθε πολιτική.
Είναι αρνητική η πολιτική της Κυβερνήσεώς σας, έναντι των Σωμάτων Ασφαλείας. Το γιατί το μεγάλο είναι γνωστό.
Τα Σώματα Ασφαλείας, κύριε Υπουργέ, όπως και κάθε θεσμική λειτουργία του κράτους, δεν ανήκει σε καμία πολιτική ιδεολογία, σε καμία κυβέρνηση. Αποδείξτε το αν μπορείτε έστω αυτήν την ύστατη στιγμή.
ΠΡΟΕΔΡΕΥΩΝ (Δημήτριος Β. Κωστόπουλος): Το λόγο έχει ο κ. Νικόλαος Γκελεστάθης για πέντε λεπτά.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, κύριοι συνάδελφοι, όταν μιλούμε για τα θέματα που αφορούν τα Σώματα Ασφαλείας, θα πρέπει βέβαια να είμαστε προσεκτικοί στις διατυπώσεις μας, διότι πιστεύω ότι ομόφωνα θα πρέπει να υποστηρίζουμε τις ενέργειες που πρέπει να πραγματοποιηθούν για να βοηθάμε τη μεγιστοποίηση του κύρους και της αξιοπιστίας των Σωμάτων Ασφαλείας αλλά και του προσωπικού τους, που γνωρίζουμε όλοι μας, με ποιες θυσίες εκτελούν το καθήκον τους, αφού άλλωστε είναι γνωστό ότι η Ελληνική Αστυνομία, αλλά και το Πυροσβεστικό Σώμα έχουν θρηνήσει τόσα θύματα κατά την εκτέλεση του καθήκοντός τους.
Κύριε Πρόεδρε, η Κυβέρνηση του ΠΑ.ΣΟ.Κ. είναι εξίμισι χρόνια στην εξουσία και έχουν περάσει από τη θέση του Υπουργού Δημόσιας Τάξης επτά συνάδελφοι Βουλευτές του κυβερνώντος κόμματος. Ο παριστάμενος Υπουργός Δημόσιας Τάξης είναι ο έβδομος. Εύχομαι βέβαια σε όλους να είναι σε πολύ καλή υγεία.
Θέλω, κύριε Πρόεδρε, να αρχίσω αυτήν τη σύντομη για πέντε λεπτά ομιλία μου με το βασικό θέμα που μαστίζει τα Σώματα Ασφαλείας και ιδιαίτερα την Ελληνική Αστυνομία. Είναι ο κομματισμός.
Το πρώτο, τεράστιο σφάλμα που έγινε από την Κυβερνηση του ΠΑΣΟΚ ήταν η επαναφορά αποστράτων αξιωματικών που ήταν εκτός του σώματος, τέσσερα και πέντε χρόνια, και τοποθετήθηκαν στις ηγετικές θέσεις της Ελληνικής Αστυνομίας. 'Ετσι, δόθηκε ένα καίριο πλήγμα στο θεσμό της ιεραρχίας και της πειθαρχίας του Σώματος. Εγιναν στη συνέχεια οι κρίσεις κατά τρόπο απαράδεκτο και είναι γνωστά τα αποτελέσματα των αποστρατιών, των προαγωγών και των τοποθετήσεων. Από κει και πέρα γνωρίζουμε όλοι μας ότι πολλές υπηρεσίες της Αστυνομίας ή διαλύθηκαν ή αποδυναμώθηκαν στην αποστολή τους.
Και κορυφώθηκε βέβαια το θέμα με τις λίστες της ντροπής, που ακόμη δεν έχουν υπάρξει κυρώσεις σε αυτό το ανοσιούργημα που έγινε για την μεταχείριση των αξιωματικών της Ελληνικής Αστυνομίας.
Κύριε Πρόεδρε, όταν ήμουν στη θέση του Υπουργού Δημόσιας Τάξης, είχα, μετά από μία μεγάλη εργασία που έγινε από ανώτατους αξιωματικούς της Ελληνικής Αστυνομίας καταρτίσει το προεδρικό διάταγμα για τη δημιουργία και τη λειτουργία του Αρχηγείου της Αστυνομίας. Αυτό το σχέδιο του προεδρικού διατάγματος, είχε υποβληθεί στο Συμβούλιο της Επικρατείας στις 2 Σεπτεμβρίου του 1993. Και αν τότε παραμέναμε στην Κυβέρνηση δέκα πέντε ημέρες ακόμη, το διάταγμα αυτό θα είχε υλοποιηθεί. Αλλά όπως είναι γνωστό, απαράδεκτα και απρόοπτα η Κυβέρνησή μας έπεσε στις 10 Σεπτεμβρίου 1993.
Πρέπει λοιπόν να υλοποιηθεί αυτή η εξαγγελία που γίνεται μέχρι σήμερα και από τους επτά Υπουργούς που έχουν περάσει από το Υπουργείο Δημόσιας Τάξης, ότι θα προχωρήσουν στη δημιουργία του Αρχηγείου της Αστυνομίας, αλλά μέχρι σήμερα όμως δεν πραγματοποιείται, ώστε η Αστυνομία να καταστεί αυτόνομη, να αυτοδιοικείται και να αυτοδιαχειριζεται.
Είχα εισηγηθεί τότε και είχε ψηφιστεί στη Βουλή ο Νόμος 2145 στις 28 Μαϊου 1993. Με το άρθρο 59 προεβλέποντο οι ποινικές κυρώσεις για την παράβαση της τηρήσεως των όρων ασφαλείας της λειτουργίας των τραπεζων, όπως είχαν περιγραφεί με την απόφασή μας με αριθμό πρωτοκόλλου 3015 στις 7 Ιουλίου 1993. Και αυτή η απόφαση τροποποιήθηκε απαράδεκτα αλλά και η νομοθετική ρύθμιση για ποινικές και διοικητικές κυρώσεις δεν έχει υλοποιηθεί.
Κύριε Πρόεδρε, θεσμοθετήθηκαν τα λεγόμενα πολυδύναμα αστυνομικά τμήματα χωρίς να έχει γίνει καμία μελέτη για την υποδομή τους, για το προσωπικό τους, για τη λειτουργία τους. Και από την πράξη αποδείχθηκε ότι αυτά έχουν αποτύχει και κατ'επανάληψη οι κύριοι Υπουργοί εδώ στη Βουλή με τη συζήτηση επερωτησεών μας ή επικαίρων ερωτήσεων μας ή με τις ερωτήσεις και τις αναφορές μας είχαν πει ότι πράγματι θα προχωρήσουν στην τροποποίηση του θεσμού αυτού των πολυδύναμων αστυνομικών τμημάτων, αλλά μεχρι στιγμής δεν έχει γινει τίποτε. Καταργήθηκαν τα τριάντα τέσσερα αστυνομικά τμήματα που λειτουργούσαν στην ευρύτερη περιοχή της Αθήνας με τα αντίστοιχα τμήματα ασφαλείας και τις άλλες αστυνομικές υπηρεσίες. Δημιουργήθηκαν τα τμήματα αυτά και αστυνομεύεται από το αστυνομικό τμήμα της Ομόνοιας η περιοχή μέχρι τη Νέα Φιλαδέλφεια. Και καταλαβαίνετε γιατί αυξήθηκε η εγκληματικότητα και στον τομέα των ναρκωτικών και των κλοπών και των διαρρήξεων και των ληστειών και ούτω καθεξής.
Κύριε Πρόεδρε, τηλεγραφικά ομιλώ γιατί ο χρόνος δεν επαρκεί. 'Αλλωστε τα έχουμε αναφέρει πολλές φορές αυτά τα θέματα στη Βουλή αλλά η Κυβέρνηση του ΠΑΣΟΚ δεν ανταποκρίνεται. Με το Νόμο 2168 που εισηγήθηκα στη Βουλή και ψηφίστηκε στις 3 Σεπτεμβρίου 1993, με το άρθρο 31 θεσμοθετήθηκε το Ταμείο Αλληλοβοηθείας που λειτουργεί. Με το άρθρο 32 θεσμοθετήθηκε το 12% των εκάστοτε κατατασσόμενων στην Αστυνομία να είναι παιδιά του προσωπικού της αστυνομίας όπως και του Πυροσβεστικού Σώματος, ώστε και από αυτήν την πλευρά να δοθεί μία ηθική στήριξη των αστυνομικών και των πυροσβεστών στην εκτέλεση των καθηκόντών τους. Και όλως απαράδεκτα η Κυβέρνηση του ΠΑΣΟΚ με το νόμο 2738 που ψήφισε στις 9 Σεπτεμβρίου 1999, το κατάργησε, χωρίς να δώσει καμία απολύτως δικαιολογία.
Με το άρθρο 34 του ιδίου νόμου είχαμε θεσμοθετήσει, ότι θα απαλλαγεί η αστυνομία από καθήκοντα που είναι εκτός της αποστολής της.
Μέχρι σήμερα η διάταξη αυτή δεν έχει εφαρμοστεί ούτε καν στο μισό δημόσιο τομέα και δεν ξέρω γιατί δεν προχωρεί η πολιτική ηγεσία του Υπουργείου και στο θέμα αυτό.
Κύριε Πρόεδρε, υπάρχει ένα σοβαρό θέμα -έχουμε περιγράψει στην υπό συζήτηση επερώτησή μας κάπως λεπτεμερέστερα τα θέματα και εκεί όμως τηλεγραφικά- της δημιουργίας ενός νομοθετικού πλαισίου για τη χρήση των όπλων από τους αστυνομικούς. Γιατί δεν θεσμοθετείται; Κύριε Πρόεδρε, αυτήν τη στιγμή βρίσκεται το προσωπικό των Σωμάτων Ασφαλείας, της Ελληνικής Αστυνομίας, του Πυροσβεστικού Σώματος και του Λιμενικού Σώματος σε κινητοποιήσεις για βασικά δίκαια θέματα, που απασχολούν αυτούς και τις οικογένειές τους. Είναι το θέμα του μισθολογίου.
ΠΡΟΕΔΡΕΥΩΝ (Δημήτριος Β. Κωστόπουλος): Κύριε Γκελεστάθη, πρέπει να τελειώσετε! 
ΝΙΚΟΛΑΟΣ ΓΚΕΛΕΣΤΑΘΗΣ: Ναι, κύριε Πρόεδρε, δεν χάθηκε ο κόσμος για ένα δύο λεπτά! Τελειώνω.
Με τις εξαγγελθείσες αυξήσεις βέβαια δεν υπάρχει καμία ανταπόκριση, ούτε στοιχειώδης, στις ανάγκες που έχει το προσωπικό των Σωμάτων Ασφαλείας και οι οικογένειές τους. Aπλώς θεωρούν ότι πρόκειται για έναν εμπαιγμό, αν δεν γίνει η αύξηση του βασικού μισθού ανθυπολοχαγού τουλάχιστον στις διακόσιες τριάντα χιλιάδες (230.000) δραχμές, ώστε να υπάρξει μία στοιχειώδης ανταπόκριση της πολιτείας στις ανάγκες των ανθρώπων αυτών. Πρέπει να προωθηθεί οπωσδήποτε το θέμα των μισθολογικών προαγωγών των αξιωματικών, επόμενος του αποστρατευτικού βαθμός.
Κύριε Πρόεδρε, πρέπει οπωσδήποτε να γίνει αναγνώριση της εργασίας τους ως επικίνδυνης και ως ανθυγιεινής.
Επίσης, οι επιχειρούμενες αλλαγές στο Μετοχικό Ταμείο Στρατού επιφέρουν μία μεγάλη αναστάτωση στο προσωπικό της Αστυνομίας και πιστεύω ότι στον τομέα αυτόν ο κύριος Υπουργός Δημόσιας Τάξης θα παίξει το ρόλο του ώστε να αποτραπεί οποιαδήποτε άδικη μεταχείριση της Ελληνικής Αστυνομίας.
Κύριε Πρόεδρε, θα ήθελα να αναφερθώ στα θέματα που απασχολούν και το Πυροσβεστικό Σώμα, αλλά ο χρόνος δεν το επιτρέπει.
Θα ήθελα, επίσης, να αναφερθώ στο θέμα της Υπηρεσίας Αγροφυλακής.
Πρέπει οπωσδήποτε να ανασυσταθεί η υπηρεσία αυτή, να προσληφθεί το απαιτούμενο προσωπικό, να γίνει ο εξοπλισμός της, να υπάρξει μία στοιχειώδης ασφάλεια στις επαρχίες μας, διότι είναι γνωστή η αύξηση της εγκληματικότητας και στον τομέα αυτό.
'Αλλωστε, η Αγροφυλακή, πέραν των καθαρών καθηκόντων της, ήταν παρούσα και στα θέματα της δίωξης της καλλιέργειας των ναρκωτικών και στα θέματα της αρχαιοκαπηλίας κλπ.
Θα παρακαλούσα τον κύριο Υπουργό Δημόσιας Τάξης να πάρει μία θέση στα θέματα αυτά.
Ευχαριστώ.
ΠΡΟΕΔΡΕΥΩΝ (Δημήτριος Β. Κωστόπουλος): Ξεπεράσατε και την δευτερολογία σας, κύριε Γκελεστάθη! Ο Υπουργός Δημόσιας Τάξης κ. Χρυσοχοϊδης έχει το λόγο.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Aγαπητοί συνάδελφοι, θεωρώ εξαιρετικά θετικό το γεγονός, ότι η Αξιωματική Αντιπολίτευση έφερε σήμερα στη Βουλή αυτήν την επερώτηση. Μας δίνεται μία ευκαιρία να συζητήσουμε για το θέμα της ασφάλειας του ελληνικου λαού, ένα θέμα το οποίο κατά καιρούς προσλαμβάνει πολύ μεγάλες διαστάσεις εξαιτίας γεγονότων που συμβαίνουν. Βεβαίως, είναι ένα ζήτημα που απασχολεί έντονα την ελληνική κοινωνία τα τελευταία χρόνια, λόγω της αλλαγής των συνθηκών που έγιναν στο περιβάλλον μας.
Θεωρώ εξαιρετικά θετικό γεγονός την επερώτηση αυτή, γιατί θα μας δοθεί η ευκαιρία να εκφράσει ο καθένας όχι μόνο την κριτική του ενδεχόμενα, αλλά άκουσα και κάποιες προτάσεις από ορισμένους συναδέλφους και θα ήθελα να αναφερθώ σε όλα τα θέματα τα οποία τίθενται στο περιεχόμενο και στο δια ταύτα της επερώτησης της Νέας Δημοκρατίας. Κατ'αρχήν, για να είμαστε απολύτως ειλικρινείς εγώ πιστεύω ότι πρέπει να προσαρμοζόμαστε με το κοινό αίσθημα. Το κοινό αίσθημα αυτήν τη στιγμή είναι αυτό που ακροθιγώς έθιξε ο κ. Ζαφειρόπουλος προηγουμένως, ότι κάτι γίνεται στην Αστυνομία το τελευταίο καιρό, ότι πράγματι υπάρχει αλλαγή του κλίματος.
Εγώ δεν υποστηρίζω ότι έχουμε εμπεδώσει την ασφάλεια πλήρως, αλλά έχουμε τουλάχιστον εμπεδώσει το αίσθημα της ασφάλειας, δηλαδή μία σιγουριά στον κόσμο ότι η Αστυνομία είναι παρούσα, μπορεί να τον προστατεύσει και ότι το κράτος έχει τη δυνατότητα να λάβει όλα τα αναγκαία μέτρα, προκειμένου να προστατεύσει από εγκληματικές πράξεις τον πολίτη. 'Εχουμε λοιπόν αλλαγή του κλίματος.
Δεύτερον, έχουμε μείωση της εγκληματικότητας η οποία είναι εμφανής, εμφανέστατη. Να σας πω για παράδειγμα ότι το '97 -δεν αναφέρομαι στα προηγούμενα χρόνια, έχω στοιχεία από το 1985- στο πρώτο εννιάμηνο μέχρι το Σεπτέμβριο δηλαδή, είχαμε εξήντα οκτώ χιλιάδες πεντακόσιες δεκαπέντε κλοπές-διαρρήξεις, το '98 είχαμε κατά τι μειωμένες, εξήντα οκτώ χιλιάδες τριακόσιες ενενήντα μία και φέτος είναι τριάντα οκτώ χιλιάδες πεντακόσιες ογδόντα. Είναι μείωση 43% και κάτι.
ΑΝΤΩΝΙΟΣ ΦΟΥΣΑΣ: Μέχρι πότε; 
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Είναι εννιάμηνα.
ΑΝΤΩΝΙΟΣ ΦΟΥΣΑΣ: Αυτές είναι οι αποκαλυφθείσες.
ΜΙΧΑΗΛ ΧΡΥΣΟΧΟΙΔΗΣ( Υπουργός Δημόσιας Τάξης): Οι τελεσθείσες, είναι μέσα και οι εξυχνιασθείσες.
Στις ληστείες πρόπερσι ήταν χίλιες επτακόσιες σαράντα στο εννιάμηνο πάντα, το '98 δύο χιλιάδες εξήντα τρεις, φέτος είναι στο εννιάμηνο πάντα χίλιες τετρακόσιες ενενήντα τρείς.
Να σας πάω στα στοιχεία των ληστειών τραπεζών. Το '97 ήταν τριάντα τέσσερις στο εννιάμηνο, εκατόν δεκαοκτώ πέρυσι που υπήρχε μια μεγάλη έξαρση, φέτος είναι σαράντα εννέα μια μείωση περίπου 59%.
Καταθέτω στα Πρακτικά τους σχετικούς πίνακες.
(Στο σημείο, αυτό ο Υπουργός Δημόσιας Τάξης κ. Μιχαήλ Χρυσοχοϊδης καταθέτει για τα Πρακτικά του προαναφερθέντες πίνακες οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Σε όλα τα αδικήματα υπάρχει τάση καθοδική. Γιατί υπάρχει αυτή η τάση; Υπάρχει τάση καθοδική, αγαπητοί συνάδελφοι, διότι έχει εκπονηθεί ένα σχέδιο. Με βάση αυτό το σχέδιο έχουν τεθεί στόχοι σε κάθε αστυνομική διεύθυνση και γίνεται μια φιλότιμη πραγματικά προσπάθεια από τις αστυνομικές δυνάμεις, από τους άνδρες και τις γυναίκες του Αστυνομικού Σώματος, προκειμένου να πατάξουμε την εγκληματικότητα. Εάν δε σ' αυτό προσθέσουμε την πολιτική που ασκήθηκε στο θέμα της λαθρομετανάστευσης όπου και εγώ προσωπικά έγινα αποδέκτης διαφόρων κατηγοριών εκείνη την εποχή για την εκδίωξη όλων εκείνων οι οποίοι μπαίνουν παράνομα στη χώρα και μένουν εδώ, είτε εργάζονται είτε όχι παράνομα, σε συνδυασμό ακόμη με αυτό το οποίο ο κ. Φούσας έκανε κριτική και εγώ δέχομαι την κριτική και να δούμε που έχουμε ακόμη αδυναμίες στους συνοροφύλακες.
Κύριε Φούσα, ξέρετε πολύ καλά εσείς ότι έχω πάει προσωπικά τουλάχιστον πέντε φορές στην 'Ηπειρο, στα Γιάννενα για να δω εκ του σύνεγγυς τα όποια προβλήματα υπάρχουν, τις αδυναμίες, να τροποποιήσουμε σχέδια επανειλημμένα, προκειμένου να βρούμε τις βέλτιστες λύσεις, ούτως ώστε να στεγανοποιήσουμε τα σύνορα. Δεν το πετύχαμε -και θέλω να είμαι ειλικρινής αυτήν τη στιγμή- απολύτως αλλά έχουμε περιορίσει πια το πρόβλημα στο ελάχιστο. Εάν δε προσθέσουμε σε όλα αυτά τη νέα συνοριοφυλακή η οποία ψηφίστηκε στη Βουλή πριν από λίγο καιρό, τα νέα τμήματα συνοριοφυλακής σε όλη πλέον τη μεθόριο από τον 'Εβρο μέχρι την Ηγουμενίτσα, γιατί έχουμε προσθέσει και εκεί δυνάμειες όπως ξέρετε αυτήν τη στιγμή, από την 1η Ιανουαρίου 2000 όλα τα σύνορα της χώρας θα καλύπτονται με τμήματα συνοριακής φύλαξης, χίλιοι διακόσιοι τριάντα περίπου άνδρες και γυναίκες οι οποίοι θα αναλάβουν μαζί με τις αστυνομικές δυνάμεις και υπό την καθοδηγήσή τους τη φύλαξη των συνόρων μας.
Ταυτόχρονα αυτό το σχέδιο που σας ανέφερα προηγουμένως της αστυνόμευσης και της μείωσης της εγκληματικότητας έφερε πιο κοντά τους αστυνομικούς με τους πολίτες. 'Οπως ξέρετε πολύ καλά κάναμε μια προσπάθεια -ο κ. Γκελεστάθης που θήτευσε Υπουργός Δημόσιας Τάξης θα γνωρίζει και ο ίδιος ξέρω ότι έκανε αιματηρές προσπάθειες- να εξοικονομήσουμε δυνάμειες προκειμένου να βγάλουμε τους αστυνομικούς στο δρόμο να περπατούν στις γειτονιές να καθιερώσουμε τον αστυνόμο της γειτονιάς, να συνομιλεί με τον πολίτη, να συνδέσουμε τον αστυνόμο με τον πολίτη, να κάνουμε στενούς δεσμούς μεταξύ της αστυνομίας και του πολίτη. 
ΝΙΚΟΛΑΟΣ ΓΚΕΛΕΣΤΑΘΗΣ: Πεζή αστυνόμευση.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Ακριβώς. Καθιερώσαμε την πεζή αστυνόμευση σε όλη τη χώρα σε όλα τα μεγάλα αστικά κέντρα. Και μάλιστα τώρα, με νόμο που ψήφισε πρόσφατα η Βουλή για την πρόσληψη των χιλίων φρουρών για τις διάφορες εγκαταστάσεις εδώ στην Αττική απελευθερώνονται την 1η Ιανουαρίου χίλιοι αστυνομικοί οι οποίοι θα προστεθούν στους υπόλοιπους για να κάνουν πεζή αστυνόμευση. Και αυτά όλα νομίζω είναι ορατά από την ελληνική κοινωνία, από τους πολίτες οι οποίοι βλέπουν καθημερινά μια διαφορετική πραγματικότητα.
Επαναλαμβάνω ότι εγώ δεν είμαι ακόμη ικανοποιημένος. 'Εχουμε δρόμο μπροστά μας αλλά αυτά είναι βήματα προς τη θετική κατεύθυνση της μείωσης της εγκληματικότητας, αλλαγή κλίματος.
Βεβαίως, υπάρχουν τα ζητήματα τα οποία θέτετε στην ερώτησή σας και στα οποία θα αναφερθώ ένα-ένα.
'Εχω τριάντα λεπτά, κύριε Πρόεδρε; 
ΠΡΟΕΔΡΕΥΩΝ (Δημήτριος Β. Κωστόπουλος): Μάλιστα, κύριε Υπουργέ.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Δεν θέλω να τα εξαντλήσω όλα, θα προσπαθήσω να είμαι σύντομος.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να μας πείτε και για τη Δημοτική Αστυνομία. 
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Βεβαίως, θα σας πω, κύριε Πρόεδρε.
'Εχουμε λοιπόν αυτό το ζήτημα το οποίο θέτει η επερώτηση και έθιξε και ο κ. Γκελεστάθης, τα ξένα καθήκοντα. Πρέπει να πω πραγματικά ότι η Αστυνομία μεταφέρει πολλά άγη και πολλά βάρη δεκαετίες τώρα, από την επικύρωση του γνησίου της υπογραφής, τα γήπεδα, τις επιδόσεις των κλήσεων και μια σειρά άλλα πάρεργα τα οποία ασκεί και την αποπροσανατολίζουν από τα καθήκοντά της. Η Αστυνομία έχει ως αποστολή την εμπέδωση της τάξης και της ασφάλειας στη χώρα. Δυστυχώς, όλα αυτά τα πάρεργα την οδηγούν σε αποπροσανατολισμό, με αποτέλεσμα να απουσιάζει από τον πολίτη.
Προς την κατεύθυνση αυτή, λοιπόν, όπως ξέρετε, με νόμο που ψήφισε πάλι η Βουλή πριν από λίγο καιρό -ήδη αυτές τις μέρες νομίζω έγινε η προκήρυξη- προσλαμβάνουμε περίπου χίλιους πεντακόσιους, αν δεν κάνω λάθος, φύλακες, για τις φυλακές. Θα απελευθερωθούν αντίστοιχα ισάριθμοι αστυνομικοί, οι οποίοι και αυτοί επίσης θα ενταχθούν στο σχέδιο αστυνόμευσης το οποίο έχουμε εκπονήσει, όπως σας είπα.
Ταυτόχρονα στα πλαίσια της προσπάθειας που κάνουμε απεμπλοκής της Αστυνομίας απ'αυτές όλες τις επιμέρους δραστηριότητες οι οποίες δεν αφορούν την κύρια αποστολή της, είναι το θέμα των γηπέδων που αναφερθήκατε. 'Οπως ξέρετε, είχε φέρει η Κυβέρνηση προ καιρού μια διάταξη με τον αθλητικό νόμο και δεν πέρασε από τη Βουλή. Και μάλιστα θα έλεγα ότι ήταν αρνητικά όλα τα κόμματα. 'Ομως, η διάταξη αυτή ξαναέρχεται με το νομοσχέδιο για το Αρχηγείο το οποίο θα κατατεθεί τη Δευτέρα ή την Τρίτη -έχει ολοκληρωθεί η διαδικασία πλέον και από το Γενικό Λογιστήριο του Κράτους- και πιστεύω ότι όλοι μας θα στέρξουμε να στηρίξουμε αυτήν τη διάταξη, προκειμένου να ενισχύσουμε τους αστυνομικούς οι οποίοι αναλώνουν πολλές ώρες εκτός του ωραρίου τους στα γήπεδα. 'Ομως με δική μου εντολή, ήδη έχει δοθεί κατεύθυνση σε όλες τις αστυνομικές διευθύνσεις σε όλες τις υπηρεσίες κατ'οκονομία να γίνεται η αποστολή στα γήπεδα, διότι δεν είναι η κύρια αποστολή της Αστυνομίας αυτή. 'Ηδη, όπως ξέρετε, απαγορεύονται πλέον οι μετακινήσεις φιλάθλων, γιατί απασχολούν χιλιάδες αστυνομικές δυνάμεις με κινδύνους συγκρούσεων μεταξύ των φιλάθλων τεράστιος, έτσι ώστε να εξοικονομήσουμε δυνάμεις για την κύρια αποστολή της Αστυνομίας.'Ακουσα κάτι από τον κ. Φούσα, που είναι άκρως ενδιαφέρον για όλους μας και αφορά την Τροχαία. Δεν είναι δυνατόν η Τροχαία, αγαπητοί συνάδελφοι, η Αστυνομία, δηλαδή, να λύσει το κυκλοφοριακό της Αθήνας. Είναι ουτοπία να το πιστεύουμε αυτό. Σε μια πόλη στην οποία αυξάνονται με ρυθμούς γεωμετρικής προόδου τα αυτοκίνητα, είναι προφανές ότι δεν μπορεί να λυθεί το πρόβλημα αυτό, χωρίς έργα υποδομής. Πιστεύω πια, ότι με την έναρξη της λειτουργίας του μετρό και μια σειρά άλλα έργα τα οποία κατασκευάζονται, θα μπορέσουμε να αποσυμφορήσουμε αυτήν την πόλη η οποία δεν είναι ανθρώπινη και δεν μπορεί πια να κυκλοφορήσει κανείς στους δρόμους της.
Αναφερθήκατε στο Αρχηγείο της ΕΛ-ΑΣ. Με δική μου ευθύνη συντάχθηκε το σχέδιο νόμου για το Αρχηγείο της ΕΛ-ΑΣ. Μπορούσα, όπως είπε ο κ. Γκελεστάθης, να το φέρω με προεδρικό διάταγμα. Δεν το θέλησα αυτό. Θέλησα να υπάρξει μια πλέργια και ανοικτή συζήτηση στο Κοινοβούλιο και για ένα τόσο μεγάλο θέμα θεσμικό που θα καθορίσει την πορεία της Αστυνομίας τα επόμενα χρόνια. Το φέρνουμε, λοιπόν, στη Βουλή και ελπίζω να μπει άμεσα προς συζήτηση στη Διαρκή Επιτροπή και στη συνέχεια στην Ολομέλεια.
Πρέπει να σας πω ότι με το Αρχηγείο επιχειρούμε μια σοβαρή τομή, να επικεντρώσουμε όσο γίνεται περισσότερο την Αστυνομία. Ξέρετε ότι η Αστυνομία έχει ένα συγκεντρωτικό σκληρό σύστημα. Επιχειρούμε, λοιπόν, να αποκεντρώσουμε την Αστυνομία και γι'αυτό ιδρύονται οι περιφέρειες, οι αστυνομικές διευθύνσεις στις περιφέρειες, οι οποίες θα έχουν τη δυνατότητα να υλοποιούν την κεντρική πολιτική στο επίπεδο της περιφέρειας.
'Οπως ξέρετε, τα θέματα των προσλήψεων, των μεταθέσεων στην Αστυνομία έχουν διευθετηθεί με αντικειμενικά κριτήρια και δεν υπεισέρχεται ο κομματικός ή υποκειμενικός παράγοντας. Και είναι ανοιχτό το θέμα των κρίσεων. Σε λίγες ημέρες θα στείλω σε όλα τα κόμματα ένα σχέδιο προεδρικού διατάγματος, πάνω στο οποίο να εκφράσετε τις απόψεις σας, γιατί θεωρώ ότι είναι ένα κρίσιμο ζήτημα που συνδέεται και με την εκπαίδευση των αστυνομικών. Η εκπαίδευση έχει να κάνει με το θέμα της προαγωγής και των κρίσεων των αξιωματικών.
Σε ό,τι αφορά τον κομματισμό, επειδή τον αναθεματίζουμε όλοι θα έλεγα το εξής: Πράγματι ο κομματισμός υπήρξε μία ασθένεια σοβαρή για την Αστυνομία, αλλά ουδείς αναμάρτητος σε όλη αυτήν την υπόθεση. Σε κάθε περίπτωση, η δική μας προσπάθεια αυτήν τη στιγμή είναι η Αστυνομία να λειτουργήσει μέσα σε πλαίσια αξιοκρατικά, διαφάνειας, έτσι ώστε να σταματήσει όλη αυτή η διαδικασία, η οποία πολλές φορές είχε αποπροσανατολίσει το έργο του προσωπικού της Ελληνικής Αστυνομίας. Αναφερθήκατε στη διαφθορά. Η διαφθορά είναι ένα φαινόμενο που δυστυχώς αφορά και την Ελληνική Αστυνομία. Δεν αφορά μόνο την Ελληνική Αστυνομία, αλλά όλο τον ευρύτερο δημόσιο τομέα. Το λέω αυτό όχι για δικαιολογία, αλλά γιατί υπάρχει ένα τεράστιο φαινόμενο, που είναι παγκόσμιο και κάνουν προσπάθειες όλες οι κοινωνίες να το εξαλείψουν. Η Ελληνική Αστυνομία είναι η πρώτη υπηρεσία στη χώρα μας αυτήν τη στιγμή που ίδρυσε υπηρεσία αυτοκάθαρσής της, με νόμο που ψήφισε η Βουλή πριν από κάποιους μήνες και ήδη η υπηρεσία αυτή λειτουργεί εδώ και είκοσι ημέρες περίπου. Να είστε βέβαιοι, κύριοι συνάδελφοι, ότι η υπηρεσία αυτή θα κάνει πολύ καλά τη δουλειά της και πολύ σύντομα η ίδια η Αστυνομία, με δική της πρωτοβουλία, θα εξαρθρώσει μία σειρά από τέτοια φαινόμενα, τα οποία πραγματικά ντροπιάζουν το σύνολο, τη συντριπτική πλειοψηφία των αστυνομικών, οι οποίοι είναι έντιμοι και οικογενειάρχες και εργάζονται με πάθος, αξιοποιώντας τις δυνάμεις τους για να καταπολεμήσουν την εγκληματικότητα.
Αναφερθήκατε και στον αρχηγό της Ελληνικής Αστυνομίας. Θα έλεγα να είμαστε ιδιαίτερα προσεκτικοί, να μη βγάζουμε δικαστικές αποφάσεις εδώ μέσα, γιατί δεν γνωρίζουμε πολλές παραμέτρους ορισμένων υποθέσεων. Τίποτα άλλο δεν θα πω. Πρέπει να είμαστε ιδιαίτερα προσεκτικοί, γιατί μπορεί να εκτεθούμε.
'Οσον αφορά τα οικονομικά, είναι ένα ζήτημα που μας απασχόλησε αυτές τις ημέρες. Μετά από πολύμηνες συζητήσεις με το οικονομικό επιτελείο καταλήξαμε σε κάποιες αποφάσεις, τις οποίες θεωρώ ιδιαίτερα ικανοποιητικές. Δεν είναι απολύτως ικανοποιητικές, αλλά εκτιμώ ότι σε αυτήν τη φάση, με τα συγκεκριμένα οικονομικά δεδομένα που υπάρχουν, είναι ιδιαίτερα ικανοποιητικές, αν σκεφθείτε το εξής: Ο στενός δημόσιος τομέας έχει διακόσιες ογδόντα χιλιάδες υπαλλήλους. Εξ αυτών οι εκατόν δεκατέσσερις χιλιάδες είναι ένστολοι. Αν λοιπόν πήγαιναν με την εισοδηματική πολιτική, θα είχαμε εβδομήντα δισεκατομμύρια συνολικά αυξήσεις και εξ αυτών τα τριάντα δισεκατομμύρια θα πήγαιναν στους ένστολους, στις εκατόν δεκατέσσερις, στις εκατόν είκοσι χιλιάδες. Αυτή τη στιγμή δόθηκαν εβδομήντα δισεκατομμύρια μόνο στους ένστολους. Είναι μία σημαντική εξέλιξη. Δεν είναι πεντέμισι χιλιάδες. Για όνομα του Θεού! Είναι η αύξηση στο βασικό μισθό από 1-1-2000 από τις εκατόν ογδόντα οκτώ στις διακόσιες. Την 1η Ιουλίου έχουμε διακόσιες τρεις χιλιάδες. Την 1η Ιουλίου ταυτόχρονα αλλάζουν οι συντελεστές, που σημαίνει άλλες, από οκτώ χιλιάδες μέχρι δεκαπέντε, χιλιάδες. 'Ολα αυτά μας κάνουν, αν δεν κάνω λάθος, πάνω από είκοσι χιλιάδες. 'Εχουμε αύξηση του επιδόματος επιτελικής ευθύνης από τις τέσσερις χιλιάδες στις δώδεκα χιλιάδες των κατωτέρων και από τις πέντε χιλιάδες στις δεκατέσσερις χιλιάδες, αν θυμάμαι καλά, στους μεσαίους και ανώτερους αξιωματικούς.
'Εχουμε δύο σημαντικές καινοτομίες. Η πρώτη καινοτομία είναι ότι για πρώτη φορά στην ιστορία όλων των ένστολων σωμάτων δίδεται επίδομα στο διοικητή πια της υπηρεσίας ή της μονάδας για το στρατό και μάλιστα ένα σημαντικό ποσό.
Ταυτόχρονα, για δεκαέξι χιλιάδες αστυνομικούς, για δυόμισι χιλιάδες περίπου πυροσβέστες και για χίλιους πεντακόσιους, αν θυμάμαι καλά, λιμενικούς, εξασφαλίστηκαν χρήματα, περίπου είκοσι χιλιάδες (20.000) δραχμές το μήνα, οι οποίες θα δίνονται υπό τη μορφή νυχτερινής εργασίας, αλλά με το ωράριο. Δηλαδή ανάλογα με το πόσες ώρες δουλεύει ο αστυνομικός ή ο πυροσβέστης τη νύχτα, θα παίρνει ωρομίσθιο έτσι όπως πραγματικά, δίκαια και σωστά ζητούσαν οι οργανώσεις και οι εκπρόσωποι των εργαζομένων των αστυνομικών και των πυροσβεστών. Αυτό το θεώρησα σαν δίκαιο αίτημα. Κάναμε το πρώτο βήμα και είναι σημαντικό ότι δίνουμε και ένα κίνητρο, αν θέλετε, να βγουν οι αστυνομικοί στους δρόμους τη νύχτα, που είναι τόσο αναγκαίο για την προστασία του πολίτη και την πάταξη της εγκληματικότητας.
Σχετικά με τη Δημοτική Αστυνομία πρέπει να πω ότι επιβάλλεται η άμεση θεσμοθέτησή της, μετά από ένα διάλογο που έχει γίνει ήδη με τους δημάρχους και την Tοπική Aυτοδιοίκηση. Πιστεύω ότι τα ζητήματα ευταξίας γενικότερα των πόλεων πρέπει να τα αναλάβει η Δημοτική Αστυνομία, έτσι ώστε η Ελληνική Αστυνομία να ασχοληθεί με τα κύρια καθήκοντά της και τη βασική της αποστολή.
Αυτήν τη στιγμή εκκρεμεί το προεδρικό διάταγμα για συνυπογραφή. Υπάρχουν κάποιες εκκρεμότητες σε ό,τι αφορά τον τρόπο πρόσληψης της Δημοτικής Αστυνομίας. Αυτά είναι ζητήματα, τα οποία πιστεύω ότι πολύ σύντομα θα λυθούν.
Υπάρχει και το θέμα της αγροτικής ασφάλειας. Επειδή κατάγομαι και είμαι Βουλευτής αγροτικής περιοχής, γνωρίζω ότι πράγματι τα τελευταία χρόνια έχει εμφανισθεί σοβαρότατο πρόβλημα. Πιστεύω ότι με αρχή την Κρήτη, στην οποία το πρόβλημα είναι πολύ έντονο, πρέπει να δούμε το θέμα της αγροτικής ασφάλειας. Προσωπικά, αυτήν τη στιγμή δεν έχω καταλήξει μέσα από ποιον φορέα, σε κάθε περίπτωση όμως η φύλαξη της υπαίθρου πρέπει να ανατεθεί σε κάποιον φορέα.
Πιστεύω ότι η Κυβέρνηση πολύ σύντομα θα έχει ανακοινώσεις πάνω σε αυτό το θέμα, γιατί το θεωρώ ιδιαίτερα κρίσιμο.
ΝΙΚΟΛΑΟΣ ΓΚΕΛΕΣΤΑΘΗΣ: Με Γενική Διεύθυνση στο Υπουργείο Δημόσιας Τάξης.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Εντάξει, κύριε Γκελεστάθη. Επαναλαμβάνω ότι είναι ζήτημα το οποίο θα κουβεντιάσουμε πιστεύω τις επόμενες ημέρες.
Δεν θέλω να επεκταθώ σε άλλα ζητήματα, σε σχέση με τα οικονομικά, γιατί έχουμε πάρα πολλά να πούμε. Αυξήθηκε το πενθήμερο από επτά χιλιάδες (7.000) δραχμές σε εννιά χιλιάδες (9.000) δραχμές. Επίσης, αυτό που είπε ο κ. Μαρκογιαννάκης προηγουμένως για τα εκτός έδρας, πράγματι υπήρχε μία οφειλή των πέντε δισεκατομμυρίων (5.000.000.000) δραχμών. Δόθηκαν τα δυόμισι δισεκατομμύρια (2.500.000.000) την 1η Νοεμβρίου και τα υπόλοιπα οφειλόμενα θα δοθούν την 1η Δεκεμβρίου και έτσι κλείνει και αυτό το ζήτημα. 'Εγιναν και οι μισθολογικές προαγωγές.
Νομίζω ότι έγιναν αρκετά πράγματα σε σχέση με το οικονομικό και υπάρχει ένα αίσθημα ικανοποίησης, θα έλεγα, σε γενικές γραμμές, από τους άνδρες και τις γυναίκες της Αστυνομίας και της Πυροσβεστικής, τουλάχιστον σε ό,τι με αφορά.
Κύριοι συνάδελφοι, δεν θέλω να μακρηγορήσω, ίσως δοθεί δυνατότητα και στη δευτερολογία μου να προσθέσω ορισμένα πράγματα. Εκείνο το οποίο θέλω να τονίσω και πάλι, είναι ότι σήμερα καταβάλλουμε μία μεγάλη προσπάθεια, η οποία είναι σε χαμηλούς τόνους μεν, αλλά έχει πάρα πολύ θετικά, εξαιρετικά αποτελέσματα για την ασφάλεια των πολιτών.
Πιστεύω ότι όλοι μας, όλες οι πτέρυγες της Βουλής, πρέπει να βοηθήσουν προς την κατεύθυνση και τις θεσμικές αλλαγές να κάνουμε στο Σώμα της Αστυνομίας και ταυτόχρονα να βοηθήσουμε όλοι συναινετικά, ούτως ώστε η Αστυνομία, έξω πια από τον κομματισμό να παίξει το ρόλο της, να ανταποκριθεί στη βασική της αποστολή.
Υπάρχει και το θέμα της Πυροσβεστικής το οποίο έθιξα. Για ένα λεπτό μόνο θέλω να πω ότι φέτος ήταν η χρονιά που δεν καήκαμε, δεν κάηκαν τα δάση μας. Αυτό δεν είναι τυχαίο. Είναι μια προσπάθεια η οποία έγινε και οφείλεται αφ'ενός μεν στην προετοιμασία και τα μέσα που υπήρξαν, αφετέρου στο γεγονός ότι οι πυροσβέστες είναι καλοί επαγγελματίες, αλλά και με πάθος ταυτόχρονα. Και αυτό το έδειξαν και στη δασοπυρόσβεση και στους πρόσφατους σεισμούς, όταν χρειάστηκε να σώσουν ζωές μέσα από τα συντρίμμια.
Με αυτά τα λίγα λόγια, κύριε Πρόεδρε, κλείνω προς το παρόν και αν χρειασθεί, θα επανέλθω. Ευχαριστώ.
ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Μητσοτάκης έχει το λόγο. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, το θέμα της δημόσιας τάξης είναι μέγα και ορθώς η Νέα Δημοκρατία το φέρνει στη δημοσιότητα, το φέρνει προς συζήτηση. Είναι και επίκαιρο κατ' εξοχήν αυτόν τον καιρό.
Η πρώτη παρατήρηση που θέλω να κάνω, είναι ότι δε με πείθει ο κύριος Υπουργός Δημόσιας Τάξης, όταν λέγει ότι πηγαίνουμε προς το καλύτερο. Η αίσθηση η δική μου, η αίσθηση του ελληνικού λαού, είναι ότι δυστυχώς χειροτερεύει η κατάσταση από πλευράς δημόσιας τάξης κάθε μέρα που περνά. Και ήρθε δυστυχώς -και λέω δυστυχώς και το εννοώ- και η ομιλία του εισαγγελέα του Αρείου Πάγου, του αρμοδιότερου ανθρώπου, ο οποίος ασφαλώς έχει μεγαλύτερη αξιοπιστία από οιονδήποτε άλλο, ο οποίος περιέγραψε με τραγικά χρώματα την κατάσταση.
Εγώ, κύριε Πρόεδρε, έχω πει πολλές φορές -και το πιστεύω απόλυτα- ότι το μεγάλο πρόβλημα της Ελληνικής Αστυνομίας είναι ο κομματισμός, ο θανάσιμος εναγκαλισμός του κόμματος. Από εκεί ξεκινούν τα δεινά, αυτό είναι και στη βάση της διαφθοράς, που όντως υπάρχει και αποτελεί ντροπή και για τον τόπο μας και για το Σώμα.
Βεβαίως, δεν γενικεύω και εγώ. Υπάρχουν όμως φαινόμενα διαφθοράς πολλά και επικίνδυνα. 'Ισαμε τώρα έχω επανειλημμένως μιλήσει από το Βήμα αυτό κατά τη διάρκεια των τελευταίων ετών, έχω απευθυνθεί σε Υπουργούς Δημόσιας Τάξης του ΠΑΣΟΚ, αλλά δεν είδα κανέναν ο οποίος να μπορεί να αντιστεί στο κόμμα.
Δεν θέλω να γίνω πιο συγκεκριμένος, κύριε Πρόεδρε, αλλά επανειλημμένως προσπάθησα και είδα ότι και έντιμες και φιλότιμες και ειλικρινείς προσπάθειες Υπουργών έσπασαν μπροστά στην αντίδραση του κόμματος, το οποίο σε τελική ανάλυση είναι αυτό που διευθύνει ή τουλάχιστον διηύθυνε, όσο καιρό είχα την ευκαιρία να το διαπιστώσω, την Αστυνομία.
Ο κύριος Υπουργός, ο σημερινός, αναντιρρήτως έχει καλή διάθεση, την αναγνωρίζω. Του εύχομαι να πετύχει εκεί που οι προκάτοχοί του απέτυχαν. Του το εύχομαι, χωρίς να το ελπίζω πολύ, κύριε Πρόεδρε, και δεν θέλω να προχωρήσω παραπέρα.
Το άλλο που θέλω να πω, είναι ότι θα είναι ένα καλό βήμα, αν επιτέλους προχωρήσετε το νόμο, γιατί θέλετε νόμο και καλά κάνετε, για τη δημιουργία του Αρχηγείου. Θα σας βοηθήσει να απαλλαγείτε από την πίεση του κόμματος, διότι περί αυτού πρόκειται σε τελική ανάλυση. Να έχουμε τη δυνατότητα να αποφασίζει η Αστυνομία για τα δικά της προβλήματα, ανεξάρτητη κατά κάποιο τρόπο από την Κυβέρνηση και κατά προέκταση από το κόμμα.
Από εκεί και πέρα, κύριε Πρόεδρε, θα ήθελα να πω πως δεν συμφωνώ με το ότι είναι επαρκής η προσπάθεια που γίνεται για να λυθούν τα οικονομικά προβλήματα των ενστόλων. Εγώ θα ήθελα την Κυβέρνηση πιο γενναία και πιστεύω ότι υπήρχαν τα περιθώρια -και το λέω μετά λόγου γνώσεως και με υπευθυνότητα- διότι εγώ δεν προτείνω ποτέ στην Κυβέρνηση να κάνει κάτι, που δεν θα το έκανα εγώ αν ήμουν στη θέση της, αν ήμουν στη θέση του κ. Σημίτη σήμερα σαν Πρωθυπουργός.
Θα έπρεπε να είναι πιο γενναία η Κυβέρνηση, αλλά πρέπει να ξεκαθαρίσουμε και ένα θέμα τώρα. Η Αστυνομία τι είναι; Είναι στρατιωτικό σώμα ή είναι πολιτικό σώμα; Αυτό πρέπει να ξεκαθαριστεί. Εγώ πιστεύω ότι είναι στρατιωτικό σώμα και πρέπει να ταυτιστεί από πλευράς αποδοχών και μεταχείρισης με τους στρατιωτικούς.
Αλλά βεβαίως πρέπει να πω, όσο και αν αυτό δεν είναι ευχάριστο να το ακούσουν, ότι δεν μπορεί να το έχουν δίπορτο, να έχουν τα πλεονεκτήματα και του πολιτικού και του στρατιωτικού. Θα πρέπει από εκεί και πέρα να αναλάβουν ορισμένες υποχρεώσεις, που οι στρατιωτικοί τις αναλαμβάνουν.
Θα ήθελα να πω, κύριε Υπουργέ, ότι το θέμα της υλικοτεχνικής υποδομής είναι παρωνυχίδα για ένα κράτος, όπως είναι το σημερινό. 'Οταν διατίθενται τρισεκατομμύρια για στρατιωτικές προμήθειες, ένα ελάχιστο ποσό από αυτά θα μπορούσε να διατεθεί για να έχει σύγχρονη υλικοτεχνική υποδομή η Αστυνομία.
Είναι ντροπή να μην το έχει και θα πρέπει να παλέψετε για να το αποκτήσετε.
Από εκεί και πέρα, κύριε Πρόεδρε, θα ήθελα να πω ότι η ασφάλεια της υπαίθρου είναι μέγα θέμα, είναι πάρα πολύ σημαντική. Δεν είναι μόνο στην Κρήτη, κύριε Υπουργέ, αλλά είναι κατ' εξοχήν θα έλεγα, ίσως στην Κρήτη. Τι πρέπει να γίνει; Μα, θέλει θεογνωσία τι πρέπει να γίνει; Να ξαναφτιάξετε την Αγροφυλακή, κύριε Υπουργέ. Το ΠΑΣΟΚ κατατρέχεται από έμμονες ιδέες. Δεν καταλαβαίνω τι τους πιάνει, τι αρρώστεια είναι αυτή που τους κατέχει. Πολέμησαν κατά καιρούς πράγματα, τα οποία στο τέλος τα έκαμαν μετά δεκαετίες: Από τα μεγάλα δημόσια έργα, από το μετρό και τα Σπάτα ίσαμε, δεν ξέρω ποια μεγάλα θέματα εξωτερικής και εσωτερικής πολιτικής.
Τι σας έπιασε και επιμένετε στην κατάργηση της Αγροφυλακής; Είναι ένας δοκιμασμένος θεσμός ελληνικός. Τον ζητάει η ύπαιθρος. Είναι φτηνός, είναι αποδοτικός, είναι κατεξοχήν προσαρμοσμένος προς τις συνθήκες τις ελληνικές. Γιατί θέλετε καλά και σώνει να καταργήσετε την Αγροφυλακή; Ξαναφτιάξτε την Αγροφυλακή μέσα στα πλαίσια όποιου Υπουργείου θέλετε -προφανώς του Υπουργείου Δημοσίας Τάξης- και βοηθήστε να επανδρωθεί η ύπαιθρος από ανθρώπους, οι οποίοι θα κάνουν όλες τις δουλειές μαζί. Ο αγροφύλακας θα κάνει και τη δουλειά της δημόσιας τάξης, και θα βοηθήσει και την Αστυνομία, και θα βοηθήσει και στην κατάσβεση των πυρκαγιών και προπαντός θα βοηθήσει να υπάρχει κάποια τάξη στην ύπαιθρο μεταξύ κτηνοτρόφων και γεωργών. Θα βοηθήσει τη γεωργία. Θα είναι ένας πολύτιμος κρατικός λειτουργός. 'Εχουμε δεκάδες χιλιάδες αργομίσθων, οι οποίοι δεν κάνουν απολύτως τίποτα. Εκεί σας έπιασε η οικονομία; Είναι ντροπή γιατί ο κ. Σημίτης και το ΠΑΣΟΚ δεν ξαναφτιάχνει την Αγροφυλακή.
Τέλος θα ήθελα να μου επιτρέψετε, κύριε Πρόεδρε, να πω μερικές λέξεις και για το κυκλοφοριακό και σε συνάρτηση για τη Δημοτική Αστυνομία.
Το κυκλοφοριακό είναι μεγάλο πρόβλημα. Είναι πρόβλημα που συνδέεται με τη ζωή όχι μόνο της Αθήνας, κύριε Υπουργέ, αλλά συνδέεται με τη ζωή και των ελληνικών επαρχιακών πόλεων, όπου είναι πολύ χειρότερο σε πολλές από αυτές από ό,τι είναι στην Αθήνα και με τα χωριά ακόμα. Τα χωριά της Ελλάδος έχουν πρόβλημα στάθμευσης.
Κύριε Πρόεδρε, κάποτε είχαμε κάνει ένα νόμο -είχε ο Στέφανος Μάνος, μαζί με εμένα Υπουργό Συντονισμού την πρωτοβουλία, πριν πάνω από είκοσι χρόνια- ο οποίος επέβαλε σε κάθε κατασκευή, σε κάθε κτίριο που θα κτίζεται να φτιάχνεται και το αντίστοιχο γκαράζ ακόμα και στα μικρά. 'Οταν παίρνεις μία άδεια, θα πρέπει να εξασφαλίσεις και χώρο γκαράζ. Μέσα στο κόστος της οικοδομής θα έμπαινε.
Τότε αντιμετωπίσαμε και σκωπτική διάθεση ότι ζητάμε να φτιάξουμε γκαράζ και στα χωριά. Νομίζω ότι βλέπαμε μακρύτερα, διότι η ανάγκη στάθμευσης είναι εξίσου μεγάλη τώρα και στις μικρές πόλεις και στα χωριά. Αυτός ο νόμος υποτίθεται ότι ισχύει, αλλά στην πράξη κατεργήθη, διότι προσετέθη ένα "παράθυρο" ότι μπορείς να δώσεις ένα χρηματικό ποσό αντί να φτιάξεις το γκαράζ. Το αποτέλεσμα είναι ότι βεβαίως κανένας δεν φτιάχνει γκαράζ και η Ελλάς πράγματι θα πήξει από αυτοκίνητα, θα γίνει αδιάβατη. 'Οσοι κατοικούν στα βόρεια προάστια δεν μπορούν να φτάσουν στην Αθήνα. Είναι πρόβλημα μέγα, κύριε Πρόεδρε. Είναι ίσως το πρώτο πρόβλημα που έχει η Αθήνα αυτήν την ώρα. Αντί ο κ. Λαλιώτης να φέρνει τροπολογίες για να οικοδομούνται οικόπεδα τα οποία δεν είναι άρτια και να κάνει φαυλότητες προεκλογικές, να αποφασίσει να καταργήσει τη "διέξοδο" και να δημιουργήσει υποχρέωση για γκαράζ. Θα μου πείτε, θα λύσει το πρόβλημα; Το πρόβλημα δεν λύεται άμεσα, αλλά λύεται μακροπρόθεσμα. 'Ολα αυτά τα προβλήματα πρέπει να τα βλέπουμε με κάποια προοπτική χρόνου. 'Οταν η κάθε Κυβέρνηση και ο κάθε Υπουργός φροντίζει μόνο για την εντύπωση της στιγμής, είναι κακή κυβέρνηση και κακός Υπουργός.
Από εκεί και πέρα η δεύτερη παρατήρησή μου, κύριε Πρόεδρε, είναι ότι επιτέλους πρέπει να υπάρχει κάποια τάξη στο κυκλοφοριακό. Δεν μπορεί ο καθένας να σταθμεύει όπου του αρέσει. Θα πρέπει να οργανωθούν οι αρμόδιες υπηρεσίες της Αστυνομίας, να εφοδιαστούν με τα αναγκαία μέσα -εννοώ γερανούς- και θα πρέπει από εκεί και πέρα να είναι απόλυτη η εφαρμογή του νόμου.
Κάποτε εγώ είχα δώσει εντολή στον Υπουργό Δημόσιας Τάξης τότε να καταργηθεί οπωσδήποτε το να σβήνονται οι κλήσεις. Τους είχα πει ότι και εγώ ή η γυναίκα μου ή η κόρη μου, όποιος και αν κάνει παράβαση, θα πρέπει να πληρώνει.
ΝΙΚΟΛΑΟΣ ΓΚΕΛΕΣΤΑΘΗΣ: Και είχε εφαρμοσθεί.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πράγματι είχε εφαρμοσθεί και υπήρξε, κάποια καλυτέρευση. Πρέπει να εφαρμοσθεί ο νόμος με απόλυτη αυστηρότητα. Δεν μπορεί να είναι το Κολωνάκι αδιάβατο, δεν μπορεί ολόκληροι δρόμοι να καλύπτονται από παρκαρισμένες μοτοσυκλέτες αντικανονικά. Δεν μπορεί οι πεζόδρομοι να μην περνιούνται, κύριε Πρόεδρε, σήμερα. Πράγματι πεζόδρομοι στο Κολωνάκι δεν περνιούνται, διότι κατά ένα μεγάλο μέρος έχουν απλωθεί τα τραπέζια των καφενείων -δεν ξέρω νόμιμα ή παράνομα, εγώ αμφιβάλλω αν είναι νόμιμα-και το υπόλοιπο γεμίζει από σταθμευμένες μοτοσυκλέτες.
Αυτά τα πράγματα επιτέλους πρέπει να τα καταλάβουμε. Δεν μπορεί να μην επιβάλλονται παρκόμετρα, κύριε Πρόεδρε. Το Συμβούλιο της Επικρατείας έκρινε ότι ήταν αντισυνταγματικό. Δεν ξέρω, πληγή καταντά ορισμένες φορές και το Συμβούλιο της Επικρατείας. Το έχω πει και άλλοτε, το ξαναλέω και τώρα, αλλά εν πάση περιπτώσει, εφόσον το έκρινε έτσι, κάντε ένα νόμο ο οποίος να είναι μέσα στο Σύνταγμα και να επιβάλλεται το παρκόμετρο. Δεν είναι δυνατόν η Αθήνα να μείνει όπως είναι. Είναι βαριά η ευθύνη της Κυβερνήσεως και θεωρώ χρέος μου να το επισημάνω.
Κύριε Πρόεδρε, βεβαίως δεν εξαντλείται το θέμα. Εγώ επέτρεψα στον εαυτό μου να κάνει ορισμένες παρατηρήσεις. Η πρόθεσή μας δεν είναι να κάνουμε αντιπολίτευση. Η αντιπολίτευση γίνεται δυστυχώς μόνη της, διότι φοβούμαι πολύ -και μ'αυτή τη φράση θα τελειώσω- ότι το θέμα της δημόσιας τάξης -το λέω και για σας κύριε Υπουργέ και για την Κυβέρνησή σας- θα είναι το κυρίαρχο θέμα στις εκλογές. Το γεγονός ότι μαυριστήκατε στις ευρωεκλογές δεν οφείλεται στην οικονομική σας πολιτική. Οφείλεται στο γεγονός ότι ο 'Ελληνας πολίτης έχει την αίσθηση ότι δεν υπάρχει δημόσια τάξη. Και είναι το τελευταίο, το οποίο μπορεί να ανεχθεί ο 'Ελληνας πολίτης.
Στην ύπαιθρο και στην πόλη πρέπει να αποκατασταθεί αίσθημα τάξης. Αποτελεί θέμα μεγάλης προτεραιότητος. Εύχομαι ο κύριος Υπουργός να πετύχει κάτι στον τομέα αυτό, εκεί που οι προηγούμενοι απέτυχαν.
Το δικό μας κόμμα εν πάση περιπτώσει, κάθε θετική προσπάθεια θα τη χειροκροτήσει και θα τη βοηθήσει.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Δημήτριος Β. Κωστόπουλος): Ο Κοινοβουλευτικός Εκπρόσωπος της Νέας Δημοκρατίας κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
Κύριοι συνάδελφοι, δεν αγνοεί κανείς -και, φυσικά, δεν αγνοώ και εγώότι το έγκλημα είναι ένα οριακό μέγεθος σε κάθε κοινωνία και, οπωσδήποτε, στη δική μας, με την έννοια ότι όσο και αν το καταπολεμήσουμε δεν πρόκειται ποτέ να το εξαλείψουμε. Το ζήτημα είναι, όμως, πως η εγκληματικότητα τίθεται ως μείζον θέμα σε κάθε κοινωνία. Και τίθεται σήμερα και στην ελληνική κοινωνία.
Με την πολιτική της Κυβέρνησης, όμως, το θέμα δεν είναι πώς θα καταπολεμήσουμε το έγκλημα, αλλά, δυστυχώς, πώς θα μάθουμε να συμβιώνουμε με αυτό. Γιατί αυτό συμβαίνει σ'αυτόν τον Τόπο σήμερα. 'Εχει μετατεθεί το ζήτημα, ατυχώς, όχι στο πώς θα αντιμετωπισθεί το έγκλημα και ο εγκληματίας, αλλά πώς σιγά-σιγά θα μάθουμε να θεωρούμε ότι είναι οικείες, ιδίως ορισμένες μορφές εγκληματικότητας, σε μια κοινωνία σαν την ελληνική, που παραδοσιακά είχε άλλες αξίες και διαπνεόταν από άλλα ιδανικά.
Κύριε Υπουργέ, αυτό που με ενόχλησε περισσότερο στην παρέμβασή σας είναι το αίσθημα μικρής, έστω, ικανοποίησης, το οποίο αισθάνεσθε, γι'αυτό το οποίο υποτίθεται ότι έχετε καταφέρει.
Φέρατε ορισμένα στοιχεία και μας είπατε ότι το έγκλημα έχει μειωθεί. Μπορεί να έχετε στα χέρια σας στοιχεία, τα οποία να δείχνουν μικρότερους αριθμούς εγκληματικότητας. Ξεχνάτε όμως -δεν έχετε παρά να ρωτήσετε και τους γείτονές σας ακόμα γι'αυτό, αλλά το στοιχείο αυτό σας το δίνω σαν άνθρωπος που ζει μέσα στην ελληνική κοινωνία- ότι πολλά πλέον εγκλήματα ούτε καν καταγγέλλονται. Πολλά απ'αυτά που καταγγέλονταν στο παρελθόν, δυστυχώς δεν καταγγέλλονται σήμερα, διότι δεν έχει κανένα νόημα να καταγγελθούν.
Υπάρχει αυτή η κρυφή εγκληματικότητα που δεν βλέπει το φως της δημοσιότητας. Διότι και αν καταγγελθεί, θα υπάρχει εκείνη η αντίδραση της Αστυνομίας, η οποία θα έρθει και απλώς και μόνο θα πάρει κάποια δακτυλικά αποτυπώματα, εάν υπάρχουν, και θα κάνει κάποια έρευνα που ξέρουμε ότι δεν πρόκειται να οδηγήσει πουθενά.
Προκειμένου, λοιπόν, σε ορισμένα σπίτια να πάρει δημοσιότητα το ζήτημα, βλέπετε ότι αυτά δεν καταγγέλλονται. Γι' αυτό μίλαγα προηγουμένως για μια άλλη νοοτροπία, την οποία αποκτά η ελληνική κοινωνία. Αυτό είναι το πρώτο ζήτημα.
Το δεύτερο και κυριότερο στοιχείο είναι η φανερή εγκληματικότητα την οποία μας φέρνετε για να δούμε εδώ στη Βουλή και η οποία δεν συμβαδίζει με την πραγματική εγκληματικότητα, που είναι πολύ διαφορετική.
Κύριε Υπουργέ, αν τα στοιχεία αυτά που μας δίνετε είναι σωστά και η εγκληματικότητα έχει μειωθεί ως προς τα μεγέθη, τα οποία μας δώσατε, υπάρχει κάτι άλλο που είναι απείρως σοβαρότερο. Η εγκληματικότητα σήμερα στην Ελλάδα έχει μεταλλαχθεί ποιοτικά. Και αυτή η ποιοτική μετάλλαξη είναι που τη χαρακτηρίζει σήμερα.
Γνωρίζει η ελληνική κοινωνία εγκλήματα, τα οποία δεν γνώριζε ποτέ της. Και μιλάω για το οργανωμένο έγκλημα, το οποίο εν πολλοίς είναι εισαγόμενο, αλλά, ως εισαγόμενο πλέον ενδημεί στην Ελλάδα και καλλιεργεί άλλες εστίες. Και βεβαίως υπάρχει το μείζον θέμα της λαθρομετανάστευσης. 'Ενα τεράστιο ζήτημα, το οποίο είναι μία μορφή εγκληματικότητας και το ξέρουμε. Γιατί και η λαθραία είσοδος στην Ελλάδα, είναι έγκλημα, αλλά και η παραμονή και η έξοδος όταν οδηγεί στα αποτελέσματα, τα οποία είδαμε. Τον τελευταίο καιρό ζήσαμε γεγονότα, όπως αυτό με το τελευταίο ναυτικό τραγικό ατύχημα. Με λαθρομετανάστες στιβαγμένους στα αμπάρια, οι οποίοι πεθαίνουν. 'Οπου φημολογείται -και δεν θέλω να το πιστέψω- ότι τελικά εμείς τους εξωθούμε να πάρουν την οδό της εξόδου, γιατί δεν ξέρουμε τι να τους κάνουμε. Η εικόνα που δίνει η Ελλάδα μέσω των διεθνών Μέσων Μαζικής Ενημέρωσης αυτήν τη στιγμή, δυστυχώς είναι εικόνα τριτοκοσμική.
Συνοψίζω, λοιπόν, αυτό το πρώτο τμήμα της δικής μου εισήγησης και παρέμβασης και σας τονίζω ότι δεν πρέπει να επαναπαύεσθε στα αριθμητικά στοιχεία, που σας δίνουν. Δείτε τι είπε ο εισαγγελέας του Αρείου Πάγου, όπως τόνισε προηγουμένως ο κ. Μητσοτάκης. Δείτε ότι τα στοιχεία αυτά είναι πάρα πολύ διαφορετικά και δείτε κυρίως ότι η εγκληματικότητα είναι μεταλλαγμένη. Το έγκλημα είναι διαφορετικό, αλλά απείρως πιο επικίνδυνο. Και είναι κάτι, το οποίο μπολιάζει την ελληνική κοινωνία. Σε συνδυασμό μάλιστα με το γεγονός της λαθραίας εισόδου αλλοδαπών στην Ελλάδα, που πλήττει καιρίως τη Χώρα μας.
Αυτού του είδους η κατάσταση, η οποία έχει δημιουργηθεί ιδίως τον τελευταίο καιρό, έχει δύο βασικές συνέπειες. Η πρώτη αφορά την εξωτερική εικόνα της χώρας, το είπα προηγουμένως. Εγώ δεν μπορώ να δεχθώ σε καμία περίπτωση ότι η εικόνα της Ελλάδας είναι αυτή, την οποία δίνουμε. Πάντως, υπάρχει μια σημαντική εκμετάλλευση, που έχει κι άλλες προεκτάσεις, στις οποίες δεν θα ήθελα να αναφερθώ αυτήν τη στιγμή. Δεν είναι του παρόντος και δεν είναι η στιγμή, εν όψει των αναγκών που θα αντιμετωπίσει η Χώρα τις αμέσως επόμενες μέρες. Αλλά θα τα πούμε όταν θα τελειώσει αυτού του είδους η εκκρεμότητα, την οποία έχουμε. Θα τονίσω ότι υπάρχουν κι άλλες επιπτώσεις, οι οποίες σχετίζονται με το εσωτερικό της Χώρας.
'Εχει αλλάξει, κύριε Υπουργέ, η φυσιογνωμία του Ελληνικού Λαού. Είσθε από επαρχία, είμαι από επαρχία, δεν έχουμε χάσει τις ρίζες μας. Αφήστε την Αθήνα. Κι εκεί ακόμα που πάμε, πέρα και έξω από τα αθηναϊκά σύνορα, είναι η ίδια η αίσθηση, την οποία έχει ο καθένας μας, το αίσθημα ασφάλειας, το οποίο έχει ο καθένας μας; Εγώ θυμάμαι ότι τα καλοκαίρια ζούσαμε με ανοιχτά τα σπίτια και το χειμώνα ξέρω πολύ καλά ότι κανένας δεν φοβόταν να κυκλοφορήσει στους δρόμους, ιδίως στην επαρχία. Σήμερα κανείς δεν αισθάνεται ασφαλής. Κι αυτό ακόμη και στην επαρχία. Δεν λέω για την Αθήνα, αφού δεν έχει παρά να πάει κάποιος από εμάς να δει τι συμβαίνει στα στέκια της Αθήνας. Να πάει λίγο αργά και να δει τι συμβαίνει σε τόπους, όπως η Ομόνοια παραδείγματος χάρη. Αυτά τα φαινόμενα δεν τα είχαμε ποτέ άλλοτε. Φαινόμενα σαν κι αυτά ξενοφοβίας, ξενηλασίας, αυτοδικίας, υφέρποντος ρατσισμού, τα οποία ζούμε σήμερα, δεν τα είχαμε ποτέ. Αυτό είναι μία ποιοτική μεταβολή της κοινωνίας, η οποία πρέπει πραγματικά να μας προβληματίσει ιδιαιτέρως. Διότι ένα στοιχείο του πολιτισμού μας είναι ακριβώς αυτό, το τι σημαίνει Ελληνικός Λαός, τι κρύβει μέσα του, τι είναι εκείνο το οποίο βγάζει από μέσα του. Δεν είναι Ελληνικός Λαός αυτός που φοβάται τον οποιονδήποτε ξένο. Δεν είναι Ελληνικός Λαός αυτός, ο οποίος βλέπει σε δικά του καράβια, που ξεκινάνε από δικά του λιμάνια, να πεθαίνουν άνθρωποι υπό τις συνθήκες που πεθαίνουν. Αυτό δεν είναι Ελλάδα. Και όμως, δυστυχώς, αυτό βιώνουμε σήμερα. Αλλά το ζήτημα είναι πώς μπορούμε να το αντιμετωπίσουμε.
Πρώτα απ'όλα, σπεύδω να σας πω, κύριοι συνάδελφοι της Συμπολίτευσης και κύριε Υπουργέ, ότι δεν πιστεύω σε καμία περίπτωση πως είναι δυνατόν να αλλάξει αυτή η κατάσταση εάν δεν υπάρξει διακομματική συνεννόηση. Δεν είναι θέμα μιας κυβέρνησης ούτε είναι θέμα ενός κόμματος. Και δεν πιστεύω ότι στη θητεία μιας κυβέρνησης είναι δυνατόν να τα φέρουμε όλα αυτά εις πέρας.
Χρειάζεται, λοιπόν, να υπάρξει διακομματική συναίνεση. Η ευθύνη σας είναι μεγαλύτερη αυτήν τη στιγμή και εσάς ως Υπουργού και της Κυβέρνησής σας, για το γεγονός ότι όλοι διαπιστώνουμε τα ίδια πράγματα. Είναι από τις ελάχιστες περιπτώσεις που όλοι γνωρίζουμε και τις αιτίες, γνωρίζουμε και τα μέσα με τα οποία θα τις αντιμετωπίσουμε, και όμως τα βήματα είναι δειλά, για να μην πω ανύπαρκτα.
Στο θέμα της δημόσιας τάξης έχει ένα βάρος το Υπουργείο που πήρατε, -ξέρω το παρελθόν- αλλά έχει και μια τύχη. Κανένας άλλος Υπουργός από τους Υπουργούς της Κυβέρνησης δεν έχει τόση συναίνεση στα μέτρα τα οποία πρέπει να πάρει. 'Οποιο θετικό μέτρο και αν φέρετε, να ξέρετε ότι εμείς θα το στηρίξουμε. Και δεν είναι τυχαίο ότι τα περισσότερα νομοσχέδια του Υπουργείου σας, πέρασαν από δω, απ'αυτήν τη Βουλή χωρίς αντιπαράθεση, έστω και αν ξέραμε τα προβλήματα που υπήρχαν. Μόνο στο Υπουργείο Δημόσιας Τάξης συμβαίνει αυτό. Δεν σας προβληματίζει αυτό το πράγμα; Το 90% των μέτρων αυτών πέρασαν, μολονότι ξέραμε ότι υπήρχαν προβλήματα. Δεχθήκαμε να γίνουν μικρά δειλά βήματα, αρκεί να γίνουν. Αυτό δείχνει με πόσο πολιτικό κόστος η Νέα Δημοκρατία πληρώνει αυτήν τη συναίνεση που είναι αναγκαία. Γιατί, αυτό που μας τρώει αυτήν τη στιγμή, αυτό που μας κατατρέχει, είναι πραγματικά τι θα γίνει με αυτήν τη μάστιγα που αφορά την κοινωνία μας, τον κοινωνικό ιστό, τα παιδιά μας, γενικότερα τις μέλλουσες γενιές.
Τα μέτρα, κύριε Υπουργέ, είναι δύο. Το πρώτο αφορά την αναδιοργάνωση των Σωμάτων Ασφαλείας και το δεύτερο αφορά ένα άλλο θέμα, το οποίο δεν το αγγίξαμε τόσο πολύ, ίσως να μην είναι τόσο πολύ αντικείμενο της επερώτησής μας, διότι δεν αφορά μόνο το Υπουργείο Δημόσιας Τάξης: Aλλά είμαι υποχρεωμένος να το αναφέρω. Είναι το θέμα γενικότερα της μεταναστευτικής πολιτικής, την οποία δεν έχουμε.
Το πρώτο θέμα, το ζήτημα της αναδιοργάνωσης των Σωμάτων Ασφαλείας -εντοπίζεται βέβαια σε όλα τα Σώματα Ασφαλείας- αφορά την ΕΛ.ΑΣ. που θα μπορούσε να αποτελέσει πιλότο, μια πιλοτική, δηλαδή, μεταρρύθμιση στην ΕΛ.ΑΣ. αλλά και στα υπόλοιπα Σώματα Ασφαλείας.
Τι πρέπει να συμβεί εκεί; Ελέχθησαν τα περισσότερα αλλά θα τα αναφέρω λακωνικά. Θα ήθελα να πω επιγραμματικά, αλλά δεν ξέρω αν έχω τέτοιο ταλέντο. Λακωνικά όμως, θα επιχειρήσω να τα πω.
Πρώτο. Αρχηγείο Ελληνικής Αστυνομίας. Το ζητάμε όλοι. Είχε ξεκινήσει επί Κυβερνήσεως Κωνσταντίνου Μητσοτάκη το 1993, το σχέδιο είχε κατατεθεί, αλλά δεν πρόλαβε να ψηφισθεί. 'Εκτοτε, τι έγινε; 'Ολοι θεωρούμε ότι είναι αναγκαίο να γίνει, όμως δεν γίνεται.
Υπάρχει ένα σχέδιο, κύριε Υπουργέ και είχατε την καλοσύνη να μας το στείλετε να το δούμε. Σας διαβεβαιώ ότι είναι προτιμότερο να μην κατατεθεί ακόμα και να αργήσει λίγο, αν είναι να έλθει με τη μορφή που το φέρατε. Διότι σε αυτό το σχέδιο νόμου, πρώτα απ'όλα διατηρείτε τον κομματικό Γενικό Γραμματέα, ενώ ξέρετε ότι το μοντέλο που προτείνατε και με το οποίο όλοι συμφωνούμε, είναι ότι το Αρχηγείο της Ελληνικής Αστυνομίας, πρέπει να οργανωθεί κατά τα πρότυπα του Αρχηγείου των Ενόπλων Δυνάμεων.
Τουλάχιστον ο ένας πόλος κομματισμού θα πρέπει να φύγει. Δηλαδή ο κομματικός Γενικός Γραμματέας και ν'αποκτήσει, όχι αυτοτέλεια πολιτική, διότι αυτοτέλεια πολιτική δεν μπορεί να αποκτήσει κανένα αρχηγείο σώματος ασφαλείας. Δεν έχει τέτοια αυτοτέλεια ούτε θα μπορούσε να έχει και το Αρχηγείο των Ενόπλων Δυνάμεων. Μιλάμε όμως για διοικητική αυτοτέλεια. Φυσικά θα εφαρμόσει την πολιτική της Κυβέρνησης, αλλά δεν μπορεί να είναι έρμαιο των κομματικών ορέξεων. Τονίσθηκε αυτό προηγουμένως και από τον κ. Μητσοτάκη και απ'όλους. Αυτή είναι η μεγάλη μάστιγα σήμερα που έχει διαβρώσει κατά κύριο λόγο την ΕΛ.ΑΣ. και τα Σώματα Ασφαλείας, δηλαδή ο κομματισμός. Οι λίστες Σουλτάτου ήταν η κορυφή του παγόβουνου. Στην ουσία τα σπλάχνα των Σωμάτων Ασφαλείας αυτήν τη στιγμή τα τρώει αυτός ο κομματισμός.
Για να πάψει να υπάρχει ο κομματισμός, πρέπει να υπάρξει ανεξαρτησία του Αρχηγείου της Ελληνικής Αστυνομίας και των άλλων αρχηγείων. Η Πυροσβεστική το έχει, το Λιμενικό πρέπει να το αποκτήσει και αυτό. Πρέπει να αποκτήσει αυτοτέλεια σε σχέση με τον κομματικό Γενικό Γραμματέα.
Σας παρακαλούμε, λοιπόν, να το φέρετε. Καταργείστε τον Γενικό Γραμματέα στο Υπουργείο Δημόσιας Τάξης ή διατηρείστε τον για αρμοδιότητες που δεν έχουν σχέση με τα θέματα της δομής του Αρχηγείου της Ελληνικής Αστυνομίας.
Δεν μπορεί π.χ. να υπάρχει Αρχηγείο της Ελληνικής Αστυνομίας και να προεδρεύει του συλλογικού οργάνου, το οποίο είναι συμβουλευτικό για τον καθορισμό πολιτικής δημόσιας τάξης και ασφάλειας, ο Γενικός Γραμματέας. Και να είναι υποκείμενο του Γενικού Γραμματέα μέσα σ' αυτό το όργανο που είναι δικό σας συμβουλευτικό όργανο και του εκάστοτε Υπουργού Δημόσιας Τάξης, ο Αρχηγός της Ελληνικής Αστυνομίας. Δε νοείται τέτοιο όργανο. Αν το φέρετε, θα είναι στρεβλό και σας το λέγω για να μην παρεξηγηθούμε. Εμείς θα το καταψηφίσουμε, γιατί θα είναι ένα ακόμη βήμα κομματισμού, ενώ θέλουμε το Αρχηγείο της Ελληνικής Αστυνομίας, αλλά το θέλουμε, όπως σας το είπαμε κατά το πρότυπο του Αρχηγείου των Ενόπλων Δυνάμεων.
Το δεύτερο είναι το μεγάλο θέμα της ιεραρχίας. Δεν υπάρχει σήμερα ιεραρχία, κύριε Υπουργέ, στην Αστυνομία. Και δεν υπάρχει ιεραρχία -και το ξέρατε- αρχής γενομένης από τους αρχηγούς. Γνωρίζετε τον τρόπο με τον οποίο επιλέγονται υπάρχει και το γεγονός ότι δεν υπάρχουν κριτήρια αξιοκρατικά σε ό,τι αφορά τις προαγωγές και τις τοποθετήσεις. Το ξέρετε και σεις ο ίδιος ότι δεν υπάρχουν κριτήρια. Το είχαμε ξανακουβεντιάσει εδώ. Πρέπει να βρεθούν κριτήρια. Τα κριτήρια και τα φύλλα ποιότητος, χωρίς να είναι τα ίδια, που ισχύουν για τους δημοσίους υπαλλήλους σας δίνουν ένα δείγμα γραφής να τα θεσμοθετήσετε και να τα φέρετε εδώ να τα συζητήσουμε. Αλλά πάντως, αυτό που συμβαίνει σήμερα είναι απαράδεκτο. Ουσιαστικά κάνει ό,τι θέλει ο καθένας και κανείς δεν μπορεί να δικαιωθεί ούτε στα διοικητικά δικαστήρια. 'Η και αν δικαιώνεται, δικαιώνεται μέσω της οδού της παράνομης αιτιολογίας που δεν καταλήγει πουθενά. Επανέρχεται πάλι το οικείο συμβούλιο με άλλη αιτιολογία και στο τέλος φθάνουμε να μην δικαιώνεται ποτέ κανένας, με αποτέλεσμα, επειδή δεν υπάρχει αξιοκρατία και ιεραρχία, να μην πιστεύει κανείς ότι κρίνεται με βάση την εργασία του.
Και κάποιος που πιστεύει ότι δεν κρίνεται με βάση την εργασία του, αντιλαμβάνεσθε ότι δεν μπορεί να αποδώσει.
'Ετσι, λοιπόν, εδώ πρέπει να υπάρξει αποκατάσταση της ιεραρχίας και αξιοκρατίας. Και θα επανέλθω σ' αυτό που είπε ο κ. Μαρκογιαννάκης. Εγώ δεν έχω τίποτε με τον νυν Αρχηγό. Και πιστεύω πολλές φορές ότι τα πράγματα έρχονται άδικα στη ζωή. Αλλά, κύριε Υπουργέ, αυτή είναι η μοίρα των ανθρώπων που κατέχουν υψηλές θέσεις. Πρώτα, πρώτα των πολιτικών. Ξέρετε ότι συνάδελφοί σας πολλές φορές έφυγαν από τις θέσεις τους, χωρίς ουσιαστικά να φταίνε. Το ίδιο, δυστυχώς, συμβαίνει και με αυτές τις υψηλές θέσεις.
Καλώς ή κακώς, ο κ. Γεωργακόπουλος, ήταν υπεύθυνος γι' ό,τι συνέβη το βράδυ στην οδό Νιόβης. Καλώς ή κακώς ο κ. Γεωργακόπουλος, διώκεται αυτήν τη στιγμή δικαστικώς. Δεν λέγω, υπάρχει το τεκμήριο της αθωότητας. Το γνωρίζω. Αλλά σκεφθείτε: 'Oταν κάποιος τελεί υπό δίωξη, είναι δυνατόν ποτέ να πείσει ότι αυτός ο άνθρωπος μπορεί να διοικήσει σε τόσο υψηλά πόστα; Και στο κάτω, κάτω έχει κάθε δυνατότητα να φύγει, να δικαιωθεί και να ξαναγυρίσει στη θέση του. Αλλά πάντως να παραμένει κάτω απ' αυτές τις συνθήκες, ομολογώ ότι είναι κάτι το οποίο πραγματικά είναι ανώμαλο για την Ελληνική Αστυνομία. Και σας τονίζω δεν παραγνωρίζω το γεγονός του τεκμηρίου της αθωότητας το οποίο είναι ιερό καθήκον και δικαίωμα όλων μας να στηρίξουμε. Αλλά πάντως παραμένει κάτι το οποίο τον Aρχηγό της Ελληνικής Αστυνομίας σήμερα τον μειώνει στα μάτια ολόκληρου του Σώματος και ταυτοχρόνως μειώνει ολόκληρο το Σώμα.
Υπάρχει το ζήτημα το οποίο σχετίζεται με το μισθολογικό, το οποίο επίσης αφορά και το θέμα του τρόπου με τον οποίο απασχολούνται σήμερα οι αστυνομικοί. Σήμερα οι αστυνομικοί κάνουν διπλή και τριπλή δουλειά. Δεν θα μιλήσω μονάχα ότι ασχολούνται με αλλότρια έργα. Αυτό είναι γνωστό. Και δεν επαρκούν τα μέτρα που πήρατε. Γιατί τα μέτρα που πήρατε είναι μέτρα που δεν λύνουν ουσιαστικά το πρόβλημα ώστε οι αστυνομικοί να ασχοληθούν μόνο με τα καθήκοντά τους και να είναι καθημερινά κάτω εκεί στη γειτονιά να αστυνομεύσουν, να αισθανθείς έναν αστυνομικό κοντά σου, με την έννοια του προστάτη και εκείνου που εξασφαλίζει την ειρήνη και τη γαλήνη του κοινωνικού συνόλου.
Σε ό,τι αφορά το μισθολογικό, έχει και μια άλλη διάσταση για την απασχόληση. Να μην χρειάζεται να κάνει και άλλη δουλειά, και δεύτερη και τρίτη δουλειά που κάνει σήμερα ο αστυνομικός. Είπατε ότι αυξήσατε το μισθό. Προσωπικά πιστεύω ότι είναι ανεπαρκέστατο αυτό που κάνετε. Και το ότι δεν είναι ικανοποιημένοι οι αστυνομικοί, φάνηκε και από το γεγονός πως προχθές που ήταν όλοι εδώ έξω από τη Βουλή. Και ξέρετε ότι είναι ένα φαινόμενο το οποίο ούτε εκείνοι το θέλουν ούτε τιμά κανέναν οι αστυνομικοί να διαδηλώνουν στους δρόμους. Δεν μπορούσαν όμως να κάνουν διαφορετικά το να φθάσουν σε τέτοιο επίπεδο, δείχνει ότι δεν υπάρχει ικανοποίηση. Είναι άλλο αν ο τρόπος συμπεριφοράς σας και η ευγένεια του χαρακτήρα σας τους έχει κάνει να αισθάνονται καλύτερα απέναντι σε έναν Υπουργό και άλλο αν αυτό συμβαδίζει με το γεγονός ότι είναι ικανοποιημένοι κι από τις επιδόσεις σας. Το δεύτερο δεν συμβαίνει, κύριε Υπουργέ. Και δεν συμβαίνει γιατί εμείς στη Νέα Δημοκρατία σας κάναμε μια συγκεκριμένη πρόταση στο πλαίσιο του προϋπολογισμού και την θεωρούμε καθ' όλα εφικτή, την οποία και συνοψίζω.
Σας είπαμε -και το είπαμε πριν δώσετε εσείς στη δημοσιότητα τα μέτρα, για να μη φανεί ότι πλειοδοτούμε- ότι από 1ης Ιανουαρίου πρέπει ο μισθός του ανθυπολοχαγού, η βάση βεβαίως και για τα Σώματα Ασφαλείας, να γίνει διακόσιες δέκα χιλιάδες (210.000) δραχμές και από 1ης Ιουλίου διακόσιες τριάντα χιλιάδες (230.000) δραχμές, με παράλληλη αναπροσαρμογή των συντελεστών.
Οι βαθμοφόροι,όλοι όσοι υπηρετούν σε μονάδες πραγματικά και όχι όσοι είναι καρεκλοκένταυροι, πρέπει να έχουν το επίδομά τους. Να υπάρξει υπερωρία και νυχτερινή εργασία με βάση το ενιαίο μισθολόγιο. Να μην αυξηθούν τα επιδόματα -και θα εξοικονομήσετε πολλά χρήματα από την περίπτωση αυτή- και, βεβαίως, κάτι που είναι βασικό: Να χαρακτηρισθεί η εργασία στα Σώματα Ασφαλείας, όχι στα γραφεία αλλά ως προς αυτούς που είναι στο δρόμο, ως επικίνδυνη με ό,τι νομικά αυτό συνεπάγεται και σε ό,τι αφορά το καθεστώς τους και σε ό,τι αφορά το μισθολογικό τους.
Αυτές οι προτάσεις είναι προτάσεις που μπορούν να εφαρμοστούν. Θέλετε να συμφωνήσουμε, να κόψουμε από αλλού για να τα δώσουμε αυτά; Είμαστε έτοιμοι να τα δώσουμε, όχι για να καλοπιάσουμε την Αστυνομία. Κύριε Υπουργέ, εμείς στη Νέα Δημοκρατία δεν έχουμε να κερδίσουμε. Ξέρουμε ποιοι είναι εκείνοι που πρόσκεινται ή δεν πρόσκεινται στη Νέα Δημοκρατία. Δεν προσπαθούμε να κερδίσουμε από το Σώμα των αστυνομικών ανθρώπους, ούτε να αγρεύσουμε ψήφους από εκεί. Το λέμε, γιατί θα το βρούμε όλοι μπροστά μας. Ο αστυνομικός που ασχολείται με αλλότρια έργα, ο αστυνομικός που οδηγεί ταξί, ο αστυνομικός αξιωματικός, υψηλόβαθμος που οδηγεί ταξί -μου έχει τύχει εμένα- αυτό πρέπει να μας προβληματίσει όλους μας. Είναι κάτι ανώμαλο. Είναι κάτι το οποίο έχει τεράστια σημασία, αρνητική σημασία για την Ελλάδα.
Τονίζω, λοιπόν, ότι θα πρέπει το θέμα της Ελληνικής Αστυνομίας να το αντιμετωπίσουμε στο σύνολό του και οι τομές να γίνουν τώρα και να είνα γενναίες τομές. Και η ρήξη πρέπει να γίνει τώρα. Δεν μπορεί να σταματήσουμε εδώ, ούτε να περιμένουμε να περάσει ο καιρός για ν' αποδώσουν τα μέτρα που έχουν παρθεί. Γιατί είναι πάρα πολύ λίγα και θα χαθούν. Γιατί το οργανωμένο έγκλημα εξελίσσεται, πολλαπλασιάζεται. Και επειδή πολλαπλασιάζεται, τα μέτρα αυτά τα οποία παίρνετε τώρα τα καταλύει. Αν δεν γίνει το χτύπημα κατευθείαν με μία ελληνική αστυνομία έτοιμη να αντιδράσει απέναντι στο οργανωμένο έγκλημα, ξέρετε ότι τα μέτρα αυτά θα χαθούν μέσα στον κυκεώνα της εγκληματικότητας. Τίποτε από όλα αυτά δεν θα φανεί.
Και τέλος, με λίγα λόγια, το μεγάλο ζήτημα της λαθραίας εισόδου και παραμονής των πάντων στην Ελλάδα. Η Κυβέρνηση και ο προκάτοχός σας έκανε ένα έγκλημα. Το έγκλημα έγκειται, κυρίως, στο γεγονός ότι όχι μόνο αφέθηκαν να μπουν οι πάντες, αλλά το 1997 έγινε μία νομιμοποίηση αυθαιρέτων. Αντί, όπως θα ήταν ορθολογικό, να δει κανείς ποιοι είναι νόμιμοι και ποιοι είναι παράνομοι και να φύγουν, στην ουσία νομιμοποιήθηκαν οι παρανόμως διαβιούντες στην Ελλάδα. Και ακολουθήσατε και εκεί τη διαδικασία της νομιμοποίησης αυθαιρέτων που ακολουθήσατε και σε πολλά άλλα θέματα, με αποτέλεσμα να έχουν πάρει άδειες παραμονής και εργασίας πολλοί κάτω από αδιαφανείς διαδικασίες. Και η εισαγγελική έρευνα, η οποία γίνεται, είναι μία έρευνα ενδεικτική.
Και κάτι άλλο, που έπρεπε να το πω προηγουμένως, σας το λέω και τώρα: Εξηγήστε στον κύριο Αρχηγό ότι καλό είναι να μην αντιδικεί με δικαστικούς λειτουργούς. Αυτό που είδαμε σήμερα στον Τύπο, να απευθύνεται στον κ. Γεράκη, δεν τιμά τον κύριο Αρχηγό. Πέρα από όσα είπα προηγουμένως, είναι και αυτό ένα χαρακτηριστικό δείγμα ότι δεν αντιλαμβάνεται το ρόλο του. Σας λέω, λοιπόν, ότι έγινε τότε το μεγάλο λάθος. Και το λάθος αυτό πρέπει να αντιμετωπιστεί αμέσως και γενικότερα, για το μέλλον. Χρειαζόμαστε μία μεταναστευτική πολιτική που δεν υπάρχει και που πρέπει να στηριχθεί σε δύο άξονες. Ο πρώτος άξονας είναι η πρόληψη. Είναι ότι πρέπει από εδώ και πέρα, μέσω των προξενικών αρχών, όποιος μπαίνει στην Ελλάδα να ξέρουμε σε ποιο εργοδότη πηγαίνει και ποιος εργοδότης αναλαμβάνει την ευθύνη. 'Εχουμε το πρότυπο των χωρών που έχουν μεταναστευτική πολιτική, τις μεγάλες χώρες εκείνες που έχουν μεταναστευτική πολιτική. Μπορούμε να το αντιγράψουμε, δεν είναι τόσο δύσκολο αυτό το πράγμα. Δεν μπορεί να εμφανίζονται φαινόμενα και δεν μπορεί να είστε ικανοποιημένος με φαινόμενα σαν τα φαινόμενα Σολόνικ και Ταταρένκοφ, κύριε Υπουργέ, όπου φτάσαμε στο σημείο, αρχιμαφιόζοι του οργανωμένου εγκλήματος να παίρνουν δύο και τρεις φορές την ελληνική ιθαγένεια. Και να έρχεται ο Πρωθυπουργός, απαντώντας στον Αρχηγό της Αξιωματικής Αντιπολίτευσης κ. Καραμανλή, και να του λέει ότι είναι ικανοποιημένος από τα μέτρα τα οποία έχουν ληφθεί, "δεν μπορούσε να γίνει και τίποτε παραπάνω". "Δεν φταίνε οι υπηρεσίες, φταίνε οι προξενικές αρχές, φταίει η Nομαρχιακή Αυτοδιοίκηση". Και ο Σολόνικ και ο Ταταρένκοφ να θεωρούνται 'Ελληνες, να μπαίνουν εδώ και να δρουν ανεξέλεγκτα μέλη του οργανωμένου εγκλήματος. Είναι σοβαρά πράγματα αυτά; Πρέπει να υπάρξει, λοιπόν, μία μεταναστευτική πολιτική. Βεβαίως, για να υπάρξει αυτή η μεταναστευτική πολιτική πρέπει να ξέρουμε ποιος έρχεται, γιατί έρχεται, σε ποιον έρχεται και πώς παραμένει στην Ελλάδα. Πρέπει πρωτίστως να υπάρξει φύλαξη των συνόρων. Δεν φτάνει το Σώμα Φύλαξης των Συνόρων, κύριε Υπουργέ, που έχετε σήμερα.
Σας άκουσα να λέτε ότι είναι πολυτελέστατη η πρόταση της Νέας Δημοκρατίας για πέντε χιλιάδες μέλη. Εμείς, ναι, έχουμε πει πέντε χιλιάδες μέλη τα οποία θα δρουν και θα επιχειρούν σε συνεργασία με τις 'Ενοπλες Δυνάμεις. Γιατί ξέρουμε πώς είναι οι παραμεθόριες περιοχές. Τα δύο χιλιάδες και κάτι μέλη, που έχετε σήμερα, είναι ανεπαρκέστατα για να φυλάξουν τα σύνορα.
Βεβαίως, πρέπει να ξαναϊδρυθεί και η Αγροφυλακή γενικότερα για την ύπαιθρο χώρα, γιατί θα μπορούσε να βοηθήσει. Την Αγροφυλακή την καταργήσατε γιατί δεν σας άρεσε όπως ήταν. Εγώ λέω, ναι, να εκσυγχρονισθεί, αλλά όχι βεβαίως να μην υπάρχει. Φτιάξτε μία Αγροφυλακή που εσείς να τη θεωρείτε σύγχρονη. 'Οχι, όμως, να μην υπάρχει καθόλου. Πρέπει, λοιπόν, να υπάρχει Σώμα Φύλαξης των Συνόρων και πρέπει, βεβαίως, να αλλάξει και το καθεστώς αδειών, το οποίο υπάρχει σήμερα.
Και κάτι άλλο: Κύριε Υπουργέ, έχω δει ότι από την ημέρα που αναλάβατε έγιναν πολλές επιχειρήσεις "σκούπα". Δεν πρόκειται να αποδώσουν καθόλου, διότι πού στηρίζονται αυτές; Στηρίζονται στο ότι παίρνετε και βλέπετε ποιος είναι νόμιμος και ποιος παράνομος. Με ποιες, όμως, άδειες; Με εκείνες που έχουν δοθεί κάτω από αδιαφανείς διαδικασίες; Με εκείνες που καλύπτουν μέλη του οργανωμένου εγκλήματος; Πρέπει να δείτε από την αρχή τις άδειες αυτές. Εάν δεν τις επανεξετάσετε, δεν πρόκειται να κάνετε τίποτα.
'Αρα, λοιπόν, μεταναστευτική πολιτική σε ό,τι αφορά την άδεια εισόδου, φύλαξη των συνόρων, επανέλεγχος όλων των αδειών παραμονής και εργασίας, που έχουμε. Δύσκολα πράγματα, το ξέρω. Για να φτιάξουμε την ελληνική κοινωνία, με τα τόσα δεινά που έχει υποστεί, ξέρω ότι τα πράγματα είναι δύσκολα. Εδώ, όμως, είμαστε όλοι. Διακομματικά, υπερκομματικά, όλες οι παρατάξεις της Βουλής θα σας βοηθήσουμε.
Κύριε Υπουργέ, τελειώνω λέγοντάς σας ότι στο μικρό χρονικό διάστημα που θα μεσολαβήσει ως τις εκλογές, οψέποτε αυτές και αν γίνουν, έχετε τη δυνατότητα να κάνετε σημαντικά πράγματα. 'Εχετε όμως και ένα βάρος. Επειδή ακριβώς όλοι θα σας στηρίξουμε να τα κάνετε, εφόσον δεν τα κάνετε, έχετε εξίσου τεράστια ευθύνη και δεν θα έχετε κανένα άλλοθι, μα κανένα απολύτως άλλοθι, για οποιαδήποτε επιβάρυνση της ελληνικής κοινωνίας από την εγκληματικότητα, για οποιαδήποτε περαιτέρω μετάλλαξη της ελληνικής κοινωνίας από την εγκληματικότητα και για οποιαδήποτε ακόμα διάρρηξη του κοινωνικού ιστού από αυτές που έχουμε ζήσει σήμερα και που είναι ήδη και πολλές και τραυματικές.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Δημήτριος Β. Κωστόπουλος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, σαράντα μαθητές και τέσσερις συνοδοί-δάσκαλοι από το 98ο Δημόσιο Σχολείο Αθηνών. Τους καλωσορίζουμε στο Κοινοβούλιο. (Χειροκροτήματα από όλες τις πτέρυγες) Ο Κοινοβουλευτικός Εκπρόσωπος του ΠΑ.ΣΟ.Κ. κ. Δημήτριος Γεωργακόπουλος έχει το λόγο για δέκα λεπτά.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, χαίρομαι που ο Κοινοβουλευτικός Εκπρόσωπος της Νέας Δημοκρατίας, κ. Προκόπης Παυλόπουλος, επανήλθε στον ήρεμο κοινοβουλευτικο διάλογο, γιατί σε μία προηγούμενη επερώτηση πριν από μερικές ημέρες προς την Υπουργό Δημόσιας Διοίκησης και Αποκέντρωσης, ήταν οξύτατος. Και αυτό βοηθάει βεβαίως τον πολιτικό διάλογο, έτσι ώστε και οι προτάσεις τις οποίες έκανε να αποτελέσουν αντικείμενο διαλόγου τη στιγμή μάλιστα που έρχεται να δώσει τη στήριξή του προς την Κυβέρνηση για να πάρει τα απαραίτητα μέτρα για την καταπολέμηση της εγκληματικότητας, η οποία όπως πολύ σωστά ειπώθηκε έχει μεταλλαχθεί. Δεν είναι η ίδια εγκληματικότητα την οποία αντιμετώπιζε ο ελληνικός λαός τα προηγούμενα χρόνια. Δεν έχει καμία σχέση το σημερινό έγκλημα με τα εγκλήματα του παρελθόντος.
Βεβαίως, δεν μπορώ να αποφύγω και να μην απαντήσω σε ορισμένες αιτιάσεις της Αξιωματικής Αντιπολίτευσης σε σχέση με τον κομματισμό στην Αστυνομία.
Δεν μπορεί να κατηγορείται η Κυβέρνηση -και μάλιστα αυτή η Κυβέρνηση- για κομματισμό στην Αστυνομία, όταν είναι εκείνη η Κυβέρνηση η οποία για να αποφύγει ακριβώς τον κομματισμό έβαλε την είσοδο στις Αστυνομικές Σχολές μέσω των πανελλήνιων εξετάσεων, όπως δίνουν για όλα τα πανεπιστήμια στη χώρα. Αυτό αποτελεί μία πολύ μεγάλη απάντηση στο ότι η Κυβέρνηση αυτή δεν θέλει τον κομματισμό και ακριβώς γι'αυτό έκανε αυτήν την κίνηση έτσι ώστε εκεί με αντικειμενικότατα κριτήρια να εισέρχονται στην Αστυνομία τα παιδιά όλου του ελληνικου λαού εφόσον θέλουν να υπηρετήσουν στα Σώματα Ασφαλείας.
Δεν μπορώ, όμως, να ξεχάσω το κράτος της Νέας Δημοκρατίας πριν από μερικά χρόνια, όταν ούτε ένας αστυφύλακας δεν έμεινε στη θέση του. Ούτε ένας αστυφύλακας. Θυμάμαι χαρακτηριστικά την περίπτωση που ο αστυνομικός του πρώην Υπουργού Δημοσίας Τάξεως, του κ. Σκουλαρίκη, μετατέθηκε στη Φλώρινα.
Επομένως, ας μην κατηγορούμε αυτήν εδώ την Κυβέρνηση για κομματισμό, γιατί πραγματικά δεν έχει δώσει τέτοια δείγματα.
Σταθήκατε όλοι στη λίστα -πώς την είπατε- Μπενετάτου, Μπερτάτου...
ΠΡΟΚΟΠΗΣ ΠΑΥΛΟΠΟΥΛΟΣ: Σουλτάτου.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ : Σουλτάτου.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Είδατε ότι δεν τα παρακολουθείτε; Σουλτάτου. Μεγάλο όνομα.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν με ενδιαφέρει το όνομα, γι'αυτό δεν το είπα, κύριε Ζαφειρόπουλε.
Δεν θα έπρεπε, επειδή κάποιος κάθισε και έκανε μια λίστα, να ρίξουμε το ανάθεμα ότι η Κυβέρνηση κομματίζεται στο θέμα αυτό.
Και η Κυβέρνηση του ΠΑ.ΣΟ.Κ. είναι εκείνη που έδωσε συνδικαλιστικά δικαιώματα στους αστυνομικούς. Η Κυβέρνηση του ΠΑ.ΣΟ.Κ. είναι εκείνη η οποία επιβάλλει το μοριακό σύστημα για τις μεταθέσεις.
'Ολα αυτά είναι δείγματα ότι προχωρούμε στον αποκομματισμό της Αστυνομίας. Και βέβαια, χρειάζεται μεγάλη προσπάθεια και όχι να τονίζουμε κάποια πράγματα που δεν συμβαίνουν.
Θέλω όμως να σταθώ στο θέμα -μπήκε έντονα , γιατί πιάνει αυτό, είναι έτσι λίγο λαϊκίστικο- το 12% των παιδιών των αστυνομικών να μπαίνουν σε αστυνομικές σχολές.
Πρώτον και κύριον αυτό είναι αντισυνταγματικό. Ο κ. Παυλόπουλος δεν το έβαλε, γιατί το ήξερε. Είναι αντισυνταγματικό το να μπαίνουν το 12% των παιδιών των αστυνομικών καθ' υπέρβαση στις αστυνομικές σχολές.
Και δεύτερον, από τη στιγμή που η είσοδος στις αστυνομικές σχολές γίνεται μέσω των πανελληνίων εξετάσεων, όπως σε όλα τα πανεπιστήμια, πώς θα γίνει αυτή η εξαίρεση; 'Αρα, με το να βάζουν αυτό το θέμα και να επανέρχονται σε αυτό πολλοί Βουλευτές της Νέας Δημοκρατίας, δεν κάνουν τίποτε άλλο, παρά να χαϊδεύουν τα αυτιά κάποιων αστυνομικών που έχουν παιδιά σε μια ηλικία και αντιμετωπίζουν το πρόβλημα της ανεργίας και να πουν με αυτό ότι η κακή κυβέρνηση σας έκοψε αυτό το δικαίωμα το οποίο εμείς σας είχαμε δώσει.
Κύριε Υπουργέ, θα σταθώ λίγο στη χρήση των όπλων των αστυνομικών. Δεν είμαι ειδικός περί αυτά. Νομίζω όμως, ότι το να διώκεται ο αστυνομικός οποτεδήποτε κάνει χρήση του όπλου του, ακόμη και όταν βρίσκεται σε άμυνα, είναι υπερβολικό. Θα πρέπει να παρθούν μέτρα, έτσι ώστε και εδώ η χρήση των όπλων από τους αστυνομικούς να γίνεται όπως και στις άλλες ευρωπαϊκές χώρες. Δεν λέω να γίνεται όπως γίνεται στις δικτατορίες. Θα πρέπει όμως ο αστυνομικός, όπως μπορεί ο αστυνομικός στη Γαλλία, στη Γερμανία, στην Αγγλία, στην Ιταλία, να μπορεί να κάνει χρήση του όπλου του. Παρακαλώ, λοιπόν, να συγκεντρωθούν όλα τα στοιχεία από αυτές τις χώρες της Ευρωπαϊκής 'Ενωσης και να αναθεωρήσουμε αυτούς τους νόμους του 1941 και του 1950. Δεν είναι δυνατόν ό,τι ίσχυε με τον νόμο του 1941 ή του 1943, να ισχύει και σήμερα, που αντιμετωπίζουμε τόσο εκτεταμένη εγκληματικότητα ιδιαίτερα τον τελευταίο καιρό. Και αυτό, για να μπορούν και οι αστυνομικοί να ανταποκριθούν στο έργο τους. Γιατί διαφορετικά, εμείς τους δεσμεύουμε κατά κάποιο τρόπο. Και αυτοί δεν μπορούν να κάνουνε ό,τι ο κακοποιός. Γιατί ο κακοποιός είναι ανεξέλεγκτος. Ο αστυνομικός πρέπει να ξέρει ότι οποιαδήποτε πράξη κάνει πρέπει να είναι νόμιμη. Γιατί δεν μπορεί να παρανομήσει ο ίδιος σε αυτό το θέμα.
Τώρα, στα θέματα του μισθολογίου, δεν συμφωνώ με τη Νέα Δημοκρατία ότι οι αστυνομικοί πένονται και ότι εργάζονται σε δύο και τρεις δουλειές. Βέβαια, μπορεί το μισθολόγιο να μην είναι εκείνο το οποίο όλοι θα θέλαμε. Και πρώτος, ίσως εσείς, κύριε Υπουργέ, για να ανταμειφθούν σωστά οι αστυνομικοί.
'Ομως, τα τελευταία χρόνια και ιδιαίτερα επί διακυβερνήσεως της χώρας από το ΠΑ.ΣΟ.Κ., οι αστυνομικοί για πρώτη φορά είδαν λεφτά στα χέρια τους. Και τώρα πάλι, με το νέο μισθολογίο που κάνατε, οι αυξήσεις κατά μέσο όρο -όπως μου έχουν πει οι ίδιοι οι αστυνομικοί , είναι από είκοσι χιλιάδες (20.000) δραχμές μέχρι τριάντα χιλιάδες (30.000) δραχμές. 'Ισως και παραπάνω σε κάποιους βαθμούς. Εγώ βάζω το κατώτερο που μπορεί να πάρει κάποιος. Και μια αύξηση τριάντα χιλιάδων δραχμών δεν είναι ευκαταφρόνητη σήμερα, όταν ξέρουμε ότι ο πληθωρισμός είναι στο 2% . Είπατε κάτι για τα επιδόματα. Και άκουσα τον κ. Παυλόπουλο που είπε να φτιάξουμε ένα άλλο μισθολόγιο, έτσι ώστε να ενισχυθούν κάποιοι οι οποίοι είναι στην πρώτη γραμμή. Αλλά υπάρχει ένα "αλλά" εδώ: Τα εκτός έδρας, κύριε Υπουργέ. Υπάρχουν πάρα πολλά παράπονα από τους αστυνομικούς οι οποίοι έχουν κάνει υπηρεσία εκτός έδρας και δεν έχουν πληρωθεί για χρόνια. Παρακαλώ αυτό να το δείτε. Εάν το έχετε λύσει, καλώς.
Είπατε και εσείς, αλλά το άκουσα και από τους αγαπητούς συναδέλφους της Αντιπολίτευσης ότι δεν είναι η κύρια δουλειά των αστυνομικών στα γήπεδα. Νομίζω ότι είναι μία από τις κύριες δουλειές των αστυνομικών να παρέχουν την αίσθηση της ασφάλειας όπου έχουν συγκέντρωση πλήθους. Εάν μεταξύ αυτών βρίσκονται κάποιοι κακοποιοί, τότε αλλάζει. Εάν πρέπει οι αστυνομικοί να δουλέψουν εκεί υπερωριακά και ποιος θα τους πληρώσει είναι άλλη ιστορία.
'Οχι όμως ότι αυτό δεν είναι αντικείμενο της Αστυνομίας και θα πρέπει, όπως λένε μερικοί, να το αναθέσουμε στις ιδιωτικές αστυνομίες ή στις αστυνομίες που μπορεί να έχουν οι Π.Α.Ε. Η Αστυνομία πρέπει να είναι εκεί για να νιώθει ασφάλεια και ο φίλαθλος ο οποίος πάει να παρακολουθήσει το άθλημα και όχι για να βανδαλίσει, όπως κάνουν πάρα πολλοί.
Βεβαίως, θα πρέπει να πληρώνονται όταν κάνουν υπερωριακή απασχόληση. Δεν νοείται να προσφέρει υπηρεσία κάποιος, χωρίς να πληρώνεται. Να βρούμε τρόπους, όπως είπατε και με ένα ποσοστό επί των εισιτηρίων των Π.Α.Ε. έτσι ώστε αυτό να πηγαίνει σε ένα κοινό ταμείο και όσοι παίρνουν μέρος στη φύλαξη των γηπέδων να έχουν κάποια επιπλέον αμοιβή.
Σας κατηγόρησαν, κύριε Υπουργέ, για τα "μέτρα-σκούπα". Θα έλεγα, ότι τα ονόμασαν "σκούπα", γιατί είδαμε στις τηλεοράσεις "σημεία και τέρατα". Είναι απαραίτητα τα μέτρα ελέγχου των λαθρομεταναστών. Δεν μπορεί κανένας να κατηγορεί την Κυβέρνηση ότι προσπαθεί να επιβάλει το νόμο. Εδώ θα έρθω να προσθέσω ότι στο θέμα της λαθρομετανάστευσης έχουν γίνει τεράστια λάθη από το 1989 και μετά. Θα έλεγα ότι η λαθρομετανάστευση ξεκινάει από το 1973.
Θα πρέπει να υπάρξει μεταναστευτική πολιτική, ώστε να γίνεται οργανωμένη μετανάστευση, όπου η οικονομία μας έχει ανάγκη από οικονομικούς μετανάστες, δηλαδή, όπου δεν υπάρχουν 'Ελληνες που να προσφέρουν αυτή τη μορφή εργασίας και χρειάζεται να την προσφέρουν κάποιοι άλλοι. Δεν μπορεί να υπάρχει ασυδοσία να μπαίνει όποιος θέλει, να βγαίνει όποιος θέλει, να τους κυνηγάει η Αστυνομία, να τους φορτώνει στα λεωφορεία, να τους πηγαίνει στα αλβανικά σύνορα και την επόμενη ημέρα να ξαναγυρίζουν με το άλλο λεωφορείο οι λαθρομετανάστες εδώ. Αυτό, έχει στοιχίσει πάρα πολύ και στο ελληνικό κράτος, αλλά και στην κοινωνία η οποία νιώθει ανασφάλεια.
Τέλος, επειδή βλέπω ότι τελείωσε και ο χρόνος, θέλω να πω, κύριε Υπουργέ, ότι θα πρέπει να απαγορεύσει η Κυβέρνηση σε κάθε μορφής αστυνομικό να βγαίνει στις τηλεοράσεις και να κάνει δηλώσεις. Δεν είναι δυνατόν να παρακολουθούμε κάποια live talk shows και να περνάει αυτή η χυδαιότητα για την Αστυνομία μέσα από κάποιους πικραμένους ή "φευγάτους". Θα πρέπει να υπάρχει ο υπεύθυνος Τύπου της Αστυνομίας να δίνει υπεύθυνη ενημέρωση για όλα τα συμβαίνοντα στην Αστυνομία. Ούτε ο Διοικητής Ασφαλείας να βγαίνει και να κάνει δηλώσεις ούτε ο Αρχηγός της Αστυνομίας ούτε κανένας. Θα είναι ο υπεύθυνος Τύπου της Αστυνομίας ή του Αρχηγείου της Αστυνομίας όταν αυτό θα γίνει, ο οποίος θα δίνει την πληροφόρηση στον ελληνικό λαό για τα συμβαίνοντα και για τις επιτυχίες της Αστυνομίας και όχι ο οποιοσδήποτε αστυνομικός.
Το λέω αυτό, γιατί με τον τρόπο αυτό πολιτεύονται οι αστυνομικοί μέσα από τις τηλεοράσεις και από τα κανάλια και σπεύδει ο καθένας αστυνομικός διευθυντής ή υψηλόβαθμος αστυνομικός να δώσει πρώτος την είδηση στο τάδε κανάλι για να τον προβάλει ή για να τον προστατεύσει. Απαγορεύσετέ το αυτό αν θέλετε να μπει κάποια σειρά και κάποια τάξη στην Αστυνομία. Πιστεύω, επίσης, ότι με το Γραφείο Εσωτερικών Υποθέσεων της Αστυνομίας θα βελτιωθεί πάρα πολύ το πρόσωπο το οποίο θα πρέπει να έχει προς τα έξω η Αστυνομία.
Μου κάνει όμως κάτι εντύπωση διαβάζοντας τα στατιστικά στοιχεία. Είδα η μικρότερη εξυχνίαση της εγκληματικότητας, είναι στις ζωοκλοπές. Δεν το κατάλαβα αυτό, κύριε Υπουργέ, και λυπάμαι ειλικρινά, διότι η ζωοκλοπή αποτελεί ιδιώνυμο έγκλημα. Είναι νόμος που τον είχαμε ψηφίσει εδώ στη δεκαετία του '80 και βλέπω από τις εξακόσιες είκοσι δύο ζωοκλοπές που εκτελέστηκαν εξυχνιάστηκαν μόνο οι σαράντα οκτώ δηλαδή, ποσοστό 7,4%. 'Οταν, λοιπόν, δίνουμε την αίσθηση αυτής της ασυδοσίας, τότε βεβαίως η ζωοκλοπή δεν πρόκειται να τελειώσει. Κύριε Πρόεδρε, ευχαριστώ και λυπάμαι που υπερέβην το χρόνο μου κατά δύο λεπτά.
ΠΡΟΕΔΡΕΥΩΝ (Δημήτριος Β. Κωστόπουλος): Ο εκπρόσωπος του Κομμουνιστικού Κόμματος Ελλάδος κ. Αγγουράκης, έχει το λόγο. ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε.
Είναι γεγονός ότι η Νέα Δημοκρατία με την επερώτησή της φέρνει για άλλη μία φορά ένα πολύ σημαντικό θέμα, που απασχολεί ευρύτερα τους εργαζόμενους. Θα έλεγα ότι είναι ένα θέμα που αποκτά όλο και πιο έντονα πολιτικά και ταξικά χαρακτηριστικά, αρκεί να ρίξει κανείς μια ματιά στο τι γίνεται αυτές τις ημέρες στη χώρα μας εν όψει της έλευσης του Αμερικανού προέδρου, αρκεί επίσης να θυμηθεί κανείς απαράδεκτες ενέργειες και δραστηριότητες που έγιναν το τελευταίο χρονικό διάστημα σε βάρος πρώτα απ'όλα του μαζικού λαϊκού κινήματος. Αναφέρομαι στην παρουσία μυστικών αστυνομικών στη συγκέντρωση και πορεία των οικοδόμων. Αναφέρομαι σε πολλά τέτοια κρούσματα που έχουν γίνει γνωστά κατά τη διάρκεια των μεγάλων αγώνων των μαθητών ή γενικότερα των κινητοποιήσεων των εργαζομένων. Αναφέρομαι βεβαίως σε μία γενικότερη αντιδραστικοποίηση της πολιτικής ζωής της χώρας και σε ένα αυξημένο αυταρχισμό, όπως αυτός πιστοποιείται από πάρα πολλά στοιχεία.
'Εχω τη γνώμη ότι η επερώτηση της Νέας Δημοκρατίας, κύριε Πρόεδρε, εντάσσεται ούτως ή άλλως στα πλαίσια της τακτικής της για την προβολή των προβλημάτων που σχετίζονται με την εγκληματικότητα και γενικότερα με τα ζητήματα της ασφάλειας του πολίτη στο προεκλογικό παιγνίδι. Από τοποθετήσεις διακεκριμένων στελεχών της Νέας Δημοκρατίας και σε αυτήν την Αίθουσα, φαίνεται ότι η Νέα Δημοκρατία έχει επιλέξει αυτό το θέμα μαζί με το θέμα της διαφθοράς ως ένα από τα βασικά θέματα που θέλει να ασχοληθεί το επόμενο χρονικό διάστημα.
Παρ'όλα αυτά και παρά την όποια περιοδικότητα, αν θέλετε, του θέματος αυτού, θυμίζω ότι μία παρόμοια συζήτηση έγινε πριν ένα χρόνο περίπου. Η επερώτηση της Νέας Δημοκρατίας θίγει ορισμένα θέματα, κάνει ορισμένες διαπιστώσεις. Κατά τη γνώμη μου είναι επιφανειακές οι διαπιστώσεις. Κατά τη γνώμη μου μένει στο αποτέλεσμα, αλλά όχι στις βασικές αιτίες που οδηγούμαστε στα φαινόμενα που περιγράφουν οι Βουλευτές της Νέας Δημοκρατίας στην ερώτησή τους. Αυτά τα φαινόμενα έχουν σχέση πρωτίστως με τον κύριο προσανατολισμό των Σωμάτων Ασφαλείας, που είναι η αντιμετώπιση του μαζικού λαϊκού κινήματος και όχι της εγκληματικότητας, της δημόσιας τάξης ως οφείλουν. Αυτός ο προσανατολισμός των Σωμάτων Ασφαλείας έχει τη ρίζα του σε μία γενικότερη πολιτική κατεύθυνση, σε μία γενικότερη εξέλιξη, αν θέλετε, των κοινωνικών οικονομικών και πολιτικών δεικτών των τελευταίων χρόνων -στους οποίους βεβαίως υπάρχει πλήρης ταύτιση- καθώς και σε γενικές πολιτικές κατευθύνσεις και σε ειδικές, που είναι συνέπεια αυτών, μεταξύ Νέας Δημοκρατίας και ΠΑ.ΣΟ.Κ. Και εξηγούμαι.
Επειδή πάλι σε αυτήν την Αίθουσα, ηθελημένα ή άθελα, καλλιεργήθηκε ένας ιδιότυπος ρατσισμός -ακούστηκε ότι εν πάση περιπτώσει στην Ελλάδα η εγκληματικότητα έχει αυξηθεί, διότι οι μυστικοί πράκτορες των πρώην σοσιαλιστικών χωρών έχουν μείνει άνευ εργασίας, ένα παράδειγμα λέω- ρωτάω τα εξής: Αυτά που βλέπουμε κάθε μέρα στην τηλεόραση τι είναι; Χθες ακούσαμε για έγκλημα στο Σιάτλ των ΗΠΑ. Πριν μερικές μέρες το ίδιο έγκλημα είχαμε στη Hawai. Αν δεν μας φθάνουν αυτά, να θυμίσω τα σκάνδαλα παιδεραστίας και οτιδήποτε άλλο στο Βέλγιο και πάρα πολλά τέτοια φαινόμενα. Και αυτά και γενικά η διαπιστωμένη αύξηση της εγκληματικότητας, η διαπιστωμένη αύξηση διακίνησης ναρκωτικών, η οποία έχει φθάσει σε παγκόσμια επίπεδα -ξέρετε είναι ο πρώτος κλάδος στην παγκόσμια οικονομία- οφείλονται στους μυστικούς πράκτορες και στα πρώην σοσιαλιστικά καθεστώτα; 'Η μήπως οφείλονται σε μία άνευ ορίων και όρων δράση του πολυεθνικού κεφαλαίου με τα υπερκέρδη που εξασφαλίζει, με την ιμπεριαλιστική παγκοσμιοποίηση -για την οποία τόσα πολλά λέγονται και τόσα δεινά έχει προκαλέσει στους εργαζόμενους των λαών των μικρότερα αναπτυγμένων χωρών, αλλά και της χώρας μας- και βεβαίως και με μία γενική πολιτική κατεύθυνση, η οποία έχει θεοποιήσει το κέρδος; Αυτό δεν είναι κάτι που αμφισβητείται, ούτε από τη Νέα Δημοκρατία ούτε από το ΠΑ.ΣΟ.Κ. Βεβαίως επειδή το χρήμα δεν μυρίζει, δεν έχει χρώμα, σε τέτοιες γενικές νομίζω καταστάσεις θα έχουμε δυστυχώς, θα πρέπει να πω με λύπη μου, μία όξυνση αυτών των φαινομένων, όσο δεν ανατρέπεται αυτή η καπιταλιστική κοινωνία, όσο δεν υπάρχουν φραγμοί.
Παρ' όλα αυτά, κύριε Πρόεδρε, πραγματικά,έστω και στα πλαίσια αυτού του καπιταλιστικού συστήματος, θα μπορούσαν να είχαν παρθεί κάποια μέτρα, εφόσον όμως τα πράγματα έμπαιναν στις πραγματικές τους διαστάσεις και εφόσον το θέμα του εκδημοκρατισμού των Σωμάτων Ασφαλείας και εφόσον το θέμα του πραγματικού σεβασμού και της διεύρυνσης των ανθρώπινων δικαιωμάτων και των δημοκρατικών ελευθεριών, είχε μία σοβαρή ανάπτυξη, και όχι μία τέτοια οπισθοχώρηση, όπως έχουμε τα τελευταία χρόνια.
Και θέλω να θέσω το ερώτημα: διαπιστώνεται μία αυξηση της εγκληματικότητας ή εν πάση περιπτώσει μία μεγάλη-μικρή μείωση, κατά τα λόγια του Υπουργού, δεν θα μπω σε αυτήν τη συζήτηση. Τα μέτρα που πάρθηκαν π.χ. στα μέτρα της Συνθήκης του Σένγκεν, τα μέτρα που προωθήθηκαν με το ηλεκτρονικό φακέλωμα, τα μέτρα που προωθήθηκαν στα πλαίσια της EUROPOL, τα μέτρα που θα προωθηθουν εν όψει της προώθησης και μίας αστυνομίας των Βαλκανίων, τι αποτέλεσμα έφεραν; Φυσικά το αποτέλεσμα είναι μηδαμινό, γιατί πρωτίστως χτυπάνε το οργανωμένο κίνημα. Θέλουν να δημιουργήσουν μία νέα κατάσταση. Θέλουν να τρομοκρατήσουν τους εργαζομένους, ώστε να μη διεκδικούν σε μία χειροτερευμένη κατάσταση οικονομική και κοινωνική.
Κατά συνέπεια υπάρχει αυτή η πλευρά, υπάρχουν αυτά τα ζητήματα.
Κατά την άποψή μας με τις θέσεις και τις προτάσεις της η Νέα Δημοκρατία δίνει κάλυψη στην Κυβέρνηση για την ένταση του αυταρχισμού στο όνομα της δίωξης του εγκλήματος. Πέρα από τα μέτρα στα οποία αναφέρθηκα και τα οποία ψηφίστηκαν από τη Νέα Δημοκρατία, άσχετα αν αυτά είχαν σοβαρές συνέπειες στο τεκμήριο αθωότητας στην οποία αναφέρθηκε ο κ. Παυλόπουλος, πώς συνάδει το τεκμήριο αθωότητας με τη Συνθήκη του Σέγκεν; 'Ασχετα αν αυτό είχε επιπτώσεις στο δημοκρατικό δικαίωμα στο άσυλο. Και εδώ ακούστηκε κάτι πρωτοφανές, ότι οι λαθρομετανάστες είναι εγκληματίες. Και ρωτάω: βάσει ποιας διεθνούς σύμβασης το να περάσει κάποιος παράνομα για πολιτικούς ή άλλους λόγους, θεωρείται έγκλημα; Εάν ήταν έτσι, δεν θα υπήρχαν ούτε συμβάσεις του ΟΗΕ ούτε η σύμβαση του Συμβουλίου της Ευρώπης ούτε καμία διεθνής σύμβαση που να βάζει τέτοια ζητήματα. Και εμείς, μια και έγινε η συζήτηση, είμαστε μία από τις τελευταίες χώρες που έχει προχωρήσει όσον αφορά το ποσοστό παροχής ασύλου σε αυτούς που έρχονται στη χώρα μας. Χωρίς αυτό να σημαίνει ότι δεν υπάρχουν προβλήματα.
Πιστεύουμε όμως ότι η Νέα Δημοκρατία στην ουσία στηρίζει την Κυβέρνηση γιατί συμφωνεί με την αύξηση της δύναμης της ΕΛ.ΑΣ. από σαράντα χιλιάδες στις πενήντα χιλιάδες. 'Οπως συμφωνεί με τη δημιουργία της συνοριακής Αστυνομίας, συμφωνεί με τη δημιουργία ειδικών υπηρεσιών στα Σώματα Ασφαλείας, συμφωνεί στην προώθηση της δημιουργίας της Δημοτικής Αστυνομίας με στρατιωτικοαστυνομικά πρότυπα, που θα φθάσει γύρω στα εννιάμισι χιλιάδες άτομα και παραπάνω. Συμφωνεί επίσης, στην παράδοση αστυνομικών αρμοδιοτήτων σε ιδιώτες και στις διάφορες security εταιρείες. Συμφωνεί στην απαλλαγή της ΕΛ.ΑΣ. από την εξωτερική φρούρηση των φυλακών.
'Ολα αυτά υποτίθεται ότι γίνονται για την απελευθέρωση των αστυνομικών δυνάμεων, για την αντιμετώπιση του εγκλήματος, το οποίο πάλι δεν αντιμετωπίζεται.
'Αλλωστε δεν πρέπει να ξεχνάμε ότι η χώρα μας έχει τη μεγαλύτερη αναλογία αστυνομικού προς πολίτη σ' όλη την Ευρωπαϊκή 'Ενωση. Ως τώρα ήταν ένας αστυνομικός ανά διακόσιους σαράντα πέντε πολίτες. Με τα μέτρα που θα παρθούν και πάρθηκαν θα φθάσει ένας στους διακόσιους δέκα περίπου. 'Αρα, σύμφωνα με τα στοιχεία που έχουμε, δεν είναι αυτό το βασικό ζήτημα. Υπάρχουν και άλλα που ακούσαμε εδώ από τη Νέα Δημοκρατία, όπως το απαράδεκτο της ανασύστασης της Αγροφυλακής, ένα μέτρο με το οποίο είμαστε κάθετα αντίθετοι.
Επίσης, είμαστε κάθετα αντίθετοι -ακούστηκε και από τον Κοινοβουλευτικό Εκπρόσωπο του ΠΑΣΟΚ- για το θέμα της διεύρυνσης των δικαιωμάτων για τη χρήση των όπλων.
Δεν θέλω να φθάσουμε σε καταστάσεις όπως είναι στις Ηνωμένες Πολιτείες.
Επίσης, όσον αφορά το θέμα έτσι όπως τίθεται για τη δημιουργία του Αρχηγείου της ΕΛ.ΑΣ, το οποίο Αρχηγείο φαίνεται να θέλουν κάποιοι να είναι ανεξάρτητο, βεβαίως, ο κ. Παυλόπουλος είπε ότι πρέπει ασφαλώς να εφαρμόζει την κυβερνητική πολιτική, όμως δεν διευκρινίζεται πώς θα γίνει αυτό, γι'αυτό κι εμείς πιστεύουμε ότι θα εντείνει ακόμα περισσότερο τον αυταρχικό χαρακτήρα της Αστυνομίας.
Κλείνοντας, κύριε Πρόεδρε, εντελώς επιγραμματικά θέλω να πω ότι νομίζουμε ότι αυτό που προέχει στα Σώματα Ασφαλείας είναι ο πραγματικός εκδημοκρατισμός τους και ο αποπροσανατολισμός των δυνάμεών τους στη δίωξη του εγκλήματος και όχι του λαϊκού κινήματος. Χρειάζεται η διάλυση των υπηρεσιών παρακολούθησης και καταστολής των λαϊκών αγώνων, χρειάζεται αναδιάταξη των δυνάμεων με βάση τα νέα δεδομένα της εγκληματικότητας και ενίσχυση με προσωπικό και μέσα.
Η κατάσταση στην Αμυγδαλέζα που βρίσκεται ένα μέρος της τεχνικής βάσης της Αστυνομίας είναι πραγματικά απαράδεκτη από αυτήν την άποψη. Χρειάζεται ένα νέο ειδικό μισθολόγιο για τα Σώματα Ασφαλείας και δεν συμφωνούμε καθόλου ότι οι προτάσεις της Κυβέρνησης και τα μέτρα που ανήγγειλε ο κύριος Υπουργός μπορούν να δώσουν λύσεις στο πρόβλημα, γιατί υπάρχει και γνωστή αντίδραση των συλλόγων, αλλά υπάρχει και το μεγάλο πρόβλημα για μία σειρά από επαγγέλματα που δεν αναγνωρίζονται ως βαριά και ανθυγιεινά. Επίσης χρειάζεται να εφαρμοσθούν και στα Σώματα Ασφαλείας τα όσα προβλέπει η εργατική νομοθεσία.
Τέλος, πιστεύω ότι πρέπει να σημειώσουμε την ανάγκη όσον αφορά τους πυροσβέστες, να αναγνωριστεί το επάγγελμα ως επικίνδυνο και ανθυγιεινό. Τελειώνω, κύριε Πρόεδρε, λέγοντας ότι βεβαίως και η πορεία των Σωμάτων Ασφαλείας είναι άμεσα συνδεδεμένη με τη γενικότερη πορεία του λαϊκού κινήματος.
Ευχαριστώ πολύ για την ανοχή σας, κύριε Πρόεδρε.
ΠΡΟΕΔΡΕΥΩΝ (Δημήτριος Β. Κωστόπουλος): Ο Εκπρόσωπος του Συνασπισμού της Αριστεράς και της Προόδου κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Νομίζω, κύριε Πρόεδρε, ότι στη συζήτησή μας έγινε απ'όλους αποδεκτό ότι στις γνωστές μορφές παραβατικότητας προστέθηκαν τα τελευταία χρόνια και μορφές εγκληματικότητας με διαφορετικά χαρακτηριστικά και διαφορετική αφετηρία.
Η κοινωνική περιθωριοποίηση ομάδων και κατηγοριών πληθυσμού, η φτώχεια, έχουν ανοίξει καινούριους δρόμους έκνομης δραστηριότητας. Και η Ελληνική Αστυνομία με ευθύνη της Κυβέρνησης προσπαθεί να ανταποκριθεί στα σύγχρονα φαινόμενα εγκληματισμού με μηχανισμούς ξεπερασμένους, με ελλιπή πεδία, με απαρχαιωμένο τεχνολογικό εξοπλισμό.
Βέβαια, η αντιμετώπιση της εγκληματικότητας, που δημιουργεί η κοινωνική περιθωριοποίηση, δεν είναι μόνο θέμα αποτελεσματικότητας της Αστυνομίας, είναι και θέμα γενικότερου σχεδιασμού, αλλά αυτό είναι άλλων Υπουργών μέλημα.
'Ομως, κοντά σε αυτήν την εγκληματικότητα λειτουργεί και οργανώνεται το έγκλημα που έχει και διεθνείς αναφορές, έγκλημα που έχει σχέση με το εμπόριο ναρκωτικών, με το εμπόριο λευκής σαρκός. Δεν θα αναφερθώ σε λεπτομέρειες. Το θέμα είναι ότι χρειάζεται μία διαφορετική πολιτική προσέγγιση, ώστε να αντιμετωπιστούν κυρίως τα αίτια και όχι τόσο τα αποτελέσματα.
Αγαπητοί συνάδελφοι, θα συμφωνήσουμε όλοι ότι οι εργαζόμενοι στα Σώματα Ασφαλείας, στην Ελληνική Αστυνομία, στο Λιμενικό Σώμα, στο Πυροσβεστικό Σώμα, είναι και αυτοί εργαζόμενοι όπως οι υπόλοιποι άλλοι 'Ελληνες πολίτες. Μπορεί η φύση της εργασίας τους να είναι ιδιόμορφη, δεν παύουν όμως και αυτοί να θεωρούν τους εαυτούς τους εργαζόμενους, όπως οι άλλοι εργαζόμενοι της χώρας. Και υπάρχουν ακόμη σοβαρές εκκρεμότητες τόσο σε θεσμικά όσο και οικονομικά αιτήματα των συγκεκριμένων εργαζόμενων, που χρειάζονται άμεση λύση.
Θα πρέπει επιτέλους να πάψει, κύριε Υπουργέ, να θεωρείται ο αστυνομικός πολίτης δεύτερης κατηγορίας και το θέμα των εργασιακών τους σχέσεων πρέπει, παρά τις ιδιαιτερότητες και τις δυσκολίες που εμείς αναγνωρίζουμε ότι υπάρχουν, να αντιμετωπιστεί, γιατί πρέπει και αυτός να έχει ένα στοιχειώδη προγραμματισμό στη ζωή του.
Είναι σημαντικό,αγαπητοί συνάδελφοι, ότι το αίτημα εκδημοκρατισμού των Σωμάτων Ασφαλείας μπαίνει από τα ίδια τα Σώματα και το αίτημα από τα συνδικαλιστικά τους όργανα για κατοχύρωση των εργασιακών τους δικαιωμάτων, εμάς μας βρίσκει σύμφωνους και θα πρέπει οπωσδήποτε να αφορά την όλη λειτουργία της Ελληνικής Αστυνομίας.
Ο εκσυγχρονισμός της Ελληνικής Αστυνομίας προϋποθέτει τη στελέχωσή της σε επιστημονική βάση με διαφανή και αξιοκρατικά κριτήρια, την ικανή και αξιοπρεπή αμοιβή των αστυνομικών, ώστε να μπορούν να αφοσιωθούν στα καθήκοντά τους, τη διαρκή εκπαίδευση και επιμόρφωση όλων των αστυνομικών με βάση τα προσόντά τους και κυρίως, κύριε Υπουργέ, την απαλλαγή τους από καθήκοντα ξένα προς το αντικείμενό τους. Γνωρίζουμε ολοι ότι πολλές φορές καταναλώνουν πολύ χρόνο με καθήκοντα είτε επιδόσεων είτε φύλαξης γηπέδων. Δεν θέλω να αναφερθώ τώρα σε λεπτομέρειες, έχουν ξανασυζητηθεί.
Βέβαια, ένα δεύτερο θέμα, κύριε Υπουργέ, που πρέπει να δείτε, είναι και η αναβάθμιση των σπουδών των αστυνομικών, διότι είναι καθοριστικό το επίπεδο μόρφωσης τους σε σχέση με το αποτέλεσμα της δουλειάς τους. Πρέπει για μας να αποστρατικοποιηθούν οι αστυνομικές σχολές, να δημιουργηθούν σχολές στελεχών διοίκησης που θα βοηθήσουν όχι μόνο στην ποσότητα αλλά κυρίως στην ποιότητα της δουλειάς των αστυνομικών.
'Οπως είπα και στην αρχή, η μελέτη της εγκληματικότητας με τις νέες συνθήκες που έχουν δημιουργηθεί απαιτεί άλλη ποιότητα και άλλη ικανότητα από τα στελέχη της Αστυνομίας. Θα πρέπει να γίνουν σημαντικές τομές. Θα πρέπει να υπάρξουν νέες ιδέες στην Αστυνομία, ιδέες και αντιλήψεις που θα απαντήσουν στα σημερινά προβλήματα της εγκληματικότητας. Μέσα, λοιπόν, σ'αυτόν τον επαναπροσδιορισμό του ρόλου της Αστυνομίας εμείς φρονούμε ότι θα πρέπει να επανακαθοριστεί και ο τρόπος λειτουργίας των Σωμάτων Ασφαλείας. 'Εχει ωριμάσει η κατάσταση να προχωρήσουμε σε μια μεταφορά και ένταξη των Σωμάτων Ασφαλείας στο Υπουργείο Εσωτερικών σε μια διασύνδεσή της και ανάπτυξη κυρίως της Δημοτικής Αστυνομίας. Είναι θέματα τα οποία πρέπει οπωσδήποτε να αντιμετωπισθούν.
Βέβαια στις συνθήκες που υπάρχουν και έχουν διαμορφωθεί σήμερα στη χώρα μας, αυτό που πρέπει κυρίως να ειδωθεί με μεγαλύτερη επιμέλεια και να προσπαθήσουμε όλοι μας είναι να λειτουργήσει κυρίως προληπτικά η Αστυνομία, να προλάβει το έγκλημα, γιατί τότε μόνο, κύριε Υπουργέ, θα είναι επιτυχής ο ρόλος της Αστυνομίας.
Θέλω, κύριε Υπουργέ, τελειώνοντας να αναφερθώ σε μερικά περιστατικά που τα παρατηρούμε στην καθημερινή μας ζωή. 'Ενα αρκετά σοβαρό θέμα είναι αυτό, που παρατηρείται την τελευταία περίοδο, να έχουν μετατραπεί στελέχη της Αστυνομίας -δεν έχω κανένα λόγο να μην το πω- σε γλάστρες σε τηλεοπτικές εκπομπές, όπου δίνουν τη δυνατότητα σε τηλεοπτικούς αστέρες να λειτουργούν με τη μορφή του εισαγγελέα και του δικαστή. Αυτό είναι απαράδεκτο για μας. Και επειδή υπάρχει το πάρα πολύ σοβαρό θέμα των ένορκων διοικητικών εξετάσεων των αστυνομικών, άποψή μας είναι να δοθεί η συγκεκριμένη αρμοδιότητα στους εισαγγελείς και τους ανακριτές, ώστε να μην κρίνουν τους ίδιους τους αστυνομικούς άλλοι αστυνομικοί. Δεν λέω ότι η κρίση τους μπορεί να επηρεάζεται, αλλά δημιουργούνται τριβές και δημιουργείται στην ελληνική κοινωνία η εντύπωση ότι πολλές φορές πάνε να καλύψουν καταστάσεις. Και επιπλέον θα απελευθερωθεί και ένας μεγάλος αριθμός αστυνομικών οι οποίοι θα ασχοληθούν με τα πραγματικά τους καθήκοντα που είναι η προσφορά αστυνομικής υπηρεσίας στον 'Ελληνα πολίτη. Πριν από λίγο ο Κοινοβουλευτικός Εκπρόσωπος του ΠΑΣΟΚ αναφέρθηκε στο θέμα των λαθρομεταναστών.
Δεν αντιμετωπίζονται αυτές οι καταστάσεις με μπλόκα, κύριε Υπουργέ. Και επειδή και σεις εκλέγεσθε σε αγροτική περιφέρεια και στη δική σας περιφέρεια μπορεί να συνέβη αυτό που συνέβη στη δική μου, μετανάστες που πήγαιναν για συγκομιδή αγροτικής παραγωγής φορτωμένοι σε τρακτέρ τους περίμενε στη γωνία η Αστυνομία και τους συνελάμβανε όλους για απέλαση. Δεν αντιμετωπίζονται έτσι αυτές οι καταστάσεις.
Το δεύτερο που έχω να τονίσω είναι ότι ακούστηκαν απόψεις για γενικευμένη ουσιαστικά χρήση των όπλων. Μπορεί να υπάρχουν περιπτώσεις που αναγκάστηκαν οι Αστυνομικοί να καταφύγουν στη χρήση των όπλων, αλλά αν αναλογιστούμε ότι σ'αυτές τις περιπτώσεις υπήρχε και απώλεια ζωής, κύριε Υπουργέ, χρειάζεται οπωσδήποτε μια προσοχή. Και το να μπει ο συγκεκριμένος αστυνομικός σε ορισμένες διαδικασίες ανακριτικές, ε, δεν ήταν και τόσο μεγάλη επιβάρυνση στη ζωή του σε σχέση με την απώλεια ζωής. Και δεν νομίζω πως υπάρχουν αποφάσεις που έχουν καταδικάσει αστυνομικούς, που έχουν κάνει χρήση όπλων, όταν ειδικά είναι δίκαιη η χρήση. Αντίθετα, όλοι γνωριζουμε ότι έχει υπάρξει μεγάλος αριθμός κακής χρήσης όπλων από αστυνομικούς και πολύ λίγος αριθμός αστυνομικών που έχουν καταδικαστεί για κακή χρήση όπλων. Είναι πάρα πολύ σοβαρό το θέμα και δεν πρέπει να ακούγονται τέτοιες απόψεις.
Τελειώνοντας εγώ εκείνο που θέλω να τονίσω, κύριε Υπουργέ, είναι ότι χρειάζεται μια αναβάθμιση του ρόλου των αστυνομικών, μια αναβάθμιση η οποία προϋποθέτει οπωσδήποτε μια σωστή εκπαίδευση, μια παιδεία. 
ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Τσαφούλιας, Κοινοβουλευτικός Εκπρόσωπος του ΔΗ.Κ.ΚΙ., έχει το λόγο.
ΓΕΩΡΓΙΟΣ ΤΣΑΦΟΥΛΙΑΣ: Kύριοι συνάδελφοι, το θέμα το έχουμε ξανασυζητήσει και προ ολίγων μηνών, αν θυμάμαι καλά. Και εκεί πραγματικά επιστρατεύτηκαν τα ίδια επιχειρήματα που επιστρατεύονται και σήμερα.
Το θέμα του Υπουργείου Δημόσιας Τάξης δεν είναι ένα θέμα ξεκαθαρισμένο, δηλαδή τι καθήκοντα ασκεί. Εδώ, απ'τη μια μεριά ζητάμε ορισμένα πράγματα που έχουν σχέση με το έγκλημα και όταν ακούμε Yπουργείο Δημόσιας Τάξης πιστεύουμε ότι είναι το μέσο, το εργαλείο για να καταπολεμηθεί το έγκλημα. Δεν είναι μόνο αυτό. To Yπουργείο Δημόσιας Τάξης δεν έχει μόνο το σκοπό αυτόν, όπως ακριβώς σήμερα έχει διαρθρωθεί, όπως λειτουργεί και υπάρχει στην κοινωνία. Είναι για το έγκλημα οπωσδήποτε αλλά εκτός από τό έγκλημα είναι και για την υπόθεση της κοινωνικής λειτουργίας, της λειτουργίας της κοινωνίας μας, η οποία έχει τεράστια προβλήματα, πολλαπλά προβλήματα, μεγάλα προβλήματα, που σε έκταση πολλές φορές ασφυκτιούν τόσο πολύ το λαό μας, ώστε να πει κανένας ότι φθάνει σ' ένα σημείο, ενώ το έγκλημα είναι κάτι το τρομακτικό -την ώρα που ασφυκτιά η κοινωνία από την έλλειψη καλής λειτουργίας- να έχει προτεραιότητα αυτό και να υπολείπεται το έγκλημα.
Εδώ έχετε αναλάβει παράλληλα με την καταπολέμηση του εγκλήματος και τη λειτουργία της κοινωνίας, το κυκλοφοριακό που είπε ο κ. Μητσοτάκης, έχετε αναλάβει την έννομο τάξη στην κυκλοφορία, στη λειτουργία της κοινωνίας, που είναι ένα τεράστιο πρόβλημα, το οποίο όπως φαίνεται δεν το βλέπουμε. Ποια κυκλοφορία; To κυκλοφοριακό ήταν στα χέρια και των δύο κομμάτων από το 1974 που έπεσε η χούντα μέχρι σήμερα. Αλλά και αν θελήσουμε να πούμε και των δύο κυβερνήσεων από το 1990 μέχρι σήμερα; Αν πούμε ότι εκείνα τα συγχωρούμε, τα πρώτα, την τελευταία δεκαετία τι κάνατε; Λοιπόν, πώς είναι δυνατόν να μιλάμε για διακομματική επιτροπή, πώς είναι δυνατόν να μιλάμε για οτιδήποτε άλλο έχει σχέση για να επιβληθεί μια τάξη σ'αυτόν τον κόσμο και να καταπολεμηθεί και το έγκλημα και να λειτουργήσει η κοινωνία όταν εμείς οι ίδιοι επί είκοσι πέντε χρόνια λειτουργήσαμε την κομματικοποίηση στο τετράγωνο; Και εννοώ τα δύο μεγάλα κόμματα τα οποία εκπροσώπευαν το λαό.
Επομένως, όταν εσείς κομματικά στηριχθήκατε σαν όργανο και μέσο λειτουργίας άσκησης εξουσίας στο Υπουργείο Δημόσιας Τάξης, πώς είναι δυνατόν σήμερα να ζητάτε από τον ελληνικό λαό ή να λέτε στον ελληνικό λαό ότι πρέπει να διορθωθούν εκείνα τα οποία δεν διορθώσατε, εκείνα για τα οποία είστε υπαίτιοι, εκείνα για τα οποία υπάρχουν σήμερα σαν φαινόμενα της κοινωνίας τέτοια και τόσο ισχυρά, που δεν έχετε κανένα δικαίωμα να τα λέτε; Δεν ξέρω αν έπρεπε να υποβληθεί και η επερώτηση αυτή.
'Οχι ότι δεν πρέπει να ακουστεί, να ακουστεί. Αλλά τι έγινε το 1990-1993; Δεν υπήρχε το αρχηγείο, δεν είχατε προθεσμίες. Δεν μπορούσατε να του επιβάλλετε του αρχηγείου να λειτουργεί από τότε; Δεν προλάβατε; Τι δεν προλάβατε; Τέσσερα χρόνια ήταν αυτά. Μπορούσατε από τότε να είχατε ιδρύσει αρχηγείο.
Τότε δεν υπήρχε ο κομματισμός; Δεν υπήρχε Γενικός Γραμματέας; Γιατί δεν τους καταργήσατε από τότε τους Γενικούς Γραμματείς και ζητάτε σήμερα την κατάργησή τους; Και σήμερα το ίδιο κάνει η σημερινή Κυβέρνηση που δεν κάνατε εσείς τότε. Γενικός Γραμματέας τότε, Γενικός Γραμματέας σήμερα, έλλειψη αρχηγείου σήμερα, έλλειψη αρχηγείου τότε κλπ. Επομένως για αυτήν τη συνολική πορεία της λειτουργίας του Υπουργείου Δημοσίας Τάξεως, αμφότερα τα κόμματα δεν θα έπρεπε ούτε καν να μιλάνε. Θα έπρεπε οπωσδήποτε να έχουν αναλάβει τις ευθύνες τους. Θα έπρεπε οπωσδήποτε να έχουν λειτουργήσει κατά τέτοιον τρόπο, ώστε πράγματι σήμερα να υπάρχει και απόδειξη της συναίνεσης, αλλά και απόδειξη του διακομματισμού, τον οποίο επικαλέσθηκε πριν από λίγο ο κ. Προκόπης Παυλόπουλος. Θυμηθείτε αυτήν την περίπτωση, κύριε Παυλόπουλε, για να δείτε αν έχω δίκιο ή άδικο. Ως εκ τούτου, η θέση του Υπουργού Δημόσιας Τάξης είναι η πιο επικίνδυνη θέση. Είναι θέση του αέρα, είναι σαν το χαλάζι, σαν την αστραπή, σαν τη βροντή. 'Οταν έχουμε απότομο χαλάζι, φεύγει ο Υπουργός Δημοσίας Τάξεως. 'Οταν έχουμε αστραπές, βροντές, απρόοπτα φυσικά γεγονότα, απόδειξη τι έγινε με τον κ. Ρωμαίο, με τον κ. Πετσάλνικο. Προς Θεού, δεν το εύχομαι για σας. Δηλαδή, αν εισέλθουμε στην περιοχή της λειτουργίας του μύθου και του παραλογισμού που διατηρεί τον Υπουργό στο Υπουργείο Δημοσίας Τάξεως, είστε ευτυχής, διότι δεν ελύθη ο μύθος, γιατί δεν ξέρετε τι θα αντιμετωπίσετε, γιατί δεν είναι εμπεδωμένη η λειτουργία της συνείδησης της κοινωνίας προς το Υπουργείο Δημοσίας Τάξεως και η αξία της έννοιας της άσκησης της εξουσίας του Υπουργείου Δημοσίας Τάξεως σε όλα τα επίπεδα λειτουργίας του κράτους, ώστε η συσχέτιση της λειτουργίας της κρατικής μηχανής με το Υπουργείο Δημοσίας Τάξεως να είναι σε τέτοια επίπεδα, ώστε να μην επιτρέπουν την ανά λεπτό και ανά πάσα στιγμή υποβολή παραιτήσεως ή αλλαγή του Υπουργού Δημοσίας Τάξεως.
Να, γιατί παρουσιάζεται αυτό το φαινόμενο, κύριε Υπουργέ, και να, γιατί είναι τόσο ασταθής όλη αυτή η περίπτωση που έχει σχέση με το Υπουργείο Δημοσίας Τάξεως.
Το έγκλημα δεν είναι υπόθεση μόνο αστυνομικών μέτρων. Το έγκλημα δεν είναι η λειτουργία του φόβου για να αποτραπεί. Το έγκλημα έχει μέσα του εσωτερική διάθεση, ψυχολογία, διαμόρφωση τέτοιων ψυχολογικών και άλλων παραγόντων, ώστε αποτελεί ένα ξεχωριστό κομμάτι και ένα πλεόνασμα ποσοστού λειτουργίας άλλων αιτίων. Είναι τα αίτια της λειτουργίας της σημερινής κοινωνίας. Είναι η ανεργία, είναι η έλλειψη επενδύσεων, είναι η αξία στη μόρφωση.
Στο συνέδριο των γιατρών, που έγινε προχθές, είπαν ότι λόγω του ότι δεν εκγυμνάζεται ο εγκέφαλος, το 25% του πληθυσμού, δηλαδή ενάμισι δισεκατομμύριο κόσμος το 2035 -τότε θα είναι δυο δισεκατομμύρια ο κόσμος-θα πάσχει από άνοια, δεν θα καταλαβαίνουν, θα είναι φυτά. Αντιλαμβάνεστε σε ποιο επίπεδο λειτουργίας προοπτικής αντιμετώπισης του μέλλοντος έχουμε να βαδίσουμε, για να προσαρμοστούν υπό τις σημερινές περιστάσεις σε εκείνο το ηλιακό μέρος που θα δείχνει την πορεία του μέλλοντος.
Από το 1975 μέχρι σήμερα έχουμε το κυκλοφοριακό. Το κυκλοφοριακό είναι ό,τι είναι το Αιγαίο, το Κυπριακό και το νέφος. Βέβαια το νέφος είναι θέμα του Κωνσταντίνου Καραμανλή, που πολλές φορές το έχω πει. Αυτή η πολεοδόμηση, ο χωροταξικός προσδιορισμός από το 1956 μέχρι το 1980 ήταν υπόθεση που δημιούργησε το νέφος. Το νέφος είναι εθνικό θέμα, είναι εθνικής αξίας θέμα, όσο είναι το Κυπριακό και το Αιγαίο. 'Αλλο τόσο είναι και το κυκλοφοριακό.
Τι λύσατε από νέφος και κυκλοφοριακό; Τι λύσατε από πολεοδόμηση, από χωροταξικό προσδιορισμό; Τι κάνατε γι' αυτές τις περιπτώσεις, ώστε σήμερα να λέτε ότι μόνο το Υπουργείο Δημοσίας Τάξεως είναι να αντιμετωπίζει τα προβλήματα του εγκλήματος; Το Υπουργείο Δημοσίας Τάξεως είναι για το κυκλοφοριακό, αλλά βέβαια πρωταρχική ευθύνη είναι του κ. Μαντέλη, Υπουργού Μεταφορών, ο οποίος δεν έχει κάνει από την αρχή που ανέλαβε, όπως και άλλοι Υπουργοί, τίποτε. Θα μπορούσαν να υπάρχουν λεωφορειόδρομοι. Δεν είναι δυνατόν να μπει μια τάξη; 'Εχουμε αυτοκίνητα και δεν έχουμε δρόμους. Λειτουργούμε στο άρπα-κόλα, με γονατογραφήματα, για να ικανοποιήσουμε την κατανάλωση. Πού είναι τα σεμινάρια για τη λειτουργία του κυκλοφοριακού σε όλα τα επίπεδα και σε όλους τους νομούς στην πρωτεύουσα; Πού είναι η ενημέρωση του κόσμου, ώστε να αντιληφθεί πού βρίσκεται και τι κάνει και τι φτιάχνει; Βγαίνουν στον Τριανταφυλλόπουλο, δηλαδή στην τηλεόραση, οι αστυνομικοί και παρουσιάζεται κάθε βράδυ αυτό το θέαμα το οποίο παρακολουθεί ο κόσμος. Μου είπαν ότι στην Πάτρα οι αστυνομικοί δεν επιτρέπεται να βγουν στην τηλεόραση για να έχουν μια επαφή με το λαό για τα θέματα της τροχαίας, του κυκλοφοριακού.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ.ΠΑΝΑΓΙΩΤΗΣ Ν. ΚΡΗΤΙΚΟΣ) Θέλω, κύριε Υπουργέ, να το επισημάνετε. Πιστεύω ότι πρέπει να κάνετε αυτήν την επισήμανση προς όλους τους διοικητές της Τροχαίας της χώρας, να έχουν επαφή με το λαό.
Εφόσον υπάρχει αδυναμία λόγω έλλειψης υλικοτεχνικής υποδομής από το Υπουργείο να αντιμετωπισθεί το κυκλοφοριακό και οι διοικητές της Τροχαίας και τα αστυνομικά τμήματα της Τροχαίας να αντιμετωπίσουν την περίπτωση, να βγαίνουν οι ίδιοι και οι υποδιοικητές της Τροχαίας να λειτουργούν σε επαφή με το σύνολο της κοινωνίας σε ξεχωριστή ώρα. 'Οχι να βγαίνουν αυτά τα σόου. Να βγουν αυτοί στην τηλεόραση και να πουν ότι πρέπει να καταργηθεί, να περιοριστεί η ασυνειδησία και των πολιτών που αφήνουν τα αυτοκίνητά τους στις άκρες, που δεν μπορούν να κυκλοφορήσουν οι άλλοι, να επισημάνουν τις ώρες αιχμής, να πουν ότι σε δύο μέρες δεν περνάει τίποτα, να πουν ότι "αν δεν με βοηθήσετε σαν διοικητή της Τροχαίας θα παραιτηθώ από το έργο, δεν μπορώ να κάνω τίποτα".
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Υπάρχουν ελλείψεις δυνατοτήτων να αντιμετωπίσουν το πρόβλημα και καλούμε την κοινωνία, όπως γίνεται στη Γαλλία και στη Γερμανία, σε πολλές πόλεις, να βοηθήσει το διοικητή της Τροχαίας, να βοηθήσει το Υπουργείο Δημόσιας Τάξης. Πρέπει να γίνουν σεμινάρια επί τούτου, να διαμορφωθεί μια κοινωνία τελείως διαφορετική από την αντίληψη την οποία έχει η κοινωνία. Να ποια είναι η προοπτική για τη λειτουργία μιας κοινωνίας του μέλλοντος εν σχέσει με τη λειτουργία του Υπουργείου Δημοσίας Τάξεως.
Το Υπουργείο Δημοσίας Τάξεως όσα αστυνομικά μέτρα και να πάρει -εδώ διαφωνώ με τον κ. Μητσοτάκη- δεν είναι δυνατόν να λύσει το κυκλοφοριακό με πεζόδρομους κλπ., με παραμύθια. Εδώ τις κλήσεις τις βάζουν τη μια πάνω στην άλλη, τα αυτοκίνητα έχουν καταλάβει όλα τα πεζοδρόμια, έχει δημιουργηθεί ένα σύνολο λειτουργίας σε αυτήν την κοινωνία όχι μόνο ζούγκλας αλλά πέρα από τη ζούγκλα. Ποια αστυνομικά μέτρα θα λύσουν το πρόβλημα της Τροχαίας; Και τόσα χρόνια που ήταν Πρωθυπουργός ο κ. Μητσοτάκης, γιατί δεν έλυνε το θέμα της κυκλοφορίας και το θέμα των παρκαρισμάτων και το ένα και το άλλο; Αυτά είναι παραμύθια. Θα πρέπει να εντοπισθούν τα προβλήματα πρώτα στο κυκλοφοριακό. Για το πρόγραμμα που έχει το Υπουργείο Δημόσιας Τάξης, μαζί με τον κ. Μαντέλη, δεν έχει γίνει καμιά συζήτηση, δεν μας καλέσατε για τίποτα. Επομένως όλα τα άλλα δεν λένε τίποτε, διότι εδώ πρέπει να ληφθούν βασικά μέτρα, να τα υιοθετήσουμε όλοι, να συναινέσουμε όλοι, να βγάλουμε το μανδύα της κομματικής εκμετάλλευσης και να προσπαθήσουμε όλοι μαζί για να γίνει έργο. Υπό τέτοιες περιστάσεις δεν είναι δυνατόν να αντιμετωπισθεί.
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή) 
ΠΡΟΕΔΡΕΥΩΝ (Παναγιώτης Ν. Κρητικός): Είναι δυνατόν τώρα, που έρχεται χειμώνας, να βγάλεις το μανδύα; Ολοκληρώστε, σας παρακαλώ.
ΓΕΩΡΓΙΟΣ ΤΣΑΦΟΥΛΙΑΣ: Κύριε Πρόεδρε, όλοι μίλησαν δεκαπέντε και δεκαεπτά λεπτά. Εγώ θέλετε να σταματήσω; 'Ολοι οι άλλοι μίλησαν περισσότερο.
ΠΡΟΕΔΡΕΥΩΝ (Παναγιώτης Ν. Κρητικός): Δεν θέλω εγώ να σταματήσετε. Ο Κανονισμός το λέει αυτό.
ΓΕΩΡΓΙΟΣ ΤΣΑΦΟΥΛΙΑΣ: Δηλαδή, να εφαρμοστεί μόνο σε μένα κατ' εξαίρεση ο Κανονισμός; 
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, ολοκληρώστε. Αλλά δεν είναι ώρα να τα λέτε όλα αυτά. 'Εχετε και ταξίδι για την Πάτρα και θα σας πάρει η νύχτα.
ΓΕΩΡΓΙΟΣ ΤΣΑΦΟΥΛΙΑΣ: Αφήστε, μην ενδιαφέρεστε για το ταξίδι μου, θα παραμείνω εδώ.
Πιάνει έναν η Τροχαία, τον γράφει και χίλιοι πεντακόσιοι ή δύο χιλιάδες την ίδια στιγμή έχουν κλείσει την κυκλοφορία και μένουν ατιμώρητοι.
Ερώτηση: Με το αστυνομικό μέτρο απονέμετε την εφαρμογή της αρχής της κοινωνικής δικαιοσύνης; Με το αστυνομικό μέτρο λύνετε τα προβλήματα, όταν αδικείτε έναν και χαρίζετε στους δύο χιλιάδες; Επομένως όλα αυτά τα προβλήματα θα πρέπει να αντιμετωπιστούν σε ένα άλλο πλαίσιο λειτουργίας, σκέψης για την αντιμετώπιση του μέλλοντος. Δεν είναι υποθέσεις αστυνομικών μέτρων.
Σε ό,τι αφορά τα επιδόματα κλπ., εγώ σας λέω να καταργηθούν όλα και να τους δώσετε λεφτά. Οι δέκα χιλιάδες (10.000) δραχμές και οι είκοσι χιλιάδες (20.000) δραχμές είναι παραμύθι για τον αστυνομικό. Ο κατώτερος μισθός του αστυνομικού πρέπει να είναι τριακόσιες χιλιάδες (300.000) δραχμές.
Δεύτερον, το κονδύλι του προϋπολογισμού σε σχέση με όλα τα οποία γίνονται γύρω από το Υπουργείο Δημόσιας Τάξης δεν είναι τίποτε. Για το Υπουργείο Δημόσιας Τάξης έπρεπε να είναι διπλάσιο από ό,τι είναι.
Τρίτον, πρέπει να γίνει η αναβάθμιση των αστυνομικών με την αποστολή και το όραμα το οποίο έχουν μπροστά τους για την ικανοποίηση των αξιώσεων του ανθρώπου. Δηλαδή, να νιώθουν την ψυχή τους και το πνεύμα τους σύμφωνα με την αποστολή που έχουν για την εξυπηρέτηση της κοινωνίας.
Εάν δεν γίνουν αυτά, από εκεί και πέρα δεν γίνεται τίποτε.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να ανακοινώσω στο Σώμα ότι από τα γενικά δυτικά θεωρεία τη συνεδρίασή μας παρακολουθούν σαράντα εννέα μαθητές και τέσσερις συνοδοί -καθηγητές από το 3ο Γυμνάσιο Κορίνθου, αφού προηγουμένως ξεναγήθηκαν στην έκθεση για το Αρχαίο Ελληνικό Θέατρο.
Η Βουλή τους καλωσορίζει.
(Χειροκροτήματα) Ο κ. Μαρκογιαννάκης έχει το λόγο.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, ο κύριος Υπουργός Δημόσιας Τάξης, ευφυώς πράττων, μίλησε σε πολύ χαμηλούς τόνους, αντιστρόφως ανάλογα -θα έλεγα- του ύψους της εγκληματικότητας. Αλλά θα μας επιτρέψει να διαφωνήσουμε στις διαπιστώσεις του.
Κύριε Υπουργέ, μας είπατε ότι η εγκληματικότητα τείνει να μειωθεί και ότι αυτή είναι η γενικότερη αίσθηση, αλλά αυτό προκύπτει και από κάποιους πίνακες στατιστικούς, που μας θέσατε υπόψη.
'Οσον αφορά μεν το πρώτο, της γενικής αίσθησης, θα έλεγα να μην πλανάσθε. 'Οταν επέρχεται ο εθισμός μιας κοινωνίας γύρω από κάτι -και εδώ είναι η εγκληματικότητα- καταλαβαίνετε ότι και η αντίδραση πλέον δεν είναι εκείνη η οποία είναι την πρώτη φορά, στην αρχή, που αντιλαμβάνεται ότι έρχεται ένα μεγάλο πρόβλημα.
Εδώ λοιπόν η ελληνική κοινωνία δυστυχώς συνήθισε πια και της έγινε οικεία αυτή η κατάσταση. Ως εκ τούτου -όπως ελέχθη από τους συναδέλφους προηγουμένως- και πολλά εγκλήματα δεν καταγγέλλονται. Σε κάθε περίπτωση όμως, ο πίνακας που έχω εγώ στα χέρια μου και προέρχεται από το Υπουργείο Δημοσίας Τάξεως λέει διαφορετικά πράγματα. Σε κάθε περίπτωση όμως δεν μας είπατε τίποτε για το οργανωμένο έγκλημα.
Εμείς αυτήν τη στιγμή δεν επανερχόμαστε στις μικροκλοπές, στα τροχαία, στα πταίσματα, στις μικροπαραβάσεις. Μιλάμε γι'αυτήν την ιδιαίτερα βαριά εγκληματικότητα, για την οποία μίλησε ο εισαγγελέας του Αρείου Πάγου, την οποία τονίσαμε και πάνω σε αυτή θα θέλαμε την τοποθέτησή σας, πάνω σε αυτό το πρόβλημα θα θέλαμε να σας ακούσουμε. 'Ερχομαι στο θέμα της Αγροφυλακής. Στην επερώτηση το έχουμε θέσει ως θέμα. Η απάντηση την οποία μας δώσατε δεν μας ικανοποίησε, διότι δεν μας δώσατε απάντηση. Μας είπατε ότι υπάρχει πρόβλημα στην ύπαιθρο. Μας είπατε ότι είναι καθολικό το αίτημα από την περιφέρεια κάτι να γίνει για την ασφάλεια της υπαίθρου και μας είπατε ότι το σκέφτεστε, το μελετάτε και θα δείτε τι θα κάνετε.
Μα, όταν έχετε το εργαλείο στα χέρια σας, όταν έχουμε τον πετυχημένο θεσμό της Αγροφυλακής, όταν υπάρχει ακόμη ένας πυρήνας ανθρώπων έμπειρων, οι οποίοι μπορούν να αποτελέσουν τον πρώτο πυρήνα του θεσμού, εφόσον επανασυσταθεί, για ποιο λόγο να αναζητείτε νέους τρόπους, νέες μεθόδους ή άλλα όργανα προκειμένου να πετύχετε εκείνο το οποίο είχαν πετύχει κάποτε κάποιοι άλλοι; Λάβετε υπόψη σας ότι δεν μιλάμε μόνο για την αγροτική ασφάλεια, που για μένα που εκλέγομαι σε περιφέρεια με πολλά προβλήματα σχετικά με την αγροτική ασφάλεια, που έχουν καταλήξει σε ανθρωποκτονίες και σε άλλα σοβαρότατα εγκλήματα, είναι ένα πολύ σοβαρό θέμα.
Αλλά δεν είναι μόνο η αγροτική ασφάλεια. Πιστεύω ότι ο αγροφύλακας, το όργανο της αγροτικής ασφάλειας, μπορεί να συμβάλει, μπορεί να συνεισφέρει στην πάταξη και άλλων εγκλημάτων. Μιλάμε για τις χασισοκαλλιέργειες, τα ναρκωτικά, όπου ο αγροφύλακας περιέρχεται όλη την ύπαιθρο και έχει τη δυνατότητα ιδίοις όμμασι να διαπιστώσει εγκληματικές ενέργειες και να τις καταγγείλει σε συνεργασία με τις άλλες διωκτικές αρχές. Μιλάμε για τους λαθρομετανάστες, όπως ακούστηκε προηγουμένως γενικά.
'Ετσι θα μπορέσει να είναι ένα πολύ χρήσιμο εργαλείο στην ύπαιθρο. Ειλικρινά, σας λέω πολύ καλοπροαίρετα να το δείτε προς την κατεύθυνση της αντιμετώπισης των προβλημάτων της υπαίθρου. Η ελληνική ύπαιθρος ερημώνεται σιγά -σιγά. Και δεν ερημώνεται μόνο εξαιτίας της μείωσης του αγροτικού εισοδήματος, που είναι δραματική. Ερημώνεται και από άλλους παράγοντες, μεταξύ των οποίων είναι και η έλλειψη ασφάλειας.
Δεν μπορεί σήμερα ένας καλός γεωργός να έχει ένα κτήμα με καλλιέργειες και να του δημιουργεί πρόβλημα ο οποιοσδήποτε ασύδοτος κτηνοτρόφος, που είναι μία άλλη κατηγορία, συμπαθών -εάν θέλετεβιοπαλαιστών, αλλά ορισμένοι από αυτούς δεν καταλαβαίνουν τίποτε, ας μου επιτραπεί να πω αυτήν τη φράση. Και επιπίπτουν ως ακρίδες τα ποίμνιά τους μέσα σε ελαιόφυτα με μικρά ελαιόδενδρα, σε άλλες καλλιέργειες.
Από εκεί και πέρα να πάει ο καημένος ο γεωργός να καταγγείλει την παρανομία αυτή στην Αστυνομία; Να πάει ένας αστυφύλακας ο οποίος δεν γνωρίζει τίποτε; Ποιος θα κάνει την εκτίμηση; Πώς θα τρέχει σε τόσες διαδικασίες χρονοβόρες και δαπανηρές; Ενώ, όταν υπήρχε ο αγροφύλακας, ήταν και το φόβητρο -αν θέλετε- διότι ήξερε ο κακός εκείνος κτηνοτρόφος, ο οποίος έκανε την αγροζημιά...
ΠΡΟΕΔΡΕΥΩΝ (Παναγιώτης Ν. Κρητικός): Σε αυτό συμφωνώ μαζί σας ως παθών.
ΧΡΗΣΤΟΣ ΜΑΡΚΟΓΙΑΝΝΑΚΗΣ: 'Ηταν ο ειδικός, ήταν ο άνθρωπος που αμέσως θα επενεργούσε και αυτή η παρουσία της αγροτικής ασφάλειας με το θεσμό της Αγροφυλακής επενεργούσε και αποτρεπτικά.
Θα το σκεφτόταν ο κάθε κακός κτηνοτρόφος να κάνει οτιδήποτε. Σας παρακαλώ πάρα πολύ, δείτε το. Θα κάνετε μια πολύ σωστή κίνηση, εφόσον επανασυστήσετε την Αγροφυλακή.
'Ερχομαι σε ένα άλλο θέμα, το οποίο εθίγη και από άλλους συναδέλφους, το θέμα της παρουσίας των αστυνομικών οργάνων, το οποίο είχα στις σημειώσεις μου, αλλά ο χρόνος δεν μου επέτρεψε στην πρωτολογία μου να θίξω.
Είναι θλιβερό το θέαμα, είτε βγαίνουν στα "παράθυρα" -και προχτές μάλιστα είδα έναν αστυνομικό διευθυντή από τη Στερεά Ελλάδα να έχει βγει στα "παράθυρα" και μου έκανε αλγεινή εντύπωση η όλη εικόνα την οποία είδα- είτε πηγαίνουν σε αυτές τις νυκτερινές εκπομπές με τους διαφόρους δημοσιογράφους, τους σκανδαλολάγνους, θα έλεγα, οι οποίοι επιδιώκουν να βγάλουν κάποια σκάνδαλα, υπαρκτά ή υποθετικά, και συμμετέχουν σε τέτοιες συζητήσεις, που συμβάλλουν με τις εξιστορήσεις, με την εμφάνισή τους, με την επικοινωνία, με τα επιχειρήματα, με τον τρόπο που γενικά συμμετέχουν στη συζήτηση, στο να χάνεται η αξιοπιστία του κόσμου, του ελληνικού λαού στην Αστυνομία.
Θα πρέπει για να βγει οποιοσδήποτε αστυνομικός σε μια τέτοια εκπομπή να πάρει κάποια άδεια και να αποτελεί πειθαρχικό παράπτωμα η χωρίς άδεια συμμετοχή του. Δεν νομίζω ότι υπάρχει περιορισμός του λόγου ή οποιασδήποτε άλλης δημοκρατικής ελευθερίας με μια τέτοια απόφαση την οποία θα πάρετε.
'Οπως επίσης, κύριε Υπουργέ, δεν μπορεί να βγαίνει ένα αστυνομικό δελτίο και επειδή θέλει η οποιαδήποτε Αστυνομική Διεύθυνση να εμφανίσει επιτυχίες, να κατονομάζει ενόχους. Μπορεί να πει ότι στον άλφα συλληφθέντα αποδίδεται ότι έκανε αυτό το πράγμα. Από εκεί και πέρα είναι άλλος αρμόδιος να ασκήσει τη δίωξη, άλλος αρμόδιος για να αποφανθεί για την ενοχή ή όχι. Δεν μπορεί ο αστυνομικός διευθυντής να κατασκευάζει ενόχους, δεν μπορεί να διαπομπεύονται προσωπικότητες, όταν μάλιστα σε πάρα πολλές περιπτώσεις τα κριτήρια ενοχής είναι τελείως διαφορετικά σε έναν αστυνόμο απ' ό,τι είναι σε κάποιο δικαστήριο. Βλέπουμε πολλούς ανθρώπους να διαπομπεύονται, τους βλέπουμε να διασύρονται, να βγαίνουν στις τηλεοράσεις, να τους παίρνουν εικόνες παρά τη θέλησή τους και στη συνέχεια να έρχεται μια αθωωτική απόφαση, η οποία περνά στα ψιλά γράμματα.
Κύριε Υπουργέ, να μιλήσουμε λίγο και για τον Αρχηγό. Θα μου επιτρέψετε να πω ότι δεν με ικανοποίησε η απάντησή σας. Είπατε ότι, ας μην το θίγουμε και ας μην το συζητάμε. Δεν είναι έτσι.
Εγώ δεν λέω ότι ο άνθρωπος είναι ένοχος. Του αποδίδονται όμως, κάποιες αξιόποινες πράξεις. Του αποδίδονται κάποια πράγματα. Και υπάρχει η πληροφορία -θετική πληροφορία- ότι πήρατε έγγραφο από τον Εισαγγελέα Πρωτοδικών, τον κ. Δοσούλα, αν δεν κάνω λάθος, ο οποίος σας προέτρεπε να ασκηθεί πειθαρχική δίωξη εναντίον του κυρίου Αρχηγού με εκείνα τα οποία του ησκήθη εν συνεχεία ποινική δίωξη.
Το ερώτημα είναι γιατί δεν διενεργήθηκε ΕΔΕ πάνω στο θέμα αυτό. Και, δεύτερον, σας ερωτώ και θέλω μία απάντηση: Καλέσατε τον κύριο Αρχηγό να του ζητήσετε να εξηγήσει γύρω από το πρόβλημα αυτό; Ποιες εξηγήσεις σας έδωσε; Τις κρίνατε ικανοποιητικές αυτές τις εξηγήσεις; Τι συμβαίνει τέλος πάντων; Αλλά, εν πάση περιπτώσει, αφού έχει δημιουργηθεί αυτός ο θόρυβος, ένας θόρυβος ο οποίος εξανάγκασε τον Αρχηγό της Ελληνικής Αστυνομίας, όπως γράφουν σήμερα οι εφημερίδες, να κάνει αίτηση εξαίρεσης του Εισαγγελέα Πρωτοδικών κ. Γεράκη, ο οποίος διενεργεί αυτήν την έρευνα, από εδώ και πέρα πλέον το όνομά του συζητείται και συζητείται ευρέως. Και από άλλους μπορεί να συζητείται θετικά, από άλλους όμως, τους πολλούς πιθανότατα, συζητείται αρνητικά. Αυτός ο άνθρωπος, με όλη τη συμπάθεια, μπορεί να είναι εξαιρετικός, μπορεί να είναι έντιμος και μπορεί εν τέλει να αθωωθεί, όπως αθωώθηκε και ο Νηστικάκης. Σε αυτόν αναφερόμουν προηγουμένως, ο οποίος όμως είχε την ευθιξία και παραιτήθηκε μόλις εδόθη στον Τύπο κάτι το οποίο τον αφορούσε και πλέον ανεπηρέαστα και η δικαιοσύνη και ο ίδιος προσπάθησε και απέδειξε την αθωότητά του. Ο Αρχηγός της Ελληνικής Αστυνομίας δεν πρέπει μόνο να είναι τίμιος, πρέπει και να φαίνεται τίμιος.
Τούτη την ώρα, λοιπόν, υπάρχει αυτό το πρόβλημα. Και ας μη με κάνετε να πιστέψω εκείνο το οποίο κυκλοφορεί, ότι προστατεύεται από το αρκαδικό λόμπι, από το λόμπι των Αρκάδων: Ο κ. Γιαννόπουλος, κ. Ρέππας, κ. Λαλιώτης και μάλιστα αναφέρεται ο κ. Σκανδαλίδης, ως υπηρετήσας επι μακρόν στην Ρόδο, ο κ. Γεωργακόπουλος. Αυτά δεν θέλω να τα πιστέψω. Αυτά όμως λέγονται και δικαιώνομαι όσον αφορά τη θέση σας απέναντι στο πρόσωπο του Αρχηγού, διότι, όταν λέγονται τόσα πολλά, κυκλοφορούν τόσα πολλά, συζητούνται, αν θέλετε, κουτσομπολιά, από εκεί και πέρα ο Αρχηγός της Ελληνικής Αστυνομίας δεν μπορεί να κάνει τη δουλειά του. Αυτή είναι η θέση μας πάνω στο πρόβλημα το οποίο έχει ανακύψει.
Ως εκ τούτου θα πρέπει εσείς ως Υπουργός Δημόσιας Τάξης, ο οποίος εμφανίζεται τον εαυτό σας ως σταυροφόρο της προσπάθειας για ανάκαμψη στο χώρο της διώξεως του εγκλήματος -που εγώ δεν έχω κανένα λόγο να μην πω ότι κάνετε κάποια προσπάθεια, ανεπιτυχή μέχρι τώρα, θα ευχηθώ αργότερα ευτυχή- να δείτε και αυτό το πρόβλημα. Σας ευχαριστώ πολύ.
ΠΡΟΕΔΡΕΥΩΝ (Παναγιώτης Ν. Κρητικός): Προχώρησα προηγουμένως στην επιχειρηματολογία του κ. Μαρκογιαννάκη ως παθών, για να προσθέσω ότι πολλοί προερχόμαστε από τη συμπαθή τάξη των κτηνοτρόφων και την εκτιμούμε ιδιαίτερα, αλλά υπάρχουν μερικοί ασύδοτοι κτηνοτρόφοι, κύριε Υπουργέ. Βεβαίως δεν έχετε ευθύνη, διότι η δικαιοδοσία και η αρμοδιότητα έχει περιέλθει στη Νομαρχιακή Αυτοδιοίκηση, στο νομάρχη, ο οποίος τους αντιμετωπίζει ανάλογα με την τοποθέτησή τους.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Είπαμε να αλλάξει.
ΠΡΟΕΔΡΕΥΩΝ (Παναγιώτης Ν. Κρητικός): Αν μεν ο κτηνοτρόφος είναι ψηφοφόρος, έχει την προστασία του νομάρχη, αν είναι αντίθετος ο νομάρχης, επιχειρεί αρχήν διώξεως, όχι για να τον συνετίσει, αλλά για να τον κάνει και εκείνον ψηφοφόρο του. Θα πρέπει να το δούμε το θέμα, γιατί είναι ιδιαίτερα σοβαρό.
Ο κ. Γκελεστάθης έχει το λόγο.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, δεν ήταν ικανοποιητική η απάντηση που μας έδωσε ο κύριος Υπουργός Δημόσιας Τάξης, διότι εμείς δεν αναφερθήκαμε στο χρονικό διάστημα που ο ίδιος βρίσκεται στη θέση αυτή. Αναφερθήκαμε στα εξήμισι χρόνια που είναι η Κυβέρνηση του ΠΑ.ΣΟ.Κ. στην εξουσία. Ο απολογισμός ο οποίος γίνεται μέχρι σήμερα, σχετικά με το έργο που έχει γίνει στον τομέα αυτό, δεν είναι απλώς απογοητευτικός, αλλά είναι κάτι περισσότερο, γιατί τα αποτελέσματα είναι τόσο απαράδεκτα, που ασφαλώς πρέπει να γίνει μεγάλη προσπάθεια για να επανέλθουν τα πράγματα εκεί που πρέπει.
Δεν υπάρχει καμία αμφιβολία ότι στην Αίθουσα αυτή δεν μιλάμε σε προσωπικό επίπεδο, αλλά μιλάμε με τις ιδιότητές μας. Υποχρέωσή μας είναι να κάνουμε καλόπιστη κριτική και με επιχειρήματα, διότι έτσι μπορεί να συμβάλουμε στη βοήθεια των Σωμάτων Ασφαλείας.
Εδώ, κύριε Πρόεδρε, συμβαίνει το εξής. Η κατάσταση, στην Ελληνική Αστυνομία ιδιαίτερα, είναι γνωστή σε όλους μας. Υπάρχει ένας μικρός αριθμός αξιωματικών, οι οποίοι σε συνεννόηση με τα γραφεία της Χαριλάου Τρικούπη παρεμβαίνουν διαρκώς σε πολλές λειτουργίες της Αστυνομίας και οι ενέργειες αυτές ασφαλώς δεν ελέγχονται από τον Υπουργό. Είναι όμως μια πραγματικότητα, η οποία συζητείται καθημερινά μεταξύ των αξιωματικών του Σώματος.
Είναι επίσης γνωστά τα αποτελέσματα των παρεμβάσεων αυτών. Για το λόγο αυτόν πρέπει να καταβληθεί μια προσπάθεια οπωσδήποτε να εξουδετερωθεί ο κομματισμός από την επιρροή που ασκεί στο Σώμα της Ελληνικής Αστυνομίας.
Θέλω να πω στον κύριο Υπουργό Δημόσιας Τάξης, ότι, όταν έγιναν οι κρίσεις για τις προαγωγές, τουλάχιστον όταν ήμουν εγώ στη θέση του Υπουργού Δημόσιας Τάξης, έγιναν με τόσο σωστά κριτήρια, που κανένας αξιωματικός δεν προσέφυγε για την κρίση στην οποία είχε υποβληθεί. Καταλαβαίνετε τι πάει να πει αυτό.
Κύριε Υπουργέ, δεν μας απαντήσατε για το 12%. Θεσμοθετήσαμε το μέτρο αυτό, για να έχουν μια ηθική υποστήριξη οι αστυνομικοί και οι πυροσβέστες στην εκτέλεση του καθήκοντός τους. Τότε, την περίοδο εκείνη, είχε δολοφονηθεί από έναν έμπορο ναρκωτικών ένας αστυφύλακας, ο οποίος τον κατεδίωκε στην περιοχή του Αιγάλεω. Βέβαια οι συνέπειες στην οικογένειά του καταλαβαίνετε πόσο τραγικές ήταν.
'Ετσι, λοιπόν, νομίζω ότι και με αυτό το μέτρο είχαμε υποστηρίξει το ηθικό των αστυνομικών και των πυροσβεστών στην εκτέλεση του καθήκοντός τους, ώστε, αν θυσίαζαν και τη ζωή τους, να ήξεραν ότι η πολιτεία θα είναι δίπλα στην οικογένειά τους και, εν πάση περιπτώσει, το παιδί τους θα μπορούσε να είχε εξασφαλισμένη μια σταδιοδρομία. 'Αλλωστε είχε και μια σκοπιμότητα το μέτρο αυτό, διότι είναι γνωστό ότι τα παιδιά των αστυνομικών έχουν εθιστεί στο θέμα της Αστυνομίας από την παρουσία του πατέρα τους στο Σώμα και ίσως να είναι με ηυξημένα προσόντα η προσφορά των υπηρεσιών τους, αν θα κατατάσσοντο στην Ελληνική Αστυνομία.
Θέλω, κύριε Πρόεδρε, με την ευκαιρία αυτή να υψώσω και εγώ τη φωνή μου να γίνει μια γενικότερη προσπάθεια εναντίον αυτής της μεθοδευμένης εκστρατείας που γίνεται με τη γενίκευση, δηλαδή να συκοφαντείται η Αστυνομία και το σύνολο των αστυνομικών, επειδή από τους σαράντα πέντε χιλιάδες ελαχιστότατοι πατούν τον όρκο τους και παρανομούν.
Αν είμαι καλά πληροφορημένος, νομίζω ότι εξήντα επτά αστυνομικοί είναι συνολικά μέχρι σήμερα αυτοί που έχουν ελεχθεί πειθαρχικά για την παράβαση του καθήκοντός τους. Επομένως πρέπει να πάρετε εσείς την πρωτοβουλία. Γίνεται ένα περιστατικό και ομιλούν για τους αστυνομικούς, αλλά δεν κατονομάζουν το συγκεκριμένο πρόσωπο που παρανόμησε και βέβαια υφίσταται τις συνέπειες του νόμου.
Κύριε Πρόεδρε, τελειώνοντας θα ήθελα να πω δύο λόγια για την Αγροφυλακή. Εμείς, κύριε Υπουργέ της Δημόσιας Τάξης, τότε που ήμεθα στην Κυβέρνηση, πήραμε μία σειρά μέτρων ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
ΠΡΟΕΔΡΕΥΩΝ (Παναγιώτης Ν. Κρητικός): 'Εχετε υπερβεί το χρόνο σας, κύριε Γκελεστάθη.
ΝΙΚΟΛΑΟΣ ΓΚΕΛΕΣΤΑΘΗΣ: Ναι, κύριε Πρόεδρε, αλλά είπατε προηγουμένως για τους τσοπαναρέους και τώρα μεταφέρω την άποψή τους, καθώς επίσης και των γεωργών της Ρούμελης, ότι η Αγροφυλακή, πέραν των άλλων, είχε προσφέρει θετικές υπηρεσίες στον τομέα της ασφάλειας των επαρχιών μας, αλλά, όπως είπα και στην πρωτολογία μου, πέραν των αυστηρών καθηκόντων της και στους άλλους τομείς δίωξης, της καλλιέργειας των χασισόδενδρων, της αρχαιοκαπηλίας, κ.ο.κ.
Εμείς, λοιπόν, είχαμε θεσμοθετήσει το 1993 και είχαμε πάρει μέτρα για ενίσχυση του προσωπικού της Αγροφυλακής με τον εξοπλισμό του και με την κατάταξη χιλίων αγροφυλάκων, εκατόν εξήντα πέντε αρχιφυλάκων και τριάντα πέντε αγρονόμων.
Θέλω με την ευκαιρία αυτή, κύριε Πρόεδρε, να πω στον κύριο Υπουργό ότι ο διαγωνισμός εκείνος για την κατάταξη και αριθμού αυτού του προσωπικού στην αγροφυλακή είχε γίνει με κάθε νομιμότητα και με άψογες διαδικασίες.
ΠΡΟΕΔΡΕΥΩΝ (Παναγιώτης Ν. Κρητικός): Πρέπει να τηρούμε το χρόνο, κύριοι συνάδελφοι, ο καθένας εκ των παραγόντων της κοινοβουλευτικής διαδικασίας.
ΝΙΚΟΛΑΟΣ ΓΚΕΛΕΣΤΑΘΗΣ: Τα ονόματά τους είχαν δημοσιευθεί στην Εφημερίδα της Κυβερνήσεως στο παράρτημα αριθμός 25 στις 8 Σεπτεμβρίου του 1993 και όλως απαράδεκτα δεν προσελήφθησαν αυτοί οι άνθρωποι, οι οποίοι υποβλήθηκαν στην ταλαιπωρία και στα έξοδα της συμμετοχής τους στο διαγωνισμό.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε συνάδελφε.
ΝΙΚΟΛΑΟΣ ΓΚΕΛΕΣΤΑΘΗΣ: Αν πρόκειται τελικά να προχωρήσετε σε ανασύσταση της Αγροφυλακής και στην πρόσληψη προσωπικού, να έχετε υπόψη σας ότι η κατηγορία αυτών των Ελλήνων πολιτών περιμένει τη δικαίωσή τους. 
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ζαφειρόπουλος έχει το λόγο. 
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, ο Κοινοβουλευτικός Εκπρόσωπος του ΠΑ.ΣΟ.Κ. κ. Γεωργακόπουλος, βέβαια είναι απών, αλλά πριν φύγει είπε: "δεν ξεχνάω το κράτος της Νέας Δημοκρατίας, δεν μπορείτε να κατηγορείτε αυτήν την Κυβέρνηση για κομματισμό". Εμείς δεν κατηγορήσαμε για κομματισμό την Κυβέρνηση και βεβαίως έχει δίκιο ο κ. Γεωργακόπουλος. Δεν μπορεί να ξεχάσει κανένας 'Ελληνας το κράτος της Νέας Δημοκρατίας, διότι το κράτος της Νέας Δημοκρατίας, οσάκις κυβερνούσε, είχε οραματισμούς και γι'αυτό κυβερνώντας εδραίωσε τη δημοκρατία, ενέταξε τη χώρα στην Ευρωπαϊκή 'Ενωση, ενέταξε τη χώρα στην οικονομική ένωση με το Μάαστριχτ και βεβαίως έχει μία ιστορία θετική προς το συμφέρον του ελληνικού λαού. Δικαιολογημένα ξεχνάει το παλαιό κράτος του σοσιαλισμού ο κ. Γεωργακόπουλος. Ξεχνάει το κράτος εκείνο του σοσιαλισμού που λέει ότι εκδημοκράτησε τον τόπο, ξεχνάει το "ΕΟΚ και ΝΑΤΟ το ίδιο συνδικάτο" και όλα αυτά τα πράγματα και έρχεται σήμερα να θυμηθεί τη λαϊκή κυριαρχία, το κράτος του εκσυγχρονισμού και το κράτος του νεοπλουτισμού και της νεοπλουτίστικης κυριαρχίας. Γι'αυτά έχει δίκιο, αλλά εμείς δεν μιλάμε γι'αυτά σήμερα. Εμείς μιλάμε για το θέμα της Αστυνομίας.
'Εχει αυτό το κράτος, λοιπόν, του "εκσυγχρονισμού" την πολιτική βούληση να αφήσει ελεύθερα τα Σώματα Ασφαλείας, να τα ενισχύσει και να εγγυηθεί τη λειτουργία των Σωμάτων Ασφαλείας; Αρχίζει από τις βιοτικές ανάγκες μέχρι τις ανάγκες λειτουργίας γνώσεων, εκπαίδευσης, τεχνικών μέσων κλπ., ώστε να εδραιώσει και να εμπεδώσει το αίσθημα της ασφάλειας του ελληνικού λαού; Αν αυτό το έχει, καλό θα ήταν να μας το πει. Να πει ότι το εκσυγχρονισμένο κράτος, η εκσυγχρονιστική κυβέρνηση, η Κυβέρνηση του ΠΑ.ΣΟ.Κ. θα εγγυηθεί και μεταμελείται ότι στο μέλον πλέον θα κοιτάξει τον 'Ελληνα πολίτη και όχι απλώς και μόνο το αν θα ξεχνάει ή θα θυμάται τα διάφορα κράτη και τις διάφορες κυβερνήσεις.
Εκείνο το οποίο έχει σημασία, κύριε Πρόεδρε, είναι ότι η αναδεικνύεται καθημερινά η ανάγκη να εκσυγχρονιστούν τα Σώματα Ασφαλείας. Και τα Σώματα Ασφαλείας, για να εκσυγρονιστούν, πρέπει να ικανοποιηθούν και οι βιοτικές τους ανάγκες αλλά και οι ανάγκες λειτουργίας τους.
Εμείς προτείναμε. Βεβαίως έχει δίκιο ο εκπρόσωπος του Κομμουνιστικού Κόμματος ότι συμφωνούμε. Αλλά δεν συμφωνούμε εμείς με την Κυβέρνηση, η Κυβέρνηση συμφωνεί με εμάς. Είναι ένα βήμα προόδου.
Γι' αυτό είπα και εγώ προηγουμένως ότι υπάρχει κάποιο δείγμα από το σημερινό Υπουργό. Γιατί αρχίζουν και συμφωνούν με αυτά που τόσα χρόνια σωστά τους έχουμε προτείνει και σωστά τόσα χρόνια είχαμε υποστηρίξει. Γιατί και αυτό το 12% που είχε καθιερωθεί επί υπουργίας κ. Γκελεστάθη ήταν ένα ηθικό έρεισμα για την Αστυνομία. Δεν λέμε εμείς ότι οι πανελλήνιες εξετάσεις δεν είναι σωστές για την Αστυνομία. Αλλά γιατί καταργούν και αυτό το προνόμιο; Βέβαια, δεν είναι προνόμιο, αλλά ηθική στήριξη της Αστυνομίας αυτό το 12% ή οτιδήποτε άλλο.
Μήπως δεν θα πρέπει να επανέλθει πάλι η Αγροφυλακή ή να επανέλθουν και να αποκατασταθούν όλα αυτά τα σώματα και αντί να υπηρετούν μία Κυβέρνηση, να υπηρετούν τον ελληνικό λαό; Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Παρακολούθησα με προσοχή τις ομιλίες και παρατηρήσεις όλων των συναδέλφων και νομίζω ότι κανείς δεν μπορεί να κλείνει τα μάτια απέναντι στα προβλήματα. Νομίζω ότι είναι ατόπημα να το κάνει κανείς. Δηλαδή, να έχει ψευδαισθήσεις απέναντι στα προβλήματα.
Από την άλλη όμως, κύριοι συνάδελφοι, το ίδιο ατόπημα είναι να υψώνουμε τον πήχη και να υπερβάλουμε πολλές φορές στο μέγεθος των προβλημάτων.
Νομίζω ότι πρέπει να αντιμετωπίσουμε τα προβλήματα στην πραγματική τους διάσταση, στο πραγματικό τους μέγεθος, γιατί μόνο μία σωστή διάγνωση μπορεί να δώσει και σωστή λύση.
Κύριοι συνάδελφοι, η εγκληματικότητα στην Ελλάδα είναι η χαμηλότερη σ' όλη την Ευρώπη. Αυτή είναι η πραγματικότητα.
Πολύ σωστά είπε ο κ. Παυλόπουλος ότι έχουμε μια ποιοτική μεταβολή, η οποία ποικίλλει κάθε μέρα όλο και περισσότερο, με την έννοια ότι όλο και νέες μέθοδοι εισέρχονται στον τρόπο με τον οποίο δρουν οι κακοποιοί, αναπτύσσονται τεχνολογικά και είναι προφανές ότι πρέπει το κράτος, οι αρχές ασφαλείας όλων των χωρών, να τρέχουν με ακόμη μεγαλύτερες ταχύτητες για να προλάβουν αυτά τα γεγονότα.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Αυτό όμως έχει αυξητική τάση της εγκληματικότητας και όχι μειωτική.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Θα σας καλύψω αμέσως, κύριε Ζαφειρόπουλε.
Είχαμε τα τελευταία χρόνια, από τις αρχές της δεκαετίας του '60, μια ραγδαία αύξηση της εγκληματικότητας λόγω των αλλαγών που έγιναν στο περιβάλλον μας και λόγω των κοινωνικοοικονομικών αλλαγών που έχουμε και στη χώρα μας. Αυτό δεν είναι ελληνικό φαινόμενο αλλά παγκόσμιο. Εμείς δεν είμαστε έτοιμοι να το αντιμετωπίσουμε από εκείνη την εποχή ακόμα και βεβαίως και η ίδια η Αστυνομία εκείνη την εποχή κατελήφθη εξαπίνης, με αποτέλεσμα να γνωρίσουμε πρωτοφανή γεγονότα.
Νομίζω ότι τα τελευταία χρόνια έγινε μια προσπάθεια για υποδομές, για εκπαίδευση και μια σειρά άλλες ενέργειες και αποφάσεις οι οποίες έχουν ληφθεί προκειμένου να ανταποκριθούμε στο αυτονόητο που είναι, όπως κι εσείς είπατε, η ασφάλεια του πολίτη και η ασφάλεια της χώρας.
Εκείνο το οποίο είναι δεδομένο και δεν πρέπει να αμφισβητηθεί -όπως σας είπα να αναφερόμαστε στα πραγματικά γεγονότα- είναι ότι η εγκληματικότητα το 1999 έχει μειωθεί αισθητά σημαντικά. Αυτό είναι και η γνώμη των πολιτών. 'Οχι μόνο η δική μου. Το πρώτο συμπέρασμα είναι αυτό. Και αυτό είναι αποτέλεσμα μιας προσπάθειας που κάνει η Ελληνική Αστυνομία για να αντιμετωπίσει το θέμα της λαθρομετανάστευσης.
Ρώτησε προηγουμένως ο κ. Αγγουράκης και πολύ σωστά. Εγώ θέλω να απαντήσω σε αυτό το ζήτημα. Είναι ο λαθρομετανάστης και εγκληματίας. Αυτό είναι προφανές. Η απάντηση είναι κατηγορηματικά, όχι. 'Ομως η λαθρομετανάστευση δημιουργεί ένα κλίμα στη χώρα συνολικά. Ο λαθρομετανάστης δυστυχώς έχει και πολλές ουρές από πίσω του. 'Αρα το ζητούμενο είναι -και συμφωνώ με τον κ. Παυλόπουλο- μία μεταναστευτική πολιτική, η οποία θα έχει δύο όψεις. Η μία όψη πρέπει να είναι μία ανοιχτή προοδευτική πολιτική περιφρούρησης των οικονομικών και κοινωνικών δικαιωμάτων των οικονομικών μεταναστών και ενσωμάτωσης στην ελληνική κοινωνία και από την άλλη πλευρά μία αυστηρή πολιτική σε ό,τι αφορά τους κανόνες εισόδου, παραμονής στη χώρα και σεβασμού στους πολίτες αυτής της χώρας. Και εδώ νομίζω ότι πρέπει να συμφωνήσουμε. Δεν είναι δυνατόν η χώρα να θεωρείται ξέφραγο αμπέλι. Και εμείς δεν το επιτρέπουμε πλέον αυτό. Αυτή η υπόθεση με τα μιλιούνια των αλλοδαπών, που μπαίνανε ανεξέλεγκτα μέσα στη χώρα, κύριοι συνάδελφοι, έχει κλείσει και θα κλείσει οριστικά. Δεν έχει επάνοδο αυτή η υπόθεση. Δεν πρόκειται να επιτραπεί σε κανέναν να εισέλθει στη χώρα παράνομα. 'Εχει η χώρα αυτή κανόνες για να εισέλθει κανείς νομίμως να εργαστεί. 'Εχουμε ανάγκη από εργατικά χέρια και ιδιαίτερα στις αγροτικές εργασίες, όπως είπε προηγουμένως ο κ. Αποστόλου. Δεν μπορεί όμως να απασχολούνται παράνομα αλλοδαποί στη χώρα μας.
Το ζήτημα των υποδομών, επειδή αναφέρθηκε ο κ. Μητσοτάκης προηγουμένως. Πρέπει να σας πω -λησμόνησα να το αναφέρω στην αρχή- ότι εκτελείται ένα μεγάλο πρόγραμμα για τα δεδομένα της Ελληνικής Αστυνομίας. Φτάνει τα εξήντα τρία και μισό δισεκατομμύρια. 'Ηδη αυτήν τη στιγμή είναι σε εξέλιξη μία σειρά από διαγωνισμοί και ολοκληρώνονται. Πραγματικά θα πάρει η Αστυνομία χιλιάδες αυτοκίνητα περιπολικά και ό,τι άλλο είναι αναγκαίο προκειμένου να οργανώσει καλύτερα επιχειρησιακά τις προσπάθειές της, με νέες τεχνολογίες, με όλα τα αναγκαία, εν πάση περιπτώσει, μέσα για να κάνει καλά τη δουλειά της.
Το ζήτημα της τροχαίας. Λησμόνησα να αναφέρω προηγουμένως ότι είναι η πρώτη χρονιά, κύριοι συνάδελφοι, μετά το 1985 -αν θυμάστε εκείνος ο χρόνος ήταν έτος για τα ατυχήματα, έτος κυκλοφοριακής αγωγής- μετά από δεκαπέντε ολόκληρα χρόνια για πρώτη φορά φέτος έχουμε μία μείωση της τάξεως του 4% εώς 5% στα ατυχήματα. Θα με ρωτήσει κανείς, είναι αυτό σημαντικό; Κατά τη γνώμη μου, ναι, είναι σημαντικό. Τουλάχιστον άρχισε μία αντίστροφη πορεία σε μία υπόθεση για την οποία θρηνούμε όλοι μας, κάθε Σαββατοκύριακο ιδίως, εκατοντάδες θύματα. Και είναι αποτέλεσμα της προσπάθειας που κάνουν οι Αρχές της Αστυνομίας, η Τροχαία, αστυνόμευσης των δρόμων με κάποιους καινούριους τρόπους, νέες μεθόδους και μια σειρά από άλλα νέα πράγματα που θα εφαρμοστούν.
Σχετικά με το οργανωμένο έγκλημα. Νομίζω ότι οργανωμένο έγκλημα στην Ελλάδα με την κλασική έννοια είναι όχι απλώς σε χαμηλά ποσοστά, αλλά σε ασήμαντα ποσοστά. Και δεν έχουν εκδηλωθεί εδώ τα προβλήματα τα οποία υπάρχουν σε άλλες χώρες. Και δεν το λέγω αυτό για να αρνηθώ καμία πραγματικότητα. Απλά αυτό το ελάχιστο που έγινε -αυτό που μας ήρθε, όπως πολύ σωστά είπε ο κ. Παυλόπουλος, προηγουμένως από τις χώρες της τέως Σοβιετικής 'Ενωσης και από τις χώρες της Ανατολικής, Κεντρικής Ευρώπηςκατά τη γνώμη μου είναι πολύ σημαντικό. 'Εχει γίνει ειδική ομάδα δράσης στην Αστυνομία, προκειμένου να καταπολεμήσει αυτό το συγκεκριμένο οργανωμένο έγκλημα, έτσι ώστε να μην πάρει διαστάσεις.
'Ισως είναι η πιο επικίνδυνη διάσταση της εγκληματικότητας, όπως πολύ σωστά είπε ο κ. Μαρκογιαννάκης, που μπορεί να γνωρίσει μια χώρα και ένας πολίτης.
Η Αγροφυλακή. Σας είπα προηγουμένως ότι είμαι απ'αυτούς που συμφωνούν για την ίδρυση ενός Σώματος που θα αναλάβει το θέμα της φύλαξης της υπαίθρου. Δεν ξέρω αν θα λέγεται Aγροφυλακή ή κάπως αλλιώς. Δεν μπορώ να απαντήσω πιο συγκεκριμένα, αφ'ενός μεν γιατί δεν είναι θέμα αποκλειστικά της αρμοδιότητάς μου, όπως ξέρετε, αφ'ετέρου γιατί δεν έχουν ληφθεί αποφάσεις από την Κυβέρνηση. Γεγονός είναι ότι η Κυβέρνηση εξετάζει θετικά αυτό το αίτημα. Αυτό μπορώ να πω προς το παρόν.
Για τον Αρχηγό. Ο σημερινός Αρχηγός της Αστυνομίας εκτιμώ ότι είναι ένας ικανός άνθρωπος με προσφορά στο Σώμα. Υπάρχουν όλα αυτά που αναφέρατε προηγουμένως. Εγώ επαναλαμβάνω ότι δεν πρέπει να δικάσουμε κανέναν εδώ μέσα. Και μέχρι στιγμής από τις διώξεις που έχουν γίνει, δεν υπάρχουν ατιμωτικά, όπως λέγεται, αδικήματα. Αλλά θα σας παρακαλούσα πάρα πολύ και πάλι για μια ακόμα φορά, να είμαστε προσεκτικοί. Γιατί, επειδή βλέπω και εγώ κάποια δημοσιεύματα, ουδείς γνωρίζει πτυχές και παραμέτρους αυτών των υποθέσεων. Και για να μην εκπλαγούμε, μήπως υπάρχουν πτυχές δηλαδή εντελώς διαφορετικές, καλό θα είναι, πιστεύω, να έχουμε σεβασμό και εμπιστοσύνη στη δικαιοσύνη, έτσι ώστε να βγάλει αυτή τα δικά της συμπεράσματα και τα δικά της πορίσματα. Αυτό θέλω να πω προς το παρόν και τίποτε παραπέρα.
Να συνεχίσω, κύριοι συνάδελφοι, με το θέμα της εμφάνισης των αστυνομικών σε τηλεοπτικές εκπομπές. Αυτό έχει δύο όψεις, κατά τη γνώμη μου. Η μία όψη είναι αυτή που αναφέρετε σεις για την εικόνα. Και δεν διαφωνώ μαζί σας. Υπάρχει και η άλλη όψη, όμως, ότι δεν πρέπει να συγκαλύψουμε τίποτε. Και εγώ είμαι της άποψης ότι δεν πρέπει να συγκαλύψουμε τίποτε και κανέναν επιτέλους και πρέπει να κλείσει αυτή η υπόθεση με όλους αυτούς τους άθλιους τύπους οι οποίοι κατά καιρούς -οι ελάχιστοι αυτοί- δημιουργούν προβλήματα στην Αστυνομία, στην εικόνα της Αστυνομίας, στην αξιοπιστια του Σώματος και στην εμπιστοσύνη, αν θέλετε, του πολίτη.
Γι'αυτό, λοιπόν, όπως ξέρετε, έχουμε θεσμοθετήσει τον εκπρόσωπο Τύπου ο οποίος εμφανίζεται για λογαριασμό της Αστυνομίας. Και, δεύτερον, έχουμε θεσπίσει την υπηρεσία εσωτερικών υποθέσεων. Είναι μια υπόθεση που εσείς, κύριε Παυλόπουλε, παρακολουθήσατε από κοντά, κατά την ψήφιση του νομοσχεδίου, τη συζήτησή του και στη συνέχεια τον ορισμό του επικεφαλής. Εγώ εκτιμώ ότι αυτή η υπηρεσία πολύ σύντομα θα αποδώσει αποτελέσματα. Ολοκληρώνοντας, κύριοι συνάδελφοι...
ΝΙΚΟΛΑΟΣ ΓΚΕΛΕΣΤΑΘΗΣ: Για το 12%; 
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Ναι, ζητώ συγγνώμη, το λησμόνησα.
'Οπως ξέρετε, η Κυβέρνηση πήρε μία απόφαση συνολική, να καταργήσει όλες αυτές τις διακρίσεις, κατά τη γνώμη μου πολύ σωστά. Γιατί, άραγε, ο γιος ή η κόρη του απλού εργάτη, του εργαζόμενου, του αγρότη, δεν θα πρέπει να έχει τα ίδια δικαιώματα με οποιονδήποτε άλλον; Νομίζω ότι ορθώς κατηργήθη το μέτρο του 12%, αν και για την Αστυνομία φέτος σε αντίθεση με το Στρατό ίσχυσε.
Ολοκληρώνω, λοιπόν. Επειδή προηγουμένως ο Κοινοβουλευτικός Εκπρόσωπος κ. Παυλόπουλος μίλησε για συναίνεση -και εκτιμώ ιδιαίτερα αυτό το στοιχείο και πιστεύω ότι η συναίνεση πρέπει να αποτελέσει στοιχείο της πολιτικής μας συνεννόησης και επικοινωνιας για όλα τα μεγάλα θέματα, πόσο μάλλον ένα ζήτημα που απασχολεί καθολικά τους πολίτες, πόσο μάλλον ένα ζήτημα που αφορά κατ'εξοχήν μια κρατική λειτουργία- για μια ακόμα φορά θέλω να σας δηλώσω ότι είμαι ανοιχτός στη συζήτηση, στην επικοινωνία, στη συναίνεση, στην κατάθεση προτάσεων, στην αποδοχή προτάσεων χρήσιμων και εποικοδομητικών, προκειμένου να συμβάλουμε όλοι σ'αυτό που συμφωνήσαμε εδώ μέσα, ότι πρέπει να εμπεδώσουμε την τάξη και την ασφάλεια στη χώρα. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παυλόπουλος, Κοινοβουλευτικός Εκπρόσωπος της Νέας Δημοκρατίας, έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Για πολύ λίγα λεπτά, κύριε Πρόεδρε.
Κύριε Υπουργέ, θα ήθελα κλείνοντας αυτήν τη συζήτηση, να σας παρακαλέσω...
ΠΡΟΕΔΡΕΥΩΝ (Παναγιώτης Ν. Κρητικός): Τον τελευταίο λόγο τον έχει η Κυβέρνηση, όπως ξέρετε.
ΠΡΟΚΟΠΗΣ ΠΑΥΛΟΠΟΥΛΟΣ: Κλείνοντας τη συζήτηση από την πλευρά μου, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Ωραία.
ΠΡΟΚΟΠΗΣ ΠΑΥΛΟΠΟΥΛΟΣ: Τον Κανονισμό λίγο ως πολύ τον έχουμε μάθει όλοι.
Θα σας παρακαλούσα, κύριε Υπουργέ, να σκύψετε πολύ -όχι λίγο- τις ημέρες που έρχονται και ως τις εκλογές φυσικά, στον τρόπο με τον οποίον εμφανίζεται στο εξωτερικό η κατάσταση, που επικρατεί στη χώρα, σε ό,τι αφορά τα ζητήματα της ασφάλειας και της φύλαξης γενικότερα των συνόρων. 'Εχω την εντύπωση ότι αδίκως τραυματίζεται ανεπανόρθωτα η εικόνα με φαινόμενα σαν και αυτά, τα οποία είδαμε πρόσφατα.
Είναι ανάγκη να αστυνομευθούν όλα τα λιμάνια. Υπάρχουν στοιχεία, κύριε Υπουργέ, σύμφωνα με τα οποία είναι ανεξέλεγκτη η κίνηση των λαθρομεταναστών και σε ό,τι αφορά την είσοδο και σε ό,τι αφορά την έξοδο. Κι αυτό το λέω μετά λόγου γνώσεως. Δεν θέλω να πω περισσότερα.
Στόχος μας δεν είναι εδώ να δημιουργούμε προβλήματα σε βάρος της χώρας. Και θέλω να πω -γιατί μιλήσατε στο τέλος για συναίνεση- με αρκετή περίσκεψη, αλλά και αρκετή, αν θέλετε, θλίψη, ότι από την πλευρά μας -και έκανα μία μικρή στατιστική τώρα που κλείνει σιγά-σιγά ο κύκλος αυτής της Βουλής- πάμπολλα νομοσχέδια, ακόμα και εκείνα που είχαν μικρές τομές, εμείς τα ψηφίσαμε και συναινέσαμε σε αυτά. Φυλλομέτρησα όμως και τα Πρακτικά της Βουλής στην προηγούμενη τριετία 1990-1993, έτσι, για να έχω μία αίσθηση της πραγματικότητας. Δεν μπόρεσα να βρω ούτε ένα νομοσχέδιο που να έχει συμφωνήσει τότε η νυν κυβερνώσα παράταξη ως Αξιωματική Αντιπολίτευση.
Το λέω αυτό όχι για να κάνω παρελθοντολογία, αλλά για να τονίσω αυτό με το οποίο έκλεισα την πρωτολογία μου. Φέρετε πολύ μεγάλη ευθύνη, εάν δεν γίνουν ορισμένα πράγματα, στο μικρό χρονικό διάστημα που απομένει ως προς τη θητεία αυτής της Κυβέρνησης, για να μπορέσουμε να θέσουμε τις βάσεις της απαλλαγής του Τόπου και από τη μάστιγα του εγκλήματος και από την εγκληματικότητα και από τη νοοτροπία που πάει να καλλιεργηθεί στην ελληνική κοινωνία.
Σας είπα πριν για την εικόνα η οποία καλλιεργείται στο εξωτερικό. Δεν είναι μόνο το θέμα της λαθρομετανάστευσης. Δεν είναι μόνο το θέμα του τραγικού ατυχήματος. Εγώ προσωπικά πιστεύω -το είπα πάλι κλείνοντας την ομιλία μου στην αρχή- ότι ορισμένοι εκμεταλλεύονται αυτήν την εικόνα, την πολλαπλασιάζουν, την παραποιούν. Και βλέπουμε δημοσιεύματα, τα οποία αποδίδουν στη χώρα και στις κυβερνήσεις, που έχουν εκλεγεί νόμιμα από τον ελληνικό λαό, προθέσεις ή, αν θέλετε, και ενέργειες, οι οποίες απάδουν στην ίδια την πολιτική και στο κοινοβουλευτικό πολίτευμα. Αυτά εκμεταλλεύονται.
Και έχω την εντύπωση -και το τονίζω για πολλοστή φορά- ότι εδώ, στο σημείο αυτό, ως προς το δημοσιεύμα που είδαμε πρόσφατα, η Κυβέρνηση θα έπρεπε να υπερασπιστεί πολύ περισσότερο και τη χώρα και τον εαυτό της και απέναντι στην ίδια της την πολιτική, αλλά κυρίως απέναντι σε όλους εκείνους οι οποίοι δίνουν τέτοιες πληροφορίες, όποιοι και αν κρύβονται από πίσω. Διότι θα χρειαζόταν να τονιστεί ότι δεν μπορεί να ανεχθεί, οποιαδήποτε ελληνική κυβέρνηση, πρόσωπα που δίνουν τέτοιου είδους πληροφορίες ή πρόσωπα που εμπλέκονται σε τέτοιου είδους διαρροές.
Υπάρχει ένα άλλο ζήτημα, το οποίο νομίζω ότι πρέπει να θιγεί και το οποίο νομίζω ότι πρέπει να δει και το Υπουργείο. Μιλήσατε για το θέμα των τροχαίων. Μην αυταπατώμεθα, κύριε Υπουργέ. Κι εσείς κάνετε πολλά δρομολόγια με το αυτοκίνητό σας κι εγώ κάνω πολλά περιερχόμενος την επαρχία. Δυστυχώς δεν είναι μεγάλη η παρουσία της Τροχαίας, η οποία έχει συμβάλει στη μείωση των τροχαίων ατυχημάτων. Δεν υπάρχει φύλαξη -ιδίως των εθνικών οδών- τόσο σημαντική, ώστε να μπορούμε να πούμε ότι υπάρχει βελτίωση, πέρα από την κατάσταση των οδών, πέρα από το γεγονός του φωτισμού των δρόμων. Ξέρετε πού οφείλεται η μείωση; Στο γεγονός ότι έχουμε πολλά καινούρια αυτοκίνητα και δεν έχουμε τα παλιά αυτοκίνητα, που ήταν υπαίτια, εν πολλοίς, για πολλά ατυχήματα, αλλά και στο γεγονός επίσης ότι επειδή είναι πολύ μεγάλη η κυκλοφοριακή συμφόρηση στους εθνικούς δρόμους, οι ταχύτητες πολλές φορές είναι μικρότερες και αποφεύγονται τα ατυχήματα ή τα ατυχήματα δεν είναι θανατηφόρα. Αυτό ας το δούμε.
Και κάτι άλλο, το οποίο το βλέπουμε καθημερινά εδώ στην Αθήνα. Η κατάσταση που επικρατεί σε ό,τι αφορά το παράνομο παρκάρισμα στην Αθήνα, είναι απαράδεκτη. Δεν σας λέω να πάτε μακριά. Ρίξτε μια ματιά στην Ακαδημίας, ρίξτε μια ματιά στους δρόμους γύρω-γύρω.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Δεν είναι αστυνομικό πρόβλημα.
ΠΡΟΚΟΠΗΣ ΠΑΥΛΟΠΟΥΛΟΣ: Το γνωρίζω.
Για να κλείσω όμως και αυτό το θέμα, θα ήθελα να σας πω ότι υπάρχουν -και πρέπει να υπάρξουν- τα κίνητρα εκείνα, τα οποία θα δώσουν να αντιληφθούμε, να καταλάβουμε ότι πρέπει να εφαρμοστεί το μέτρο, ότι θα σηκώνουν τα παράνομα αυτοκίνητα.
Και κάτι άλλο. Αυτό είναι ένα παράδειγμα, για να δείτε ότι πρέπει να γίνει η Δημοτική Αστυνομία, πρέπει να ολοκληρωθεί η Δημοτική Αστυνομία. 'Ομως, εάν συμβεί ό,τι συνέβη με τις άλλες αρμοδιότητες της Τοπικής Αυτοδιοίκησης, θα είναι δράμα. Αν δοθούν αυτές οι αρμοδιότητες και για τα θέματα αυτά στην Τοπική Αυτοδιοίκηση, με τον τρόπο που δόθηκαν παλιότερα και αλλες αρμοδιότητες, χωρίς δηλαδή να δοθούν ταυτόχρονα και τα μέσα για να τις ασκήσουν, το πρόβλημα θα είναι χειρότερο. Το ζήτημα δεν είναι να μεταθέσουμε την ευθύνη. Το ζήτημα είναι να ασκηθεί πράγματι αρμοδιότητα. 'Ομως, για να γίνει αυτό, χρειάζονται τα μέσα. Δεν είναι να μεταθέσουμε απλώς και μόνο τη σχετική αρμοδιότητα, γιατί συνέβη εν πολλοίς και το είδαμε με τους σεισμούς.
Η Δημοτική Αστυνομία, για να γίνει αστυνομία, για να πάρει από την Κρατική Αστυνομία ένα κομμάτι ευθύνης, θα πρέπει να την κάνει ίσα ή καλύτερα τη δουλειά της. Οπωσδήποτε καλύτερα. Εάν είναι να την κάνει χειρότερα, θα το μετανιώσουμε όλοι. Γι'αυτό θα πρέπει η Δημοτική Αστυνομία να γίνει με μέσα τα οποία θα οδηγήσουν στο να μπορεί, πράγματι, να ασκήσει τις αρμοδιότητες αυτές σε τοπικό επίπεδο.
Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): 'Εχετε να προσθέσετε κάτι, κύριε Υπουργέ; 
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): 'Οχι, κύριε Πρόεδρε. 
ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της υπ'αριθμόν 8/20-10-99 επερωτήσεως Βουλευτών της Νέας Δημοκρατίας προς τον Υπουργό Δημόσιας Τάξης με αντικείμενο την πολιτική της Κυβέρνησης στο χώρο της Δημόσιας Τάξης.
Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Δευτέρας 18 Οκτωβρίου 1999 και ερωτάται το Σώμα για την επικύρωσή τους.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς τα Πρακτικά της συνεδρίασης της Δευτέρας 18 Οκτωβρίου 1999 επικυρώθηκαν.
Δέχεσθε, κύριοι συνάδελφοι, να λύσουμε στο σημείο αυτό τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.50', λύεται η συνεδρίαση για την προσεχή Δευτέρα 8 Νοεμβρίου 1999 και ώρα 18.00', με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης σύμφωνα με την ημερήσια διάταξη.
O ΠΡΟΕΔΡΟΣ ΟΙ ΓΡΑΜΜΑΤΕΙΣ 

