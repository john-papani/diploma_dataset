ΣΥΝΕΔΡΙΑΣΗ Γ'
Τετάρτη 14 Ιουνίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ 
'Αδεια απουσίας του Βουλευτή Ι. Χωματά, 
Β. ΝΟΜΟΘΕΤΙΚΗ ΕΡΓΑΣΙΑ 
Συζήτηση επί των άρθρων του σχεδίου νόμου του  Υπουργείου Πολιτισμού: "Θέματα προετοιμασίας των Ολυμπιακών Αγώνων 2004 και άλλες διατάξεις", 
ΟΜΙΛΗΤΕΣ 
Επί του σχεδίου νόμου του Υπουργείου Πολιτισμού: 
ΔΑΜΑΝΑΚΗ Μ., 
ΚΑΝΕΛΛΗ Λ., 
ΚΕΦΑΛΟΓΙΑΝΝΗΣ Ε., 
ΛΙΑΝΗΣ Γ., 
ΜΑΓΚΡΙΩΤΗΣ Ι., 
ΠΑΓΚΑΛΟΣ Θ., 
ΠΑΥΛΙΔΗΣ Α., 
ΠΕΤΡΑΛΙΑ-ΠΑΛΛΗ Φ., 
ΣΜΥΡΛΗΣ - ΛΙΑΚΑΤΑΣ Χ., 
ΦΟΥΡΑΣ Α., 
ΧΟΥΡΜΟΥΖΙΑΔΗΣ Γ.

Π Ρ Α Κ Τ Ι Κ Α  Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ ΘΕΡΟΥΣ 2000
ΣΥΝΕΔΡΙΑΣΗ Γ'
Τετάρτη 14 Ιουνίου 2000
------------------
Αθήνα, σήμερα στις 14 Ιουνίου 2000, ημέρα Τετάρτη και ώρα 10.29' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Ολοκληρώθηκε η συζήτηση και ψηφίστηκε η αρχή του νομοσχεδίου: "Θέματα προετοιμασίας των Ολυμπιακών Αγώνων 2004 και άλλες διατάξεις" χθες και σήμερα εισερχόμαστε στη συζήτηση των άρθρων.
Το νομοσχέδιο έχει εννέα άρθρα και υπάρχει και μία υπουργική τροπολογία. Επίσης υπάρχουν τρεις εμπρόθεσμες τροπολογίες.
Κύριοι συνάδελφοι, δεν ξέρω από τα άρθρα αυτά ποια πρέπει να συζητηθούν χωριστά.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, το λόγο.
ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, είναι 8 άρθρα και ελάχιστες τροπολογίες. Νομίζω ότι είναι καλό να συζητήσουμε κάθε άρθρο ξεχωριστά. Υπάρχει χρόνος, έχουμε δύο μέρες και μάλιστα θα σας πρότεινα να συζητήσουμε τα άρθρα από 1 έως και 6 σήμερα και αύριο το  άρθρο 7 και το 8.
ΠΡΟΕΔΡΟΣ (Απόστολος Κακλαμάνης): Δεν νομίζω να έχει κανείς αντίρρηση. Ας προχωρήσουμε έτσι.
Επί του άρθρου 1, λοιπόν, ο κ. Σμυρλής-Λιακατάς έχει το λόγο.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Κύριε Πρόεδρε, στο άρθρο 1 που αναφέρεται σε μια σειρά από ζητήματα που τροποποιούν τη λειτουργία της Οργανωτικής Επιτροπής των Ολυμπιακών Αγώνων, θα ήθελα να σημειώσω και να ζητήσω από τον κύριο Υπουργό κάποια αλλαγή.
Είναι το σημείο στο οποίο ορίζεται ο αντικαταστάτης του προέδρου της Οργανωτικής Επιτροπής. Αναφέρει ότι ορίζεται ο αντιπρόεδρος ή ο διευθύνων σύμβουλος ή άλλο μέλος του διοικητικού συμβουλίου.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Είναι το σημείο η' του άρθρου 1.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Mάλιστα.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Στο τέλος δεξιά της σελίδας 7.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Σε ποιο άρθρο αναφέρεστε; 
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Είναι το άρθρο 1, κύριε Υπουργέ, εκεί που λέει πώς ορίζει ο πρόεδρος τον αντικαταστάτη του.
ΦΑΝΗ ΠΕΤΡΑΛΙΑ-ΠΑΛΛΗ: Εννοείτε τις αρμοδιότητες.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Λέει: "τον πρόεδρο αναπληρώνουν κατά σειρά, ο αντιπρόεδρος, ο διευθύνων σύμβουλος ή μέλος του διοικητικού συμβουλίου που ορίζεται από τον πρόεδρο". Το "ή μέλος του διοικητικού συμβουλίου που ορίζεται από τον πρόεδρο" είναι ένα ζήτημα. Δεν θα μπορούσα να φανταστώ πώς θα λειτουργούσε, αν ο πρόεδρος ή επί του συγκεκριμένου η πρόεδρος της Οργανωτικής Επιτροπής όριζε ένα μέλος του διοικητικού συμβουλίου, δηλαδή της ευρείας σύνθεσης, αντικαταστάτη της, που θα ήταν έξω από την τακτική σύνθεση, δηλαδή το πενταμελές όργανο, που δεν θα ήταν αντιπρόεδρος, που δεν θα ήταν ο διευθύνων σύμβουλος. Θεωρώ ότι είναι πέρα και έξω από τα δεδομένα, πέρα και έξω από τα συνηθισμένα, πέρα και έξω από ένα τρόπο λειτουργίας μιας διοίκησης ενός διοικητικού συμβουλίου και μάλιστα ενός τέτοιου διοικητικού συμβουλίου.
Θα παρακαλούσα τον κύριο Υπουργό να απαλειφθεί η φράση "ή μέλος του διοικητικού συμβουλίου".
ΦΑΝΗ ΠΕΤΡΑΛΙΑ-ΠΑΛΛΗ: Δηλαδή, η πρότασή σας είναι να είναι μέλος της τακτικής σύνθεσης; 
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Αντικαταστάτης να είναι ή ο αντιπρόεδρος ή ο διευθύνων σύμβουλος ή έστω άλλο μέλος της τακτικής σύνθεσης του διοικητικού συμβουλίου του "ΑΘΗΝΑ 2004". Δεν μπορεί να λέει "ή μέλος του διοικητικού συμβουλίού". Δεν μπορώ να φανταστώ πώς θα λειτουργούσε έτσι.  Δεν έχω να συμπληρώσω κάτι άλλο αυτήν τη στιγμή, αν χρειασθεί κάτι θα το κάνω στη δευτερολογία μου.  Αυτά για το άρθρο 1, ευχαριστώ.
ΠΡΟΕΔΡΟΣ (Απόστολος Κακλαμάνης): Η κ. Πετραλιά έχει το λόγο.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, κύριοι συνάδελφοι, πιστεύω ότι ο διαχωρισμός αυτός του διοικητικού συμβουλίου και της επιτροπής σε τακτική και ευρεία, όχι μόνο είναι άχρηστη πρακτικά, αλλά καθίσταται επιζήμια.  Αντί με το παρόν νομοσχέδιο να έρθει η Κυβέρνηση και να λύσει προβλήματα, τα οποία υπάρχουν στη δομή του 2004 και γενικότερα στην οργανωτική δομή των Ολυμπιακών Αγώνων, αντ'αυτού δημιουργούνται πολύ περισσότερα προβλήματα. Διότι δημιουργείτε, κύριε Υπουργέ -και θεωρώ ότι είναι έγκλημα αυτό το οποίο κάνετε- δύο πόλους εξουσίας μέσα στην Οργανωτική Επιτροπή, της τακτικής σύνθεσης και της ευρείας. Ενώ η ευρεία σύνθεση δεν έχει ιδιαίτερες αρμοδιότητες, έχει τη δυνατότητα να δρα ανταγωνιστικά προς την τακτική και αυτό είναι το πιο επικίνδυνο που μπορεί να γίνει. Νομίζουμε, λοιπόν, ότι αυτού του είδους οι ρυθμίσεις δεν μπορούν να προχωρήσουν.
Το δεύτερο και το κυριότερο που δεν γίνεται εδώ με αυτό το νομοσχέδιο είναι ότι δεν θεσμοθετείται η σχέση μεταξύ οργανωτικής και διϋπουργικής επιτροπής που προεδρεύεται από τον ίδιο τον Πρωθυπουργό.
Βεβαίως, πήρα μια απάντηση, αλλά καλό θα ήταν να ακουσθεί από εσάς η ίδια αυτή απάντηση και στην Ολομέλεια για να υπάρχει στα Πρακτικά. Το ερώτημα το οποίο σας είχα κάνει στην επιτροπή ήταν, εάν τυχόν έχει τη δυνατότητα η διϋπουργική επιτροπή να αναιρέσει και να ανακαλέσει μία απόφαση της τακτικής επιτροπής του 2004 και τανάπαλιν. 'Εχει τη δυνατότητα η τακτική του 2004 να ακυρώσει μια απόφαση της διϋπουργικής ή να μην την εφαρμόσει ή να την αλλάξει; Μέχρι σήμερα η πείρα την οποία έχουμε γύρω από τα θέματα που αφορούν τους Ολυμπιακούς Αγωνες και την οργάνωση, θεωρούμε ότι μας οδηγεί στο να πούμε ότι αυτό το άρθρο συγκεκριμένα έπρεπε πρώτον, να θεσμοθετεί ρόλους και ιεραρχική σχέση όλων των οργάνων που διαχειρίζονται το 2004. Ο κ.  Σημίτης αρέσκεται να μιλάει και να λέει καθαρές κουβέντες. Και εμείς, λοιπόν, εδώ θέλουμε καθαρές λύσεις. Ιδού πεδίο λαμπρό μαζί με τις καθαρές κουβέντες να έχουμε και τις καθαρές λύσεις.
Επαναλαμβάνω αυτό που έχω κατά κόρον επαναλάβει, ποιος είναι ο κουμανταδόρος. Ποιος είναι το αφεντικό, ποιος κάνει κουμάντο, σε τι κάνει και σε ποιους κάνει; (Στο σημείο αυτό την Προεδρική 'Εδρα καταλαμβάνει ο Α'Αντιπρόεδρος της Βουλής, κ. ΚΩΝΣΤΑΝΤΙΝΟΣ ΓΕΙΤΟΝΑΣ) Εδώ είναι κάτι το οποίο το βλέπουμε γενικότερα. 'Ισως στα άλλα άρθρα θα επανέλθουμε, κύριε Υπουργέ, διότι σήμερα αν δείτε τις εφημερίδες, γενικά γύρω από το θέμα των Ολυμπιακών Αγώνων υπάρχει ένα αλαλούμ. Κάποια στιγμή την περασμένη εβδομάδα είπατε ότι κάποια έργα δεν προλαβαίνουν να γίνουν. Βγήκε ο κ. Λαλιώτης και είπε ότι το έργο που θα γίνει πρώτο και καλύτερο θα είναι το 2005. 'Εγινε μία συνέντευξη Τύπου του κ. Λαλιώτη και της κ. Αγγελοπούλου ότι τα έργα χωρίζονται στα απαραίτητα και στα μη απαραίτητα, ότι δεν θα γίνει ο προαστιακός σιδηρόδρομος, ότι δεν θα γίνει η επέκταση μέχρι τα Σπάτα και χθες ακούσαμε τον κ. Βερελή που ανακοίνωσε ότι θα γίνει ο προαστιακός σιδηρόδρομος.
ΠΡΟΕΔΡΕΥΩΝ (Κωνσταντίνος Γείτονας): Επί του άρθρου 1 να ομιλείτε, κυρία συνάδελφε.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, το αναφέρω ως παράδειγμα του γενικότερου αλαλούμ. Είναι πολύ μεγάλο το άρθρο.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Πρόεδρε, δεν μπορούμε να συνεχίσουμε έτσι, δεν θα τελειώσουμε ποτέ.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, όπως είδατε, το Προεδρείο παρακολουθεί τη συζήτηση και παρεμβαίνει. Σας παρακαλώ, κύριε Υπουργέ, το Προεδρείο έχει την ευθύνη για τη συζήτηση και μπορεί να διεκπεραιώσει το έργο του σύμφωνα με τα καθήκοντά του.
ΦΑΝΗ ΠΕΤΡΑΛΙΑ-ΠΑΛΛΗ: Το άρθρο 1 αναφέρεται σε πολλά θέματα, δεν αναφέρεται μόνο στα θέματα της οργανωτικής επιτροπής.
Δώστε μου λίγο χρόνο, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Κυρία συνάδελφε, άλλο μια ανοχή χρόνου και άλλο η τοποθέτηση σε θέματα επί της αρχής. Συζητούμε το άρθρο 1.
ΦΑΝΗ ΠΕΤΡΑΛΙΑ-ΠΑΛΛΗ: Στην παράγραφο 4 περίπτωση η' επιστρέφεται ο ΦΠΑ στην εταιρεία, περιλαμβανομένων και των δαπανών κατασκευής, μετατροπής, επισκευής ακινήτων που εμπίπτουν στην εκπλήρωση του σκοπού της θεωρούμε ότι είναι ευρεία και μπορεί να δημιουργήσει μεγάλα προβλήματα, διότι πλέον όλες οι κατασκευές δημοσίων έργων της Αττικής θα εμπίπτουν στην εκπλήρωση του σκοπού της εταιρείας.
Βεβαίως έχω και για την παράγραφο 5 μια παρατήρηση. Γιατί είναι λίγα τα εκατό εκατομμύρια; 'Εχετε δώσει μια απάντηση, όμως, δεν θα ήθελα να επιμείνω.
Για την περίπτωση β' της παραγράφου 6, μας δώσατε βεβαίως μια απάντηση στην επιτροπή, αλλά και πάλι θα πω ότι τόσους υπαλλήλους έχει μέσα, τόσους ειδικούς έχει προσλάβει η εταιρεία, για να παρακολουθεί τα χρονοδιαγράμματα και το στοχοδιάγραμμα. Βεβαίως θα πρέπει να υπάρχει το χρονοδιάγραμμα και το στοχοδιάγραμμα και μετά να προσλάβει η εταιρεία ενώ ήδη υπάρχουν μέσα οι αρμόδιοι.
Στην παράγραφο 7. Η εταιρεία έχει ήδη περί τους διακόσιους καλά αμειβόμενους υπαλλήλους και σωστά αμειβόμενους. Επομένως έχει το χρόνο να κάνει τις νόμιμες διαδικασίες και να μη ξεπεραστούν οι διαδικασίες και του νόμου Πεπονή.
Στην παράγραφο 9 καταργείτε το δικό σας νόμο για αποσπάσεις, καταργώντας τα υπηρεσιακά συμβούλια. Θα ήθελα να αναφερθώ σε ένα σημείο στο οποίο δεν είμαστε αρνητικοί, αλλά μου έχει κάνει μεγάλη εντύπωση, κύριε Υπουργέ. Ξέρετε εκεί που ρυθμίζονται οι αποζημιώσεις των μελών του Δ.Σ.  του 2004 να θυμίσω στα πρώτα πρακτικά όταν φέρατε τον πρώτο νόμο  
ΠΡΟΕΔΡΕΥΩΝ (Κωνσταντίνος Γείτονας): Παρακαλώ τελειώνετε έχετε και δευτερολογία.
ΦΑΝΗ ΠΕΤΡΑΛΙΑ-ΠΑΛΛΗ: Καθορίζονται αμοιβές. Το πόσο τιμητικό ήταν να μετέχουν εκεί. Ο κ. Στρατήγης είχε πει ότι δεν παίρνει την αντιμισθία του και τελικά είχε γίνει το εξής. Πριν από λίγους μήνες το ίδιο το Δ.Σ.  χωρίς προηγουμένως να έχει απευθυνθεί στο Υπουργείο Οικονομικών, είχε πάρει την απόφαση για οικονομικές απολαβές όπως επίσης και για χρήματα τα οποία θα έπαιρνε αποζημίωση το Δ.Σ. σε κάθε συνεδρίαση και σε κάθε υποεπιτροπή την οποία κάνανε. Αυτό είχε οδηγήσει τότε τον κ. Φιλάρετο στο να αποχωρήσει. Ερωτώ τον κύριο Υπουργό να μου εξηγήσει πώς άλλαξε η φιλοσοφία από εκεί που ήταν άνευ μισθών ...
ΠΡΟΕΔΡΕΥΩΝ (Κωνσταντίνος Γείτονας): Τελειώνετε, κυρία συνάδελφε.
'Εχετε υπερβεί το χρόνο.
ΦΑΝΗ ΠΕΤΡΑΛΙΑ-ΠΑΛΛΗ: Δεν είμαστε αντίθετοι...
ΠΡΟΕΔΡΕΥΩΝ (Κωνσταντίνος Γείτονας): Δεν αναφέρομαι στην ουσία της τοποθέτησής σας.
ΦΑΝΗ ΠΕΤΡΑΛΙΑ-ΠΑΛΛΗ: Περιμένω μια απάντηση από τον κύριο Υπουργό.
Τελείωσα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Κύριε Πρόεδρε, νομίζω ότι αρκετά πράγματα απ' αυτά που θέλουμε να επισημάνουμε σήμερα και δεν θα καταχραστώ το χρόνο στην κατ' άρθρον συζήτηση, τα είχαμε θέσει και στην επιτροπή και ελπίζω και φαντάζομαι για κάποια ζητήματα απ' αυτά να υπάρχουν τώρα πιο συγκεκριμένες απαντήσεις.
Η γενική αλλαγή της δομής είναι βεβαίως σ' αυτά τα οποία έχει απαιτήσει η Διεθνής Ολυμπιακή Επιτροπή για να πάρει περισσότερο τη μορφή της ανώνυμης εταιρείας και επομένως να εξασφαλιστεί η απαιτούμενη, αν θέλετε και απαραίτητη μετά τις θεωρητικές τουλάχιστον καθυστερήσεις των τριών ετών, ταχύτητα. 'Ομως γεννιέται ένα πολιτικό ζήτημα καθώς έγινε με αυτές τις ρυθμίσεις πρωθυπουργοκεντρική κα υπό πρωθυπουργικό έλεγχο αυτή η επιτροπή η οποία θα μπορέσει να έχει και το έργο που απαιτείται μέχρι τους Ολυμπιακούς αγώνες. Κατά τη γνώμη μας βαρύνει παραπάνω πολιτικά απ' ότι θα έπρεπε με την έννοια ότι ο Πρωθυπουργός θα πρέπει να λειτουργεί ως διευθύνων σύμβουλος μιας ανώνυμης εταιρείας η οποία πρέπει να διεκπεραιώσει και μάλιστα σε ταχύτατο χρόνο πληθώρα ζητημάτων. Είναι προφανές ότι όταν κατατέθηκε αυτό το νομοσχέδιο, είχαν ήδη διαπιστωθεί τα προβλήματα μέσα στην Ολυμπιακή Επιτροπή και έπρεπε με κάποιον τρόπο να δοθεί ένας προσωπικός χαρακτήρας και από πλευράς ταχύτητας και αποτελεσματικότητας. Γι' αυτό και δεν θα σταθούμε στις επιμέρους διατάξεις. Εμείς διαφωνούμε με τη σύλληψη, αν θέλετε, του να μετατραπεί σε ανώνυμη εταιρεία και να λειτουργεί με όρους ανώνυμης εταιρείας και μάλιστα με ανώτατη πολιτική κάλυψη, όπως την εποπτεία του Πρωθυπουργού.  Είναι γεγονός βεβαίως ότι αυτό κατά τη γνώμη μας θα μπλοκάρει παρά θα λύσει τα προβλήματα, γιατί ο Πρωθυπουργός θα μετατραπεί ενδεχομένως σε διαιτητή προσωπικών διενέξεων. Και δεν είναι η πρώτη φορά που θα έχουν προκύψει διενέξεις στην επιτροπή.
Υπάρχουν όμως -καθώς το άρθρο είναι τεράστιο και έχει επιμέρους ζητήματα- κάποιες ρυθμίσεις που αφορούν στους χορηγούς, στις φορολογικές απαλλαγές και στον τρόπο με τον οποίον αντιμετωπίζονται αυτά τα ζητήματα που κατά την άποψή μας θα έπρεπε να προσεχθούν.
Για παράδειγμα, ενισχύεται πολύ έντονα η δυνατότητα και ο κίνδυνος έκδοσης πλαστών βεβαιώσεων. Δεν θα υποβάλλονται από τις εταιρείες που θα συμμετέχουν και θα συμβάλλονται με την επιτροπή, δεν θα υποβάλλουν καταστάσεις με παρακρατήσεις χαρτοσήμου. Αυτό θα είναι ένα πολύ μεγάλο πρόβλημα. Είναι η παράγραφος 4.
Και αυτό θα το δει κανείς πολύ εύκολα και παραστατικά επειδή μη παρακρατούμενος ο φόρος του 4% ή του 8% -δηλαδή η επιστροφή του ΦΠΑ ανά μήνα- και καθώς θα εκπίπτει ο Φόρος Προστιθέμενης Αξίας για δαπάνες -ενώ μέχρι σήμερα δεν ισχύει κάτι τέτοιο- θα παρέχει τη δυνατότητα σε επιχειρήσεις που συμβάλλονται ή αντισυμβάλλονται με την επιτροπή να τζιράρουν περίπου το 26% της αξίας του έργου τους.
Είναι σαν να επιπίπτουν κυριολεκτικά των απαιτουμένων συμβολαίων -δεν αμφιβάλλει κανείς ότι θα υπάρξουν εταιρείες-χορηγοί αντισυμβαλλόμενοι που θα πρέπει να υπογράψουν συμβόλαια- και είναι σαν να τους παραχωρείται διά της φορολογίας κυριολεκτικά ένα απέραντο περιθώριο φορολογικής αυθαιρεσίας, το οποίο βεβαίως δεν θα ισχύει ενδεχομένως σε περίπτωση που κάποιος από τους εθελοντές όχι πληρωνόμενος απευθείας από την επιτροπή, αλλά στα πλαίσια μιας εκπαίδευσης, μιας ιδιαίτερης κατάρτισης ή παροχής ειδικότερων υπηρεσιών δεν θα απαλλάσσεται του φόρου όταν θα προβαίνει στη φορολογική του δήλωση.
Βλέπουμε δηλαδή μια φιλοσοφία όπου οι μεγάλοι και οι έχοντες χρήματα κυριολεκτικά προικίζονται με μέσα και τεχνικές που τους επιτρέπουν απίστευτα κέρδη, ενώ σε επίπεδο ιδιωτών κάτι τέτοιο δεν θα γίνει.
Επίσης θα παρακαλούσαμε για τα ζητήματα της χορηγίας και της αγοράς σήματος -παρ' ότι εδώ βλέπουμε την επιτροπή να αποκτά το δικαίωμα να εγκρίνει κονδύλια πεντακοσίων εκατομμυρίων (500.000.000) δραχμών, δηλαδή μισού δισεκατομμυρίου, και καθώς χθες ακούσαμε και το συνολικό προϋπολογισμό- να λάβουμε υπόψη μας ένα πάγιο αίτημα και θα παρακαλούσαμε την Κυβέρνηση να σταθεί σ' αυτό και αν μπορεί ο Υπουργός να μας δώσει μία κάποια διαβεβαίωση, ότι θα θεωρηθεί χαρακτηριστικό της διαφάνειας που πρέπει να διέπει αυτές τις διαδικασίες ο έλεγχος της τριμελούς επιτροπής.  Για συμμετέχοντες ή μη συμμετέχοντες ακόμα και για απλούς Βουλευτές -κόμματα εννοώ- στην εθνική επιτροπή θα μπορούσε σε τακτά χρονικά διαστήματα να παρακολουθείται -γιατί αυτό είχαμε επισημάνει στην έκθεση των ορκωτών λογιστών- η απουσία...
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή) Τελειώνω αμέσως, κύριε Πρόεδρε.
...αναφορών της τριμελούς επιτροπής, η οποία σε τελευταία ανάλυση με βάση τους νόμους έχει και την τελική ευθύνη.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Η κ. Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε.
Τα όσα έχουν σχέση με το οργανωτικό σχήμα δεν θα τα σχολιάσω. 'Εχουν σχολιαστεί πολύ. Εγώ περιορίζομαι να πω ότι η Κυβέρνηση μ' αυτόν τον τρόπο αναλαμβάνει πλήρως την ευθύνη, για την επιτυχία ή τα όποια προβλήματα προκύψουν στη διεξαγωγή των αγώνων.
'Ερχομαι τώρα σε ορισμένα ζητήματα για τα οποία έχω και συγκεκριμένες προτάσεις και που αναφέρονται στο άρθρο 1.
Πρώτα-πρώτα για τα θέματα των φοροαπαλλαγών: Δεν ξέρω, κύριε Υπουργέ, αν έχουν δει σοβαρά οι υπηρεσίες και του Υπουργείου Οικονομικών αυτές τις απαλλαγές από το Φόρο Προστιθέμενης Αξίας και τη διαδικασία με την οποία γίνεται.
Οι δικοί μας σύμβουλοι ισχυρίζονται ότι υπάρχει κίνδυνος πίσω απ' αυτές τις διατάξεις να υπάρξει τεράστια δυνατότητα φοροδιαφυγής, διότι οι διατάξεις δεν αφορούν μόνο στην ανώνυμη εταιρεία, αφορούν και στους συμβαλλόμενους μ' αυτήν για τα έξοδα φιλοξενίας κ.λπ.
Επίσης, οι φοροαπαλλαγές προσδιορίζονται όχι μόνο στα αντικείμενα όπως λέει χαρακτηριστικά, στις επισκευές ακινήτων λόγου χάρη, που εμπίπτουν στην άμεση αρμοδιότητα της εταιρείας, αλλά ακόμη και αν δεν εμπίπτουν σ' αυτήν και συνδέονται με τη διεξαγωγή των Ολυμπιακών Αγώνων. Μ' αυτήν την αναφορά μπορεί οποιοδήποτε έργο γίνει στην ευρύτερη περιοχή του Λεκανοπεδίου να υπαχθεί σ' αυτήν τη ρύθμιση.
Εν πάση περιπτώσει, δεν ξέρω κατά πόσο αυτές οι φοροαπαλλαγές είναι απολύτως αναγκαίες με βάση αυτά τα οποία η ΔΟΥ ζητά.  'Εχω, όμως, την εντύπωση ότι δεν ζητά η ΔΟΥ να προχωρήσουμε έτσι. Εάν η εταιρεία έχει ανάγκη εσόδων, να αντιμετωπίσουμε διαφορετικά το θέμα.  Διότι μ'αυτόν τον τρόπο ναι μεν εμφανίζεται ο προϋπολογισμός της εταιρείας να κρατιέται σε ένα επίπεδο ανεκτό ή εν πάση περιπτώσει στα πλαίσια του προϋπολογισμού της που αρχικώς είχε προβλεφθεί, αλλά από την άλλη υπάρχει κίνδυνος να ανοίξουμε δρόμους που θα τους εκμεταλλευθούν και άλλοι σ'έναν περίγυρο που δεν ξέρουμε πού θα φθάσει.
'Ερχομαι τώρα στο θέμα των χορηγιών. Η πρότασή μου είναι πολύ συγκεκριμένη. Κατ'αρχήν, θέλω να διευκρινίσω ότι εμείς δεν είμαστε  αντίθετοι στο να υπάρχει ευνοϊκή φορολογική μεταχείριση για τις χορηγίες.  Και μου κάνει εντύπωση πώς η Νέα Δημοκρατία εμφανίζεται μ'έναν τέτοιο σκληρό τρόπο για το θέμα αυτό.
'Οσον αφορά όμως τις συγκεκριμένες χορηγίες, η πρόταση επαναλαμβάνω είναι πολύ συγκεκριμένη. Να περιοριστούν, κύριε Υπουργέ. Δεν είναι δυνατόν χορηγία να θεωρείται η διαφήμιση του διαφημιζομένου σε οποιοδήποτε σημείο του ιστορικού κέντρου. Αυτό τι χορηγία είναι και σε τι ωφελεί; Διότι εν τέλει, μ'αυτόν τον τρόπο, με την έκπτωση από τα ακαθάριστα έσοδα οποιουδήποτε ποσού δίνεται για διαφήμιση, ουσιαστικά δημιουργείται αντικίνητρο και για το άρθρο 2 το οποίο εν πάση περιπτώσει, πάει να συμμαζέψει τα πράγματα στο θέμα των διαφημίσεων.
Θα έλεγα, λοιπόν, πολύ συγκεκριμένα, ότι αν μείνει η διάταξη για τη χορηγία ως έχει, τουλάχιστον να αφαιρεθεί η απαλλαγή εκ των προτέρων όχι της χορηγίας, αλλά της διαφήμισης που κάνει οποιοσδήποτε διαφημιζόμενος εφόσον αυτή έχει σχέση με τους Ολυμπιακούς Αγώνες. Αυτό δεν πιστεύω ότι είναι χορηγία με οποιαδήποτε λογική και αν το δούμε.
Τέλος, όσον αφορά τα θέματα των προσλήψεων, εγώ αντιλαμβάνομαι και τις ανάγκες ευελιξίας και όλα τα υπόλοιπα και νομίζω ότι το 5% το οποίο  υπάρχει ως δυνατότητα να γίνονται προσλήψεις πέραν του νόμου Πεπονή, είναι αρκετό και δεν βλέπουμε για ποιο λόγο η σχετική διάταξη του άρθρου 1, αυξάνει το ποσοστό αυτό σε 15%. Δεν συμφωνούμε με τη διάταξη αυτή. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Πρόεδρε, κατ'αρχήν θα ήθελα να παρακαλέσω για τη γενική οικονομία της συζήτησης δεδομένου ότι έγινε μια αποδοχή της ευρύτερης δυνατής συζήτησης, δύο μέρες επί της αρχής και η κατά ομάδα συζήτηση των άρθρων, να κάνουμε και εμείς μια προσπάθεια να μείνουμε στα θέματα και να αποφύγουμε τις γενικεύσεις για τη δημιουργία εντυπώσεων, οι οποίες μοιραία δημιουργούν υποχρεώσεις απαντήσεως, γιατί εγώ δεν μπορώ να αφήσω αναπάντητα αυτά τα οποία είπε η κ.Πετραλιά, τα οποία προφανώς θα μεταφερθούν στον Τύπο και στα Μέσα Ενημέρωσης, όπως ότι είναι έγκλημα η ύπαρξη δύο συνθέσεων. Θα ήθελα να της πω ότι έτσι λειτουργούν όλες οι ανώνυμες εταιρείες του κόσμου, ότι έτσι λειτουργεί η Κυβέρνηση σ'αυτήν τη χώρα, διότι υπάρχει Υπουργικό Συμβούλιο και Κυβερνητική Επιτροπή που πάντα λειτουργούσε και τον καιρό που ήταν η Νέα Δημοκρατία κυβέρνηση. Υπάρχει ένα ευρύ όργανο και ένα στενότερο εκτελεστικό όργανο. Αν δεν διαμορφώναμε αυτό το εκτελεστικό όργανο, θα έπρεπε να διαμορφώσουμε ή τη δυαρχία του Προέδρου και του εντεταλμένου συμβούλου, ή μονοκρατορία, πράγμα το οποίο δεν επιθυμούμε και φαντάζομαι ούτε οι ίδιοι να επιθυμούν.
Λοιπόν, τα περί εγκλήματος είναι εντελώς έξω από την πραγματικότητα και δεν αντιλαμβάνομαι τι είδους συζήτηση επιδιώκετε εδώ εισάγοντας τέτοιους όρους.
Επίσης, εξωφρενική είναι αυτή η απαίτηση της κ.Πετραλιά. Με συγχωρείτε, κυρία Πετραλιά, αλλά έχω βαρεθεί πλέον να σας ακούω. Είστε ίσως ο μόνος άνθρωπος που δεν έχει καταλάβει ποια είναι η σχέση μεταξύ των δύο διαφορετικών θεσμών οι οποίοι θα ασχοληθούν με την ενοποίηση της Ολυμπιάδας. Δεν καταλαβαίνω αυτήν τη μανία σας να διαμορφώσετε μια ιεραρχική σχέση. Ε, δεν υπάρχει ιεραρχική σχέση. Τι να κάνουμε; Συνηθίστε επιτέλους ότι μπορεί να υπάρχουν και πράγματα στον κόσμο τούτο, όπου ιεραρχική σχέση δεν υπάρχει. Δεν υπάρχει συνταγματάρχης, ταγματάρχης, λοχαγός, λοχίας. Δεν υπάρχουν τέτοιες σχέσεις. Υπάρχουν δύο τομείς δραστηριότητας. Ο ένας είναι ο καθαρά οργανωτικός της "ΑΘΗΝΑ 2004", της ανώνυμης εταιρείας που προετοιμάζει τους αγώνες υπό την επίβλεψη και σε στενή συνεργασία με τη Διεθνή Ολυμπιακή Επιτροπή και υπάρχει και η κυβερνητική δραστηριότητα που αφορά τους αγώνες, οι οποία συντονίζεται από μια διϋπουργική επιτροπή.
Μου λέτε λοιπόν -και σας έδωσα ήδη μία απάντηση και το θέτετε εκ νέου για να την ξαναπάρετε- το εξής: "τι θα γίνει αν πάρει μία απόφαση η "ΑΘΗΝΑ 2004"; Μπορεί να την ακυρώσει το Υπουργικό Συμβούλιο"; Βεβαίως δεν θα ακυρώνει το Υπουργικό Συμβούλιο ή η διϋπουργική επιτροπή αποφάσεις του 2004. Εάν όμως η "ΑΘΗΝΑ 2004" εκφύγει τελείως και κάνει άλλους αγώνες από αυτούς που ο ελληνικός λαός, η Βουλή και η Κυβέρνηση είναι διατεθειμένοι να προετοιμάσουν, προφανώς θα διαλυθεί η "ΑΘΗΝΑ 2004" και θα εκλεγεί άλλη. Εάν δηλαδή την έναρξη των αγώνων η "ΑΘΗΝΑ 2004" την κάνει έως μία μεγάλη εορτή αφιερωμένη εξ ολοκλήρου στην "Coca-Cola" ή δεν ξέρω σε ποια άλλη πολυεθνική, προφανώς δεν θα συμφωνήσουμε και θα υπάρξει πρόβλημα συνέχισης. Αυτά είναι αυτονόητα πράγματα.
Επίσης, είναι σαφές, το γνωρίζετε και μου κάνει εντύπωση γιατί το ρωτάτε- προφανώς μόνο και μόνο για να δημιουργήσετε πολιτικές εντυπώσεις- το γνωρίζετε πολύ καλά από τη μακρά και επιτυχημένη θητεία σας στο πλαίσιο της εθνικής επιτροπής ότι είναι διακριτές οι εξουσίες και οι τομείς στους οποίους λειτουργεί το κυβερνητικό συντονιστικό όργανο, η Διϋπουργική και η "ΑΘΗΝΑ 2004". Είναι διαφορετικοί οι ρόλοι του καθενός.  Χθες ο κ. Φλωρίδης σας θύμισε αυτό το οποίο θα πρέπει να έχουμε συνεχώς στο μυαλό μας, ότι οι Ολυμπιακοί Αγώνες δεν είναι κυρίως ασφάλεια, δεν είναι κυρίως έργα, δεν είναι κυρίως κρατικές δραστηριότητες, αλλά είναι κατά 80% μία πρωτοβουλία της κοινωνίας των αθλουμένων, των συλλόγων τους, όλων των πολιτών.
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού) 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Πρόεδρε, έχω να απαντήσω και συγκεκριμένα επί των άρθρων. Πώς είναι δυνατόν; 
ΠΡΟΕΔΡΕΥΩΝ (Κωνσταντίνος Γείτονας): Κατ' αρχήν, το κουδούνι κτύπησε προειδοποιητικά, στα τέσσερα λεπτά. 'Αρα συνεχίστε.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Τώρα, ως προς το αλαλούμ που λέτε, το αλαλούμ καλλιεργείται και συντηρείται. Και καλλιεργείται και συντηρείται από εσάς. Και το τροφοδότησε χθες και ο Πρόεδρός σας με την ομιλία του εδώ. Και αν θα πάτε λίγο πιο κάτω από τους τίτλους, θα δείτε ότι δεν υπάρχει κανένα αλαλούμ.
Και φέρνετε το παράδειγμα του προαστιακού σιδηροδρόμου. Ποτέ δεν ελέχθη από την Κυβέρνηση τίποτα διαφορετικό από αυτό που αποφασίστηκε προχθές στην Επιτροπή Μεγάλων 'Εργων και χθες από τη Διϋπουργική, ότι θα γίνει το τμήμα του προαστιακού σιδηροδρόμου από το Μενίδι μέχρι τα Σπάτα και θα έχει τελειώσει το 2004. Αυτό είπα και εγώ λέγοντας ότι ο προαστιακός σιδηρόδρομος δεν θα έχει τελειώσει. Γιατί ο προαστιακός σιδηρόδρομος δεν είναι το τμήμα Μενίδι-Σπάτα. Ο προαστιακός σιδηρόδρομος -και με ενδιαφέρει ιδιαίτερα αυτό όπως καταλαβαίνετε- είναι από την Ελευσίνα στα Σπάτα. 'Ετσι; 
ΜΑΡΙΑ ΔΑΜΑΝΑΚΗ: Βέβαια.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Ε, αυτό είπα. 'Οτι δεν θα έχει τελειώσει όλος ο προαστιακός σιδηρόδρομος.
Σχετικά με τις παρατηρήσεις που κάνατε, θα ήθελα κατ' αρχήν να πω ότι αποδέχομαι την παρατήρηση του εισηγητού της Πλειοψηφίας που αφορά την υπόδειξη του μέλους του διοικητικού συμβουλίου. Νομίζω ότι έχει δίκιο ο κ. Σμυρλής. Δεν είναι εδώ, δεν τον βλέπω, αλλά έχει δίκιο.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, μου επιτρέπετε; Λέει βέβαια κατά σειρά το άρθρο.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Ναι, αλλά προτιμώ, κύριε Πρόεδρε, να διατυπωθεί έτσι για να είναι σαφές. Εξάλλου δεν χρειάζεται να είναι απόντες όλοι, διότι αυτό προϋποθέτει ότι είναι απόντες και οι τρεις.
ΠΡΟΕΔΡΕΥΩΝ (Κωνσταντίνος Γείτονας): Καλώς.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Και νομίζω ότι δεν θα ήταν ποτέ σωστό στην επιτροπή να είναι απόντες και οι τρεις.
Γίνεται λοιπόν η εξής διατύπωση στο άρθρο 1, παράγραφος 1, στο τέλος της σελίδας 7, εδάφιο η': "Τον πρόεδρο αναπληρώνουν κατά σειρά, ο αντιπρόεδρος ή ο διευθύνων σύμβουλος." 'Εχω να κάνω επίσης τις εξής παρατηρήσεις: Στην παράγραφο 3 του άρθρου 1 το δεύτερο εδάφιο το αναδιατυπώνω ως εξής μετά από μία παρατήρηση του Προέδρου της Βουλής του κ. Κακλαμάνη: "Η εταιρεία παρέχει, κατά τις διατάξεις του νόμου αυτού και τις ειδικότερες ρυθμίσεις του κανονισμού λειτουργίας της Εθνικής Επιτροπής, όλα τα αναγκαία στοιχεία στην Εθνική Επιτροπή και στη Βουλή των Ελλήνων μέσω του Υπουργού Πολιτισμού." Είναι καθαρά συντακτικού τύπου η παρατήρηση αυτή. Δεν ξέρω εάν έχετε το έγγραφο με τις παρατηρήσεις που σας διαβάζω.  
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, να διανεμηθεί για τη διευκόλυνση των συναδέλφων.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Ναι, κύριε Πρόεδρε, παρακαλώ να μοιραστεί το έγγραφο αυτό.
Στο άρθρο 3, λοιπόν, κάνουμε μία αναδιατύπωση την οποία θα δείτε και η οποία είναι καθαρά συντακτικού χαρακτήρα.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Στο άρθρο 1, κύριε Υπουργέ; ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Ναι, στην παράγραφο 3 του άρθρου 1. Υπήρχε ένα συντακτικό, εάν θέλετε, λάθος ή μάλλον δεν θα το έλεγα λάθος, αλλά η γνωστή ευαισθησία του Προέδρου της Βουλής περί την ελληνική γλώσσα μας οδήγησε σε μία αναδιατύπωση συντακτικού χαρακτήρα.
Στην παράγραφο 7, μετά τον αριθμό 7, προστίθεται το γράμμα "α". Και αυτό γιατί το τέταρτο εδάφιο της παραγράφου 7 διαγράφεται.
ΦΑΝΗ ΠΕΤΡΑΛΙΑ-ΠΑΛΛΗ: Σε ποιο ακριβώς σημείο; 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Μιλάμε πάντα για το άρθρο 1. Η πρώτη βελτίωση την οποία επιφέρουμε είναι στην παράγραφο 3, όπου το δεύτερο εδάφιο αναδιατυπώνεται, όπως το διαβάζετε στο κείμενο που έχετε μπροστά σας και είναι καθαρά συντακτικού χαρακτήρα η διατύπωση, καθ' υπόδειξη του κυρίου Προέδρου της Βουλής.
Στην παράγραφο 7 του άρθρου 1 μετά τον αριθμό "7", προστίθεται το γράμμα "α", υπάρχει δηλαδή η περίπτωση α. Το τέταρτο εδάφιο της παραγράφου 7 διαγράφεται.
ΦΑΝΗ ΠΕΤΡΑΛΙΑ-ΠΑΛΛΗ: Μπορείτε να μας το διαβάσετε; ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Διαγράφεται το τέταρτο εδάφιο της παραγράφου 7 που αρχίζει με το "κατ' εξαίρεση". Και στο τέλος της παραγράφου προστίθεται περίπτωση β που έχει ως εξής: "β. Κατ' εξαίρεση και ειδικά κατά την πρώτη διετία από την ισχύ του νόμου αυτού το παραπάνω ποσοστό του πέντε τοις εκατό (5%) ορίζεται σε δεκαπέντε τοις εκατό (15%)". Το 15% ισχύει μονάχα κατά την πρώτη διετία, όταν η εταιρεία θα έχει έκτακτες και απρόβλεπτες ανάγκες.
Θέλω να σας πω, ότι βελτιώνω ορισμένες διατυπώσεις και ζητώ συγγνώμη γι' αυτό, γιατί το νομοσχέδιο αυτό, λόγω του επείγοντος του χαρακτήρα του, πέρασε από την Κεντρική Νομοπαρασκευαστική Επιτροπή, αφού το συζητήσαμε στην Επιτροπή της Βουλής. Αυτή, λοιπόν, είναι παρατήρηση της Νομοπαρασκευαστικής Επιτροπής.
ΦΑΝΗ ΠΕΤΡΑΛΙΑ-ΠΑΛΛΗ: Ο 2190 δίνει τη δυνατότητα να παίρνουμε εξειδικευμένο προσωπικό.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Τώρα αυτό είναι άλλο θέμα, κυρία Πετραλιά.
ΠΡΟΕΔΡΕΥΩΝ (Κωνσταντίνος Γείτονας): Κυρία Πετραλιά, να τελειώσει ο κύριος Υπουργός με τις τροποποιήσεις-βελτιώσεις, για να μπορούν να παρακολουθήσουν όλοι οι συνάδελφοι.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κάνω αυτήν την υποχώρηση για να μην προχωρήσω παραπέρα.
Στην ίδια παράγραφο, στην παράγραφο 7, στο δεύτερο εδάφιο, διαγράφονται οι λέξεις "ή αορίστου". Είναι μία παρατήρηση του κ.  Δασκαλάκη, την οποία απεδέχθην χθες κατά τη συζήτηση επί της αρχής.  'Ετσι, εκεί που λέει "συμβάσεις ορισμένου χρόνου ή αορίστου χρόνου", διαγράφω τις αορίστου χρόνου συμβάσεις, οι οποίες πράγματι δεν χρειάζονται, διότι όταν λήξουν οι Ολυμπιακοί Αγώνες λήγει και η αιτία απασχόλησης των ατόμων αυτών. Εάν θέλουν να απασχοληθούν στο δημόσιο, πρέπει να μπουν σε κανονικές διαδικασίες.
Στην παράγραφο 9, στο δεύτερο εδάφιο η λέξη "έγκριση" αντικαθίσταται από τη λέξη "γνώμη". Είναι πρόταση της κ. Μπενάκη.
Στην παράγραφο 10, το δεύτερο εδάφιο αναδιατυπώνεται ως εξής: "Οι διατάξεις του πρώτου εδαφίου της περίπτωσης στ, της παραγράφου 13, του άρθρου 2 του ν. 2598/1998, όπως συμπληρώνονται με την παράγραφο 4 του παρόντος, εφαρμόζονται αναλόγως και για τις χορηγίες προς την εταιρεία".  Αυτή η παρατήρηση είχε γίνει στην Επιτροπή Μορφωτικών Υποθέσεων, όταν συζητούσαμε, αλλά δεν μπήκε τελικά στο νέο κείμενο, λόγω δικής μας υπευθυνότητος. Είναι, δηλαδή, δικές σας παρατηρήσεις.
Στην παράγραφο 11 στο πρώτο εδάφιο διαγράφεται η λέξη "τρίτο".
Επίσης, στην ίδια παράγραφο στο όγδοο εδάφιο διαγράφεται η φράση "όχι όμως πέρα από ένα τρίμηνο".
ΠΡΟΕΔΡΕΥΩΝ (Κωνσταντίνος Γείτονας): Να καταθέσετε, κύριε Υπουργέ, για τα Πρακτικά το κείμενο με τις βελτιώσεις και αναδιατυπώσεις.
(Στο σημείο αυτό ο Υπουργός Πολιτισμού κ. Θεόδωρος Πάγκαλος καταθέτει για τα Πρακτικά τις προαναφερθείσες νομοτεχνικές βελτιώσεις οι οποίες έχουν ως εξής: "Νομοτεχνικές βελτιώσεις και αναδιατυπώσεις στο Σχέδιο Νόμου "Θέματα προετοιμασίας των Ολυμπιακών Αγώνων 2004 και άλλες διατάξεις" 'Αρθρο 1 Στην παράγραφο 3 του άρθρου αυτού το δεύτερο εδάφιο αναδιατυπώνεται ως εξής: "Η Εταιρεία παρέχει, κατά τις διατάξεις του νόμου αυτού και τις ειδικότερες ρυθμίσεις του κανονισμού λειτουργίας της Εθνικής Επιτροπής, όλα τα αναγκαία στοιχεία στην Εθνική Επιτροπή και στη Βουλή των Ελλήνων μέσω του Υπουργού Πολιτισμού".
Στην παράγραφο 7 του άρθρου αυτού μετά τον αριθμό "7." προστίθεται το γράμμα "α." Το τέταρτο εδάφιο της παραγράφου 7 του άρθρου αυτού διαγράφεται και στο τέλος της παραγράφου αυτής προστίθεται  περίπτωση β ως εξής:  β. Κατ' εξαίρεση και ειδικά κατά την πρώτη διετία από την ισχύ   του νόμου αυτού το παραπάνω ποσοστό του πέντε τοις εκατό (5%) ορίζεται σε δεκαπέντε τοις εκατό (15 %).
Στην ίδια παράγραφο στο δεύτερο εδάφιο διαγράφονται οι λέξεις "ή αορίστου" Στην παράγραφο 9 του άρθρου αυτού στο δεύτερο εδάφιο η λέξη "έγκριση" αντικαθίσταται από τη λέξη "γνώμη".
 Στην παράγραφο 10 του άρθρου αυτού το δεύτερο εδάφιο αναδιατυπώνεται ως εξής: "Οι διατάξεις του πρώτου εδαφίου της περίπτωσης στ" της παραγράφου 13 του άρθρου 2 του ν. 2598/1998, όπως συμπληρώνονται με την παράγραφο 4 του παρόντος, εφαρμόζονται αναλόγως και για τις χορηγίες προς την Εταιρεία".
Στην παράγραφο 11 στο πρώτο εδάφιο διαγράφεται η λέξη "τρίτο".
Στην παράγραφο 11, στο τέλος του ογδόου εδαφίου αυτής διαγράφεται η φράση "όχι όμως πέρα από ένα τρίμηνο".
'Αρθρο 2 Η παράγραφος 7  του άρθρου αυτού αναδιατυπώνεται ως εξής: "7. Απαγορεύεται, κατά το χρονικό διάστημα από 1 Μαρτίου 2003 έως και 30 Σεπτεμβρίου 2004, η τοποθέτηση ή ανάρτηση φωτεινών ή μη διαφημίσεων στους χώρους τέλεσης Ολυμπιακών αθλημάτων, όπως αυτοί καθορίζονται σύμφωνα με το άρθρο 2 του ν. 2730/1999 (ΦΕΚ 130 Α'), όπως εκάστοτε ισχύει, καθώς και κατά μήκος των οδικών αξόνων στους οποίους θα διεξαχθούν Ολυμπιακά Αθλήματα και γενικά Ολυμπιακές εκδηλώσεις. 'Αδειες που χορηγούνται στις παραπάνω περιοχές λήγουν αυτοδικαίως την 28 Φεβρουαρίου 2003. Μετά την παραπάνω προθεσμία, οι σχετικές κατασκευές χαρακτηρίζονται αυθαίρετες και αφαιρούνται σύμφωνα με τη διαδικασία που ορίζεται στις παραγράφους 2 και 4 έως και 6 του άρθρου αυτού. 'Oπου στις παραγράφους  αυτές αναφέρεται η "Ενοποίηση Αρχαιολογικών Χώρων Αθήνας Α.Ε.", νοείται αντίστοιχα η "Οργανωτική Επιτροπή των Ολυμπιακών Αγώνων - Αθήνα 2004 Α.Ε.". Με κοινή απόφαση των Υπουργών Περιβάλλοντος Χωροταξίας και Δημοσίων 'Eργων και Πολιτισμού προσδιορίζονται ειδικότερα οι οδικοί άξονες και οι λοιποί χώροι στους οποίους θα διεξαχθούν Ολυμπιακά Αθλήματα, καθώς και κάθε άλλη λεπτομέρεια για την εφαρμογή της παραγράφου αυτής. Με την ίδια απόφαση μπορεί να εξαιρούνται έως και 2000 θέσεις υπαιθρίων διαφημίσεων για τις ανάγκες του χορηγικού προγράμματος της "Οργανωτικής Επιτροπής Ολυμπιακών Αγώνων -Αθήνα 2004 Α.Ε." και να προσδιορίζονται ειδικότερα οι χώροι, η χρονική διάρκεια, τα απαιτούμενα δικαιολογητικά, η διαδικασία και οι λοιπές προϋποθέσεις τοποθέτησής τους. ".
'Αρθρο 3 Στο πρώτο εδάφιο της παρ. 1 του άρθρου 3, η φράση "του Ιπποδρόμου της Μακεδονίας στο Νομό Θεσσαλονίκης" αντικαθίσταται με τη φράση "του Ιπποδρόμου Μακεδονίας που θα κατασκευασθεί στο Νομό Θεσσαλονίκης".
Στο τέλος της παραγράφου 5 του άρθρου 3, προστίθενται τα εξής ", όπως αυτοί καθορίζονται ειδικότερα κατά τα οριζόμενα στην περίπτωση α της παρ. 11 του άρθρου 4 του ν. 2819/2000 (ΦΕΚ 84 Α') ".
'Αρθρο 4 Μετά τον αριθμό "1" της παραγράφου 1 του άρθρου 4 προστίθεται το γράμμα "α.", ενώ μετά το τέλος όλης της παραγράφου 1 του άρθρου αυτού προστίθεται περίπτωση β ως εξής: "β. Στο τέλος της περιπτώσεως γ της παραγράφου 1 του άρθρου 8 του ν. 2730/1999 (ΦΕΚ 130 Α') προστίθεται νέο εδάφιο ως εξής: Το κτηματολογικό διάγραμμα  και ο κτηματολογικός πίνακας, με τις γενόμενες κατά τις προηγούμενες παραγράφους διορθώσεις, διαβιβάζονται από τον υπέρ ού η απαλλοτρίωση ή τον υπόχρεο αποζημίωσης ή τους έχοντας έννομο συμφέρον στο αρμόδιο Μονομελές Πρωτοδικείο, ο Πρόεδρος του οποίου κατά τις διατάξεις του άρθρου 27 του ν. 797/1971, εφόσον δεν αντίκειται στο άρθρο 8 του νόμου αυτού, προβαίνει στον ορισμό δικασίμου, για την αναγνώριση των δικαιούχων".
'Αρθρο 5 Στην παραγράφου 1 του άρθρου αυτού το πρώτο εδάφιο αναδιατυπώνεται ως εξής: "1. Η ασφάλεια των Ολυμπιακών Αγώνων ανήκει στην Ελληνική Αστυνομία, στο Αρχηγείο της οποίας συνιστάται ειδική υπηρεσία με τον τίτλο "Διεύθυνση Ασφάλειας Ολυμπιακών Αγώνων" για τον επιτελικό σχεδιασμό και το συντονισμό των εμπλεκομένων για την προετοιμασία και τη διεξαγωγή των Ολυμπιακών Αγώνων 2004 φορέων επί θεμάτων τάξης και ασφάλειας".
Στην παραγράφου 5 του άρθρου αυτού περίπτωση α οι εντός εισαγωγικών λέξεις "το όργανο" διαγράφονται.
'Αρθρο 8 Η παράγραφος 1 του άρθρου αυτού αναδιατυπώνεται ως εξής: "Η εταιρεία με την επωνυμία "Οργανισμός Διεξαγωγής Ιπποδρομιών Ελλάδος Α.Ε.", προς το σκοπό κατασκευής νέων ιπποδρόμων και Ολυμπιακών εγκαταστάσεων αναγκαίων για τη  διεξαγωγή των Ολυμπιακών Αγώνων του 2004, μπορεί να εκχωρεί, με απόφαση της γενικής συνέλευσης, σε τρίτο ή τρίτους, οι οποίοι επιλέγονται μέσω Δημόσιων διαγωνισμών για την κατάρτιση της σύμβασης Παραχώρησης, τα δικαιώματα που έχουν αποδοθεί σε αυτήν από το Ελληνικό Δημόσιο, σύμφωνα με τις διατάξεις του άρθρου 2 του Α.Ν. 598/1968 (ΦΕΚ 256 Α') , του Π.Δ. 56/1999 (ΦΕΚ 59 Α') και του άρθρου 2 του καταστατικού της εταιρείας, και ιδίως τα δικαιώματα οργάνωσης, λειτουργίας και εκμετάλλευσης του αμοιβαίου -πλην λαχειοφόρου-ιπποδρομιακού στοιχήματος.
Η παράγραφος 2 του άρθρου αυτού αναδιατυπώνεται ως εξής: "Η διάταξη του άρθρου 34 του ν. 1326/1983 (ΦΕΚ 19 Α'), όπως αντικαταστάθηκε με την παρ. 4 του άρθρου 14 του ν. 2469/1997 (ΦΕΚ 38  Α'), όπως αυτό αντικαταστάθηκε με την παρ. 8 του άρθρου 30 του ν. 2579/1998 (ΦΕΚ 31 Α'), ως προς την τελευταία περίπτωση αντικαθίσταται ως εξής: " - ποσοστό 1,5% επί του 80% των ακαθάριστων εισπράξεων αποδίδεται μηνιαίως στο Ελληνικό Δημόσιο. Το ποσό κάθε μήνα αποδίδεται μέσα στον επόμενο μήνα".") 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Να κάνω ακόμα μία παρατήρηση, σχετικά με τα όσα είπε το Κομμουνιστικό Κόμμα, η κ. Δαμανάκη και η κ. Πετραλιά για τις συμβάσεις.
Σας είπα και χθες ότι σε όλο το δημόσιο ισχύει για πεντακόσια εκατομμύρια. Κάποιος είχε τη φαεινή ιδέα να λάμψει με ένα υπόδειγμα διαφάνειας σ' αυτήν την ειδική προσπάθεια που κάνουμε. Δεν το θεωρούμε απαραίτητο. Εάν θέλετε να εισαγάγουμε ακόμα εντονότερο προληπτικό έλεγχο κάτω από τον οποίο, όπως ξέρετε, στενάζει ο δημόσιος τομέας, τότε κάντε την πρόταση αυτή να το πάμε παντού στα εκατό εκατομμύρια. Αλλά εφόσον όλες οι ανώνυμες εταιρείες του δημοσίου, όλες οι ΔΕΚΟ έχουν το δικαίωμα να μην έχουν προληπτικό έλεγχο μέχρι τα πεντακόσια εκατομμύρια, γιατί στην ταλαίπωρη Επιτροπή Ολυμπιακών Αγώνων, η οποία μάλιστα προεδρεύεται από πρόσωπο κοινής εμπιστοσύνης και κοινής επιλογής, να έχουμε αυτήν την ειδική διαχειριστική ευαισθησία; Αναφέρθηκαν κάποιοι συνάδελφοι και κυρίως η κ. Δαμανάκη στις φοροαπαλλαγές και στις χορηγίες. Μάλιστα, η κ. Δαμανάκη είπε και μόνη της κάποια στιγμή ότι αυτά περιλαμβάνονται σε όλες τις σχετικές συμβάσεις όλων των Ολυμπιακών Αγώνων που έχουν γίνει παντού στον κόσμο. Τις έχουμε αποδεχθεί με τη σύμβαση εκχώρησης των Ολυμπιακών Αγώνων και ζητάτε τώρα εμείς να πρωτοτυπήσουμε και να αρχίσουμε να φορολογούμε διαδικασίες και σχέσεις επί των οποίων στηρίζεται η όλη χρηματική δομή των Ολυμπιακών Αγώνων.
Θα σας πω για τις χορηγίες. 'Οταν μιλάμε για την απαλλαγή των διαφημίσεων, μιλάμε για τους χορηγούς οι οποίοι διεκδικούν το σήμα και τα διάφορα προϊόντα του αγώνα. Γιατί διεκδικούν αυτοί να γίνουν χορηγοί; Για να μπορούν να διαφημιστούν. Θα μπορούσαμε λοιπόν, όπως λέει η κ.Δαμανάκη, να τους φορολογούμε και μετά να τους δίνουμε τα λεφτά αυτά για να συμπληρώσουν, αν θέλετε, το ποσό που αυτοί περιμένουν να απολαύσουν, δηλαδή να εμπλέξουμε την όλη ιστορία σε μία πρόσθετη γραφειοκρατία. Αυτό δεν γίνεται ούτε θα γίνει σε καμία χώρα του κόσμου, δεν γίνεται αποδεκτό από τη διεθνή Ολυμπιακή Επιτροπή και είναι εκτός συμβατικών υποχρεώσεων της χώρας.
'Ολα τα άλλα λοιπόν περί χορηγιών και ειδικής μεταχείρισης δεν έχουν καμία σχέση με τις προθέσεις της επιτροπής, η οποία εξ'ολοκλήρου έχει διατυπώσει αυτό το άρθρο καθ'υπόδειξη της Διεθνούς Ολυμπιακής Επιτροπής.  Το άρθρο 1 δεν έχει καμία σχέση με την Κυβέρνηση, έχει διατυπωθεί ολόκληρο από την Οργανωτική Επιτροπή "ΑΘΗΝΑ 2004".
Κύριε Πρόεδρε, ως τελευταίο λόγο προς την κ. Πετραλιά θα μου επιτρέψετε να πω...
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): ... ότι τη σύνθεση που αυτή θεωρεί εγκληματική, δηλαδή η σύνθεση σε δύο επίπεδα είναι αυτή που μας υπόδειξε κατά κόρον, με επιτακτικό μάλιστα ύφος, ως κύρια αιτία των καθυστερήσεων και των προβλημάτων -η έλλειψη δηλαδή αυτής της συνθέσεως  ο κ. Σάμαρανγκ και η Διεθνής Ολυμπιακή Επιτροπή. Δεν ξέρω εάν ο κ. Σάμαρανγκ μας υπεδείκνυε ένα έγκλημα εις βάρος των Ολυμπιακών Αγώνων και της χώρας.
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος της Νέας Δημοκρατίας κ. Κεφαλογιάννης έχει το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, παρά τις παρατηρήσεις του Υπουργού, δεν μας βρίσκει σύμφωνους ούτε το πνεύμα ούτε οι επιμέρους διατάξεις του συγκεκριμένου άρθρου 1. Δεν μπορούμε δηλαδή εμείς να συμφωνήσουμε όταν  ο Πρωθυπουργός ελέω Θεού διορίζει και παύει το διοικητικό συμβούλιο του "ΑΘΗΝΑ 2004", ούτε όταν ο παριστάμενος Υπουργός διορίζει και παύει το διοικητικό συμβούλιο της ανώνυμης εταιρείας προβολής πολιτιστικής κληρονομιάς, που θα έχει και την ευθύνη για την Πολιτιστική Ολυμπιάδα. Αυτό δεν μπορεί να μας βρει σύμφωνους σε καμία των περιπτώσεων.
Εκκρεμεί μια απάντησή σας, κύριε Υπουργέ, για το θέμα του κ. Αβραμόπουλου. Τέθηκε χθες, έγιναν δηλώσεις από εσάς και από τον ίδιο, αυτό που πρέπει να ξεκαθαριστεί στην Εθνική Αντιπροσωπεία, είναι εάν του έγινε πρόταση, αν αυτή η πρόταση του έγινε από εσάς...
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Ισχύει ακριβώς ότι είπα κατά λέξη.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: ...ή από τον κύριο Πρωθυπουργό, αν την απεδέχθη κ.ο.κ.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Ρωτήστε τον Πρωθυπουργό.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ερωτώ εσάς που είσαστε μέλος της Κυβέρνησης και την εκπροσωπείτε στο Κοινοβούλιο.
ΠΡΟΕΔΡΕΥΩΝ (Κωσταντίνος Γείτονας): Παρακαλώ, κύριε Κεφαλογιάννη, ολοκληρώστε την εισήγησή σας.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Με διακόπτει ο Υπουργός, κύριε Πρόεδρε.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Σας απάντησα ήδη.
Διαιωνίζετε το θέμα για να προκαλέσετε εντυπώσεις.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν διαιωνίζω το θέμα. Είναι σαφές...
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, μην απαντάτε. Κύριε Κεφαλογιάννη, παρακαλώ να αναφερθείτε στο άρθρο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Το άρθρο 1 είναι, κύριε Πρόεδρε, το οποίο αναφέρεται στο Δ.Σ. του "ΑΘΗΝΑ 2004". Μην μου κάνετε παρατηρήσεις. Γνωρίζω πολύ καλά ότι διαβάσατε το νομοσχέδιο και γνωρίζετε τι λέει το άρθρο.  
ΠΡΟΕΔΡΕΥΩΝ (Κωνσταντίνος Γείτονας): Δεν σας κάνω παρατηρήσεις.
Παρακαλώ, όμως, να μην υπάρχουν προκτάσεις, για να μπορούμε να προχωρήσουμε.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Είναι στο άρθρο αυτό, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Αναφέρεστε σε δηλώσεις προσώπων που δεν έχουν αυτήν τη στιγμή συμμετοχή στη συζήτηση.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Να συνεχίσω, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ συνεχίστε. ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν υπάρχει λόγος να αντιδικήσουμε. Υπάρχουν κάποια θέματα πολύ σοβαρά που έθεσε ο κ. Φούρας επί της αρχής. Με χαρά διαπιστώνω ότι δεχτήκατε κάποιες από τις προτάσεις του, τις οποίες σήμερα ο εισηγητής της Πλειοψηφίας ξαναέφερε σαν θέμα δηλαδή, ποιος αναπληρώνει τον Πρόεδρο του "ΑΘΗΝΑ 2004". Αυτό είναι θετικό. Θέλω, όμως, να μας πείτε τι θα κάνετε με την επόμενη πρόταση του κ. Φούρα, ο οποίος σας ρώτησε γιατί να μη συμμετέχουν  και στελέχη  που έχουν σχέση με την ολυμπιακή ιδέα, με τους Ολυμπιακούς Αγώνες, που προτείνονται από τα άλλα κόμματα. Μάλιστα σας ανέφερε και ονόματα, σας είπε και πως να το κάνετε. Σας είπε να είναι δύο στελέχη που να προτείνονται από τη Νέα Δημοκρατία, ένα από το Συνασπισμό και ένα από το Κ.Κ.Ε.
Υπάρχει το θέμα που σας έθεσε ο κ. Δασκαλάκης. Σας ρώτησε γιατί αποκλείονται όλοι οι άνθρωποι οι οποίοι συνετέλεσαν στη μεγάλη επιτυχία της ανάθεσης των Ολυμπιακών Αγώνων του 2004. Και μάλιστα σας ανέφερε συγκεκριμένα ονόματα, όπως τον πρώην Γενικό Γραμματέα Αθλητισμού των Κυβερνήσεων του ΠΑ.ΣΟ.Κ. κ. Βασιλακόπουλο...
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Προεδρικός στη Νέα Δημοκρατία και στο ΠΑ.ΣΟ.Κ.! 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εγώ θέτω ερωτήματα τα οποία έμειναν αναπάντητα.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Κεφαλογιάννη. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αναφέρομαι στα ερωτήματα που έθεσαν συνάδελφοι του ΠΑ.ΣΟ.Κ. στην Εθνική Αντιπροσωπεία.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ συνεχίστε.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: 'Οσον αφορά το θέμα των χορηγιών, η διάταξη για τις πάσης φύσεως χορηγείες το είπαν και όλα τα Κόμματα- είναι πρόχειρη, ασαφής  και αφήνει τεράστια κενά. Ανοίγει τεράστια παράθυρα στη φοροδιαφυγή και υπάρχουν κίνδυνοι για αιτιολόγηση εσόδων από παράνομες ενέργειες. Εσείς μας είπατε ότι αυτά γίνονται σε όλον τον κόσμο.
Εγώ σας λέω, λοιπόν, να μας καταθέσετε, αν μπορείτε μέχρι αύριο, τα στοιχεία που δείχνουν ότι γίνονται σε όλον τον κόσμο. Γιατί εμείς γνωρίζουμε, ότι τους Ολυμπιακούς Αγώνες δεν τους παίρνουν κράτη, τους παίρνουν πόλεις και δεν έχουν αυτήν τη δύναμη που έχετε εσείς σήμερα να νομοθετείτε κατά βούληση και να δίνετε όλα αυτά τα προνόμια. Λοιπόν, αυτά να μην τα λέμε για να δημιουργήσουμε εντυπώσεις πολύ περισσότερο όταν είναι απίθανο  να ισχύουν.
Είστε η ίδια κυβέρνηση που πριν δύο χρόνια κατήργησε τις χορηγείες και οδηγήθηκαν τα ευαγή ιδρύματα -σας το είπε και ο Πρόεδρος της Νέας Δημοκρατίας- σε κλείσιμο ή σε περιορισμό των δραστηριοτήτων τους.
Αυτά, λοιπόν, ωφείλετε να τα εφαρμόσετε και στον πολιτισμό  και στη τέχνη και σε όλα τα ιδρύματα.
Δεν συμφωνούμε με αυτήν τη διάταξη γιατί περιλαμβάνει ρυθμίσεις υπέρ ημετέρων, για να μην το πούμε ρουσφετολογικές ρυθμίσεις.  'Ερχεσθε και ζητάτε να αυξηθούν τα μέλη της ανώνυμης εταιρείας για την Πολιτιστική Ολυμπιάδα από επτά σε δεκαπέντε. Το ίδιο λέτε για τους μετακλητούς υπαλλήλους, για τη στήριξη της διϋπουργικής επιτροπής. 'Ολο αυτό το άρθρο δημιουργεί πολλά ερωτηματικά και για την οικονομική διαχείριση των Ολυμπιακών Αγώνων και για τον τρόπο με τον οποίο η Κυβέρνηση αντιλαμβάνεται τη συναίνεση  και επίσης και για τον τρόπο  με τον οποίο η Κυβέρνηση τακτοποιεί τα δικά της παιδιά....
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε παρακαλώ.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεκαπέντε λεπτά μίλησε ο κύριος Υπουργός.
ΠΡΟΕΔΡΕΥΩΝ (Κωνσταντίνος Γείτονας): Με συγχωρείτε, κύριε Κεφαλογιάννη, αλλά ο κύριος Υπουργός διάβασε τροποποιήσεις του άρθρου.  
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αν σας ενοχλούν, κύριε Πρόεδρε, αυτά που λέγει η Αξιωματική Αντιπολίτευση, δεν έχετε το δικαίωμα να το εκφράζετε από τη θέση στην οποία κάθεστε. Σας παρακαλώ, λοιπόν, πάρα πολύ  να μη διακόπτετε  τους Βουλευτές όταν αναφέρονται στο συγκεκριμένο άρθρο. Αφήστε με, λοιπόν, μισό λεπτό να ολοκληρώσω τη σκέψη μου.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ να ολοκληρώσετε και να τηρείτε τον Κανονισμό.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τηρώ τον Κανονισμό. Φοβούμαι ότι το Προεδρείο τηρεί διακριτική μεταχείριση σε βάρος της Αντιπολίτευσης.  
ΠΡΟΕΔΡΕΥΩΝ (Κωνσταντίνος Γείτονας): Παρακαλώ αφήστε τις αιτιάσεις και συνεχίστε.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Με διακόψατε τέσσερις φορές.
Με εξουσιοδοτήσεις, λοιπόν, της Βουλής του τύπου -και αν δεν σας αρέσει  θα σας το πω- "αποφασίζουμε και διατάζουμε" για το διοικητικό συμβούλιο, χωρίς συναίνεση, με ρουσφετολογικές ρυθμίσεις υπέρ υμετέρων, με τεράστιο παράθυρο για φοροδιαφυγή και αιτιολόγηση εσόδων, εμείς δεν μπορούμε να ψηφίσουμε αυτό το άρθρο και ασφαλώς το καταψηφίζουμε.  
ΠΡΟΕΔΡΕΥΩΝ (Κωνσταντίνος Γείτονας): Η κ. Κανέλλη έχει το λόγο για να δευτερολογήσει.
ΛΙΑΝΑ ΚΑΝΕΛΛΗ: Θα είμαι πάρα πολύ σύντομη. Δέχομαι την καλή πρόθεση για διαφάνεια όπως τη διατυπώνει η Κυβέρνηση. Θα παρακαλούσα μόνο να προσέξει ο κύριος Υπουργός και ίσως αύριο να μπορέσει να φέρει κάποια εναλλαγή στο εξής σημείο: Μιλάτε στην παράγραφο 5 του πρώτου άρθρου για "χαρακτηρισμό ως χορηγία".
Κύριε Υπουργέ, στην πραγματικότητα οι χορηγοί, κατά την άποψή μας, μετατρέπονται σε μαικήνες μέσω αυτής της διατύπωσης, μετατρέπεται σε χορηγία κάθε δαπάνη. Το "κάθε δαπάνη", βεβαίως, προσπαθείτε στο επόμενο εδάφιο να το διευκρινίσετε. Λέτε: "Με απόφαση των Υπουργών Πολιτισμού και Οικονομικών καθορίζονται οι κατηγορίες των εξόδων προβολής". Τα κονδύλια που αφορούν στην προβολή, στη χορηγία, στο σήμα, στην εκμετάλλευση -λίγο παρακάτω βέβαια μιλάμε και για κτίρια και για χίλια δύο άλλα πράγματαείναι στην ουσία συμβάσεις που αφορούν στον αέρα, στην εικόνα. Πρέπει στα απειράριθμα συμβόλαια που θα υπογράψετε με τους ενδεχόμενους πάρα πολλούς χορηγούς που θα χρειαστούν γι'αυτήν την ιστορία, να εκδίδετε συνεχώς. Θα μπορούσατε να είχατε συμπεριλάβει εδώ, ένα στοιχειώδη καθορισμό του τι εσείς θεωρείτε χορηγία.
Θα κλείσω κάνοντας μια μικρή παρατήρηση. Τα πεντακόσια εκατομμύρια ή τα εκατό εκατομμύρια έχουν μικρή σημασία για τη διαφάνεια ως προς την έννοια του ποσού στο ενάμισι τρισεκατομμύριο ή ίσως και στα δύο τρισεκατομμύρια που θα κοστίσει η Ολυμπιάδα. 'Εχετε όμως τριάντα ημέρες προθεσμία για να εγκριθεί η νομιμότητα. Αν παρέλθει άπρακτη, η σύμβαση θεωρείται εγκριθείσα. Τι διαβεβαίωση έχουμε ότι λόγω της πίεσης του χρόνου και του τεραστίου αριθμού ενδεχομένως των συμβάσεων θα έχουμε μονίμως, δια της παρελεύσεως του χρόνου, εγκρίσεις των ποσών χωρίς να μπορούμε να πληροφορηθούμε γιατί; 
ΠΡΟΕΔΡΕΥΩΝ (Κωνσταντίνος Γείτονας): Ο κ.Σμυρλής-Λιακατάς έχει το λόγο για δύο λεπτά.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Θα ήθελα για το εδάφιο θ' του άρθρου 1 να μιλήσω λίγο έξω από το στενό όριο αυτών των τεσσάρων στίχων που αναφέρονται εδώ. Αναφέρεται, λοιπόν, στο εδάφιο θ': "Με απόφαση του Δ.Σ υπό την τακτική του σύνθεση, προκηρύσσεται η πλήρωση των θέσεων των γενικών διευθυνών και διευθυντών της εταιρείας και καθορίζονται τα απαιτούμενα προσόντα. Οι γενικοί διευθυντές προσλαμβάνονται με απόφαση του Δ.Σ. υπό την τακτική του σύνθεση".
Αυτήν τη στιγμή συμβαίνει το εξής στο "ΑΘΗΝΑ 2004": Μέχρι πριν να ανακοινωθεί η αλλαγή του Προέδρου και το νέο σχέδιο νόμου που έρχεται να συμπληρώσει την οργανωτική δομή της οργανωτικής επιτροπής, είχαν προκηρυχθεί και είχαν καταληφθεί κάποιες θέσεις είτε γενικών διευθυντών είτε υπάρχουν αποφάσεις και πράξεις της διοίκησης, όπως λέγονται, για κάποιους διευθυντές. Αυτήν τη στιγμή υπάρχουν πράξεις της διοίκησης, πράγμα που σημαίνει ότι το Δ.Σ. με τον τρόπο που λειτουργούσε μέχρι σήμερα έχει αποφασίσει να προσλάβει κάποιους διευθυντές και κάποιους γενικούς διευθυντές. Αυτήν τη στιγμή υπάρχει αναστολή της απόφασης. Υπάρχει ενδεχόμενο να μην ολοκληρωθούν οι αποφάσεις που έχει πάρει το Δ.Σ. της οργανωτικής επιτροπής "ΑΘΗΝΑ 2004" με τη σύνθεση της επιτροπής που είχε μέχρι την προηγούμενη στιγμή; ΠΡΟΕΔΡΕΥΩΝ (Κωνσταντίνος Γείτονας): Ο κ.Λιάνης έχει το λόγο για δύο λεπτά.
ΓΕΩΡΓΙΟΣ ΛΙΑΝΗΣ: Κύριε Πρόεδρε, κύριε Υπουργέ, νομίζω ότι η Νέα Δημοκρατία συνεχίζει ένα ρεσιτάλ υποκρισίας που έχει αρχίσει εδώ και δύο χρόνια στην ιστορία αυτή. Ποιος θέλει τους αγώνες, ποιος δεν τους θέλει, δεν είναι καλό το σχήμα... Ουσιαστικά αυτό που ζητούσε η Δ.Ο.Ε. και το είπατε σήμερα πάρα πολύ σαφώς είναι ένα Υπουργείο Ολυμπιακών Αγώνων το οποίο σήμερα ουσιαστικά υπάρχει. Υπάρχει ένα υπερυπουργείο Ολυμπιακών Αγώνων που έχει για προϊσταμένους πολύ σημαντικές προσωπικότητες με επικεφαλής τον κύριο Πρωθυπουργό και τον Υπουργό Πολιτισμού. Αυτό δεν είναι Υπουργείο Ολυμπιακών Αγώνων; Το σχήμα είναι αυτό που έπρεπε και κάτι παραπάνω. Δεν μπορεί να χωρέσει πλέον καμία δικαιολογία ότι δεν έχει ικανοποιηθεί αυτό το αίτημα.
Θα ήθελα να μιλήσω για την υποκρισία της Νέας Δημοκρατάς. Ξεκαθαρίστε πρώτα-πρώτα ποιοι είστε υπέρ των αγώνων και ποιοι δεν είστε.
Κυρία Πετραλιά, από τις αρχές που ξεκινήσαμε στο Δημαρχείο της Αθήνας την προσπάθεια, θα πρέπει να πω ότι εσείς ήσασταν υπέρ των αγώνων και ο κ. Τζαννετάκης ομοίως. Ο κ. Παπαγεωργόπουλος ήταν εναντίον των αγώνων. Τα ξέρετε πολύ καλά αυτά. Και ξαφνικά εμφανίζεται σήμερα εδώ ο κ. Κεφαλογιάννης και κάνει πρόταση και ζητά να έλθει και να στρατολογηθεί ο κ. Βασιλακόπουλος. Χθεσινή σοβαρή πρόταση και του κ. Δασκαλάκη. Μα, για να πάρει κανείς μέρος στους αγώνες, πρέπει να πιστεύει στους αγώνες.  Μεγαλύτερος πολέμιος αυτήν τη στιγμή των Ολυμπιακών Αγώνων από τον κ.  Βασιλακόπουλο δεν υπάρχει. Πώς, λοιπόν, θα πάρει μέρος το 2004, όταν δεν πιστεύει στην επιτυχία του εγχειρήματος, όταν δεν θέλει τους αγώνες στην Ελλάδα; Τρίτον, κυρία Πετραλιά, επιτέλους σταματήστε αυτήν την ιστορία με τον κ. Αβραμόπουλο! Γιατί και εγώ υποστήριξα από την αρχή τη θεσμική συμμετοχή του δημάρχου. Ο ίδιος είναι εντός, εκτός και επί τα αυτά.  'Αρχισε πράγματι με μία μεγάλη θέληση να είναι, σταμάτησε επί της υπουργίας του κ. Φούρα να συμμετέχει, αλλά έστελνε επιστολές. Στην Εθνική Επιτροπή δεν ήλθε ποτέ παρά μόνο μία φορά και από εκεί και πέρα το  θεσμικό του ρόλο τον απεμπολεί ο ίδιος. Το ζωτικό του χώρο τον παραχωρεί. Δεν ξέρω για ποιους λόγους. Θα ήθελα πάρα πολύ να είναι μέσα. Ο κύριος Υπουργός είπε ότι του έκανε πρόταση προσωπική και δεν εδέχθη. Τελειώστε με το θέμα Αβραμόπουλου! Θα ήθελα να πω και κάτι άλλο επί τη ευκαιρία. Η ιστορία αυτή, που το Κ.Κ.Ε. και ο Συνασπισμός σήμερα εμφανίζονται και λένε ότι δεν θέλουν τους Ολυμπιακούς Αγώνες και ότι από την αρχή είπαν όχι, δεν είναι αληθής. Παρακαλώ, θέλω να το ξέρετε.
Ο κ. Τζιας και η κ. Καρατζά ήταν υπέρ των Ολυμπιακών Αγώνων. 'Οταν εγώ επισκέφθηκα τους πολιτικούς αρχηγούς, ο μόνος πολιτικός αρχηγός που εξέφρασε επιφυλάξεις, αλλά είπε "ναι" και αυτός, ήταν ο κ.  Κωνσταντόπουλος. Να σταματήσει η ιστορία ότι τα δύο κόμματα ήταν εναντίον των αγώνων. Απαρχής άπαντες ήταν υπέρ.
Τέλος, κύριε Υπουργέ, θέλω να πω το εξής: Η αχίλλειος πτέρνα του 2004, παρά τη μεγάλη βελτίωση που έγινε στο σχήμα, είναι η θέση του διευθύνοντος συμβούλου. Λέω την άποψή μου ευθέως. Επειδή αυτή η νευραλγική θέση έχει το μέγιστο συντονιστικό ρόλο, πιστεύω ότι για να είναι άκρως αποτελεσματική, έπρεπε στη θέση αυτή να είναι ένας άνθρωπος που να γνωρίζει το κράτος. Να δίνει πάσες για να είναι αποτελεσματικό το κράτος. Το ρόλο αυτό δεν τον κατέχει ο κ. Μπακούρης. Αυτό για να είμαστε ειλικρινείς σε αυτήν την Αίθουσα. Δεν ξέρει καθόλου τι είναι ο κρατικός μηχανισμός.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, ολοκληρώστε, κύριε Λιάνη.
ΓΕΩΡΓΙΟΣ ΛΙΑΝΗΣ: Ολοκληρώνω, κύριε Πρόεδρε.
Συμφωνώ μαζί σας πρέπει να απαλειφθεί ότι μπορεί να εκχωρεί ο πρόεδρος του Δ.Σ. τις αρμοδιότητές του σε απλό μέλος του διοικητικού συμβουλίου. Δεδομένου ότι η κ. Δασκαλάκη έχει υποχρεώσεις στο εξωτερικό, θα ήταν πολύ άδικο αυτό το πράγμα.
Θέλω να μου πείτε, κύριε Υπουργέ, ένα πράγμα μόνο: Κάποτε δεν προβλέπονταν οικονομικές αποζημιώσεις για όλα τα μέλη του Δ.Σ. Κάποια φιλοσοφία άλλαξε. Θα ήθελα να ξέρω γιατί. Προβλεπόταν οικονομική αποζημίωση μόνο για τον ένα από τους τρεις προϊσταμένους του 2004 και τώρα είναι για όλους. Θέλω να ξέρω γιατί συμβαίνει αυτό.
ΠΡΟΕΔΡΕΥΩΝ (Κωνσταντίνος Γείτονας): Ο κ. Φούρας έχει το λόγο για προτασσόμενη δευτερολογία για δύο λεπτά.
ΑΝΔΡΕΑΣ ΦΟΥΡΑΣ: Κύριε Πρόεδρε, θέλω να θέσω υπόψη της Βουλής το άρθρο 6 της συμβάσεως, που υπέγραψε η πόλις των Αθηνών και η Ελληνική Ολυμπιακή Επιτροπή για τη διοργάνωση των Ολυμπιακών Αγώνων.
Σύμφωνα με αυτό το άρθρο και στο διοικητικό συμβούλιο και στα εκτελεστικά όργανα της επιτροπής πρέπει να συμμετέχουν τα εκ της χώρας μας μόνιμα μέλη της ΔΟΕ, ο πρόεδρος και ο γενικός γραμματέας της Επιτροπής Ολυμπιακών Αγώνων, που σημαίνει ότι τέσσερις πρέπει να συμμετέχουν και στην τακτική σύνθεση. Δεν μπορώ να καταλάβω ποια τακτική σύνθεση πενταμελής θα λύσει αυτό το πρόβλημα που προκύπτει από συμβατική υποχρέωση της χώρας. Αν δεν έχει ο Υπουργός υπόψη του τη σχετική σύμβαση, μπορώ να την καταθέσω στη Βουλή.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Πού αναφέρεται στο νομοσχέδιο; 
ΑΝΔΡΕΑΣ ΦΟΥΡΑΣ: Στο άρθρο 6. Η τακτική σύνθεση είναι πενταμελής.
Προφανώς η τακτική σύνθεση είναι εκτελεστική επιτροπή.
Η σύμβαση με τη ΔΟΕ λέει ότι η  Οργανωτική Επιτροπή των Ολυμπιακών Αγώνων θα περιλάβει μεταξύ των μελών του διοικητικού συμβουλίου και της Εκτελεστικής της Επιτροπής το μέλος ή τα μέλη της ΔΟΕ από τη φιλοξενούσα χώρα, τον πρόεδρο, το γενικό γραμματέα της Επιτροπής Ολυμπιακών Αγώνων και τουλάχιστον ένα μέλος που θα εκπροσωπεί την πόλη των Αθηνών. Αυτά λέει η σύμβαση.
Δεν ξέρω κατά πόσο υπάρχει συμφωνία με τη Διεθνή Ολυμπιακή Επιτροπή να μην ισχύσει αυτή η διάταξη, το άρθρο 6 δηλαδή της σύμβασης που έχουμε υπογράψει.
Δεύτερον, θα παρακαλούσα επειδή αυτοί που γνωρίζουν πιο πολύ από όλους το τι σημαίνει ένας αγώνας, είναι οι άνθρωποι που υπηρετούν μέσω των ομοσπονδιών τον αθλητισμό, να προβλεφθεί και η απόσπαση των στελεχών των ομοσπονδιών στο 2004.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Υπάρχει σχετική τροπολογία.
ΑΝΔΡΕΑΣ ΦΟΥΡΑΣ: Ο κ. Σμυρλής μου λέει ότι υπάρχει σχετική τροπολογία. Να γίνει αυτό αποδεκτό αν θέλουμε να κάνουμε αγώνες και να οργανώσουν αγώνες αυτοί που γνωρίζουν πώς διεξάγονται, πώς οργανώνονται και πώς ολοκληρώνονται οι αγώνες.
Θα ήθελα να ευχαριστήσω τον κύριο Υπουργό για τις διευκρινίσεις που έκανε και να τονίσω, ότι με τη ρύθμιση περί ευρείας και τακτικής σύνθεσης της Οργανωτικής Επιτροπής αν δεν ξεπεραστεί το θέμα με τη Διεθνή Ολυμπιακή Επιτροπή, μπαίνουμε σε μια αντισυμβατική διαδρομή με τη ΔΟΕ.  
ΠΡΟΕΔΡΕΥΩΝ (Κωνσταντίνος Γείτονας): Η κ. Φάνη Πετραλιά-Πάλλη έχει το λόγο για δύο λεπτά να δευτερολογήσει.
ΦΑΝΗ ΠΕΤΡΑΛΙΑ-ΠΑΛΛΗ: Θα ήθελα κι εγώ να επανέλθω σε αυτό το θέμα, κύριε Υπουργέ, παρ' όλα όσα βέβαια μου είπατε πριν ότι είμαι η μόνη που δεν έχω καταλάβει. Κάπου αποδεικνύεται ότι έχω καταλάβει και πάρα πολύ καλά και όλα αυτά τα χρόνια ιδιαίτερα καλά. Και ξέρετε ο κ. Φούρας προχθές στην εισήγησή του είχε πει, ότι το πρόβλημα αν θέλετε είναι το γεγονός ότι οι άνθρωποι οι οποίοι έχουν ασχοληθεί είναι άνθρωποι οι οποίοι δεν ξέρουν. Τα περισσότερα από τα μέλη όλα αυτά των επιτροπών δεν έχουν δει ποτέ στη ζωή τους Ολυμπιακούς Αγώνες. Δεν είχαν μπει σε κάποια φάση ούτε καν μέσα στο στάδιο. 'Αρα θα πρέπει να δείτε ιδιαίτερα το θέμα των αθλητικών παραγόντων και των εκπροσώπων κυρίως των ομοσπονδιών.  Είχαμε κάνει μια υποεπιτροπή για τον αθλητισμό γιατί πρέπει να καταλάβουμε ένα πράγμα ότι οι Ολυμπιακοί Αγώνες δεν είναι ούτε προαστιακός ούτε είναι οι ανισόπεδοι κόμβοι. Οι Ολυμπιακοί Αγώνες είναι πάνω από όλα αθλητικό γεγονός και ως προς το αθλητικό μέρος δεν έχει γίνει τίποτε απολύτως.
'Αρα, λοιπόν, θα πρέπει να δείτε τι πρέπει να γίνει με τα θέματα των ανθρώπων που ασχολούνται με τον αθλητισμό, των εκπροσώπων των ομοσπονδιών. Θεωρώ ότι είναι πάρα πολύ επικίνδυνο το γεγονός ότι δεν λάβατε υπόψη σας αυτό το άρθρο 6 της Host City Contract το οποίο αναφέρει ποιοι πρέπει να μετέχουν στην Εκτελεστική Επιτροπή και έχετε αφήσει απ' έξω το δήμο ο οποίος εκείνος υπογράφει και παίρνει τη διοργάνωση. Δεν  παίρνει η χώρα. Η πόλη παίρνει και εγγυάται η πολιτεία και η Κυβέρνηση.       'Εχετε αφήσει απ' έξω και τον αθλητισμό που δεν υπάρχει στην τακτική σύνθεση, δηλαδή δεν αναφέρεται όπως βλέπουμε εδώ ρητά στο νόμο.
'Ενα πάρα πολύ επικίνδυνο θέμα είναι το Θ'"με την απόφαση του διοικητικού συμβουλίου υπό την τακτική σύνθεση". 'Εχουν προσληφθεί τόσοι άνθρωποι έχουν πάρει λεφτά η Κονφέρι η Αϊκαπ. Θα τους διώξετε αυτούς τους ανθρώπους; Τις συμβάσεις αυτών των ανθρώπων θα τις καταγγείλετε; Από εδώ και πέρα το διοικητικό συμβούλιο με την τακτική του σύνθεση μπορεί να προσλαμβάνει οποιονδήποτε; Τι θα κάνετε με τις συμβάσεις των ήδη προσληφθέντων; 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κυρία συνάδελφε.
ΦΑΝΗ ΠΕΤΡΑΛΙΑ-ΠΑΛΛΗ: Καλώς, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ, έχετε το λόγο εάν θέλετε.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Πρόεδρε, συνεχίζεται το φαινόμενο που επεσήμανα, δηλαδή η γενίκευση και η πολιτικολογία σε κάθε άρθρο. Είναι προφανές ότι αν συνεχιστεί αυτό, ελπίζω ότι θα κουραστούν κατά το μεσημέρι οι κύριοι συνάδελφοι της Νέας Δημοκρατίας -εξάλλου λένε αυτά που πάντα έλεγαν και με τον ίδιο ακριβώς τρόπο- και τότε θα έχουμε τη δυνατότητα να συζητήσουμε ουσιαστικά.
Σε ό,τι αφορά τώρα το θέμα που έθεσε η κ. Κανέλλη εκ μέρους του ΚΚΕ στην πραγματικότητα άμα διαβάσετε με προσοχή την παράγραφο στην οποία αναφερθήκατε θα δείτε, ότι πρόκειται περί των συγκεκριμένων συμβάσεων που αφορούν τους Ολυμπιακούς Αγώνες και την προεροιμασία τους και ότι όπως σας είπα εκεί γενικεύουμε απλώς διατάξεις που ίσχυσαν, που ισχύουν για όλο το δημόσιο τομέα. Υπήρξε η εντελώς λανθασμένη προσέγγιση υπό την πίεση των κραυγών για διαφάνεια γιατί ξέρετε είναι απελπιστικό για να το πούμε αυτό και θα ήταν πολύ κακό για το λαό μας αν ο λαός δεν ήταν πλήρως ανεύθυνος γι' αυτήν την ατμόσφαιρα, γιατί άλλοι είναι υπεύθυνοι οι Ολυμπιακοί Αγώνες στην Ελλάδα αμέσως έδωσαν τα εξής μηνύματα: "Λούφα μίζες, καταχρήσεις". Και προφανώς αυτά εκπέμφθηκαν από εγκεφάλους στους οποίους αυτές οι έννοιες καταλαμβάνουν κυρίαρχη θέση.
Δεν έχει συμβεί σε καμία χώρα η πρώτη αντίδραση της κοινής γνώμης να είναι αυτή. 'Εχει συμβεί να υπάρχουν φαινόμενα τέτοια και μάλιστα σοβαρά, αλλά εκ των υστέρων. Επειδή, λοιπόν, υπήρχε αυτή η περιρρέουσα ατμόσφαιρα, υπήρξε αυτή η ειδική διατύπωση για τα "εκατό" την οποία εγώ δεν βρίσκω κανένα λογικό λόγο να διατηρήσω.
Θέλω να σας πω και κάτι άλλο, επειδή πολλά ακούσαμε περί φοροδιαφυγής και φοροαπαλλαγής: Η διάταξη αυτή είναι πρόταση του "ΑΘΗΝΑ 2004". Την επεξεργάστηκε επί μακρόν σε ανώτατο επίπεδο το Γενικό Λογιστήριο και η Φορολογική Υπηρεσία του Υπουργείου Οικονομικών και τη διατύπωσε στην τελική της μορφή. Να υποθέσουμε ότι αυτοί που κατ' εξοχήν σε τεχνικό και υπαλληλικό επίπεδο ασχολούνται με τη φοροδιαφυγή και τη φοροαποφυγή δεν γνωρίζουν τους κινδύνους που μπορεί να συνεπάγεται αυτή η διάταξη; Δεν υπήρξε καμία παρέμβαση της πολιτικής ηγεσίας, ούτε του Υπουργείου Εθνικής Οικονομίας ούτε του δικού μας Υπουργείου βεβαίως.
Θα ήθελα να θίξω μερικά άλλα επιμέρους θέματα που ηγέρθησαν: Οι διαδικασίες που έχουν οριστεί, έχουν οριστικοποιηθεί και με τις οποίες έχουν γίνει επιλογές προσώπων προφανώς δεν μπορούν να ανατραπούν. Για τους εκπροσώπους των ομοσπονδιών θα δείτε, ότι υπάρχει τροπολογία, την οποία ζητώ συγγνώμη γιατί θα προσκομίσω αργά, επειδή καθυστέρησε στο Υπουργείο Εθνικής Οικονομίας, και η οποία εισάγει τη σχέση των ομοσπονδιών με την οργανωτική επιτροπή.
Σε ό,τι αφορά στο άρθρο 6 πράγματι η διατύπωσή του είναι έτσι όπως τη λέει ο κ. Φούρας. Μας προτείνει ο "ΑΘΗΝΑ 2004" αυτήν τη σύνθεση και υποθέτω ότι θα έχει κάνει κάποια συνεννόηση με τη ΔΟΕ. Εμείς παρέχουμε απλώς τη νομική δυνατότητα να προχωρήσει προς την κατεύθυνση που επιθυμεί.
Και θα μου επιτρέψει ο κ. Κεφαλογιάννης να πω ότι ο κ. Βασιλακόπουλος  είναι κάποιος που έχει μία άποψη για τους Ολυμπιακούς Αγώνες. Ο κ. Βασιλακόπουλος είναι φίλος μου, μέγιστος παράγων του ελληνικού αθλητισμού και μαζί του έχω συζητήσει επανειλημμένα και θα συζητήσω εντός των ημερών. Πιστεύω, ότι τελικώς θα ασχοληθεί με τους Ολυμπιακούς Αγώνες στο επίπεδο που του επιτρέπει να διατηρήσει τις απόψεις του, δηλαδή στο επίπεδο της αθλητικής προετοιμασίας, που είναι και ο χώρος του. Ο κ.  Βασιλακόπουλος δεν χρειάζεται την προστασία σας, κύριε Κεφαλογιάννη. Να μας επιτρέψετε να τον ξέρουμε καλύτερα από εσάς.
Υπάρχει τώρα ένα άλλο θέμα, το οποίο συνεχίζετε και θα σας πω γιατί το συνεχίζετε. Διότι είχατε μία φαεινή ιδέα η οποία προέρχεται από την κατάσταση που επικρατεί μέσα στο κόμμα σας: Την ιδέα να αναπτύξετε το "πρόβλημα δημάρχου".
Είχατε προφανώς την εξής σκέψη: Θα καταγγείλω την Κυβέρνηση ότι δεν χρησιμοποιεί το δήμαρχο και ότι είναι αυταρχική και μονομερής και παράλληλα θα αποκαλυφθεί ποια είναι η στάση του δημάρχου και είναι αυτή ακριβώς που περιέγραψα -θέλετε να σας κάνω το χατήρι να την επαναλάβω; Ο κ. Αβραμόπουλος είπε αυτά που είπε και είναι δικαίωμά του να λέει ό,τι θέλει. Ο κύριος Πρωθυπουργός μου ανέθεσε να συζητήσω με τον κ.  Αβραμόπουλο τη συμμετοχή του στην τακτική σύνθεση. Και ο κ. Αβραμόπουλος μου απάντησε ότι λόγω των πολλαπλών καθηκόντων του δεν νομίζει ότι μπορεί να αναλάβει την ευθύνη συμμετοχής σ' αυτήν τη σύνθεση, η οποία θα συνεδριάζει καθημερινώς. Κατά λέξη. Και εγώ ανεγνώρισα την άποψή του.  (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) 'Ενα λεπτό, κύριε Πρόεδρε. 'Εχουν όλοι παραβιάσει το ένα λεπτό. Εμένα τώρα θέλετε να σταματήσετε; 
ΠΡΟΕΔΡΕΥΩΝ (Κωνσταντίνος Γείτονας): Ναι, κύριε Υπουργέ, αλλά πρέπει να προχωρήσει η ψήφιση του νομοσχεδίου.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): 'Ενα λεπτό έχετε δώσει σε όλους, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε παρακαλώ.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Μου είπε αυτό ο κ. Αβραμόπουλος ως άποψή του, την απεδέχθην, τη σέβομαι και εσείς έρχεσθε τώρα και φέρνετε και ξαναφέρνετε το δήμαρχο, προφανώς γιατί θέλετε να φθείρετε το δήμαρχο. Και θέλετε να τον φθείρετε όχι για λόγους που έχουν σχέση με μένα ή με το νομοσχέδιο, για άλλους λόγους -τους οποίους γνωρίζει καλά όλος ο ελληνικός λαός- μέσα στα πλαίσια του εσωκομματικού σας παιχνιδιού. Κάντε, λοιπόν, ανοιχτά το εσωκομματικό σας παιχνίδι επιτέλους και μη μας ταλαιπωρείτε εδώ μέσα! Επειδή δε είπατε ότι σας κρατάω στην αδιαφάνεια και δεν σας ενημερώνω θα σας πω, κύριε Κεφαλογιάννη, ότι έχω σκοπό με γράμμα μου προς τον Πρόεδρο της Βουλής να θέσω θέμα του τρόπου με τον οποίο ασκείται από εσάς η αναγνωρισμένη από τον Κανονισμό δυνατότητα ελέγχου της Κυβερνήσεως.  Διότι κάθε φορά που κάνετε ερώτηση -και μου έχετε κάνει μέχρι τώρα μερικές ντουζίνες- μου ζητάτε κατάθεση εγγράφων. Το αποτέλεσμα είναι, κύριε Κεφαλογιάννη, ότι έχετε διαλύσει του Υπουργείο. Εκτός αν το κάνετε σκοπίμως, για να μην ασχολούμεθα με τίποτε άλλο, παρά μόνο με τις καταθέσεις εγγράφων που ζητάτε εσείς. Το σύνολο των εγγράφων που σας έχει κατατεθεί ξεπερνάει ήδη πολλά δεκάδες κιλά. Αναρωτιέμαι πού τα έχετε βάλει. Υποθέτω ότι τα πετάτε μόλις τα παίρνετε. Και εγώ δεν θα γελούσα στη θέση σας, διότι αυτό που σας απευθύνω είναι δεινή καταγγελία. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε παρακαλώ. ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μην κάνετε προσωπικές επιθέσεις.  ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Θα ντρεπόμουν στη θέση σας, κύριε Κεφαλογιάννη, αν το κάνετε εσείς και δεν το κάνει το γραφείο σας, το οποίο δεν έχει καταλάβει πως λειτουργεί ο κοινοβουλευτικός έλεγχος.  Διότι μου ζητάτε κείμενα τα οποία έχουν διανεμηθεί στη Βουλή, μου ζητάτε κείμενα που δημοσιεύονται στον Τύπο, μου ζητάτε κείμενα που μπορείτε να αγοράσετε στο πρώτο βιβλιοπωλείο. Και σας στέλνω περιοδικά, βιβλία, νόμους επί νόμων και αναρωτιέμαι τι είδους κοινοβουλευτικός έλεγχος είναι αυτός. Και το κάνετε αυτό, ενώ λέτε ότι υποστηρίζετε τους Ολυμπιακούς Αγώνες και βοηθάτε στην προετοιμασία τους.
'Οχι, κύριε Κεφαλογιάννη, δεν ξέρω τι κάνει το κόμμα σας, δεν ξέρω ποιος είναι το κόμμα σας, δεν ξέρω ποιος εκφράζει το κόμμα σας, αλλά εσείς δεν βοηθάτε. Κάνετε προσωπική πολιτική, τουλάχιστον γι'αυτό είμαι σίγουρος, υπονόμευσης και δολιοφθοράς εις βάρος της εθνικής προετοιμασίας για τους Ολυμπιακούς Αγώνες. Και επειδή με προκαλέσατε πήρατε την απάντηση.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κεφαλογιάννης έχει το λόγο. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, δεν ήξερα ότι η Κυβέρνηση έχει φτάσει σε τέτοιο σημείο αλαζονείας, που να φτάσει ο παριστάμενος Υπουργός να ποινικοποιήσει τον κοινοβουλευτικό έλεγχο και να κατηγορείται και να εγκαλείται η Αντιπολίτευση όταν κάνει καλά τη δουλειά της.
Κύριε Πάγκαλε, αυτά που είπατε, τα παίρνω σαν έπαινο. Σημαίνει δηλαδή ότι κάνω καλά τη δουλειά μου.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Εύγε! 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θα σας πω και κάτι άλλο. Αφού θέλετε να με προειδοποιήσετε, θα σας προειδοποιήσω και εγώ.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): 'Εχω είκοσι χρόνια σε αυτήν τη Βουλή και τέτοια συμπεριφορά δεν έχω συναντήσει.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Σας παρακαλώ δεν σας διέκοψα! Σας σέβομαι και απαιτώ τον ίδιο σεβασμό και από σας.
Αφού όμως μου απευθύνετε μομφή και προειδοποίηση, σας προειδοποιώ και εγώ: Το ίδιο ύφος και την ίδια συμπεριφορά είχε ο συνάδελφός σας στο Υπουργείο Χωροταξίας, Περιβάλλοντος και Δημοσίων 'Εργων. Τα έγγραφα που δεν μου κατέθετε σαν Βουλευτή, του τα πήρα σαν απλός πολίτης.
'Εχετέ το, λοιπόν, υπόψη: Για όλες τις ερωτήσεις που έρχονται και τις καταθέσεις εγγράφων που σας ζητούνται να καταθέσετε στη Βουλή. Δική μου δουλειά και υποχρέωση είναι να τις ερευνώ, να ερευνώ όλες αυτές τις χιλιάδες των σελίδων και θα τις ερευνήσω. Υποχρέωση κάθε Βουλευτή, είναι να ελέγχει πράξεις ή παραλείψεις της Κυβέρνησης.
Θα σας ελέγξουμε αυστηρά, γιατί αυτό επιβάλλει και επιτάσσει το Σύνταγμα και ο Κανονισμός της Βουλής. Μην κάνετε και εσείς το ίδιο λάθος, άλλως υπάρχει ο κίνδυνος να καταστήσει η δικαιοσύνη υπεύθυνους τους γενικούς σας γραμματείς και όλους τους διευθυντές του Υπουργείου σας, που δεν έχουν ασυλία όπως εσείς για απόκριψη στοιχείων. Θα σας εξαναγκάσουν οι ίδιοι να καταθέτετε τα έγγραφα στη Βουλή.
Αυτά λοιπόν, για να κλείσει το θέμα άπαξ και δια παντός. Τώρα όσον αφορά το γράμμα σας, λέω να μην το στείλετε στον Πρόεδρο της Βουλής, διότι πιστεύω πως με τις ευαισθησίες που έχει ο Πρόεδρος, θα σας δώσει ο ίδιος σκληρή απάντηση.
Ας έρθουμε τώρα στα επιμέρους θέματα. Μας είπατε λίγο έως πολύ ότι εδώ νομοθετείτε δια παραγγελίας. Δηλαδή μας είπατε ότι η "ΑΘΗΝΑ 2004" σας πρότεινε ποια πρέπει να είναι η διάταξη της φοροαπαλλαγής. Μας είπατε επίσης ότι η Διεθνής Επιτροπή σας είπε ποια είναι η διάταξη για τις χορηγίες. Δηλαδή, εδώ εσείς τι κάνετε; Απλώς προεδρεύετε, όπως μας έλεγε και ο μακαρίτης Ανδρέας Παπανδρέου; ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Εξυπνάδες! ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εδώ είναι Βουλή. Δεν έχει άποψη η Κυβέρνηση; Δεν έχει θέση η Κυβέρνηση για τα οικονομικά των Ολυμπιακών Αγώνων; Δεν έχει θέση η Κυβέρνηση για τις χορηγίες; Δεν έχει καμία θέση η Κυβέρνηση; Εσείς παίρνετε παραγγελίες για το τι επιθυμεί ο καθένας και εμείς εδώ απλώς νομιμοποιούμε τη διαδικασία; Ας έρθουμε τώρα στο δεύτερο θέμα. Ο κ. Δασκαλάκης είναι παρών.  Ανέφερε το όνομα του κ. Βασιλακόπουλου. Πιστέψτε με, δεν θέλω να μπω καθόλου στις δικιές σας εσωκομματικές διενέξεις, άσχετα εάν τα Μέσα Ενημέρωσης των ολίγων εχόντων και κατεχόντων φίλων της Κυβέρνησης...  
ΓΕΩΡΓΙΟΣ ΔΑΣΚΑΛΑΚΗΣ: Δεν σας το χαρίζουμε ...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αυτό λέω.
Και θα συζητήσουμε ποιες είναι αυτές οι χαριστικές πράξεις που κατά καιρούς κάνετε.
Ο κ. Βασιλακόπουλος μπορεί να είναι στέλεχος δικό σας και δεν έχω κανένα πρόβλημα να λύσετε το πρόβλημα που έχει ενδεχομένως ο κ. Λιάνης ή οποιοσδήποτε άλλος από εσάς με τον κ. Βασιλακόπουλο στην Κεντρική σας Επιτροπή.
Ο κ. Δασκαλάκης έθεσε ένα πολύ σοβαρό θέμα, το οποίο με βρίσκει σύμφωνο. Τι σας είπε; 'Οτι υπάρχει αποκλεισμός προσώπων που κατείχαν σημαντικές θέσεις στη διεκδίκηση και οι οποίοι έχουν εμπειρία. Ανέφερε και ένα άλλο όνομα δεν το θυμάμαι νομίζω του κ. Συνοδινού ή κάποιου άλλο στελέχους που είναι Γενικός Γραμματέας στο Υπουργείο Ναυτιλίας. Μπορούμε να αναφέρουμε άλλα ονόματα. Αυτό που θέλουμε, λοιπόν, είναι όλα τα στελέχη που μετείχαν στη διεκδίκηση, να αξιοποιηθούν. 'Αριστα πράξατε και καλέσατε τον κ. Βασιλακόπουλο, να καλέσετε και την κ. Πετραλιά και τον κ. Λιάνη και άλλους ανθρώπους που ασχολήθηκαν.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Δεν λέω για την κ. Πετραλιά. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μα και καλά κάνετε, άριστα πράξατε. Και όπου καλώς πράττετε θα έχετε τη συνηγορία και τον έπαινό μας.
Και ένα τελευταίο. Κλείνω, κύριε Πρόεδρε, δεν θα καλύψω ούτε το πεντάλεπτο.
ΠΡΟΕΔΡΕΥΩΝ (Κωνσταντίνος Γείτονας): Να διευκολύνετε όπως είπατε τους Ολυμπιακούς αλλά και τη συζήτηση για τους Ολυμπιακούς, κύριε Κεφαλογιάννη. Από εκεί πρέπει να ξεκινήσουμε.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, με διακόπτετε πριν ολοκληρωθεί ο χρόνος που μου παρέχει ο Κανονισμός της Βουλής. Αυτό έχει ξεπεράσει κάθε όριο.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, σας παρακαλώ να ανακαλέσετε. Δεν έχει ξεπερασθεί κανένα όριο, μόνο που εσείς για τρία λεπτά μιλούσατε εκτός του άρθρου.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τι θέλατε, κύριε Πρόεδρε; Να ζητήσω το λόγο επί προσωπικού; Δεν υπήρχε προσωπικό με αυτά που είπε ο κύριος Υπουργός; Τι λέτε τώρα; ΠΡΟΕΔΡΕΥΩΝ (Κωνσταντίνος Γείτονας): Δεν υπήρξε προσωπικό. Γιατί όσα είπε ήταν προφανώς για το πλαίσιο της άσκησης του κοινοβουλευτικού ελέγχου από σας.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αυτά. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο συνάδελφος κ. Χωματάς έχει ζητήσει άδεια για ολιγοήμερη απουσία στο εξωτερικό.
Η Βουλή εγκρίνει; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, δεν θα έπαιρνα το λόγο γιατί οι συνάδελφοι της Αξιωματικής Αντιπολίτευσης ξαναδιατύπωσαν τις ίδιες απόψεις στο άρθρο 1, αυτές που διατύπωσαν στη συζήτηση επί της αρχής στην πρωτολογία ή στη δευτερολογία τους.
Παρακαλώ, αγαπητοί συνάδελφοι της Νέας Δημοκρατίας, θα ήθελα με την ίδια προσοχή που παρακολούθησα την αγόρευσή σας να παρακολουθήσετε και εσείς τη δική μου.
Παίρνω το λόγο για να επισημάνω τα εξής τρία σημεία: Πρώτον, δυστυχώς η συζήτηση για τους Ολυμπιακούς Αγώνες τόσο στο επίπεδο των Αρχηγών όσο και κατά τη διάρκεια του νομοσχεδίου δεν φώτισε τις πλευρές εκείνες που υποτίθεται ότι ήταν αδιευκρίνιστες.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) Η χθεσινή μέρα απέκτησε χρώμα από την ώρα που ήρθε ο Αρχηγός της Αξιωματικής Αντιπολίτευσης και επανέλαβε τις ίδιες θέσεις και τις ίδιες διατυπώσεις, χωρίς να δικαιολογήσει την παρέμβασή του στο συζητούμενο νομοσχέδιο. Εκτός και αν υποτιμά τις δυνατότητες της εισηγήτριας της Μειοψηφίας , των Βουλευτών του και βεβαίως του κοινοβουλευτικού του εκπροσώπου.
(Θόρυβος στην Αίθουσα) Παρακαλώ, κύριε Πρόεδρε. Ευχαριστώ πολύ.
ΓΕΩΡΓΙΟΣ ΔΑΣΚΑΛΑΚΗΣ: Αν παρακαλείτε, δεν θα τελειώσετε ποτέ.
Συμβαίνουν αυτά, κύριε συνάδελφε.
ΙΩΑΝΝΗΣ ΜΑΓΚΡΙΩΤΗΣ: 'Οχι, θα ήθελα να σταματήσουν να συμβαίνουν, αγαπητέ συνάδελφε και μάλιστα από τους συναδέλφους οι οποίοι διεκδικούν το διάλογο και απαιτούν σεβασμό. Να μην το ξεχνούν σε δευτερόλεπτα αυτό που διεκδικούν και απαιτούν.
Θέλω, λοιπόν, να τονίσω πως το μόνο που έμεινε από τη χθεσινή συζήτηση ήταν η εικόνα του Αρχηγού της Αξιωματικής Αντιπολίτευσης να φεύγει. Σε λίγο θα μας συνηθίσει σ' αυτήν την εικόνα του αρχηγού που φεύγει.
'Ενα άλλο θέμα το οποίο κυριάρχησε και στα Μέσα Μαζικής Ενημέρωσης από την προχθεσινή και χθεσινή συζήτηση ήταν η εικόνα της Αθήνας: αν είναι "κουρελαρία" η Αθήνα ή αν είναι μία ευπρεπής πολιτεία. Και αναζητούσαμε τις ευθύνες. Πού είναι οι ευθύνες; Κατά το εδώ παπάς, εκεί παπάς πού είναι ο υπεύθυνος των ευθυνών; Παραλίγο να υπάρξει σύρραξη του Δημάρχου της Αθήνας με τον Υπουργό Πολιτισμού για την εικόνα της Αθήνας, ενώ το πρόβλημα είναι αλλού. Και σήμερα πάλι επανήλθε το θέμα και έχει ονοματεπώνυμο: Δημήτρης Αβραμόπουλος και η σχέση του με τη Ν.Δ.
Δυστυχώς, δεν κατανοούμε τον τρόπο με τον οποίο συμμετέχει στο διάλογο γι' αυτές τις απλές νομοθετικές ρυθμίσεις, θεσμικές κανονιστικές ρυθμίσεις για τη διοργάνωση των Ολυμπιακών Αγώνων η Αξιωματική Αντιπολίτευση. Συνεχώς μεταθέτει το πεδίο των συζητήσεων σε άλλα θέματα ή στα θέματα της γενικότερης πολιτικής συγκυρίας, είτε αυτό λέγεται τρομοκρατία ή στα θέματα της επικαιρότητας. Και λυπάμαι πολύ. Θρυμματίζει συνεχώς το συναινετικό κλίμα, το οποίο συνεχώς επικαλείται.
Σήμερα πάλι υποτιμώντας τη νοημοσύνη μας, επειδή ο Υπουργός διευκρίνισε ότι οι ρυθμίσεις αυτές ήρθαν μετά από συνεννόηση με τους καθ' ύλην αρμόδιους, είτε τη Διεθνή Ολυμπιακή Επιτροπή είτε το διοικητικό συμβούλιο του "ΑΘΗΝΑ 2004", είπε πως είναι καθ' υπόδειξη εξωθεσμικών κέντρων, εξωκοινοβουλευτικών παραγόντων ότι η Κυβέρνηση απλώς προεδρεύει. Αν είναι δυνατόν! Υπήρχε περίπτωση η Κυβέρνηση να μη συνεννοηθεί με αυτούς τους φορείς για τις αναγκαίες ρυθμίσεις; Τότε θα μας κατηγορούσαν και θα κατήγγειλαν την Κυβέρνηση ότι δεν κάνει διάλογο ότι θεσμοθετεί ερήμην των αρμόδιων φορέων.
Η Αξιωματική Αντιπολίτευση δεν έκανε σημαία τις επικριτικές δηλώσεις του Σάμαραγκ για την καθυστέρηση στην ολυμπιακή προετοιμασία; Δεν μας είπαν ότι αν αυτά τα έλεγε ο Σάμαραγκ παραμονές εκλογών, θα είχαν κερδίσει τις εκλογές; 'Ολο στον από μηχανής Θεό απευθύνονται για να κερδίσουν τις εκλογές. Ε, τέλος πάντων πρέπει να συνειδητοποιήσουν ότι οι εκλογές έγιναν, ο ελληνικός λαός αποφάνθηκε ...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Για το άρθρο 1 μιλάμε, κύριε συνάδελφε. 
ΙΩΑΝΝΗΣ ΜΑΓΚΡΙΩΤΗΣ : Αυτό ακριβώς θέλω να πω και εγώ, αγαπητέ συνάδελφε. 'Οτι συνεχώς μεταθέτετε το πεδίο της συζήτησης στη Βουλή ... 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Το Προεδρείο διέκοπτε εμένα γιατί ήμουν εκτός θέματος, κύριε Πρόεδρε.
ΙΩΑΝΝΗΣ ΜΑΓΚΡΙΩΤΗΣ : Συνεχώς μεταθέτετε το πεδίο συζήτησης στη Βουλή σε άλλα θέματα. Εσείς αναφερθήκατε στη διευκρίνιση του Υπουργού και είπατε ότι καθ' υπόδειξη νομοθετείτε. Και το απλό που έκανα εγώ ήταν ότι σας είπα πως εσείς επικαλείσθε μονίμως τις παρατηρήσεις του κ. Σάμαραγκ για να ασκήσετε αντιπολίτευση στην Κυβέρνηση ...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αυτό το παρατηρήσατε χθες ...
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): 'Οταν συνεργάζεται ο κ.
Σάμαρανγκ είναι καλός ...
ΙΩΑΝΝΗΣ ΜΑΓΚΡΙΩΤΗΣ: Θέλω λοιπόν, να πω πάρα πολύ απλά, κύριε Πρόεδρε, και να κλείσω ότι στο άρθρο αυτό -το γνωρίζει πάρα πολύ καλά η Αξιωματική Αντιπολίτευση- προχωρούμε σε ορισμένες ρυθμίσεις λειτουργικού χαρακτήρα, δίνουμε την αναγκαία ευελιξία στο διοικητικό συμβούλιο του "ΑΘΗΝΑ 2004", το οποίο έχει και αυτάρκεια και αυτοδυναμία, δεν ηγεμονεύεται, δεν πειθαναγκάζεται -και το γνωρίζει πάρα πολύ καλά- με τη νέα του σύνθεση, δυναμικά σε ένα νέο σχέδιο για να κερδίσουμε και το χαμένο χρόνο που με τόση παρρησία η Κυβέρνηση και ο ίδιος ο Πρωθυπουργός αναγνώρισε.
Λίγη, λοιπόν, γενναιότητα από όλους στο μέγα αυτό θέμα να προχωρήσουμε μαζί. 'Ετσι θέλει ο ελληνικός λαός. Εμείς τουλάχιστον θα το επιδιώξουμε.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, κηρύσσεται περαιωμένη η συζήτηση επί του άρθρου 1 και ερωτάται το Τμήμα αν γίνεται δεκτό το άρθρο 1, όπως τροποποιήθηκε από τον κύριο Υπουργό.  ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΦΑΝΗ ΠΕΤΡΑΛΙΑ-ΠΑΛΛΗ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 1 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Εισερχόμαστε στη συζήτηση του άρθρου 2.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Πρόεδρε, θα ήθελα να εισηγηθώ δύο τροποποιήσεις που υπάρχουν.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Υπουργέ, έχουν μοιραστεί αυτές οι τροποποιήσεις; ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Η μία έχει ήδη μοιραστεί και η άλλη θα μοιραστεί τώρα. Θα σας εξηγήσω περί τίνος πρόκειται.
Λοιπόν, στο άρθρο 2 η παρ. 7 αναδιατυπώνεται. Είναι από την ΚΕΝΕ η νομοθετική αναδιατύπωση για λόγους νομικής πληρότητας και περιλαμβάνει και μία παρατήρηση της Επιστημονικής Επιτροπής της Βουλής.  Αναδιατυπώνεται λοιπόν, η παράγραφος 7 ως εξής: "7. Απαγορεύεται, κατά το χρονικό διάστημα από 1 Μαρτίου 2003 έως και 30 Σεπτεμβρίου 2004, η τοποθέτηση ή ανάρτηση φωτεινών ή μη διαφημίσεων στους χώρους τέλεσης ολυμπιακών αθλημάτων, όπως αυτοί καθορίζονται σύμφωνα με το άρθρο 2 του ν. 2730/1999 (ΦΕΚ 130 Α'), όπως εκάστοτε ισχύει, καθώς και κατά μήκος των οδικών αξόνων στους οποίους θα διεξαχθούν ολυμπιακά αθλήματα και γενικά ολυμπιακές εκδηλώσεις.   'Αδειες που χορηγούνται στις παραπάνω περιοχές λήγουν αυτοδικαίως την 28η Φεβρουαρίου 2003. Μετά την παραπάνω προθεσμία οι σχετικές κατασκευές χαρακτηρίζονται αυθαίρετες και αφαιρούνται σύμφωνα με τη διαδικασία που ορίζεται στις παραγράφους 2 και 4 έως και 6 του άρθρου αυτού. 'Οπου στις παραγράφους αυτές αναφέρονται η "Ενοποίηση Αρχαιολογικών Χώρων Αθήνας Α.Ε.", νοείται αντίστοιχα η "Οργανωτική Επιτροπή των Ολυμπιακών Αγώνων ΑΘΗΝΑ 2004 Α.Ε.".
Με κοινή απόφαση των Υπουργών Περιβάλλοντος, Χωροταξίας και Δημοσίων 'Εργων και Πολιτισμού προσδιορίζονται ειδικότερα οι οδικοί άξονες και οι λοιποί χώροι στους οποίους θα διεξαχθούν ολυμπιακά αθλήματα, καθώς και κάθε άλλη λεπτομέρεια για την εφαρμογή της παραγράφου αυτής. Με την ίδια απόφαση μπορεί να εξαιρούνται έως και 2000 θέσεις υπαιθρίων διαφημίσεων για τις ανάγκες του χορηγικού προγράμματος της "Οργανωτικής Επιτροπής Ολυμπιακών Αγώνων ΑΘΗΝΑ 2004 Α.Ε." και να προσδιορίζονται ειδικότερα οι χώροι, η χρονική διάρκεια, τα απαιτούμενα δικαιολογητικά, η διαδικασία και οι λοιπές προϋποθέσεις τοποθέτησής τους".
Η άλλη τροποποίηση αφορά ένα αίτημα του δήμου. 'Εχει μοιραστεί ή θα πρέπει να μοιραστεί. Το έχω δώσει για φωτοτύπηση. Θα σας πω περί τίνος πρόκειται.
Η κ. Δαμανάκη μετέφερε την άποψη του δήμου στο Υπουργείο και εγώ την δέχθηκα. Μετά την εισήγηση της κ. Δαμανάκη, είχα και μια επιστολή του δημάρχου, η οποία λέει τα εξής: "Κύριε Υπουργέ, σε συνέχεια της ενημερώσεώς σας από τον Πρόεδρο και Διευθύνοντα Σύμβουλο της Εταιρείας Ενοποίησης Αρχαιολογικών Χώρων Αθήνας κ. Ιωάννη Καλαντίδη για το σχέδιο νόμου που πρόκειται σήμερα να συζητηθεί στη Βουλή" -είναι της 12ης Ιουνίου η επιστολή- "και μετά τις τροποποιήσεις, τις οποίες εισηγείται η Εταιρεία Ενοποίησης Αρχαιολογικών Χώρων Αθήνας επιβεβαιώνουμε τη σύμφωνο γνώμη του Δήμου Αθηναίων". Το καταθέτω για τα Πρακτικά.
(Στο σημείο αυτό ο Υπουργός Πολιτισμούς κ. Θεόδωρος Πάγκαλος καταθέτει για τα Πρακτικά την προαναφερθείσα επιστολή, η οποία έχει ως εξής: "Ο ΔΗΜΑΡΧΟΣ ΑΘΗΝΑΙΩΝ Αθήνα, 12 Ιουνίου 2000 Κύριο Θεόδωρο Πάγκαλο Υπουργό Πολιτισμού Κύριε Υπουργέ, Σε συνέχεια της ενημερώσεώς μας από τον Πρόεδρο και Διευθύνοντα Σύμβουλο της Εταιρείας Ενοποίησης Αρχαιολογικών Χώρων Αθήνας κ. Ιωάννη Καλαντίδη για το σχέδιο Νόμου που πρόκειται σήμερα να συζητηθεί στη Βουλή και μετά τις τροποποιήσεις, τις οποίες εισηγείται η Εταιρεία Ενοποίησης Αρχαιολογικών Χώρων Αθήνας, επιβεβαιώνουμε τη σύμφωνο γνώμη του Δήμου Αθηναίων.
Με ιδιαίτερη τιμή Δημήτρης Λ. Αβραμόπουλος") ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Eίναι, λοιπόν, μια τροποποίηση με την οποία εισηγείται ο δήμος να εξαιρεθούν της ρύθμισης τα στέγαστρα και τα στρογγυλά κιόσκια, τα οποία έχει κατασκευάσει ο δήμος.  Και όχι μόνο ο Δήμος Αθηναίων, αλλά και οι άλλοι δήμοι, γιατί προφανώς αφορά και άλλους δήμους που είναι πάνω στις διαδρομές ή κοντά σε χώρους που διεξάγονται τα αθλήματα. Εν πάση περιπτώσει οι Οργανισμοί Τοπικής Αυτοδιοίκησης να εξαιρούνται της ρύθμισης. Νομίζω ότι θα πρέπει να την κάνουμε δεκτή αυτήν την τροποποίηση.
ΦΑΝΗ ΠΕΤΡΑΛΙΑ-ΠΑΛΛΗ: Τότε θα βγάλουν όλες τις πινακίδες, κύριε Υπουργέ, και θα βάλουν στέγαστρα και στρογγυλά κιόσκια.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): 'Οχι, δεν μπορούν να προσθέσουν άλλες. Μόνο οι υφιστάμενες.
ΦΑΝΗ ΠΕΤΡΑΛΙΑ-ΠΑΛΛΗ: Θα δείτε ότι όλες οι λεωφόροι θα γεμίσουν στρογγυλά κιόσκια.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Αυτό θα το κάνει η Τοπική Αυτοδιοίκηση, δεν μπορεί να το κάνει κανένας άλλος. Είσθε εναντίον; Αν είσθε εναντίον, εγώ δεν θα επιμείνω.
ΠΡΟΕΔΡΕΥΩΝ (Κωνσταντίνος Βρεττός): Ο κ. Χρήστος Σμυρλής-Λιακατάς έχει τον λόγο για πέντε λεπτά.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Mε το άρθρο 2 διευκρινίζονται θέματα σχετικά με τις διαφημίσεις στο ιστορικό κέντρο της Αθήνας, ενώ ταυτόχρονα δημιουργείται το θεσμικό περιβάλλον ώστε οι διάφοροι οικονομικοί υποστηρικτές των Ολυμπιακών Αγώνων να μη νιώθουν ότι οι διάφοροι εκμεταλλευτές, λαθραίοι ή μη, των συμβόλων και των εμβλημάτων της "ΑΘΗΝΑΣ 2004" μπορούν να δρουν ανεξέλεγκτα και χωρίς επιπτώσεις.
Αγαπητοί συνάδελφοι, είναι ανάγκη -γι' αυτό και υπάρχει το άρθρο 2να προστατευθεί το διαφημιστικό περιβάλλον που σχετίζεται με τους Ολυμπιακούς Αγώνες, διότι πέραν της ικανοποιήσης των συμβατικών υποχρεώσεων της χώρας μας με τη ΔΟΕ, μπορούμε συγχρόνως να διασφαλίσουμε ότι αυτοί οι αγώνες δεν θα αποτελέσουν ένα ακόμα παράδειγμα για υπερεμπορευματοποίηση, όπως είπα και χθες, αλλά ένα παράδειγμα μέτρου σε σχέση με την ισορροπία της προώθησης των ολυμπιακών αρχών και του ρεαλισμού που απαιτείται.
Η Ελλάδα μπορεί να αποδείξει ότι υπάρχει δυνατότητα για "παν μέτρον άριστον", ενώ συγχρόνως δεν θα αναιρείται εκείνη η στρατηγική που υποστηρίζει την επιβίωση και υγιή ανάπτυξη των Ολυμπιακών Αγώνων.
Θα ήθελα, σ' αυτό το οποίο μας ανέφερε ο κύριος Υπουργός σαν τροπολογία -και που θα μας μοιραστεί πιστεύω- επειδή είχα και εγώ μια σειρά από οχλήσεις σε σχέση με το θέμα των στεγάστρων στις αφετηρίες των μέσων μαζικής μεταφοράς, να υπάρχει μια διευθέτηση του θέματος.
Πρέπει να γνωρίζει -εγώ δεν το γνώριζα αλλά το έμαθα από τη στιγμή που έγινα αποδέκτης των παραπόνων και των προτάσεων- ότι σύμφωνα με τον κανονισμό των ΟΤΑ ο κάθε Οργανισμός Τοπικής Αυτοδιοίκησης έχει δικαίωμα να διαπραγματεύεται με τις διαφημιστικές εταιρείες τους υπαίθριους χώρους, τα ειδικά πλαίσια που έχουν διαμορφωθεί στις αφετηρίες και να υπάρχει και ένα έσοδο. Το έσοδο αυτό εκτιμάται ότι είναι γύρω στα δυόμισι με τρία δισεκατομμύρια σήμερα για το Λεκανοπέδιο της Αττικής. Αν λοιπόν δεν εξαιρεθούν του νόμου και στο συγκεκριμένο άρθρο αυτές οι συμφωνίες που έχουν γίνει από τους ΟΤΑ του λεκανοπεδίου θα χρειαστεί να βρεθεί αυτός που θα πληρώσει τα τρία δισεκατομμύρια που ήδη έχουν καταναλωθεί μέχρι τώρα για να δημιουργηθούν τα στέγαστρα στις αφετηρίες.
Ως εκ τούτου νομίζω ότι επιβάλλεται να υπάρχει αυτή η τροποποίηση.  Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Η κ. Πετραλιά έχει το λόγο για πέντε λεπτά.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Υπουργέ, θέλω να δούμε λίγο καλύτερα πλέον το άρθρο αυτό. Θεωρώ ότι πρέπει να δούμε πάρα πολύ αυτό το μεγάλο θέμα γενικά της διαφήμισης και, κύριε Υπουργέ, πιστεύω ότι πρέπει να το δείτε συνολικά. Μη στέκεστε μόνο στο ιστορικό κέντρο. Θα επαναλάβω ότι το σύνολο του Λεκανοπεδίου και της χώρας είναι η αποθέωση του κιτς. Είναι ελληνικές εφευρέσεις αυτές οι τεράστιες και άθλιες μεγάλες ταμπέλες οι οποίες υπάρχουν σε όποια πολυκατοικία και σε όποια ταράτσα και θα έλεγα ότι αυτό που πρέπει να νομοθετήσουμε εδώ -και δεχθείτε το κύριε Υπουργέ-είναι να γίνει μια ad hoc επιτροπή στη Βουλή η οποία να ασχολείται με την αισθητική. Διότι η αισθητική δεν είναι μόνο το κέντρο της Αθήνας είναι και οι διάφοροι οδοί. Εγώ μένω στη Γλυφάδα και έρχομαι καθημερινά από τη Βουλιαγμένης και μπορώ να σας πω ότι είναι πάρα πολύ κακή η εικόνα των εισόδων της πόλης. Βλέπετε τι γίνεται συνεχώς με νέες πινακίδες οι οποίες μπαίνουν.
Θα ήθελα να πω, λοιπόν, και να προτείνω ότι πρέπει να δούμε και τα χαρακτηριστικά των πινακίδων των καταστημάτων. Κύριε Υπουργέ, είναι δικό σας αντικείμενο αυτό, είναι του Υπουργείου Πολιτισμού. Για τις πινακίδες των καταστημάτων -η Ελλάς έχει γίνει ελλαδέξ- το κέντρο της Αθήνας, τις περιοχές γενικώς πρέπει να ξεκινήσουμε μια εκστρατεία και εδώ θα μας βρείτε αρωγούς.
Θεωρώ βλέποντας και την έκθεση της Νομικής Υπηρεσίας της Βουλής ότι υπάρχει ένα πρόβλημα. Τι σημαίνει υπαίθρια διαφήμιση; 'Οπως λέει η έκθεση της Νομικής Υπηρεσίας της Βουλής δεν απαντά στην κείμενη νομοθεσία. Είναι με νόμο του '55. Είναι δυνατόν με τις προδιαγραφές του '55 να λέμε σήμερα τι είναι υπαίθρια διαφήμιση; Και γιατί εξαιρούμε π.χ. τα λέιζερ; Τι συμβαίνει γιατί γίνεται αυτό ξαφνικά με τα λέιζερ; Και είναι υπεύθυνη διαφήμιση ή δεν είναι τα λέιζερ; Είναι κάτι διαφορετικό; Και τι θα είναι αυτό; Μήπως θα είναι μια Αθήνα που από πάνω θα υπάρχουν τίποτε τεράστια λέιζερ; Εγώ δεν τα γνωρίζω αλλά μήπως αυτό θα είναι πιο κιτς από το ήδη υπάρχον κιτς; Και όσον αφορά την πρόταση του Δήμου της Αθήνας την οποία λέτε ότι θα αποδεχθείτε, κύριε Υπουργέ, εγώ απλώς θέλω να κάνω κάποιες ερωτήσεις διότι με ανησυχεί το εξής γεγονός. Σήμερα θα νομοθετήσουμε για τους συγκεκριμένους δρόμους και το κέντρο της Αθήνας. Αύριο με μια τροπολογία που θα έρθει σε έναν άλλο νόμο, όπως έχετε φέρει δεκάδες τροπολογίες ήδη σ' αυτόν το νόμο που κάνουν αναφορά σε προηγούμενους νόμους, θα πούμε ότι εξαιρείται και η είσοδος της πόλης.
Θα δούμε τους δημάρχους άλλων περιοχών, αν επεκταθεί το μέτρο και σε άλλες περιοχές, οι οποίοι θα αρχίσουν να βάζουν και εκείνοι τα συγκεκριμένα στρογγυλά των διαφημίσεων, τα οποία σαφώς είναι αισθητικά, αλλά φαντάζεστε να γεμίσει το σύνολο της πόλης με τέτοια πράγματα; Κατ'αρχήν, αυτά τα συγκεκριμένα στρογγυλά των διαφημίσεων είναι πάνω στα πεζοδρόμια, κύριε Υπουργέ, δεν μπορεί να περπατήσει ο κόσμος. Οι πινακίδες είναι πάνω στα πεζοδρόμια, οι πινακίδες είναι δίπλα στα φανάρια της τροχαίας, δεν βλέπουν οι οδηγοί.
Ξέρετε ότι υπάρχει απόφαση του ΥΠΕΧΩΔΕ να κατεδαφιστούν εκατόν πενήντα πέντε τέτοιες φωτεινές διαφημιστικές πινακίδες και δεν έχει γίνει τίποτα; Μπορούμε να πούμε εδώ  ότι παίρνουμε μια συγκεκριμένη απόφαση. Ενσωματώστε στο συγκεκριμένο άρθρο την απόφαση που παίρνουμε για τη δημιουργία μιας ad hoc επιτροπής, η οποία θα ασχοληθεί με το σύνολο, μαζί με τα άλλα Υπουργεία. Γιατί φοβάμαι ότι με αυτό που πάμε -δεν είμαι πρόχειρη ώστε να είμαι απόλυτη- να νομοθετήσουμε ότι, δηλαδή, θα εξαιρούνται, ανοίγουμε ασκούς του Αιόλου.
Θέλω να σας ρωτήσω και κάτι άλλο. Πριν από λίγο, εσείς ο ίδιος μας είπατε ότι το άρθρο και ως προς τις χορηγίες και ως προς τις διαφημίσεις είναι συμβατικό με ό,τι έχουμε υπογράψει με τη σύμβαση της φιλοξενούσης πόλης. Αν είναι συμβατικό αυτό, δεν ξέρω κατά πόσο μπορούμε να κάνουμε πίσω. 'Ομως, θα θέλαμε περισσότερες διευκρινίσεις. Αν κάποιος μπορεί να μας δώσει περισσότερες διευκρινίσεις, θα το δεχόμουν. Αλλά αυτήν τη στιγμή είμαι πάρα πολύ επιφυλακτική ως προς τη συγκεκριμένη ρύθμιση.  ΠΡΟΕΔΡΕΥΩΝ (Κωνσταντίνος Βρεττός): Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: 'Εχω κρατήσει από τα πρακτικά της επιτροπής τη ρήση του κυρίου Υπουργού ότι κανένας δεν θα επιθυμήσει να διώξει την πολιτική διαφήμιση ή τη διακίνηση των μηνυμάτων, υπό το πρόσχημα των συμβατικών υποχρεώσεων και της αισθητικής. 'Ομως, αν κάποιος το τολμήσει -και είχε δεχθεί, δεν τη βλέπω με σαφήνεια εδώ, μια διευκρίνιση ως προς τους χρονικούς περιορισμούς-  θα εμπίπτει στη διαδικασία  -θα το χρησιμοποιήσει το ΠΑΣΟΚ και όχι άλλο κόμμα, για λόγους που μου είναι προφανείς-  κάποιος θα κολλάει οτιδήποτε για το ΠΑΣΟΚ και κάποιος άλλος θα το ξεκολλάει. Δεν νομίζω ότι είμαστε σε θέση να κρίνουμε μέχρι το 2004 τι μορφή θα έχουν πάρει, είτε οι πολιτικές ανάγκες είτε οι πολιτικές διεκδικήσεις. Και όταν λέω "πολιτικές ανάγκες και διεκδικήσεις", δεν εννοώ  -και φαντάζομαι ότι θα το σεβαστεί ο κύριος Υπουργός- μόνο από τα κόμματα. Πολιτικές πράξεις, πολιτικές θέσεις, η ανάγκη διακίνησης πολιτικών μηνυμάτων, δεν μπορούν να ασφυκτιούν κάτω από διαδικασίες ρύθμισης με στυγνό εμπορευματικό χαρακτήρα, όπως είναι η διαφήμιση ή η χορηγία.
Θα παρακαλούσα, λοιπόν, να διευκρινιστεί αυτό και τουλάχιστον να έχουμε τη ρητή κατηγορηματική διαβεβαίωση ότι στη διακίνηση των ιδεών εντός, δίπλα, πλάι, πέρα, στην παράμετρο, στα κοντινά, στους κόμβους των διαφημίσεων για την Ολυμπιάδα και για τους χορηγούς, μαζί με τις αισθητικές προδιαγραφές των νυκτερινών διαφημίσεων, δεν θα επιτραπεί να εμφιλοχωρήσει απαγόρευση διακίνησης των ιδεών από, ενδεχομένως, τους λιγότερο έχοντες και κατέχοντες τα μέσα και τα χρήματα για κάτι τέτοιο.  Θα ήθελα να κάνω μια τεχνικής μορφής επισήμανση. 'Ηταν ακριβές να απαγορευτεί στους αρχαιολογικούς χώρους η διαφήμιση, αλλά καθώς επιτρέπεται ένα είδος παράξενης τεχνολογικώς νυχτερινής διαφήμισης, η διεθνής εμπειρία αρχίζει και δείχνει επικίνδυνα σημεία. Μπορεί βεβαίως την ημέρα η πόλη της Αθήνας να θυμίζει μια πολύ πιο καλλωπισμένη πόλη, αλλά κινδυνεύουμε τη νύχτα να μετατραπεί σε ένα, με την αφορμή των Ολυμπιακών Αγώνων, απεχθές Λας Βέγκας. 'Ηδη στο εξωτερικό αρχίζουν και χρησιμοποιούν τις διαφημίσεις των λευκών υαλοπινάκων μπροστά ακόμα και από αρχαιολογικά κτίρια, των οποίων η όψη με το φως της ημέρας δεν παραλλάσσει, αλλά τη νύχτα αυτά μετατρέπονται, στ'αλήθεια, σε οθόνες που θυμίζουν περισσότερο οθόνες από κουλοχέρηδες σε διαφημιστικό επίπεδο.
Θα μπορούσαμε, λοιπόν, να αποφύγουμε τέτοια πράγματα με μία διευκρίνιση ότι δεν είναι η πολιτική διαφήμιση αυτή η οποία στην ουσία θα βλάψει την Ολυμπιάδα.
ΠΡΟΕΔΡΕΥΩΝ (Κωνσταντίνος Βρεττός): Η κ. Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Κύριε Πρόεδρε, εμείς επιμένουμε ότι το όλο θέμα αυτό της διαφήμισης χρειάζεται κάποια καλύτερη μελέτη και δεν ξέρω αν επείγει τόσο πολύ η θεσμοθέτησή του σε αυτό το νομοσχέδιο.
Το είπα αυτό διότι υπάρχουν και παρατηρήσεις από το Επιστημονικό Συμβούλιο της Βουλής, οι οποίοι αναφέρονται στο γεγονός ότι δεν έχει προσδιορισθεί ο όρος υπαίθρια διαφήμιση συν το γεγονός ότι εδώ παραπέμπουμε την κατάσταση σε έναν παλαιότερο νόμο, ο οποίος χρειάζεται μία γενικότερη αναδιοργάνωση και αναρίθμηση.
Εν πάση περιπτώσει, εμείς για να διευκρινίσω συμφωνούμε κατ' αρχήν με την αποκαθήλωση όλων αυτών των εμπορικών τεράστιων διαφημίσεων από το ιστορικό κέντρο της Αθήνας. Δεν είναι εκεί το πρόβλημά μας. Τα προβλήματα που υπάρχουν αφορούν το τι θα γίνει με τους υπόλοιπους δήμους, όπου εδώ δεν θίγεται το θέμα, αλλά όπως εύστοχα ήδη αναφέρθηκε υπάρχει ενδεχόμενο να ζητήσουν και αυτοί αντίστοιχη εφαρμογή και τι γίνεται συνολικά με το θέμα της υπαίθριας διαφήμισης.
Πιο συγκεκριμένα, κύριε Πρόεδρε, και όσον αφορά τις τροπολογίες που προτείνονται από το Δήμο Αθηναίων και την Εταιρεία Ενοποίησης Αρχαιολογικών Χώρων, η τροπολογία η πρώτη -βέβαια από ό,τι αντιλαμβάνομαι δεν έχει διανεμηθεί στους συναδέλφους και ίσως δεν είναι πολύ εύκολο να μιλήσω αλλά εν πάση περιπτώσει- καλύπτει αυτό που αναφέρθηκε ήδη από την κ. Κανέλλη για την ανάγκη να υπάρχουν και πολιτικά μηνύματα σ' αυτόν το χώρο. Προβλέπεται η ύπαρξη πολιτικών μηνυμάτων, μέσα σε πλαίσια που τοποθετούν οι δήμοι. Το θέμα είναι βέβαια κατά πόσο οι δήμοι τοποθετούν αρκετά πλαίσια, ώστε και οι πολίτες να μπορούν να εκφράζονται.
ΛΙΑΝΑ ΚΑΝΕΛΛΗ: Και με τι κόστος; 
ΜΑΡΙΑ ΔΑΜΑΝΑΚΗ: Δεν υπάρχει κόστος. Δεν είναι το θέμα τους κόστους, γιατί η πολιτική διαφήμιση δεν κοστίζει. Το θέμα είναι άλλο.  'Οτι τα πλαίσια είναι πολύ λίγα και το αποτέλεσμα είναι ότι δεν μπορεί να υπάρξει έκφραση, δεν ισχύουν τα ίδια τιμολόγια στους δήμους για πολιτικές και εμπορικές διαφημίσεις.
Επομένως υπάρχει ένα θέμα και οι δήμοι να έχουν ορισμένα όρια όσον αφορά τα πλαίσια. Δηλαδή δεν μπορεί ένας δήμος να πει ότι δεν βάζει κανένα πλαίσιο για πολιτική διαφήμιση. Γι' αυτό λέω ότι χρειάζεται καλύτερη μελέτη.
Επίσης χρειάζεται καλύτερη μελέτη στο θέμα που αφορά τις συμβάσεις που ισχύουν ήδη. Διότι, με την τροποποίηση που προτείνει επίσης η Ενοποίηση Αρχαιολογικών Χώρων, εάν τη δεχθεί ο κύριος Υπουργός, θεωρείται ότι όλες οι συμβάσεις που σήμερα υπάρχουν, διατηρούνται. Μέχρι πότε; Και μετά την Ολυμπιάδα; 'Οπως αντιλαμβάνεσθε μία σύμβαση που έχει υπογραφεί πριν δέκα χρόνια φερ' ειπείν και αφορά διαφημίσεις στο κέντρο της Αθήνας, εάν αφαιρεθούν όλες οι διαφημίσεις που υπάρχουν και μείνουν μόνον αυτές, η δική τους αξία δεκαπλασιάζεται. Ο δήμος δεν θα έχει δικαίωμα να επαναδιαπραγματευθεί ενδεχομένως τη σύμβαση; Τα λέω όλα αυτά, γιατί νομίζω ότι χρειάζεται καλύτερη μελέτη το θέμα.  Αν κατάλαβα καλά έχει αντίρρηση και η κ. Πετραλιά. Δεν ξέρω αν ο κύριος Υπουργός δέχεται να κρατήσουμε το άρθρο και να το δούμε κάπως καλύτερα. Η δική μας θέση πάντως είναι να κατοχυρωθεί και το δικαίωμα της πολιτικής διαφήμισης, των πολιτικών μηνυμάτων τέλος πάντων, διότι έτσι όπως είναι το άρθρο κινδυνεύουμε τα πολιτικά μηνύματα να φύγουν τελείως από το κέντρο της Αθήνας -δηλαδή και να θέλει ο δήμος να βάλει πλαίσια να μη μπορεί να τα βάλει- και να δούμε από εκεί και πέρα το θέμα των συμβάσεων που  ήδη έχει υπογράψει ο Δήμος Αθηναίων ή άλλοι δήμοι που τους αφορά το ιστορικό τρίγωνο, για το οποίο γίνεται λόγος.
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Πολιτισμού κ. Θεόδωρος Πάγκαλος έχει το λόγο.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Πρόεδρε, κατ' αρχήν πρέπει να γίνει σαφές ότι η ρύθμιση δεν αφορά το Δήμο της Αθήνας. Αφορά τους χώρους που θα διεξαχθούν οι δραστηριότητες και τις διαδρομές. Θα έλεγα μάλιστα ότι στην Αθήνα θα είναι πολύ περιορισμένη η εφαρμογή της.  Διότι ο μόνος χώρος που μπορώ αυτήν τη στιγμή να σκεφτώ  είναι το Καλλιμάρμαρο στο οποίο θα γίνει ο τερματισμός του Μαραθωνίου. 'Ολοι οι άλλοι χώροι διεξαγωγής των αγώνων είναι εκτός του Δήμου της Αθήνας. Στο Φάληρο είναι το Στάδιο Ειρήνης και Φιλίας, στο Μαρούσι είναι το ΟΑΚΑ, στο παραλιακό μέτωπο σε πέντε και πλέον δήμους είναι οι διάφορες παράλιες δραστηριότητες, το Ιππικό Κέντρο είναι στο Μαρκόπουλο κ.ο.κ.
ΛΙΑΝΑ ΚΑΝΕΛΛΗ: Οι διαδρομές; 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Και στις διαδρομές που συνδέουν αυτά τα πράγματα μεταξύ τους. Η μεγαλύτερη διαδρομή είναι του Μαραθωνίου, που θα ξεκινήσει από το Μαραθώνα και θα έρθει στο Καλλιμάρμαρο. Οι άλλες είναι οι γνωστές διαδρομές που θα συνδέουν τους χώρους μεταξύ τους.
ΛΙΑΝΑ ΚΑΝΕΛΛΗ: Δηλαδή όλη η Αθήνα.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Δεν πρόκειται, δηλαδή, για το κέντρο της Αθήνας και επομένως στο κέντρο της Αθήνας πέραν του Καλλιμάρμαρου δεν ισχύει η σχετική διάταξη και δεν αντιλαμβάνομαι πραγματικά γιατί ένας πολιτικός σχηματισμός ή μία κοινωνική οργάνωση θα υποστεί τόσο μεγάλη ζημιά στη διάδοση των ιδεών της, εάν δεν τοιχοκολλήσει τη διαδρομή από το τέρμα Αμπελοκήπων για να πάρω μόνο το Δήμο Αθηναίων ή από το Γουδί ή από την Κατεχάκη μέχρι το Καλλιμάρμαρο. Νομίζω ότι μπορεί να τοιχοκολλήσει παντού αλλού.
Μην κάνουμε τα λάθη που έχουν επαναληφθεί -θα μου επιτρέψετε να αναφέρω το παράδειγμα- με τη διαδήλωση Κλίντον. Αφού μπορούσε να γίνει και στην Αλεξάνδρας, μπορούσε να γίνει και στην Πατησίων, μπορούσε να γίνει οπουδήποτε γιατί έπρεπε να γίνει εκεί ακριβώς που θα εδημιουργείτο πρόβλημα; Νομίζω ότι δεν υπάρχει τέτοιο θέμα πολιτικής διαφήμισης. Και βεβαίως φαντάζομαι ότι η οργανωτική επιτροπή των αγώνων θα έχει ευαισθησία ώστε να εφαρμόσει, στις τυχόν υπάρχουσες πολιτικές διαφημίσεις, ακόμη και σ' αυτούς τους χώρους, τους περιορισμένους χώρους, τη διάταξη σε τελευταία ανάλυση και αφού εξαντληθεί όλος ο σχετικός χρόνος.
Η Επιστημονική Υπηρεσία της Βουλής δεν είναι όπως ξέρετε νομοπαρασκευαστική υπηρεσία, είναι μία επιτροπή, η οποία εκφράζει επιστημονικές ανησυχίες. Μας έθεσε ένα πολύ ενδιαφέρον από νομική άποψη ερώτημα, τι είναι υπαίθρια διαφήμιση. Εγώ θα αισθανόμουν τη διάθεση να απαντήσω, όπως ο γνωστός Γάλλος Λαπαλίς, δηλαδή ότι υπαίθρια διαφήμιση είναι ό,τι βρίσκεται υπό το αίθριον, εκτός κτιρίων. Βεβαίως, μπορεί αυτό να τύχει περαιτέρω επεξεργασίας, δεν νομίζω όμως ότι μπορούμε να το νομοθετήσουμε. Η νομολογία θα μας δώσει το τι γίνεται αν, ας πούμε, ένας πονηρός βάλει μία διαφήμιση μέσα από τα τζάμια του σπιτιού του και τη φωτίζει τεχνιέντως ώστε να φαίνεται από το δρόμο. Περιμένετε αυτό να το βάλω στο νόμο; Πώς θα το βάλω, με τι περιγραφή; Γιατί μπορεί να προκύψουν τέτοιες καταστάσεις. Αυτήν τη στιγμή υπαίθρια διαφήμιση είναι ό,τι είναι σε μη στεγασμένους χώρους, σε ταράτσες, βεράντες, τοίχους, στους δρόμους, στους δημόσιους χώρους. Αυτό είναι υπαίθρια διαφήμιση. Αν κάνεις κάτι μέσα σε ένα κτίριο, μέσα σε ένα γραφείο, μέσα σε μία πολυκατοικία αυτό δεν είναι υπαίθρια διαφήμιση.
'Οσο για την τροπολογία που αφορά τους Οργανισμούς Τοπικής Αυτοδιοίκησης, εγώ βλέπω ότι και οι επιφυλάξεις της κ. Πετραλιά και της κ. Δαμανάκη είναι λογικές. Εφόσον υπάρχουν αντιρρήσεις εγώ αποσύρω την τροπολογία. Την προσεκόμισα διότι μου προσεκομίσθη από τον κ. Καλαντίδη, ο οποίος είχε έλθει σε επαφή και είχε συζητήσει με τον κύριο Δήμαρχο. Εγώ έχω πολύ καλές προθέσεις απέναντι στο Δήμαρχο και θέλω με κάθε τρόπο να τον βοηθήσω στο έργο του, αλλά εφόσον υπάρχουν αντιρρήσεις, την αποσύρω και αν προκύψει θέμα, μπορούμε να δούμε πώς θα το διευθετήσουμε εν καιρώ.  Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Η κ. Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Κύριε Πρόεδρε, από τη δική μας μεριά δεν υπάρχουν επιφυλάξεις όσον αφορά το πρώτο θέμα που προτείνεται από το Δήμο Αθηναίων. Μιλάω για την πρώτη αλλαγή, για να το διευκρινίσω αυτό. Είναι κατ' εξαίρεση δυνατή η τοποθέτηση υπαίθριων διαφημίσεων επί ειδικών πλαισίων στις αφετηρίες και τις στάσεις των μέσων συγκοινωνίας επί ειδικών προθηκών του οικείου Ο.Τ.Α. σε πεζοδρόμια, πλατείες και άλλους κοινόχρηστους χώρους. Διότι με αυτόν τον τρόπο θα λύσουμε και το πρόβλημα της πολιτικής διαφήμισης. Αν δεν υπάρξει ούτε αυτή η εξαίρεση, ουσιαστικά δεν θα υπάρξει καθόλου πολιτική διαφήμιση.
Θα έλεγα, λοιπόν, ότι τουλάχιστον ο κύριος Υπουργός, εφόσον προτείνεται και από την Εταιρεία Ενοποίησης Αρχαιολογικών Χώρων που φέρνει το άρθρο, μπορεί να το δεχθεί. Τα υπόλοιπα ας τα δούμε καλύτερα για τις συμβάσεις που υπάρχουν παραπέρα.
Εν πάση περιπτώσει, κύριε Υπουργέ, δεν μπορούμε να κρατήσουμε το άρθρο μέχρι αύριο, να γίνουν και ορισμένες συνεννοήσεις με τα κόμματα; Ας το κρατήσουμε μέχρι αύριο, δεν χάθηκε ο κόσμος. Θα πρότεινα, δηλαδή, να επιφυλαχθεί ο Υπουργός για την τελική του διατύπωση.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Δεν θα είχα αντίρρηση, εάν όλα τα κόμματα συμφωνούν. Θα μου επιτρέψετε να επισημάνω την ευαισθησία μου. Εφόσον το φέρνω τελευταία στιγμή, δεν θα το εισαγάγω, εάν δεν συμφωνήσετε όλοι. Το αφήνουμε για αύριο, συζητάτε και αποφασίζουμε.  Πρέπει να έχουμε υπόψη μας ότι ομιλούμε περί μιας εταιρείας. Είτε έτσι το κάνουμε είτε αλλιώς ομιλούμε περί μιας προσωπικής εταιρείας και είναι πολύ λεπτό το ζήτημα.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑ.ΣΟ.Κ. κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, θέλω να επισημάνω το πνεύμα της συναίνεσης επιτέλους σε αυτό το άρθρο και να τονίσω ότι είναι ένα από τα θέματα που σε άλλες περιπτώσεις θα προκαλούσε έντονους διαξιφισμούς, διότι πρόκειται περί διαφημίσεων. Και ξέρουμε πολύ καλά σε τέτοια θέματα πόσες αντιδικίες αναπτύσσονται. Αυτό είναι πολύ σημαντικό και θέλω να το κρατήσουμε.
Επίσης θεωρώ πολύ σημαντική την πρόταση του κυρίου Υπουργού να επεξεργαστεί ακόμα περισσότερο το άρθρο αυτό και να έλθει αύριο στη Βουλή.
Ακόμα θέλω να πω, επικροτώντας και αυτά που είπε η κ. Δαμανάκη τα εξής: Πρώτον επειδή δίνεται ένα μπόνους σημαντικό στην Τοπική Αυτοδιοίκηση -και καλώς δίνεται- από τη στιγμή που θα αποκλειστεί κάθε άλλη διαφήμιση, κατανοούμε αμέσως την υπεραξία που προσθέτουμε στους διαφημιστικούς χώρους της Τοπικής Αυτοδιοίκησης.
Δύο πράγματα, λοιπόν, πρέπει να προσέξουμε. Πρώτον, ότι είναι μία νέα πραγματικότητα και άρα πρέπει να μιλάμε για νέες συμβάσεις με βάση τα νέα δεδομένα και δεύτερον θα πρέπει, αυτό που είπε η κ. Πετραλιά, να προσεχθεί ώστε να μην έχουμε πολλαπλασιασμό των χώρων αυτών και της τεχνικής αυτής διαφήμισης της Τοπικής Αυτοδιοίκησης. Καλό  το αίτημα για την αποκλειστικότητα και την οικονομική ενίσχυση της Τοπικής Αυτοδιοίκησης, αλλά πρέπει να προσέξουμε και την καλλιέπεια των πόλεων, αλλά και τη λειτουργικότητα της πόλης και ειδικότερα των πεζοδρομίων.  Επίσης πρέπει να προσεχθεί και το θέμα της αισθητικής στη διαφήμιση στους συγκεκριμένους υπαίθριους χώρους με τις νέες τεχνολογίες και  ιδιαίτερα με τα λέιζερ. Δηλαδή να μην έχουμε όπως σωστά παρατήρησε η κ.             Κανέλλη ουσιαστικά μέσα από αυτήν τη διαφήμιση αλλοίωση του φυσικού περιβάλλοντος και της αισθητικής.
ΠΡΟΕΔΡΕΥΩΝ (Κωνσταντίνος Βρεττός): Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Kύριε Πρόεδρε, δέχομαι την ευαισθησία του Υπουργού να κρατήσουμε για αύριο την τροπολογία και να τη μελετήσουμε όλοι λίγο παραπάνω. Μία μικρή επισήμανση μόνο θα ήθελα.
'Οταν σας διέκοψα -δεν το συνηθίζω τουλάχιστον- και ρώτησα, κύριε Υπουργέ, σε ποιες διαδρομές, θα ήθελα να διευκρινίσουμε ότι οι διαδρομές δεν μπορούν να διαχωριστούν σε επίσημες και ανεπίσημες. Και ο τρόπος με τον οποίο είναι κατανεμημένες στο ήδη βεβαρημένο Λεκανοπέδιο, οι χώροι που θα διεξαχθούν από το βορρά στο νότο και από την ανατολή στη δύση, δεν σας διευκολύνει να προβλέψετε εδώ -γι' αυτό θα χρειαζόταν μια γενική ρύθμιση της έννοιας διαδρομή- ποια θα είναι η επίσημη στην οποία θα απαγορεύονται τα Χ, σε ποια θα επιτρέπονται τα Ψ και σε ποια όχι. Δεν μπορείτε, δηλαδή, να πείτε ότι από το Φάληρο στο Ολυμπιακό Στάδιο θα πηγαίνει κάποιος οποιοσδήποτε χρησιμοποιώντας τη διαδρομή που θα περνά από τη Λεωφόρο Συγγρού και μετά την Κηφισίας. 'Αρα αυτός είναι ο άξονας, οπότε στους παράδρομους δίπλα δεξιά και αριστερά στο Δήμο Νέου Ψυχικού ή στους Αμπελοκήπους θα μπορεί κάποιος να βάζει διαφημίσεις. Διότι αυτή η έννοια από τους ολυμπιακούς χώρους στις διαδρομές, αν προσθέσουμε δε και το Μαρκόπουλο και βάλουμε και την περιοχή που υπάρχουν οι εγκαταστάσεις του Ολυμπιακού Χωριού σχηματικά να το δούμε όχι σε ένα μουτζουρωμένο χάρτη σαν αυτό που είχαμε για τους οδικούς άξονες, δεν μένει τίποτα ως περιθώριο. Και μη φανταστούμε ότι ο οποιοσδήποτε διακινεί είτε ιδέες είτε προϊόντα μικρότερος και άτυχος μη χορηγός ενδεχομένως των Ολυμπιακών Αγώνων κυριολεκτικά θα ασφυκτιά.
Νομίζω ότι το ξέρετε και σεις ότι από εκεί που περνά ο πολύς ο κόσμος θέλει κάποιος να διαφημίσει ή να προσκαλέσει ή να προβάλει ιδέες, θέσεις ή και προϊόντα μέρες που είναι. Και θα σας παρακαλούσα να θεωρήσουμε άτυχη την αποστροφή στα γεγονότα της δήλωσης και της εμμονής επί εποχής επισκέψεως Κλίντον, γιατί νομίζω ότι γίναμε μάρτυρες τουλάχιστον όλοι μας, εκόντες άκοντες, μιας τρομακτικής διαμάχης ποιο κόμμα από τα δύο μεγάλα θα πάρει ή δεν θα πάρει, με ποιο τρόπο και με ποιες δικαστικές αποφάσεις μια συγκεκριμένη πλατεία για τους προεκλογικούς αγώνες, με μία εμμονή η οποία έφθασε τότε, τουλάχιστον κατά τη δημόσια κριτική, στα όρια της φαιδρότητας.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, κηρύσσεται περαιωμένη η συζήτηση επί του άρθρου 2 και θα τεθεί σε ψηφοφορία ως έχει.
Η τροπολογία θα ψηφιστεί, κύριε Υπουργέ; 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Η τροπολογία κρατείται.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, πριν προχωρήσουμε στην ψηφοφορία να πω δύο λόγια.
ΠΡΟΕΔΡΕΥΩΝ (Κωνσταντίνος Βρεττός): Μα τώρα έχουμε μπει στη διαδικασία ψηφοφορίας και κλεισίματος.
ΦΑΝΗ ΠΕΤΡΑΛΙΑ-ΠΑΛΛΗ: Μια ερώτηση, κύριε Πρόεδρε, στον κύριο Υπουργό. 
ΠΡΟΕΔΡΕΥΩΝ (Κωνσταντίνος Βρεττός): Εντάξει κάντε μια ερώτηση.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Υπουργέ, δέχεσθε  να γίνει  πιο οργανωμένα από εδώ και πέρα το θέμα που αφορά τις διαφημίσεις; Δέχεσθε να ενσωματώσουμε στο άρθρο  μια ρύθμιση  να γίνει κάποια  επιτροπή της Βουλής η οποία θα ασχοληθεί  με αυτό το θέμα; 
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ, έχετε το λόγο.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Εγώ δέχομαι απολύτως και δεσμεύομαι πολιτικά  να εισαχθεί νομοσχέδιο προς την κατεύθυνση την οποία περιγράψατε με την οποία συμφωνώ απολύτως και υπερθεματίζω. Και βεβαίως μπορούμε, επειδή το νομοσχέδιο από τη φύση του επιδέχεται τέτοιο χειρισμό, να κάνουμε μια ομάδα στην Επιτροπή Μορφωτικών Υποθέσεων ή αν θέλετε γενικότερα  στη Βουλή  από όσους συναδέλφους ενδιαφέρονται για να προετοιμάσουμε αυτό το νομοσχέδιο. Δεν μπορώ όμως να δεσμευθώ με το άρθρο αυτού του νόμου, διότι, δεν βρίσκω ότι είναι και κανονική νομοθετική διαδικασία  νόμος να δεσμεύει για την εισαγωγή άλλου νόμου. Αν θέλετε, λοιπόν, την πολιτική προϋπόθεση δεσμεύομαι πολιτικά ενώπιον της Βουλής να συγκροτήσουμε ομάδα και να κρατήσουμε τη μεταξύ μας επαφή ως προς τούτο με όλους τους άλλους συναδέλφους οι οποίοι ενδιαφέρονται για τον ευπρεπισμό της πόλης, την αισθητική που αναπτύσσεται στις οδούς μας και άλλες συναφείς κατηγορίες όπως π.χ. τα μηνύματα που εκπέπονται προς τη νεολαία, τα μηνύματα που εκπέμπονται σε σχέση με την υγεία κλπ.  Να σας θυμίσω ότι όταν ήμουνα Υφυπουργός Εμπορίου είχα ξεκινήσει μια σχετική διαδικασία η οποία είχε οδηγήσει σε συγκεκριμένα αποτελέσματα, όπως π.χ. την τιμωρία μεγάλης εταιρείας πετρελαίου η οποία  διαφήμιζε ότι βάζεις έναν  τίγρη στο μοτέρ σου, αν θυμάσθε, πουλώντας καθαρή και ανόθευτη βενζίνη διϋλιστηρίου, δηλαδή, ακριβώς την ίδια με όλες τις άλλες εταιρείες.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Υπουργέ, μια ακόμη παρατήρηση. Εάν θα έχουμε εκλογές σ' αυτήν την περίοδο -γιατί απ' ό,τι ακούσαμε  εκλογές θα έχουμε...
ΠΡΟΕΔΡΕΥΩΝ (Κωνσταντίνος Βρεττός): Κυρία Πετραλιά, σας παρακαλώ. Θα μπλέξουμε αυτήν την περίοδο με τις εκλογές; Σας παρακαλώ καθίστε.
ΦΑΝΗ ΠΕΤΡΑΛΙΑ-ΠΑΛΛΗ: 'Εχει σημασία, κύριε Πρόεδρε. Κύριε Υπουργέ, δεν θα μπορούν τα κόμματα να βάλουν πινακίδες σ' αυτό το ιστορικό κέντρο;  ΠΡΟΕΔΡΕΥΩΝ (Κωνσταντίνος Βρεττός): Κυρία Πετραλιά, με συγχωρείτε. Εδώ δεν κάνουμε σόου. Είσαστε εκτός θέματος. Και δεν νομίζω, κύριε Υπουργέ, ότι πρέπει να απαντήσετε.
ΦΑΝΗ ΠΕΤΡΑΛΙΑ-ΠΑΛΛΗ: Είμαι εντός θέματος, κύριε Πρόεδρε.
ΘΕΟΔΩΡΟΣ ΠΑΓΚΑΛΟΣ(Υπουργός Πολιτισμού): Είναι δυνατόν, κυρία Πετραλιά! Είναι προφανές  ότι θα έχουμε εκλογές μέχρι τον Μάρτιο του 2004. Αυτό λέει το Σύνταγμα. Φαντάζομαι  ότι θα γίνει κάποια ρύθμιση μεταξύ των κομμάτων για τις εκλογές. Ξέρετε ότι  σε κάθε εκλογές τα κόμματα συμφωνούν πάνω σε αυτά τα θέματα. Το ίδιο νομίζω ότι θα γίνει και τότε.
ΠΡΟΕΔΡΕΥΩΝ (Κωνσταντίνος Βρεττός): Μετά από όλα αυτά που ελέχθησαν και τις εξηγήσεις που εδόθησαν από τον κύριο Υπουργό, κηρύσσεται περαιωμένη η συζήτηση επί του άρθρου 2 και ερωτάται το Τμήμα εάν γίνεται δεκτό, όπως τροποποιήθηκε από τον κύριο Υπουργό.
ΜΕΡΙΚΟΙ ΒΟΥΛΕΥΤΕΣ: Δεκτό, δεκτό.
ΦΑΝΗ ΠΕΤΡΑΛΙΑ-ΠΑΛΛΗ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 2 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Προχωρούμε στη συζήτηση του άρθρου 3. Το λόγο έχει ο κύριος Υπουργός προκειμένου να κάνει κάποιες τροποποιήσεις.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού):  Εδώ στο  εδάφιο 1 της παραγράφου 1 η φράση "του Ιπποδρόμου της Μακεδονίας στο Νομό Θεσσαλονίκης" αντικαθίσταται με τη φράση " του Ιπποδρόμου Μακεδονίας που θα κατασκευασθεί στο Νομό Θεσσαλονίκης". Είναι καθαρά λεκτική τροποποίηση.
ΦΑΝΗ ΠΕΤΡΑΛΙΑ-ΠΑΛΛΗ: Δεν είναι μόνο λεκτική, αλλά έχει και ουσία η τροποποίηση.
ΠΡΟΕΔΡΕΥΩΝ (Κωνσταντίνος Βρεττός): Παρακαλώ να μη διακόπτετε. Δεν θα γίνει έτσι η δουλειά.  Μην αντιδράτε έτσι. Συνεχίστε, κύριε Υπουργέ.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού):  Επίσης στο τέλος της παραγράφου 5 του  άρθρου 3 προστίθενται τα εξής: "'Οπως  αυτοί καθορίζονται  ειδικότερα κατά τα οριζόμενα  στην περίπτωση α' της παραγράφου 11  του άρθρου 4  του ν. 2719/2000 ΦΕΚ 84 Α". Είναι νομοτεχνική παρατήρηση που έρχεται από την ΚΕΝΕ. Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο εισηγητής της Πλειοψηφίας κ. Λιακατάς.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Δύο κουβέντες μόνο, κύριε Πρόεδρε. Με το άρθρο 3 ρυθμίζονται κάποια θέματα μετατάξεων από τον Οργανισμό Διεξαγωγής Ιπποδρομιών Ελλάδας και προβλέπεται πως αυτοί οι υπάλληλοι διατίθενται σε άλλες υπηρεσίες. Επίσης ρυθμίζονται και θέματα σχετικά με τη χωροθέτηση ολυμπιακών αθλητικών εγκατάσεων και όλων των σχετικών με την αποτελεσματική και εύρυθμη λειτουργία αυτών των υποδομών.
Επίσης στα πλαίσια του άρθρου 3 δημιουργείται ένας τρίτος ολυμπιακός πόλος, όπως είπα και επί της αρχής της συζητήσεως, στο αεροδρόμιο του Ελληνικού. Προβλέπεται η συγκρότηση της αρμόδιας ειδικής υπηρεσίας δημοσίων έργων του Υ.ΠΕ.ΧΩ.Δ.Ε. έτσι ώστε αυτά τα ολυμπιακά αθλητικά έργα που πρέπει να κατασκευαστούν στο χώρο του αεροδρομίου να ολοκληρωθούν έγκαιρα, ενώ συγχρόνως να διασφαλίζεται ότι μεταολυμπιακά θα ενταχθούν στον ευρύτερο σχεδιασμό για την περιοχή, όπως αυτός προγραμματίζεται από τον Οργανισμό Ρυθμιστικού Σχεδίου της Αθήνας.
Οι αθλητικές αυτές εγκαταστάσεις στο χώρο του αεροδρομίου θα αποτελέσουν μια διαχρονική υποδομή για τους κατοίκους των όμορων δήμων, αλλά και για τους κατοίκους της Αττικής γενικότερα.
Αυτά, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, η κ. Πετραλιά έχει το λόγο.
ΦΑΝΗ ΠΕΤΡΑΛΙΑ-ΠΑΛΛΗ: Πιστεύω, κύριε Υπουργέ, ότι η αναδιατύπωση που κάνετε βοηθάει και στο γεγονός ότι ήταν έτσι γραμμένη στα τεύχη της δημοπράτησης και για τον Ιππόδρομο οπότε η διευκρίνιση έχει και ουσία και όχι μόνον, αν θέλετε, τυπικό. Πάντως εδώ θα μου επιτρέψετε να πω ότι έτσι αποδεικνύεται το πόσο πρόχειρα ετοιμάστηκε αυτό το νομοσχέδιο και είχατε τότε αγανακτήσει όταν σας είχαμε πει ότι το νομοσχέδιο είναι πρόχειρο.  ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Ποτέ, κυρία Πετραλιά. Από την αρχή συνομολόγησα ότι το νομοσχέδιο έχει μια προχειρότητα ως εκ του επείγοντος χαρακτήρα του.
ΦΑΝΗ ΠΕΤΡΑΛΙΑ-ΠΑΛΛΗ: Καλώς.
Ως προς την παράγραφο 3: Θεωρώ ότι η σημαντικότερη ρύθμιση που φέρνει το συγκεκριμένο νομοσχέδιο είναι η παράγραφος 3, όπου εντάσσει έργα ευρυτέρων υποδομών και δεκαπέντε έργα του Υ.ΠΕ.ΧΩ.Δ.Ε. τα βαφτίζει ολυμπιακά. Και αυτό για μένα είναι το πιο σημαντικό που υπάρχει σ'αυτό το νομοσχέδιο γιατί βαφτίζοντας τα έργα αυτά ολυμπιακά σημαίνει ότι έχουν ευεργετικές ρυθμίσεις, οι οποίες προβλέπονται για όλα τα ολυμπιακά έργα: φοροαπαλλαγές, ειδικότερες ρυθμίσεις, επιστροφές Φ.Π.Α. και ό,τι άλλο.
Το θέμα είναι ότι εδώ, κύριε Υπουργέ, λέτε: "Χωροθετούνται τα παρακάτω οδικά έργα". Τουλάχιστον μη χρησιμοποιείτε τον ενεστώτα "χωροθετούνται". Είναι πολύ απλό. Τώρα χωροθετείται η λεωφόρος Μαραθώνος; Τώρα χωροθετείται η σήραγγα του Υμηττού; Και σήμερα διαβάζοντας τις εφημερίδες βλέπουμε ότι στη χθεσινή κυβερνητική επιτροπή - και θα μας το επιβεβαιώσετε εσείς αν θέλετε βέβαια- ο κ. Παπαντωνίου ήταν τελείως αντίθετος με το να μπει η σήραγγα του Υμηττού, να θεωρηθεί ότι είναι ολυμπιακό έργο και να τύχει όλων των φοροαπαλλαγών και των ευεργετημάτων που τυγχάνουν τα ολυμπιακά έργα.  Πιστεύω, λοιπόν, ότι είναι λίαν επικίνδυνη όλη αυτή η παράγραφος διότι ανοίγει και πάλι τους ασκούς του Αιόλου ώστε το κάθε έργο που θα γίνεται από εδώ και πέρα στην Ελλάδα θα βαφτίζεται ολυμπιακό. Και βεβαίως σε συνδυασμό με το άρθρο που ψηφίστηκε στον πρώτο νόμο του κ. Βενιζέλου, με το οποίο το Υπουργικό Συμβούλιο μπορεί να βαφτίζει ολυμπιακό οποιοδήποτε έργο και να προχωρεί σε απευθείας αναθέσεις, πρέπει να σας πω ότι ανοίγουν οι ασκοί του Αιόλου ώστε οτιδήποτε, οι όποιες επεκτάσεις, τα πάντα θα πηγαίνουν σταδιακά.
Σας εξήγησα, κύριε Υπουργέ, ότι υπάρχει άρθρο στον πρώτο νόμο του κ. Βενιζέλου, όπου αναφέρεται ότι δύναται το Υπουργικό Συμβούλιο να θεωρεί ολυμπιακό οποιοδήποτε έργο και να προχωρεί σε απ' ευθείας αναθέσεις. Το έχει ψηφίσει η Βουλή. Και επιπλέον να σας πω ότι τότε στα Πρακτικά ο κ.   Βενιζέλος είχε απαντήσει ότι τα ολυμπιακά έργα θα είναι περιορισμένα.  Νομίζω ότι είχε πει για τα πέντε τα οποία εκ των υστέρων έγιναν τα ορφανά. Είχε χρησιμοποιήσει τη λέξη, εάν δεν απατώμαι, ότι θα είναι numerus clausus, θα είναι τα πέντε έργα αυτά.
Τότε ο κ. Βενιζέλος είχε μιλήσει για πέντε ολυμπιακά έργα, ήδη εδώ προσθέτουμε άλλα δεκαπέντε. Με την ίδια λογική φοβούμαι και εκφράζω επιφυλάξεις ότι αύριο θα πάμε σε απ'ευθείας αναθέσεις.
Με την παράγραφο 4 διευκρινίστηκε από εσάς, κύριε Υπουργέ, και από τους συνεργάτες σας ότι δεν χρειάζεται να αναφέρεται ρητά το  πεντάμηνο, μια και προσετέθη στο νόμο ως παράγραφος, νομίζω, η' το θέμα ότι, δηλαδή, η συγκεκριμένη περίπτωση του Eλληνικού υπάγεται στο ίδιο άρθρο του 2730.  Βεβαίως, εγώ είχα κάποιους ενδοιασμούς, μίλησα με τους συνεργάτες σας, διότι πιστεύω ότι η αναφορά έπρεπε να γίνει στο 2189, αλλά παρ' όλα αυτά δεν επιμένω σε αυτό εφ'όσον θα έχω το χρόνο να το μελετήσω και να δω ότι όντως είναι σωστή η αναφορά αυτή, η οποία γίνεται στον προηγούμενο νόμο.
ΠΡΟΕΔΡΕΥΩΝ (Κωνσταντίνος Βρεττός): Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Δύο μικρές επισημάνσεις. Η μία είναι υπό τη μορφή ερωτήσεως, κύριε Υπουργέ. Είναι προφανές ότι με αυτό το άρθρο έχουμε ένα πρόβλημα το οποίο θα πρέπει να απαντηθεί. Ο ΟΔΙΕ πηγαίνει προς ιδιωτικοποίηση. Τι θα γίνουν οι υπάλληλοι οι οποίοι δεν πληρούν τις προϋποθέσεις της παραγράφου 2 του συγκεκριμένου άρθρου. Θα πρέπει κάτι και γι' αυτούς τους ανθρώπους να προβλεφθεί. Ορίζονται οι προϋποθέσεις των μεταταξίμων, ποιοι θα μείνουν, ποιοι θα επιλέξουν, τι ασφαλιστικά κλπ.  Αυτοί που δεν πληρούν τις προϋποθέσεις τι θα απογίνουν; Σε ό,τι αφορά τώρα την παράγραφο 3 του άρθρου 3 με την οποία χωροθετούνται στο αεροδρόμιο του Ελληνικού τα πέντε ολυμπιακά αγωνίσματα, το baseball, το softball, το hockey, το badminton και η τοξοβολία, έχουμε μία παρατήρηση να κάνουμε. Χωροθετείται με αυτήν την παράγραφο περιοχή υποδοχής ολυμπιακών αθλητικών εγκαταστάσεων. Ο όρος χρησιμοποιείται στον 2730 του 1999. Εάν το συνδυάσουμε με το νόμο 2338/95 που προβλέπει εμπορική εκμετάλλευση της έκτασης του αεροδρομίου από την ανώνυμη εταιρεία που θα συσταθεί γι' αυτόν το σκοπό, εάν το συνδυάσουμε -είναι προφορική η δέσμευση από πλευράς Κυβέρνησης ότι οι αθλητικές εγκαταστάσεις είναι προσωρινές- πηγαίνουν μαζί με τα σχέδια του Υ.ΠΕ.ΧΩ.Δ.Ε. έτσι όπως τα ακούμε, όπως διατυπώνονται, όπως δημοσιοποιούνται, ότι θα έχουμε και έναν κόμβο συγκοινωνιακό στην περιοχή του Αγίου Κοσμά που θα συνδέει με τις εγκαταστάσεις του Ελληνικού, προφανώς απαραίτητο, καλούμαστε στην ουσία με αυτό το άρθρο και ειδικά με αυτήν την παράγραφο εμείς εδώ στη Βουλή, νομοθετώντας να χωροθετήσουμε έργα των οποίων δεν ξέρουμε τη μορφή των επιπτώσεων στη ζωή των κατοίκων μετά. Το γεγονός ότι είμαστε όλοι μας παραλήπτες παραπόνων ή εντάσεων ή απελπισίας πολλές φορές από το φόβο του μέλλοντος. Δεν μιλάμε για εκατό χρόνια μετά, μιλάμε για τέσσερα χρόνια μετά, των κατοίκων της περιοχής, νομίζω ότι θα έπρεπε να μας κάνει τουλάχιστον να ζητούμε σαφέστερες εξηγήσεις.
ΠΡΟΕΔΡΕΥΩΝ (Κωνσταντίνος Βρεττός): Η κ. Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Κύριε Πρόεδρε, δεν θέλω να αναφερθώ στα όσα γενικότερα είχαμε πει στην κατ'αρχήν συζήτηση. Απλώς θέλω να επαναλάβω ότι κατά την άποψή μας δεν ισχύουν αυτά τα οποία η Κυβέρνηση λέει σε υψηλούς τόνους ότι προχωρά ο προαστιακός σιδηρόδρομος. Δεν θέλω τώρα να αναλύσω το θέμα.
Κατ' αρχήν επισημαίνω ότι οι πρόσφατες ανακοινώσεις αφορούν μόνο ένα τμήμα του προαστιακού σιδηρόδρομου και σε αυτό ο κύριος Υπουργός στην προηγούμενη αναφορά του είχε απόλυτο δίκιο, αφορούν μόνο το κομμάτι από το Μενίδι στο αεροδρόμιο των Σπάτων.
Και εγώ επαναλαμβάνω ότι και γι' αυτό το τμήμα υπάρχουν σοβαρότατες αμφιβολίες για το κατά πόσο θα είναι έτοιμο το 2004 με δεδομένη τη σύμβαση για την Αττική Οδό. Και δεν λέω τίποτα περισσότερο.
Για το Ελληνικό: Κύριε Υπουργέ, εάν πράγματι -και δεν το αμφισβητώ αυτό- η διάθεσή σας, η πρόθεσή σας είναι οι εγκαταστάσεις να αφαιρεθούν, πρέπει να αναδιατυπωθεί η συγκεκριμένη παράγραφος είτε με τη λέξη "προσωρινή" είτε με ρητή αναφορά στην απομάκρυνσή τους. Διότι αυτό το οποίο αναφέρατε στην κατ'αρχήν συζήτηση ως δέσμευση από τον προηγούμενο νόμο, υπάρχει πράγματι -δηλαδή η απομάκρυνση εντός έξι μηνών των εγκαταστάσεων- αλλά αφορά μόνο προσωρινές εγκαταστάσεις. Εδώ γίνεται αναφορά σε άλλου είδους εγκαταστάσεις οι οποίες δεν ξέρουμε εάν όντως θα αφαιρεθούν μετά, όταν μάλιστα μιλούμε για τη διαχρονική τους αξία στην εισηγητική έκθεση και άλλα παρόμοια.
Υπάρχει ένα πρόβλημα εδώ. Το Ελληνικό είναι μητροπολιτικό πάρκο. Το έχουμε πει και στους δήμους, το έχουμε πει στους κατοίκους της περιοχής, περιλαμβάνονται στα σχέδια του Οργανισμού Αθήνας. Εάν εν πάση περιπτώσει εκτιμούμε ότι για λόγους έκτακτους πρέπει να χρησιμοποιηθεί για ένα διάστημα για αθλητικές εγκαταστάσεις, πρέπει αυτές να είναι ήπιες έτσι ώστε να μπορούν να αξιοποιηθούν και μετά. Θα πρέπει, δηλαδή, κάπως να υπάρξει μια διατύπωση εδώ που να καθησυχάζει και τις ανησυχίες των κατοίκων.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Πρόεδρε, κατ' αρχήν για τη μετάταξη των υπαλλήλων του Οργανισμού των Ιπποδρομιών θέλω να πω τα εξής: Για όλους υπάρχει εξασφάλιση. Και η διάταξη αυτή προέκυψε από συνεργασία της διοίκησης του Οργανισμού με το σύλλογο των υπαλλήλων. Ο σύλλογος των υπαλλήλων έχει προσυπογράψει αυτές τις ρυθμίσεις. Εξαιρούνται δύο κατηγορίες. Αυτοί οι οποίοι μπορούν να οδηγηθούν σε πρόωρη συνταξιοδότηση -δεν είναι κακό- τους οποίους, θα μου επιτρέψετε, γιατί να τους φορτωθεί το δημόσιο; Ομιλώ pro domo εδώ, διότι θα μεταταγούν σε υπηρεσίες του Υπουργείου Πολιτισμού. Δεν θέλω τώρα bookmakers εξήντα ετών να προσπαθήσω να αναλάβω να τους μετεκπαιδεύσω για μία άλλου τύπου ζωή. Αν είναι νεότεροι, θα προσαρμοσθούν. Αυτοί που είναι έτοιμοι για πρόωρη συνταξιοδότηση ας πάρουν τη σύνταξή τους και ας ασχοληθούν τέλος πάντων με αυτό που ασχολούνται οι συνταξιούχοι.
Η δεύτερη κατηγορία είναι αυτοί που θα προσληφθούν από το νέο οργανισμό. Αυτοί που θα προσληφθούν από το νέο οργανισμό προφανώς θα έχουν ανώτερες αμοιβές από αυτές που έχουν τώρα διότι ο οργανισμός θα είναι ιδιωτικός και θα δώσει αμοιβές του ιδιωτικού τομέα και βεβαίως δεν θα έχουν κανένα λόγο να μεταταγούν.
Το βάζουμε εδώ γιατί θέλουμε να αποκλείσουμε την περίπτωση, που ξέρετε ότι υπάρχει σε μερικές περιπτώσεις, να βρουν μια απασχόληση στο νέο οργανισμό και να μεταταγούν και στο δημόσιο. Ξέρετε πολύ καλά ότι με ποικίλους τρόπους αυτό υπάρχει δυστυχώς στην αγορά εργασίας. 'Οσοι, λοιπόν, μείνουν στην εταιρεία του νέου οργανισμού δεν θα μπορούν να αξιώσουν θέση στο δημόσιο.
Τώρα, σε ό,τι αφορά τα έργα, κυρία Πετραλιά, πάλι έχω την εντύπωση ότι υπάρχει μία σύγχυση. Και εάν μεν η σύγχυση είναι ηθελημένη, τότε να την υποστώ. Εάν όμως είναι αθέλητη, πραγματικά θέλω να κάνουμε κάθε προσπάθεια για να συνεννοηθούμε.
Δεν πρόκειται για ολυμπιακά έργα. Ποιος μίλησε για ολυμπιακά έργα μόνο; Είναι τα έργα τα οποία είναι ολυμπιακά, κατασκευές, επεκτάσεις των υφισταμένων χώρων κλπ., είναι τα έργα που είναι αναγκαία για να λειτουργήσουν αυτά, όπως για παράδειγμα ο χώρος του Ιπποδρόμου στο Μαρκόπουλο. Πρέπει να υπάρχει ένας δρόμος να πηγαίνει στον υφιστάμενο δρόμο. Δεν μπορεί να πηγαίνεις από το χώρο του Ιπποδρόμου μέσα από τα αμπέλια. Πρέπει να υπάρξει ένας δρόμος που να συνδέει με τις υπάρχουσες οδικές αρτηρίες. Αυτά είναι αναγκαία. Και υπάρχουν και τα παράλληλα έργα τα οποία θα διευκολύνουν γενικά τους Ολυμπιακούς Αγώνες.
'Ομως, δεν γίνονται γι' αυτόν το σκοπό και μόνο. Δηλαδή ο προαστιακός σιδηρόδρομος, το τμήμα αυτό το οποίο θα κάνουμε, δεν γίνεται απλώς και μόνο για τους Ολυμπιακούς Αγώνες. Γίνονται κυρίως ως έργα υποδομής της Αττικής και θα λειτουργήσουν και υπέρ των Ολυμπιακών Αγώνων. Αυτά δεν είναι έργα που θα γίνουν και μετά θα αδιαφορήσουμε για την τύχη τους. Ο προαστιακός σιδηρόδρομος θα γίνει όπως θα γίνει και εκεί που θα γίνει διότι χρειάζεται στην Αττική. Παρεμπιπτόντως βοηθάει τους Ολυμπιακούς Αγώνες όπως και η σήραγγα του Υμηττού, όπως και τα διάφορα άλλα. Για τη σήραγγα του Υμηττού, όπως λέτε, πράγματι δεν υπάρχει δέσμευση μέχρι στιγμής.
Εδώ διευκολύνουμε τα έργα αυτά ως προς μία και μόνο διάστασή τους που είναι οι απαλλοτριώσεις.
Mου έκανε πολύ εντύπωση ότι η κ. Πετραλιά επανήλθε στην απευθείας ανάθεση. Νόμιζα ότι είχαμε συνεννοηθεί στην τελευταία συζήτηση προ ημερησίας διατάξεως που κάναμε εδώ. Φέρτε μου σας παρακαλώ τη διάταξη όπου ο κ. Βενιζέλος λέει απευθείας ανάθεση. Γιατί αν λέει απευθείας ανάθεση, θα εκπλαγώ πολύ.
ΦΑΝΗ ΠΕΤΡΑΛΙΑ-ΠΑΛΛΗ: Δεν λέει ο κ. Βενιζέλος για απευθείας ανάθεση. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Εσείς είπατε τώρα ότι έχει κάνει νόμο στον οποίο προβλέπει απευθείας αναθέσεις.
ΦΑΝΗ ΠΕΤΡΑΛΙΑ-ΠΑΛΛΗ: Με απόφαση του Υπουργικού Συμβουλίου.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Μα σας έχω εξηγήσει ότι δεν υπάρχουν απευθείας αναθέσεις. Πώς μπορούμε να συνεννοηθούμε επιτέλους όταν μιλάτε για κάτι που δεν υπάρχει; Μου μιλάτε για ένα μυθικό τέρας.  Δεν υπάρχει απευθείας ανάθεση στην Ευρωπαϊκή 'Ενωση. Υπάρχει διαγωνισμός και κατ' εξαίρεση διαδικασία με αυστηρότατους όρους η οποία περιγράφεται επακριβώς. Απευθείας αναθέσεις δεν είναι δυνατόν να γίνουν. Ακόμα και αν είχαμε κάθε πρόθεση να κάνουμε απευθείας ανάθεση διότι είμεθα όπως υποψιάζεσθε βαθύτατα επιρρεπείς προς τη διαφθορά δεν μπορούμε να το κάνουμε, δεν γίνεται. Δεν υπάρχει στον κόσμο τούτο.
ΦΑΝΗ ΠΕΤΡΑΛΙΑ-ΠΑΛΛΗ: Το Σπίτι των Βαρέων Αθλημάτων πώς έγινε; 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κυρία Πετραλιά, το Σπίτι των Βαρέων Αθλημάτων έγινε με διαπραγμάτευση εξαιρετική του είδους που προβλέπουν οι διατάξεις της Ευρωπαϊκής 'Ενωσης. Δεν είναι απευθείας ανάθεση. Είναι άλλο πράγμα η απευθείας ανάθεση. Και στη φύση υπάρχουν άλογα, γαϊδούρια και μουλάρια. Μονόκερος δεν υπάρχει. Εσείς μας λέτε ότι θα προσκομίσουμε μονόκερο. Ε, δεν υπάρχει μονόκερος! Μόνο στη φαντασία των ανθρώπων υπήρξε. Συζητάτε για ένα πράγμα που δεν υπάρχει στον πραγματικό κόσμο και το λέτε και το ξαναλέτε. Το λέτε με επιμονή, το λέτε μέσα στη Βουλή και γράφεται στα Πρακτικά.
Σας παρακαλώ, λοιπόν, να μιλάμε για πράγματα που υπάρχουν. Εγώ δέχομαι κάθε συζήτηση για τη διαφάνεια των διαδικασιών αλλά μιλήστε για διαδικασίες που υπάρχουν.
Σε ό,τι αφορά τώρα το θέμα των προσωρινών εγκαταστάσεων, έχουν προγραμματιστεί ως προσωρινές. Είναι γνωστό αυτό. Μπορείτε να ζητήσετε από τον κ. Λέτζο να σας στείλει όλες τις μελέτες, όλες τις προετοιμασίες που έχουν γίνει. 'Εχουν γίνει οι προκαταρκτικές εργασίες, αρχαιολογικές και άλλες για τέτοιου είδους εγκαταστάσεις. Πώς είναι, λοιπόν, δυνατόν να φανταστούμε ότι εδώ αμφισβητείται κατά κόρον η δυνατότητά μας να τελειώσουμε εγκαταστάσεις για τις οποίες έχουν γίνει μελέτες, έχει γίνει προετοιμασία. Πώς θα κάνει τώρα μόνιμες εγκαταστάσεις αρχίζοντας εκ του μηδενός και ανατρέποντας όλη τη μέχρι τώρα διαδικασία που προβλέπει προσωρινές εγκαταστάσεις; Και τι θα κάνει τις προσωρινές εγκαταστάσεις, κυρία συνάδελφε, το κράτος, η Γενική Γραμματεία Αθλητισμού όταν θα αφορούν το Badminton; Το γήπεδο του Μπάντμιντον είναι ένα γήπεδο για Badminton. Δεν ξέρω τι είναι το Μπάντμιντον τελικά και πώς παίζεται. Δεν είναι πάντως ούτε τένις, ούτε βόλεϊ. Είναι ένα άγνωστο άθλημα στην Ελλάδα.  Γήπεδο Βadminton κρίνεται ότι δεν χρειαζόμαστε.
ΜΑΡΙΑ ΔΑΜΑΝΑΚΗ: Υπάρχει και η ομοσπονδία...
ΦΑΝΗ ΠΕΤΡΑΛΙΑ-ΠΑΛΛΗ: Υπάρχει το Μπάντμιντον κύριε Υπουργέ...
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Υπάρχει; Δεν είμαι τόσο μυημένος, κυρία συνάδελφε. Το μαθαίνω με πολύ ενδιαφέρον.
'Εχω συναντήσει την Ομοσπονδία του Μπέιζ Μποουλ, την Ομοσπονδία του Κρίκετ, την Ομοσπονδία του Μπάντμιντον μέχρι τώρα δεν την συνάντησα.
ΦΑΝΗ ΠΕΤΡΑΛΙΑ-ΠΑΛΛΗ: Είναι το μπαλάκι με τα φτερά.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Το ξέρω τι είναι, αλλά δεν ξέρω πώς παίζεται. Είναι το μπαλάκι με τα φτερά.
Εν πάση περιπτώσει, μην έχετε καμία αμφιβολία ότι οι εγκαταστάσεις αυτές θα αφαιρεθούν. Τώρα το τι θα γίνει στο χώρο αυτό ο οποίος πρόκειται να ενοποιηθεί με υποβιβασμό της λεωφόρου ώστε ο 'Αγιος Κοσμάς και το αεροδρόμιο να είναι ένας ενιαίος χώρος και αν θα τηρηθεί η πρωθυπουργική δέσμευση ότι αυτό θα είναι χώρος πρασίνου, θέστε το προς τον Πρωθυπουργό, θέστε το προς τον Υπουργό Χωροταξίας και Δημοσίων 'Εργων αν έχετε λόγους να το πράξετε. Αλλά δεν συνδέεται καθόλου με αυτό που εμείς νομοθετούμε γιατί διευκολύνουμε την εγκατάσταση αυτών των προσωρινών εγκαταστάσεων οι οποίες θα αφαιρεθούν γιατί έτσι προβλέπεται και δεν υπάρχει κανένας τρόπος τώρα να ξεκινήσουμε άλλου είδους διαδικασία και δεν έχει κανένα νόημα άλλωστε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κεφαλογιάννης Κοινοβουλευτικός Εκπρόσωπος της Νέας Δημοκρατίας έχει το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θα ξεκινήσω από μια γενική παρατήρηση, κύριε Πρόεδρε.
'Εχει δίκιο η κ. Πετραλιά όταν αναφέρεται στα δημόσια έργα. Επειδή ξέρω, ότι ο κύριος Υπουργός είναι επιμελής κοινοβουλευτικός, είμαι βέβαιος ότι ανατρέχει στις εκθέσεις του Ελεγκτικού Συνεδρίου και εκεί μπορεί να διαπιστώνει τι γίνεται στα δημόσια έργα. Μάλιστα χρειάστηκε η παρέμβαση της Αντιπολίτευσης για να μπει ειδική διάταξη σε νομοσχέδιο να μην μπορούν τα έργα να έχουν κόστος μεγαλύτερο από το 150% της αρχικής μελέτης, όταν έφθαναν οι εκπτώσεις μέχρι και το 90%.
Δηλαδή ένα έργο που έκανε δέκα δισεκατομμύρια το έπαιρνε κάποιος με 1,5 δισ. και το παρέδιδε με 150% της αρχικής μελέτης, δηλαδή με είκοσι πέντε δισεκατομμύρια. Για την ιστορία, θέλω να σας πω ότι πριν απ' αυτήν τη διάταξη υπήρχαν έργα που το κόστος τους έφτανε μέχρι το 600% της αρχικής μελέτης, τα δέκα δισεκατομμύρια γίνονταν εξήντα.
Γνωρίζουμε ποια είναι τα θέματα των δημοσίων έργων. Εσείς βεβαίως, δεν διατελέσατε Υπουργός Δημοσίων 'Εργων και δεν οφείλετε να γνωρίζετε όλα αυτά τα πράγματα, αλλά μια απλή ματιά στις εκθέσεις του Ελεγκτικού Συνεδρίου περιγράφει τι ακριβώς γίνεται στα δημόσια έργα.
Ο κύριος Υπουργός παραδέχθηκε ότι το νομοσχέδιο είναι πρόχειρο. Να, γιατί εμείς ζητάμε διάλογο. Αν είχε προηγηθεί διάλογος με τα κόμματα, θα μπορούσαμε κι εμείς να κάνουμε πολλές παρατηρήσεις και να έχουμε βοηθήσει ώστε το νομοσχέδιο να έχει έρθει πιο ολοκληρωμένο.
Κύριε Πρόεδρε, με τις τροπολογίες που έχουν γίνει, με τις τροποποιήσεις των διαφόρων άρθρων, σημαίνει ότι αρχικά μας δόθηκε το μισό νομοσχέδιο. Δεν μπορεί να νομοθετεί έτσι η Βουλή. Εσείς, κύριε Πρόεδρε, που προεδρεύετε αυτήν την ώρα, τι καταλαβαίνετε από το δεύτερο εδάφιο του άρθρου 3, που αναφέρει τα εξής: "όπως αυτοί καθορίζονται ειδικότερα κατά τα οριζόμενα στην περίπτωση α' της παραγράφου 11 του άρθρου 4 του ν.  2819/2000"; Είναι οι Βουλευτές υποχρεωμένοι να έχουν μαζί τους όλους τους νόμους, για να ανατρέξουν και να δουν τι ορίζει η συγκεκριμένη διάταξη; Είναι τρόπος αυτός να νομοθετεί η Βουλή; 'Ετσι θα πάμε μπροστά; Αυτή η ιστορία πρέπει να τελειώσει. Ούτε τριτοκοσμικά κοινοβούλια δεν νομοθετούν μ' αυτόν τον τρόπο.
Είναι δυνατόν όλα αυτά να έρχονται (οι τροποποιήσεις των άρθρων) τελευταία στιγμή; 'Εχουν περάσει δεκαπέντε μέρες από την ημέρα που συζητήθηκε το νομοσχέδιο στην επιτροπή. Αυτό είναι ένα αίτημα προς το Προεδρείο και παρακαλώ να το μεταφέρετε στον Πρόεδρο της Βουλής.
Επί της ουσίας τώρα. Εγκρίνονται με υπουργικές αποφάσεις των Υπουργών ΠΕΧΩΔΕ, Πολιτισμού, Υγείας Πρόνοιας κλπ κατά παρέκκλιση των κείμενων διατάξεων περιβαλλοντικές μελέτες, όροι δόμησης, η λειτουργία του Ιπποδρόμου Θεσσαλονίκης. Κύριε Πρόεδρε, θα νομοθετήσουμε με εξουσιοδοτήσεις; Καταργούμε, δηλαδή, όλα τα νομοθετήματα και δίνουμε εν λευκώ εξουσιοδότηση στην Κυβέρνηση να χειρίζεται όπως θέλει περιβαλλοντικές επιπτώσεις, τρόπο λειτουργίας, όρους δόμησης κλπ. να ρυθμίζονται με υπουργικές αποφάσεις; Αυτός δεν είναι τρόπος νομοθετικής εργασίας.
Είναι προφανές ότι καταψηφίζουμε και αυτό το άρθρο.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Χαίρομαι πάντως γιατί οι απευθείας αναθέσεις της κ. Πετραλιά μετά την παρέμβαση του κυρίου Υπουργού έγιναν υπερβάσεις και υπερβολικές εκπτώσεις από τον κ. Κεφαλογιάννη. Φαίνεται τουλάχιστον ότι σταδιακά πείθεται η Νέα Δημοκρατία ότι έχουμε φύγει από το καθεστώς της αδιαφάνειας, των υπερβάσεων, των υπερβολικών εκπτώσεων, παλαιό καθεστώς, παλαιότερων εποχών. Οι αγαπητοί συνάδελφοι της Νέας Δημοκρατίας ξέρουν από πού ξεκινάει αυτό. Είμαστε επιτέλους σε ένα καθεστώς διαφάνειας το οποίο υπόκειται σε συνεχή κοινοτικό έλεγχο και έτσι τα ολυμπιακά έργα δεν θα είναι έργα απευθείας αναθέσεων και μάλιστα με τη φοβία της κ. Πετραλιά ότι θα επεκταθούν σε όλην την Ελλάδα. Μακάρι να γίνουν Ολυμπιακά έργα σε όλην την Ελλάδα, κυρία Πετραλιά, και τότε θα συζητήσουμε για τον κίνδυνο της αδιαφάνειας. Είναι πάντως πολύ σημαντικό ότι η Αξιωματική Αντιπολίτευση δια του Κοινοβουλευτικού της Εκπροσώπου συμφωνεί πλέον ότι δεν υπάρχουν απευθείας αναθέσεις για να κλείσει οριστικά αυτό το κεφάλαιο.
'Οσον αφορά τις εν λευκώ εξουσιοδοτήσεις στο ΥΠΕΧΩΔΕ και στην Κυβέρνηση για τις χωροθετήσεις και τις εγκρίσεις μελετών, δεν φαίνεται πουθενά από το συγκεκριμένο άρθρο παραβίαση της υφιστάμενης νομοθεσίας. Απλώς πρέπει να επιταχυνθούν οι διαδικασίες γιατί γνωρίζουμε ιδιαίτερα στη Θεσσαλονίκη πως έχουν αλλάξει τρεις χωροθετήσεις, γιατί ακριβώς έχουν εμπλακεί περιβαλλοντικά θέματα και προβλήματα και αντιτιθέμενες απόψεις και συμφέροντα. Κινδυνεύει βεβαίως η Θεσσαλονίκη να στερηθεί του Ιπποδρομιακού Κέντρου και όχι απλώς ενός κέντρου οργάνωσης των ιπποδρομιών, αλλά μία γενικότερη περιβαλλοντική παρέμβαση και ανάπλαση μιας ευρύτερης περιοχής.
Θα ήθελα να πω πως και πάλι η Νέα Δημοκρατία προσπαθεί να ανακαλύψει θέματα, να δημιουργήσει θέματα στα άρθρα του νομοσχεδίου, τα οποία έχουν διευκρινιστεί. Γι' αυτό θα ήταν καλύτερα να βοηθήσει με έναν πιο εποικοδομητικό τρόπο στην κατ' άρθρο συζήτηση, παρά να δημιουργεί συνεχώς εκ του μη όντως προβλήματα.
ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί του άρθρου 3.
Ερωτάται το Τμήμα: Γίνεται δεκτό το άρθρο 3 όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΦΑΝΗ ΠΕΤΡΑΛΙΑ-ΠΑΛΛΗ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 3 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Εισερχόμαστε στη συζήτηση του άρθρου 4.
Ο κύριος Υπουργός έχει το λόγο.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Και εδώ υπάρχει μία δικονομικής φύσεως προσθήκη, την οποία έχετε.
Μετά τον αριθμό "1" της παραγράφου 1 του άρθρου 4, προστίθεται το γράμμα "α.", ενώ μετά το τέλος όλης της παραγράφου 1 του άρθρου αυτού προστίθεται περίπτωση β, η οποία έχει ως εξής: "β. Στο τέλος της περιπτώσεως γ' της παραγράφου 1 του άρθρου 8 του ν. 2730/1999 (ΦΕΚ 130 Α') προστίθεται νέο εδάφιο ως εξής: Το κτηματολογικό διάγραμμα και ο κτηματολογικός πίνακας, με τις γενόμενες κατά τις προηγούμενες παραγράφους διορθώσεις, διαβιβάζονται από τον υπέρ  ου η απαλλοτρίωση ή τον υπόχρεο αποζημίωσης ή τους έχοντες έννομο συμφέρον στο αρμόδιο Μονομελές Πρωτοδικείο, ο Πρόεδρος του οποίου κατά τις διατάξεις του άρθρου 27 του ν. 797/1971, εφόσον δεν αντίκειται στο άρθρο 8 του νόμου αυτού, προβαίνει στον ορισμό δικασίμου, για την αναγνώριση των δικαιούχων." 
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος της Βουλής κ. 'ΑΝΝΑ ΜΠΕΝΑΚΗ-ΨΑΡΟΥΔΑ) 'Ηταν μία δικονομική λεπτομέρεια την οποία δεν είχαμε προβλέψει.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Σμυρλής Λιακατάς έχει το λόγο.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Με το άρθρο 4 ρυθμίζονται θέματα απαλλοτριώσεων που, κατά την άποψή μας, διευκολύνουν όλες τις σχετικές διαδικασίες με την κατασκευή αθλητικών ολυμπιακών εγκαταστάσεων καθώς και των σχετικών προϋποθέσεων με τους Ολυμπιακούς Αγώνες. Η έγκαιρη προετοιμασία των αθλητικών και μη αθλητικών ολυμπιακών εγκαταστάσεων πιστεύω -και το γνωρίζουν όλοι- ότι αποτελεί κλειδί για την επιτυχή διοργάνωση των αγώνων. Γι' αυτό και με το άρθρο 4 γίνονται αυτές οι σχετικές διευκολύνσεις προκειμένου να προχωρήσουν γρήγορα οι απαλλοτριώσεις που είναι απαραίτητες.
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Η κ. Φάνη Πάλλη-Πετραλιά έχει το λόγο.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Υπουργέ, σαφέστατα θεωρούμε ότι είναι μία ευκαιρία να προχωρήσει η ενοποίηση των αρχαιολογικών χώρων. Πιστεύω, όμως, ότι ήδη έχετε καθυστερήσει πάρα πολύ. Θεωρώ ότι θα έπρεπε πιο γρήγορα να έχει γίνει.
Πιστεύω σαφώς ότι η ενοποίηση των αρχαιολογικών χώρων είναι ένα πολύ σημαντικό έργο και μεγαλόπνοο που θα αλλάξει και τη μορφή της πρωτεύουσας. Γι' αυτό καλό θα ήταν όλα να είχαν προχωρήσει πολύ πιο γρήγορα και οι απαλλοτριώσεις να μη γίνονται και επιλεκτικά. Φοβούμαι όμως, ότι με τις ίδιες διαδικασίες και με το ίδιο σκεπτικό που χρησιμοποιείτε και παραπέμπετε στο ν. 2730/1999, θα υπάρξουν κάποια προβλήματα. Μην ξεχνάτε ότι εμείς εδώ είμαστε ένα θερινό Τμήμα και από το Σύνταγμα απαγορεύεται να έρχονται νομοσχέδια με τα οποία ορίζονται ατομικά δικαιώματα. Σύμφωνα με το Σύνταγμα, αυτά είναι αρμοδιότητα της Ολομέλειας. Θα πρέπει να το ξαναδείτε το θέμα, γιατί πιθανότατα θα αντιμετωπίσετε προβλήματα μετά, αργότερα από τους ενδιαφερομένους. Θα πρέπει να δείτε εάν είναι συνταγματικά νόμιμο ή όχι το γεγονός ότι φέρνετε το συγκεκριμένο άρθρο στο θερινό Τμήμα.
Ως προς την προσθήκη την οποία κάνετε, δεν είμαι σε θέση ούτε καν να αναφερθώ, διότι και εσείς δεν θα γνωρίζετε κάποια πράγματα. Δεν έχουμε καν ούτε τους νόμους στους οποίους αναφερθήκατε.
Εγώ προσωπικά δεν έχω άποψη διότι δεν γνωρίζω γιατί συζητούμε.
Θα ήθελα όμως εδώ να αναφερθώ προς την κ. Μπενάκη. Κυρία Πρόεδρε, είναι κάτι το οποίο το λέμε επανειλημμένως αλλά κάποια στιγμή πρέπει να εφαρμοστεί. Θα σας παρακαλέσω να μεταφέρετε και στον Πρόεδρο της Βουλής το γεγονός ότι έπρεπε σήμερα η όποια αλλαγή έγινε, έστω και την τελευταία ώρα, από τον κύριο Υπουργό, να μας έρθει πακέτο, να υπάρχει ένας φάκελος ώστε να μπορούμε να ανατρέξουμε και να δούμε κάποια πράγματα. Δεν είναι δυνατόν να συμβαίνει αυτή η κατάσταση συνέχεια, δηλαδή να πρέπει να τηλεφωνούμε στα γραφεία μας αν έχουμε το χρόνο ή να μας τα φέρνουν από τη Βουλή. Και ξέρετε πολύ καλά ότι η ίδια η Βουλή πλέον δεν έχει τα Πρακτικά όλων των συνεδριάσεων. Πρέπει κάποιος να πηγαίνει στην οδό Λένορμαν. Το θέμα και το πρόβλημα  είναι πολύ  μεγάλα διότι γενικώς δεν εξυπηρετούμεθα. Επ'αυτού, κυρία Μπενάκη, θα πρέπει κάτι να γίνει και θα σας παρακαλούσα πολύ να το φροντίσετε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κυρία Πετραλιά σε ό,τι με αφορά ασφαλώς και θα το διαβιβάσω στον κύριο Πρόεδρο. Ξέρουμε, όμως, ότι αυτό το φαινόμενο παρουσιάζεται συχνά, διότι οι υποχρεώσεις των Υπουργών τους  αναγκάζουν προφανώς να εισηγούνται την τελευταία στιγμή κάποιες αλλαγές.  Πάντως, θα ήταν καλύτερο να γίνεται μια προηγούμενη συνεννόηση.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Να έρχονται οι διατάξεις οι οποίες τροποποιούνται.
ΦΑΝΗ ΠΕΤΡΑΛΙΑ-ΠΑΛΛΗ: Να έχουμε τις διατάξεις που τροποποιούνται. Να μπορούμε να πάρουμε μια είδηση. Πού ξέρουμε τι κρύβεται, τι υπάρχει, τι συμβαίνει; ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Εγώ τώρα ανέβηκα στην 'Εδρα, δεν ξέρω αν είχε διανεμηθεί εγκαίρως. Αν είχε διανεμηθεί από την αρχή της συνεδρίασης θα υπήρχε χρόνος. Αν ο κύριος Υπουργός είναι σε θέση να σας εξηγήσει, δεν αμφιβάλλω ότι θα το κάνει μέχρι να τελειώσει η συζήτηση.
Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Θα μου επιτρέψετε αυτά που θα πω να πάρουν το χαρακτήρα της επισήμανσης.
Κύριε Υπουργέ, οι προϋποθέσεις που έχουν θεσμοθετηθεί για την πρόωρη συνταξιοδότηση υποτίθεται ότι είναι διευκολυντικές. Η προϋπόθεση της πρόωρης συνταξιοδότησης είναι ένα δικαίωμα που παρέχει ο νόμος και αφήνει στη διακριτική ευχέρεια των ανθρώπων να επιλέξουν αν θέλουν ή δεν θέλουν να συνταξιοδοτήσουν πρόωρα.  Εδώ, όμως, χρησιμοποιείται υποχρεωτικά. Κατανοώ ότι ενδεχομένως -δεν είμαι σε θέση να το γνωρίζω- αυτοί οι οποίοι πληρούν τις προϋποθέσεις του νόμου για πρόωρη συνταξιοδότηση, θα είναι ενδεχομένως μόνο book-makers, όπως είπατε, και δεν τους χρειάζεσθε.
Το ζητούμενο είναι αν αυτό συνάδει με τη γενικότερη πολιτική, η οποία εφαρμόζεται από την Κυβέρνησή σας και θέλει τους ανθρώπους ικανούς προς εργασία οιονεί απασχολήσιμους και προπάντων οιονεί εκπαιδεύσιμους.  Υποτίθεται ότι η υπόθεση των Ολυμπιακών Αγώνων είναι μια υπόθεση η οποία βοηθάει τον εκσυγχρονισμό της χώρας και το πέρασμά της με έργα, αποφάσεις και διασυνδέσεις με την παγκόσμια αγορά.
Αναρωτιέμαι γιατί λίγοι, τρεις, πέντε, είκοσι πέντε, μετατρέπονται σε αναλώσιμους και υποχρεωτικώς θα χρησιμοποιήσουν την πρόωρη συνταξιοδότησή τους, έτσι ώστε να βρουν μια άλλη δουλειά μονάχοι τους και ανεκπαίδευτοι επειδή θα έχουν συμπληρώσει -πράγμα για το οποίο δεν ευθύνονται- τις χρονικές προϋποθέσεις του νόμου για την πρόωρη συνταξιοδότηση.
Είναι ένα λεπτό πολιτικό ζήτημα, το οποίο αφορά βεβαίως σε γενικότερες πολιτικές αντιμετώπισης της ανεργίας και της μετατροπής των εργαζομένων σε απασχολήσιμους και οιονεί ικανούς προς εκπαίδευση. Δεν θα σας το ανέφερα αν στο καινούριο λεξιλόγιο της αντίληψης της κεντροαριστεράς ή της νέας αριστεράς δεν μας είχε προκύψει διεθνώς ο όρος "employability", που στην πραγματικότητα σημαίνει -μεταφρασμένος, κάποια στιγμή θα τον δούμε και στα ελληνικά, δεν ξέρω ποιος αδόκιμος όρος θα χρησιμοποιηθεί, έχει μπει και ως όρος για τους εργαζόμενους- την ικανότητα κάποιου να προσλαμβάνεται. Πετιέται, δηλαδή, ένα μπαλάκι σε ανθρώπους με έναν τρόπο που δεν είναι πολιτικός και πάντως δεν είναι σύγχρονος.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κύριος Υπουργός έχει το λόγο. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Υποθέτω πως δεν παρακολουθείτε τη συζήτηση διότι η κ. Κανέλλη μίλησε για άρθρο που μόλις ψηφίστηκε. 'Εχω την εντύπωση ότι αυτό είναι εντελώς αντίθετο με τον Κανονισμό.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, μόλις τώρα το διαπίστωσα, αλλά νόμιζα πως θέλατε να ακούσετε την κ. Κανέλλη.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Επί του άρθρου που ψηφίστηκε συζητήσαμε. Εγώ πρώτη φορά συναντώ περίπτωση να ομιλεί Βουλευτής επί άρθρου που έχει ψηφιστεί. Επομένως, δεν θα της απαντήσω επί της ουσίας γιατί αυτό δεν γίνεται συνήθως. Θα περίμενα από εσάς να τη διακόψετε.
Ως προς τα άλλα έχω πει στους κυρίους συναδέλφους αλλά και στην επιτροπή ότι το νομοθέτημα αυτό είναι προϊόν μιας έκτακτης κατάστασης την οποία κατά κόρο επισημάνατε και χρησιμοποιήσατε στην πολιτική σας κριτική. 'Εγιναν οι εκλογές. 'Οπως θα ξέρετε, αυτήν τη φορά είχαμε μια ιδιαζόντως μακρά προεκλογική περίοδο, πάνω από τρεις μήνες.
'Ηρθε η ανάγκη να κινητοποιηθούμε αμέσως μετά τις εκλογές εξαιτίας της προειδοποίησης Σάμαρανγκ. Κάναμε, λοιπόν, αυτό το υπερεπείγον νομοσχέδιο με υπερεπείγουσες διαδικασίες δεδομένου ότι θα έκλεινε και η Βουλή. Μέσα σ' αυτές τις συνθήκες σας είπα ότι φέρνω το νομοσχέδιο στην επιτροπή χωρίς να έχω τη γνωμοδότηση της Κεντρικής Νομοπαρασκευαστικής Επιτροπής.
Δεν βλέπω, λοιπόν, γιατί γενικεύετε το ζήτημα. Επιτρέψτε μου να σας διαβεβαιώσω ότι όλα αυτά δεν εκφράζουν καθόλου τον τρόπο με τον οποίο σκοπεύω να νομοθετώ. Το νομοθέτημα αυτό είναι ένα σύνολο διατάξεων που όλες έχουν αυτόν τον εσπευσμένο χαρακτήρα με αυτήν την ειδική διαδικασία που ακολουθήθηκε. Προέρχονται δε από διάφορες πηγές, από το ΥΠΕΧΩΔΕ από την "ΑΘΗΝΑ 2004" κλπ. 'Ολες αυτές τις διατάξεις έπρεπε να τις ενοποιήσω και να τις εμφανίσω μέσα σε δύο εικοσιτετράωρα, δεδομένου ότι όλοι είχαμε συμφωνήσει ότι θα πρέπει το νομοσχέδιο να περάσει από την επιτροπή της Βουλής και στη συνέχεια να συζητηθεί στο Τμήμα.
Συμφωνώ με τις παρατηρήσεις σας και έχετε δίκιο που διαμαρτύρεσθε. Τι να σας πω; A la guerre comme a la guerre.
ΠΡΟΕΔΡΕΥΟΥΣΑ  ('Aννα Μπενάκη- Ψαρούδα): Ο κ. Κεφαλογιάννης έχει το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Φθάσαμε στο σημείο μια και δεν έχουμε τα επίμαχα άρθρα για να ξέρουμε τι συζητούμε, να περιοριζόμαστε σε συζητήσεις επί της διαδικασίας.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Μη λέτε με τόση ευτυχία ότι δεν έχετε τα άρθρα. Θα τα πάρετε.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ναι, θα το πάρουμε αλλά πότε; Αφότου ψηφίσουμε; Κύριε Υπουργέ, εμείς θελαμε να ψηφίσουμε το άρθρο 4, διότι ρυθμίζει θέματα διαδικαστικού περιεχομένου τα οποία διευκολύνουν την κατάσταση. Πώς όμως να ψηφίσουμε το άρθρο 4 όταν την τελευταία στιγμή μας φέρνετε αυτήν την τροπολογία στην οποία δεν καταλαβαίνουμε τι γίνεται.  Κινέζικα θα διαβάζουμε εδώ, κυρία Πρόεδρε; Δε νομίζω ότι είναι αυτή εικόνα...  
ΠΡΟΕΔΡΕΥΟΥΣΑ  ('Αννα Μπενάκη- Ψαρούδα): Κύριε Κεφαλογιάννη, όχι και κινέζικα. 'Ισως ελληνικά τα οποία δεν μπορείτε να καταλάβετε τι λένε. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ωραία, ελληνικά. Εσείς είσθε νομικός. Δεν θέλω να αντιδικήσω μαζί σας. Εισθε έγκριτος νομικός, καθηγήτρια Πανεπιστημίου. Μπορείτε να μας πείτε δύο κουβέντες διαβάζοντας αυτήν την  παράγραφο, γιατί εγώ είμαι οικονομολόγος και δεν έχω αυτήν τη δυνατότητα. Εδώ υπάρχει κάποιο πρόβλημα.
Δεύτερον, είναι δυνατό να δείχνει το ελληνικό δημόσιο αυτή την εικόνα; Καταλαβαίνω το επείγον του νομοσχεδίου. Καταλαβαίνω ότι μπορούσαν να υπάρχουν κάποιες ατέλειες στην επιτροπή. Πέρασαν όμως δεκαπέντε μέρες και έρχεται το νομοσχέδιο με αυτήν τη μορφή στο Τμήμα. Αυτή είναι η εικόνα του ελληνικού δημοσίου; 'Ετσι θα λυθούν τα μεγάλα προβλήματα των Ολυμπιακών Αγώνων του 2004; Με αυτόν τον τρόπο συνεργασίας των υπηρεσιών του δημοσίου θα ληφθούν είκοσι εφτά χιλιάδες αποφάσεις για τους Ολυμπιακούς Αγώνες; Τι να περιμένουμε; 
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κυρία Πρόδρε, πάλι ο Κοινοβουλευτικός Εκπρόσωπος της Νέας Δημοκρατίας συζητεί περί άλλων θεμάτων. Και ενώ έχει διακαή πόθο να συμμετέχει στο διάλογο και στην υπερψήφιση του νομοσχεδίου μεταθέτει το πεδίο της συζήτησης.
Νομίζω ότι με το άρθρο αυτό λύνονται τα χέρια της πολιτείας για να προχωρήσει στις γρήγορες απελευθερώσεις των χώρων εκείνων για να αναπτυχθούν οι αναγκαίες υποδομές, είτε στην ενοποίηση των αρχαιολογικών χώρων, κάτι που χρόνια συζητείται είτε στις παράλληλες και συμπληρωματικές υποδομές των ολυμπιακών εγκαταστάσεων.
Νομίζω πως θα έπρεπε να το είχαμε χειροκροτήσει όλοι, θα έπρεπε να είχαμε ζητήσει να γίνει από καιρό. 'Εχουμε δεινοπαθήσει όλοι από τις καθυστερήσεις και τις απαλλοτριώσεις χώρων από τους δήμους ή τις κοινότητες, ιδιαίτερα υψηλού κοινωνικού οφέλους. 'Εχουμε χαρακτηριστικά παραδείγματα στη Θεσσαλονίκη πάρα πολλά, ιδιαίτερα στην τελευταία, στην περίφημη υπόθεση της εξαγοράς από την πολιτεία της Αλάνας της Τούμπας για να αναπνεύσει επιτέλους αυτή η μεγάλη πολιτεία των εκατόν πενήντα χιλιάδων.  Φτάσαμε σ'ένα αίσιο τέλος μετά από πολλά χρόνια, γιατί δεν μπορούσαν να συγκεντρωθούν οι συνιδιοκτήτες από τα τέσσερα σημεία του πλανήτη.
Τώρα δίνεται αυτή η δυνατότητα και είμαι βέβαιος ότι στην Αναθεώρηση του Συντάγματος, αυτά τα θέματα θα τα ρυθμίσουμε και συνταγματικώς, ώστε  να μπορούμε τα μεγάλα έργα κοινής ωφέλειας και δημόσιου συμφέροντος να τα εκτελούμε στο χρόνο που τα προγραμματίζουμε, πολύ περισσότερο στο χρόνο που είναι αναγκαίο να κατασκευαστούν για να προσφέρουν στο κοινωνικό σύνολο.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, θέλετε κάτι να παρατηρήσετε; 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): 'Οχι.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Εισερχόμαστε στο στάδιο των δευτερολογιών.
Η κ. Κανέλλη έχει ζητήσει το λόγο.
ΛΙΑΝΑ ΚΑΝΕΛΛΗ: Ειδικά για το άρθρο 4, κύριε Πρόεδρε, η έννοια του κοινωνικού οφέλους ή του λειτουργικού οφέλους που θα προκύψει από τις αναγκαστικές απαλλοτριώσεις, από τις μεταρρυθμίσεις, από το χαρακτηρισμό ολόκληρων περιοχών ως υποστηρικτικών όπου πρέπει να γίνουν παρεμβάσεις ώστε να μπορέσουν να εξυπηρετηθούν όπως π.χ. η ενοποίηση των αρχαιολογικών χώρων ή οι λειτουργίες των συγκοινωνιακών κόμβων που δεν θα περιοριστούν σε απαλλοτριώσεις απαραίτητες ενδεχομένως με το δρόμο, αλλά και για τη διαμόρφωση της γύρω περιοχής θα ήταν απολύτως κατανοητό, και δεν κατάλαβα τη σύγκριση που έκανε ο συνάδελφος κ. Μαγκριώτης σε ό,τι αφορά τη Θεσσαλονίκη. Μιλάμε για μια αστική κατ'εξοχήν περιοχή όπως είναι η Αθήνα. 'Αρα, έξω από το πολιτικό και το λειτουργικό όφελος, υπάρχει και ένα τεράστιο κόστος. Γι'αυτό το κόστος και μόνον ο χαρακτηρισμός σ'αυτό το άρθρο των διαδικασιών της αναγκαστικής απαλλοτρίωσης ως να είναι επείγουσες και υποχρεωτικές, με τις ρυθμίσεις του αυτές, εμείς θα το καταψηφίσουμε, γιατί δεν έχουμε καμία διαβεβαίωση ότι δεν θα θιγούν εν ονόματι των Ολυμπιακών Αγώνων ζητήματα και δικαιώματα, είτε ενοχικά είτε εμπράγματα, επί ακινήτων, ανθρώπων που ενδεχομένως έχουν στεγάσει εκεί μετά από πολύ κόπο τη ζωή τους, είτε ως πρώτη κατοικία είτε ως χώρο εργασίας. Αντίστοιχα προβλήματα έχουν αρχίσει και γίνονται αντιληπτά και σε άλλες περιοχές του Λεκανοπεδίου. Ενδεχομένως δύο μικρά κτίρια για να γίνει μια πλατεία, θα ήταν αποδεκτά. Εδώ θα μιλήσουμε ίσως για εξανδραποδισμό μεγάλων τμημάτων του πληθυσμού.
Αυτό το άρθρο δεν παρέχει εγγυήσεις, παρά μόνο ταχύτητα.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Δεν υπάρχει άλλος συνάδελφος να δευτερολογήσει επί του άρθρου.
Κηρύσσεται περαιωμένη η συζήτηση επί του άρθρου 4.
Ερωτάται το Τμήμα: Γίνεται δεκτό το άρθρο 4, όπως τροποποιήθηκε από τον κύριο Υπουργό; ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΕΜΜΑΜΝΟΥΗΛ ΚΕΦΑΛΟΓΙΑΝΝΗΣ: Κατά πλειοψηφία.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Συνεπώς το άρθρο 4 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.
'Αρθρο 5.
Ο κύριος Υπουργός έχει το λόγο.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κυρία Πρόεδρε, υπάρχει στην παράγραφο 1 του άρθρου αυτού μια νέα διατύπωση που περιλαμβάνει τον τίτλο της ειδικής υπηρεσίας που συνίσταται στην Αστυνομία και η οποία έχει ως εξής: Η νέα διατύπωση είναι ως εξής: "1. Η ασφάλεια των Ολυμπιακών Αγώνων ανήκει στην Ελληνική Αστυνομία, στο Αρχηγείο της οποίας συνίσταται η ειδική υπηρεσία με τον τίτλο "Διεύθυνση Ασφαλείας Ολυμπιακών Αγώνων" για τον επιτελικό σχεδιασμό και το  συντονισμό των εμπλεκομένων για την προετοιμασία και τη διεξαγωγή των Ολυμπιακών Αγώνων 2004 φορέων επί θεμάτων τάξης και ασφάλειας". Αυτό όσον αφορά την παράγραφο 1.
Στην παράγραφο 5, στην περίπτωση α' εξαλείφονται οι εντός εισαγωγικών λέξεις "το όργανο". Αυτή είναι συντακτική διατύπωση.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Σμυρλής-Λιακατάς έχει το λόγο.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Κύριε Πρόεδρε, θέλω να πιστεύω ότι όσον αφορά στο συγκεκριμένο άρθρο 5, το οποίο αναφέρεται στα θέματα ασφάλειας των Ολυμπιακών Αγώνων, επειδή πολύ έχει συζητηθεί μέσα στην Αίθουσα επί της αρχής και κατά τη διάρκεια της συζήτησης στην Επιτροπή Μορφωτικών Υποθέσεων και πολύ χρησιμοποιήθηκε από τους συναδέλφους της Αντιπολίτευσης προκειμένου να δημιουργηθεί ένας πρόσθετος θόρυβος, δεν θα ξαναμπούμε στη συζήτηση που αφορά τους εθελοντές που αναφέρονται στο άρθρο και που αρκετές διευκρινίσεις έχουν γίνει από τον Υπουργό, έτσι ώστε να μείνουμε στην αξία και στη σκοπιμότητα αυτού του άρθρου, έτσι όπως αναφέρονται. Αυτή είναι η πραγματικότητα, μιας και τα θέματα ασφάλειας στους Ολυμπιακούς Αγώνες είναι αρκετά σημαντικά.
Τα τελευταία τριάντα χρόνια οι Ολυμπιακοί Αγώνες έχουν κατά κάποιον τρόπο υποφέρει από διάφορα φαινόμενα και τρομοκρατίας γύρω από ζητήματα που είχαν δημιουργηθεί. Θα έλεγα να μη χρησιμοποιήσουμε για άλλη μια φορά το θλιβερό γεγονός της προηγούμενης εβδομάδας και αναφέρομαι στη στυγερή δολοφονία του στρατιωτικού ακόλουθου της Πρεσβείας της Μεγάλης Βρετανίας.  Θα παρακαλούσα, λοιπόν, για λόγους που όλοι αντιλαμβανόμαστε, να μην επιμείνουμε και να μην αναδείξουμε ένα θέμα το οποίο δεν εξυπηρετεί, δεν συμφέρει και δεν βοηθά το ελληνικό κράτος και την προσπάθεια που όλοι κάνουμε για τους Ολυμπιακούς Αγώνες του 2004. Δεν έχω να προσθέσω τίποτα άλλο.
Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Η κ. Πετραλιά έχει το λόγο.
ΦΑΝΗ ΠΕΤΡΑΛΙΑ-ΠΑΛΛΗ: 'Οπως και στην πρωτολογία μου είπα, το όλο θέμα της συζήτησης της ασφάλειας παίρνει μια άλλη τροπή. Σε διαφορετικό κλίμα συζητήσαμε το θέμα που αφορά την ασφάλεια στην επιτροπή και σε διαφορετικό, δυστυχώς, κλίμα το συζητούμε σήμερα.
Η Νέα Δημοκρατία έδειξε την υπεύθυνη στάση της. Είχα την ευκαιρία, όπως είπα και στην πρωτολογία μου, να βρίσκομαι στις Ηνωμένες Πολιτείες εκείνες τις ημέρες και πραγματικά τρόμαξα με το μέγεθος και την προσπάθεια που έγινε να μεγεθυνθεί το γεγονός και κυρίως να συνδυαστεί με τους Ολυμπιακούς Αγώνες, μια και όπως ειπώθηκε η τρομοκρατική ενέργεια έλαβε χώρα πλάι στο Ολυμπιακό Στάδιο.
Εδώ πρέπει να σας πω ότι αυτό συνεχίζεται, γι' αυτό πρέπει να είμαστε ιδιαίτερα προσεκτικοί, κύριε Υπουργέ. Συνεχίζεται με δημοσιεύματα των "ΤΙΜΕS", και της "WASHINGTON POST" χθες το πρωί με κύριο άρθρο και γίνεται μια προσπάθεια να συνδυαστεί με τους Ολυμπιακούς Αγώνες η τελευταία τρομοκρατική ενέργεια. Γι' αυτό θεωρώ ότι πρέπει εδώ να είμαστε ιδιαίτερα προσεκτικοί και ως προς την αντιμετώπιση του θέματος αλλά και ως προς τις κινήσεις που θα γίνουν.
Θέλω και πάλι να αναφερθώ στο θέμα της ασφάλειας και στο γεγονός ότι από την ώρα που αμφισβητούνται οι επαγγελματίες μας, πρέπει με πολλή προσοχή να δούμε το πώς θα χρησιμοποιηθούν εθελοντές για το θέμα της ασφάλειας των Ολυμπιακών Αγώνων.
Εθελοντής σημαίνει "Θέλω να κάνω  κάτι", "θέλω να φυλάξω".
Είχαμε με τον κύριο Υπουργό την εμπειρία στην Ατλάντα, όπου ο εθελοντής οδηγός του πούλμαν που μας πήγαινε στην αθλητική εγκατάσταση εγκατέλειψε το πούλμαν κλαίγοντας μέσα στη μέση, αφού μας πήγε, δύο ώρες γύρω-γύρω και εξαφανίστηκε. Και όταν λέω εξαφανίστηκε, εξαφανίστηκε.  'Αφησε το πούλμαν με τους επιβάτες, ήμασταν μέσα, έκλαιγε ο άνθρωπος και έφυγε. Και μας εγκατέλειψε μέσα σε μία απίστευτη συνοικία. 'Αρα πρέπει να δούμε ιδιαίτερα αυτό το θέμα.
Βλέπω, κύριε Υπουργέ, τη διόρθωση που κάνατε, έφυγε η λέξη "ευθύνη" και μπήκε "ασφάλεια". Πρέπει να έγιναν κάποιες συζητήσεις με την Αστυνομία.  'Οπως επίσης αυτό που είπατε ότι εδώ στην παράγραφο α' φεύγει η λέξη "το όργανο" δεν είναι απλως για άλλους λόγους παρά μόνο διότι είναι γνωστό ότι δημιουργήθηκε μείζον θέμα όταν ο ίδιος ο κ. Φλωρίδης, ο Υπουργός, βγήκε και είπε ότι θα κάνουμε το Σώμα των εθελοντών και αντέδρασε για το 2004 λέγοντας ότι στις αρμοδιότητες του 2004, όπως και εσείς είχατε πει άλλωστε, ανήκει η προσπάθεια η οποία θα γίνει για τους εθελοντές και θα έχει την ευθύνη για το σώμα των εθελοντών.
Βλέπω ότι βγήκε η λέξη "ευεργετήματα" και μπήκαν τα "κριτήρια".  Βεβαίως δεν ξέρω τι θα είναι αυτό. Χθες δεσμευθήκατε και είπατε ότι θα φέρετε κάποια τροπολογία ή απλώς θα δεσμευθείτε; Χωρίς αυτό να σημαίνει ότι πρέπει να μπούμε σε λεπτομέρειες, κάτι είπατε χθες.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Μπορώ να απαντήσω στη συγκεκριμένη ερώτηση; 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Θέλετε να σας απαντήσει ο κύριος Υπουργός; 
ΦΑΝΗ ΠΕΤΡΑΛΙΑ-ΠΑΛΛΗ: Δεν έχω πρόβλημα. Ας μου απαντήσει.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ορίστε, κύριε Υπουργέ.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κατ' αρχήν έχω την εντύπωση ότι αυτή η διαδικασία των εθελοντών θα περάσει μέσα από μία πανεθνική συσπείρωση. Υποθέτω ότι είναι ένα θέμα που θα το χειρισθεί διοικητικά αν θέλετε η εταιρεία, η "ΑΘΗΝΑ 2004", αλλά τις αποφάσεις θα τις πάρουμε τουλάχιστον στην εθνική επιτροπή. Εκεί θα λεχθεί ποιοι θα είναι εθελοντές, τα όρια ηλικίας, τι θα είναι τα κριτήρια που λέτε κλπ. Νομίζω ότι αυτή η συζήτηση δεν θα καθιστά απαραίτητη και τη συζήτηση στη Μορφωτική Επιτροπή της Βουλής, που όμως, αν θέλετε, ευχαρίστως να την έχουμε και με συναδέλφους που δεν μετέχουν στην Εθνική Οργανωτική Επιτροπή.
ΦΑΝΗ ΠΕΤΡΑΛΙΑ-ΠΑΛΛΗ: Και, βεβαίως, να θυμίσουμε ότι στους εθελοντές, όπως έχουμε δεσμευθεί μέσα από το φάκελο, θα πρέπει να υπάρχει και μία πολύ μεγάλη μερίδα εθελοντών οι οποίοι θα προέρχονται από τον Απόδημο Ελληνισμό.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Εγω θα περιμένω τους συναδέλφους όχι απλώς να ενημερωθούν και να διελευκάνουν τη νομιμότητα των διαδικασιών. Θα περιμένω να γυρίσουν στις εκλογικές τους περιφέρειες και να εκκινήσουν το κίνημα των εθελοντών, να καλέσουν τη νεολαία της περιοχής τους να προσέλθει, να τους εμπνεύσουν, να τους διαφωτίσουν κλπ. Δεν το βλέπω έτσι, ως μία διαδικασία πρόσληψης.
ΦΑΝΗ ΠΕΤΡΑΛΙΑ-ΠΑΛΛΗ: Να σας θυμίσω, κύριε Υπουργέ, ότι όταν διεκδικούσαμε τους Ολυμπιακους του 1996 το φάκελο συνόδευε και ένας τόμος με εξήντα χιλιάδες υπογραφές και τα ονόματα των παιδιών που ήθελαν να είναι εθελοντές.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Υπάρχουν πάντα.
ΦΑΝΗ ΠΕΤΡΑΛΙΑ-ΠΑΛΛΗ: Δεν είναι πλέον τόσο νέοι, παρ'όλα αυτά όμως αυτό είναι κάτι το οποίο και τότε είχε γίνει. 'Αλλωστε μην ξεχνάμε ότι οι εθελοντές της τρίτης ηλικίας για τους Ολυμπιακούς Αγώνες είναι πάντα πολύ μεγάλος αριθμός.
Τελειώνοντας, κύριε Πρόεδρε, αναφέρομαι στην εμπλοκή των Ενόπλων Δυνάμεων. 'Εχω εκφράσει πολλές φορές τις επιφυλάξεις μου. Φοβούμαι ότι αυτή η ιστορία της εμπλοκής των Ενόπλων Δυνάμεων μαζί με τις εταιρείες, τα "securities", θα δημιουργήσει μείζονα προβλήματα, όταν μάλιστα ακούμε ότι ετοιμάζεται να προσληφθεί ένας μάνατζερ για την ασφάλεια, όταν μάλιστα διαβάσαμε στις εφημερίδες ότι θα είναι το ποσόν που θα καλύψει  την ασφάλεια και των οργάνων που χρειάζονται εκατόν πέντε δισεκατομμύρια.   Το διαβάσαμε σε επίσημο ρεπορτάζ και νομίζω ειπώθηκε από τη συγκεκριμένη επιτροπή η οποία δημιουργήθηκε στο Υπουργείο Δημόσιας Τάξης. Μιλάμε για ένα τεράστιο πακέτο.
Επίσης, κύριε Υπουργέ, έχουμε τις πληροφορίες ότι έχουν αρχίσει οι συζητήσεις των μελών του Διοικητικού Συμβουλίου του 2004 με κάποιες εταιρείες ιδιωτικής φύλαξης για το θέμα της ασφάλειας.
Για μας δεν νοείται ότι οι αξιωματικοί και οι οπλίτες μπορεί να είναι κάτω από την ηγεσία -να το πω έτσι, εν ευρεία εννοία- και το συντονισμό των εταιρειών της ιδιωτικής ασφάλειας.
Εκείνο για το οποίο θα ήθελα να σας κάνω ένα ερώτημα είναι στο 8 του άρθρου 5 που λέει "κατ' έτος οι αναγκαίες πιστώσεις για την προμήθεια του απαραίτητου εξοπλισμού, τις αμοιβές του προσλαμβανόμενου προσωπικού...".  Υποτίθεται ότι μιλάμε σε ένα άρθρο για εθελοντισμό. Τι σημαίνει λοιπόν αυτό το "προσλαμβανόμενου προσωπικού"; Ποιου, λοιπόν, προσωπικού; Του προσωπικού των ιδιωτικών εταιρειών "secyrity"; Απλώς μια διευκρίνιση ζητώ γι' αυτό, που λέει ότι στους προϋπολογισμούς για την ασφάλεια εγγράφονται και οι αμοιβές του προσλαμβανόμενου προσωπικού. Ποιο είναι αυτό το προσλαμβανόμενο προσωπικό που θα αμείβεται; 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Εντάξει, κυρία Πετραλιά, είναι σαφές το ερώτημα, θα σας απαντήσει ο κύριος Υπουργός.
Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Θα ήθελα μόνο διευκρινίσεις και δεν θέλω καθόλου να σας κουράσω.
Επί της αρχής είχαμε δύο μέρες και τη γενική μας τοποθέτηση απέναντι στη φιλοσοφία που ενδεχομένως -ας είναι κανείς καλοπροαίρετος- μπορεί να εμφιλοχωρήσει στη χρησιμοποίηση του εθελοντισμού, για να αντιμετωπισθούν άλλα γενικότερα κοινωνικά προβλήματα κι όχι μόνο οι ανάγκες των Ολυμπιακών Αγώνων, δεν θέλω να επανέλθω, όμως με την αλλαγή που φέρατε, τη λεκτική, διευκρινίζετε ότι το όργανο θα είναι στην πραγματικότητα η Διεύθυνση Ασφαλείας Ολυμπιακών Αγώνων.  Η Διεύθυνση Ασφαλείας Ολυμπιακών Αγώνων, που θα ανήκει στην Ελληνική Αστυνομία και θα έχει το σχήμα που θα επιτρέπει τον επιτελικό σχεδιασμό, έτσι όπως γράφετε εσείς εδώ, και το συντονισμό των εμπλεκομένων για την προετοιμασία, κατά το εδάφιο 6, του άρθρου 5, θα είναι αυτή που θα επιλέξει από τον κατάλογο των εθελοντών.  Θυμίζω ότι ο κατάλογος των εθελοντών είναι ήδη μία "χρυσή βίβλος" η οποία είχε γίνει, αν δεν κάνω λάθος, εξόδοις, νομίζω, του εκδοτικού συγκροτήματος Λαμπράκη, δηλαδή του "ΔΟΛ". 'Εχει γίνει μια μεγάλη βίβλος, ήταν και στην αίτηση και θεωρήθηκε από τα ατού μας, όταν ζητούσαμε τους αγώνες.
Με τι κριτήρια μία Διεύθυνση Ασφαλείας Ολυμπιακών Αγώνων, που έχει τον επιτελικό σχεδιασμό και το συντονισμό των εμπλεκομένων, θα επιλέξει μέσα από έναν κατάλογο πενήντα χιλιάδων εθελοντών; Αν υποθέσουμε ότι ισχύει αυτός ο κατάλογος και δεν προκηρύξουμε την ανάγκη ενός καινούριου καταλόγου, γιατί μπορεί και οι άνθρωποι οι οποίοι υπέβαλαν τότε το αίτημα να γίνουν εθελοντές και να λειτουργήσουν ως εθελοντές, να ήταν πολύ νέοι, να μεγάλωσαν και να έχουν πιάσει δουλειά. Με τι κριτήρια ασφάλειας θα γίνει αυτό; Θα περάσουμε σε κάποιου είδους φακέλωμα; Μία διευκρίνιση θα ήθελα γι' αυτό.
Και στο 8, όταν μιλάτε για τους μισθούς του προσωπικού ή για τις δαπάνες, θα ήθελα να ξέρω αν έχετε προϋπολογίσει σ' αυτές, μια και θα κινηθούν δεκάδες χιλιάδες εθελοντές -είναι προφανές, είκοσι χιλιάδες, τριάντα χιλιάδες ή ενδεχομένως και πενήντα χιλιάδες εθελοντές- σε περίπτωση ατυχημάτων ή ευθυνών που θα προκύψουν από τη δική τους δραστηριότητα, κονδύλιο, μια και δεν προβλέπεται αμοιβή. Eθελοντισμός είναι, κίνητρο, ευεργετήματα, να τα συζητήσουμε όντως σε μία επιτροπή της Βουλής, την αρμόδια, και να τα διευκρινίσουμε, θα ήθελα όμως να ξέρω, επαναλαμβάνω, αν τους καλύπτουμε αυτούς σε περίπτωση που βρεθούν σε ένα ατύχημα ή για κάποιο λάθος, το οποίο θα διαπράξουν, για κάτι που ένας τρίτος, πολίτης ή ένας ξένος, που θα παρακολουθεί τους αγώνες, θα ζητάει τα ρέστα από το, ενδεχομένως, φυσικό πρόσωπο. Δηλαδή, πέρα από το μπλουζάκι, αν θα είναι και καλυμμένοι ασφαλιστικά.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Λιάνης έχει το λόγο.
ΓΕΩΡΓΙΟΣ ΛΙΑΝΗΣ: Κύριε Πρόεδρε, κύριε Υπουργέ, πολλή συζήτηση έγινε για το θέμα της ασφάλειας και στην Επιτροπή Μορφωτικών Υποθέσεων και στη συζήτηση επί της αρχής και νομίζω ότι ανεπιτυχώς προσπάθησε η Αξιωματική Αντιπολίτευση να συνδυάσει το θλιβερό συμβάν των τελευταίων ημερών μ' αυτήν την υπόθεση. Αλοίμονο αν η "17 Νοέμβρη" καθορίσει τη μοίρα των Ολυμπιακών Αγώνων και τρισαλοίμονο αν γίνει αυτή πυξίδα για το πώς θα προστατεύσουμε τους Αγώνες. 'Ακουσα και σήμερα λοιπόν ότι υπάρχει μεγάλη ανησυχία στις Ηνωμένες Πολιτείες όπου, μετά απ' αυτήν την εξόχως διαβολική σύμπτωση, των όσων έγιναν, αγωνιούν για την ασφάλεια των αθλητών τους. 'Εχω να πω μόνο κάτι πάνω σ' αυτό.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Eίναι αυτοί που δεν συνεργάζονται μαζί μας και όχι εμείς μαζί τους.  Είναι λογικό να ζητηθεί από τον πρώην αρχηγό της CIA, μιας υπηρεσίας αξιόπιστης, που όλοι θαυμάζουμε και εκτιμούμε στην Ελλάδα, να μας πει ποια είναι τα στελέχη της Κυβέρνησης και του ΠΑΣΟΚ, τα οποία έχουν και γνωρίζουν τα ονόματα της τρομοκρατίας. Αλλά, όπως είδατε, η απάντηση ήταν: Τι δουλειά έχουν να έλθουν στην Ελλάδα"... Αυτοί λοιπόν δεν συνεργάζονται μαζί μας στο θέμα αυτό και όχι εμείς με αυτούς...
Επί της ουσίας: Δεν πιστεύω ότι μπορεί να γίνουν έτσι τα θέματα της ασφάλειας. Βρίσκω απόλυτα σαφές το άρθρο και θέλω να κάνω και μερικές προτάσεις, κύριε Υπουργέ. Υπήρξαν Ολυμπιακοί Αγώνες με νεκρούς. Το Μόναχο είχε οκτώ νεκρούς και ήταν θλιβεροί Ολυμπιακοί Αγώνες. Υπήρξε στην Ατλάντα, όπου είχατε πάει και εσείς, ένα παράδειγμα αρνητικό τρομοκρατίας μέγιστης, αλλά κανένας δεν άλλαξε τη ροή των Αγώνων, κανένας δεν άλλαξε τίποτα.
Κατά τη γνώμη μου η χώρα είναι αυτάρκης και αν χρειαστεί βοήθεια, θα πρέπει να αναζητήσουμε με την ψυχραιμία αλλά και κυρίως και την αξιοπρέπεια που αρμόζει.
Οι προτάσεις μου είναι οι εξής: 'Εχουν δύο όψεις αυτά. Στους Ολυμπιακούς της Ατλάντα οι αστυνομικοί της Ατλάντα έκαναν προτάσεις στους 'Ελληνες συναδέλφους τους να πάνε εκεί και να προστατεύσουν τους 'Ελληνες αθλητές με αμοιβή. Μπορούμε ενδεχομένως για τα μεγάλα κράτη, αν κριθεί ωφέλιμο αυτό, τουλάχιστον για τους αθλητές τους -και φαντάζομαι βέβαια δεν θα χρειάζονται αμοιβή, γιατί είναι αυτάρκεις οικονομικά- να δούμε πώς μπορούν να συμμετέχουν σε μια παρόμοια αποστολή. Δεν θα χρειαστούν πολλά χρήματα.
Μία πρόταση που έχω να κάνω, αφού ζητάμε κάποια στιγμή και ένα ειδικό εκπαιδευμένο σώμα, που δεν μπορούμε να το φτιάξουμε, ούτε προσλήψεις πολλές μπορούμε να κάνουμε, είναι η εξής, κύριε Υπουργέ: Πιστεύω ότι υπάρχει το Σώμα των Συνοριοφυλάκων, που μέχρι τότε θα έχει πέντε χιλιάδες μέλη. Χίλιοι από αυτούς να έλθουν για δεκαπέντε μέρες, που δεν είναι μεγάλο γεγονός, μπορούν με την εκπαίδευση που έχουν και με τις γνώσεις που έχουν στα πρόσωπα, να είναι άριστοι στο ρόλο τον οποίο θα τους αναθέσουμε.
Ακόμα και άτομα από την εφεδρεία που σήμερα είναι σαράντα-σαράντα πέντε ετών και που έχουν φύγει από την Αστυνομία θα μπορούσαν να χρησιμοποιηθούν και να μη χρειάζεται να γίνουν προσλήψεις τέτοιες που είχαμε πει προηγουμένως.
Ακόμα θα πρότεινα τη δημιουργία μίας ταχύρυθμης εκπαίδευσης στο χώρο αυτό, γιατί πραγματικά από κάποιο σημείο και πέρα χρειάζεται μια εξειδίκευση.
Και νομίζω πως θα πρέπει, κύριε Υπουργέ, να βρείτε και σεις την ευκαιρία και να συνδράμετε στο αίτημα που υπάρχει να πάει αυξημένος αριθμός Ελλήνων αξιωματικών για θέματα τέτοια στο Σίνδει. Η πείρα αυτών των ανθρώπων θα είναι πάρα πολύ χρήσιμη.
Το άρθρο το βρίσκω απολύτως ασφαλές, γιατί κρατάει τα ζητήματα της ασφάλειας στη στοιβάδα και τον ορίζοντα που αρμόζει.
ΠΡΟΕΔΡΕΥΩΝ  (Παναγιώτης Σγουρίδης): Ορίστε, κυρία Κανέλλη, θέλετε να δευτερολογήσετε επί του άρθρου; 
ΛΙΑΝΑ ΚΑΝΕΛΛΗ: Δεν θα δευτερολογήσω, μόνο θα προσθέσω μία ερώτηση: Εάν η αντίληψη περί της συνεργασίας ή της πρόσληψης κάποιου μάνατζερ -είχαμε κάνει τη συζήτηση στην επιτροπή, αλλά δεν ξέρω αν κάτι άλλαξε μετά τα γεγονότα, τα οποία δεν θέλω να συνδυάσω με τα ζητήματα ασφαλείας, και παρακαλώ τον κύριο Υπουργό απλώς να το διευκρινίσει- συνεπάγεται στην οργανωτική αντιμετώπιση του ζητήματος της ασφάλειας το ενδεχόμενο σύναξης συμφωνίας όχι με ελληνικές υπηρεσίες παροχής ασφαλείας και αν αυτό θα πάει στο γενικό συντονιστικό όργανο, στην Ασφάλεια.
Και μία δεύτερη διευκρίνιση: Ο ειδικός εξοπλισμός σε ζητήματα ασφάλειας, είτε αυτός χορηγηθεί σε αστυνομικούς, σε οπλίτες ή σε μέλη ιδιωτικών εταιρειών, που θα επιστρατευθούν γι'αυτήν την ιστορία, αν θα περιλαμβάνει μηχανισμούς, όπως για παράδειγμα κάμερες, ειδική πρόσβαση στο "ΙΝΤΕΡΝΕΤ" παντός συμμετέχοντος, ενδεχομένως έλεγχο λίγο παραπανίσιας ασφάλειας σε ό,τι αφορά θέματα του curriculum vitae, τα βιογραφικά, ακόμα και των εθελοντών. Μηχανισμούς, δηλαδή, για τους οποίους θα πρέπει ρητά να διαβεβαιωθούμε ότι θα καταργηθούν μετά και δεν θα απομείνουν στις περιοχές που θα χρησιμοποιηθούν για παρακολούθηση πολιτών. Θα τα καταργήσουμε αυτά μετά ή θα μας απομείνουν και θα ψαχνόμαστε με καινούριου τύπου φακέλους; 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Πρόεδρε, να μας ενημερώσετε αν έχει τροποποιηθεί ο Κανονισμός, γιατί δευτερολόγησε Βουλευτής πριν από την ομιλία του Υπουργού. Είναι και αυτό πρώτη φορά που συμβαίνει σήμερα.
ΠΡΟΕΔΡΕΥΩΝ (Παναγιώτης Σγουρίδης): Δεν ήταν δευτερολογία, απλώς ζήτησε κάποιες διευκρινίσεις.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Αυτό είναι ακόμα χειρότερο που λέτε. Η κ. Κανέλλη δευτερολόγησε. Δεν θα της ξαναδώσετε το λόγο μετά την ομιλία μου. Γιατί εάν είναι έτσι -με συγχωρείτε- να σηκωθεί να κάνει ο καθένας ό,τι θέλει εδώ μέσα.
Κατ' αρχήν για το θέμα των στρατιωτικών. Δεν είναι εδώ η κ. Πετραλιά, η οποία έθεσε το θέμα που πάντα θέτει, και στο οποίο θέλω να απαντήσω για τα Πρακτικά, γιατί αλλιώς δεν έχει κανένα νόημα η συζήτηση, αφού έχει ξαναγίνει και έχει ξαναγίνει.
Είναι προφανές ότι οι στρατιωτικοί δεν θα είναι υπό τις διαταγές των αστυνομικών.  Κατ' αρχήν θα είναι φαντάροι πενταετούς θητείας ή στρατεύσιμοι και θα εκτελούν συγκεκριμένα έργα, τα οποία θα τελούν υπό την εποπτεία βαθμοφόρου του στρατού.
Ο γενικός σχεδιασμός θα γίνεται από αυτήν την υπηρεσία, στην οποία θα συμμετέχει, υποθέτω, και κάποιος ή κάποιοι ανώτεροι αξιωματικοί, για να συμβάλουν στο μέρος που τους αφορά. Δεν θα κάνουν τα ίδια πράγματα που κάνουν οι αστυνομικοί. Aυτοί οι εθελοντές θα κάνουν άλλα πράγματα.
Τι θα είναι τώρα οι εθελοντές, που θα προκύψουν από το γενικότερο χώρο των εθελοντών; Πώς θα  προκύψουν; Προφανώς θα προκύψουν εθελοντικά.  Δηλαδή, δεν θα τους βάλουμε να ασκούν καθήκοντα  τήρησης της τάξης, εφόσον δεν το επιθυμούν. Απ' αυτούς, που θα προκύψουν εθελοντικά, θα γίνει κάποια επιλογή, αν είναι περισσότεροι από τις ανάγκες. Είναι προφανές ότι κάποιος σωματώδης, φαντάζομαι, θα είναι προτιμότερος από κάποιον που είναι λιγότερο σωματώδης. Είναι ένα βλακώδες  προνόμιο, το οποίο επί του προκειμένου μπορεί να ισχύσει.  Λέω "βλακώδες", γιατί οφείλεται στη φύση και όχι στην προσπάθεια του ατόμου.
Επίσης, μπορούμε να πούμε ότι κάποιος που θα κάνει αυτές τις δουλειές, θα πρέπει να έρχεται σε επαφή με τους ξένους επισκέπτες, άρα θα πρέπει να μιλάει στοιχειωδώς την αγγλική γλώσσα, που δυστυχώς, είτε το θέλουμε είτε δεν το θέλουμε, είναι η "εσπεράντο" των καιρών μας, τη μιλούν όλοι.
Τι θα κάνουν οι άνθρωποι αυτοί;  Δεν θα έχουν δυνατότητα, ούτε συλλήψεις να κάνουν ούτε θα οπλοφορούν, απλώς θα μπορούν να κινητοποιούν τις αστυνομικές δυνάμεις και να επιβάλλουν κοινούς όρους, αν θέλετε, τάξεως, απαγορεύσεις σταθμεύσεως,  θα υποδεικνύουν ότι κάποιος θα πρέπει να περάσει από κάποιο μέρος, θα δίνουν πληροφορίες κλπ.
Εγώ συμφωνώ με τον κ. Λιάνη, ο οποίος είπε ότι είναι αυτάρκης η χώρα. Η χώρα μπορεί να διεκπεραιώσει το θέμα της τάξης και της ασφάλειας των Ολυμπιακών Αγώνων. Και πολύ σωστά ανέφερε ότι υπάρχουν χώρες  που δίνουν μαθήματα -και δικαίως τα δίνουν- γιατί είναι πολύ μεγάλες και οργανωμένες χώρες, αλλά οι οποίες δεν μπόρεσαν να αποτρέψουν προβλήματα.
Διηγήθηκα πρόσφατα σε τηλεοπτική εκπομπή  ότι στο σημείο που εξερράγη τρεις μέρες μετά την αποχώρησή μου από την Ατλάντα η βόμβα ήταν ένα υπαίθριο καφενείο της  "Coca-Cola" -ο κ. Λιάνης το γνωρίζει το μέρος, γιατί είχαμε πάει μαζί-  στο οποίο μπορούσε κανείς να καπνίσει. Και πηγαίναμε να καπνίσουμε αρειμανίως και να ξεφύγουμε απο τη γνωστή αμερικανική έμμονη ιδέα περί  του καπνίσματος. Και εκεί ακριβώς, σε εκείνη την πλατεία που συχνάζαμε, εξερράγη η βόμβα, μέσα σε χώρο ο οποίος και περιμετρικά ήταν υπό έλεγχο, διότι ελέγχετο όλη η περιοχή γύρω από το ξενοδοχείο, που έμειναν οι μεγάλες αντιπροσωπείες. Αυτά μπορούν να συμβούν. 'Ομως θα κάνουμε ό,τι μπορούμε, για να μη συμβούν. Και βεβαίως δεν θα υπάρξει εξωτερική παρέμβαση, σύμβουλος ή μάνατζερ, όπως ελέχθη από μερίδα του Τύπου, αλλά οι ξένες αντιπροσωπείες θα έχουν το δικαίωμα, όπως κάνουν πάντα στις περιπτώσεις αυτές, να συνοδεύονται και από ανθρώπους των οποίων το καθήκον θα είναι  η ασφάλεια των αθλητών ή των παραγόντων ή των εκπροσώπων του κράτους. Αυτό συνέβαινε παντού. Και στην Ατλάντα και εμείς είχαμε  αστυνομικούς που συνόδευαν την ελληνική αποστολή, συνόδευαν τους Υπουργούς, συνόδευαν τους πρωταθλητές και προσπαθούσαν να εξασφαλίσουν την ομαλή κίνησή τους, χωρίς να υπάρχουν κίνδυνοι.
Τι θα γίνει με τα μηχανήματα, είπε η κ. Κανέλλη.
ΛΙΑΝΑ ΚΑΝΕΛΛΗ: Τα ειδικά μηχανήματα.
ΘΕΟΔΩΡΟΣ ΠΑΓΚΑΛΟΣ(Υπουργός Πολιτισμού): Τι ειδικά δηλαδή; Μια κάμερα, που παρακολουθεί τι γίνεται στην οδό Πανεπιστημίου, αφορά, φαντάζομαι, την κυκλοφορία. Δεν βλέπω δηλαδή τι μπορεί να κάνει  η Αστυνομία. Η Αστυνομία, ξέρετε, για να κάνει αυτά τα πράγματα, τα οποία υπαινίσσεσθε, πρέπει να έχει και ένα θεσμικό πλαίσιο, πρέπει να υπάρχει ένας νόμος.  Είμαστε κράτος του νόμου και της δημοκρατίας. Πώς θα κάθεται αυτός να παρακολουθεί και να λέει "α, έντεκα και τέταρτο πέρασε η Κανέλλη μπροστά από την Τράπεζα της Ελλάδος", αν αυτό έχει κάποια σημασία. Δεν υπάρχει τέτοιο θεσμικό πλαίσιο.
Οι φάκελοι, στους οποίους αναφέρεσθε, είχαν θεσμικό πλαίσιο. Αυτός αν το κάνει αυτό  και το ανακαλύψετε,  θα τελεί το αδίκημα της παράβασης καθήκοντος και θα τιμωρηθεί διοικητικά και ποινικά. 'Εχει  τέτοιες κάμερες αυτήν τη στιγμή η Αστυνομία στην Αθήνα, για να βλέπει πώς κινείται ο κόσμος στα σταυροδρόμια -νομίζω υπάρχουν στα Χαυτεία- πώς είναι η κυκλοφορία. Αυτές οι κάμερες είναι για να βοηθούν την καθημερινή ζωή στην Αθήνα και δεν μπορούν να μετατραπούν σε όργανα παρακολούθησης των πολιτών κατά κανόνα.
ΛΙΑΝΑ ΚΑΝΕΛΛΗ: Υπάρχει μια εξαίρεση, που δικαιώνει τον κανόνα, πολύ πρόσφατη. Αν θέλετε, σας τη λέω...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κυρία Κανέλλη, όχι έτσι.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κυρία Κανέλλη, μπορεί να υπάρχουν. Μπορεί ο ατυχής αστυνομικός, που κοιτάζει την κάμερα, να δει τη γυναίκα του να περνάει μπροστά από την κάμερα στο μπράτσο του καλύτερού του φίλου. Αλλά δεν μπορούμε να το προβλέψουμε αυτό νομοθετικώς. Είναι πράγματα που συμβαίνουν.
ΛΙΑΝΑ ΚΑΝΕΛΛΗ: 'Οταν έχει εντολή από την Αστυνομία να το κάνει όμως στη διαδήλωση, τότε ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κυρία Κανέλλη, μη διακόπτετε. Σας παρακαλώ! 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Το πώς παρακολουθούνται οι διαδηλώσεις από την Αστυνομία είναι πλήρως νομοθετημένο και θεσμοθετημένο και βεβαίως στη διάρκεια των διαδηλώσεων υπάρχουν πράξεις βίας περί των οποίων πρέπει να υπάρχει μαρτυρία.
ΛΙΑΝΑ ΚΑΝΕΛΛΗ: 'Οχι όμως των συνεδριάσεων των συνδικάτων. Αυτό δεν είναι θεσμοθετημένο.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Τώρα, κατ' ανάγκη, κύριε Πρόεδρε, δεν θα απαντήσω, γιατί δεν μπορώ να κάνω αυτού του είδους τη συζήτηση. Δεν προβλέπεται.
ΠΡΟΕΔΡΕΥΩΝ (Παναγιώτης Σγουρίδης): Δεν θα γράφεται τίποτε στα Πρακτικά από τις διακοπές που κάνουν οι συνάδελφοι.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Νομίζω, λοιπόν, ότι απάντησα. Νομίζω ότι εδώ έχουμε απλώς τη δημιουργία ορισμένων προϋποθέσεων, για να είναι πιο αποτελεσματικές οι δυνάμεις της Αστυνομίας και βεβαίως αυτό σημαίνει και την αγορά ορισμένων μέσων επικοινωνίας και άλλων, όπως είναι το περίφημο σύστημα "ΤETRAS", το οποίο έχουν όλες οι ευρωπαϊκές πρωτεύουσες και μόνο εμείς δεν το έχουμε, για την άμεση κινητοποίηση των παραγόντων που εμπλέκονται σε ένα έκτακτο γεγονός.  
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεφαλογιάννης έχει το λόγο. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, το θέμα της ασφάλειας συζητήθηκε και στην επί της αρχής συζήτηση του νομοσχεδίου και λόγω του γνωστού θέματος της επίθεσης και της δολοφονίας του στρατιωτικού ακολούθου της Βρετανικής Πρεσβείας. Δεν θέλω, λοιπόν, να μπω πάλι σε αυτήν τη συζήτηση για το θέμα της ασφάλειας.
Δεν γνωρίζω, όπως είπε ο κύριος Υπουργός και ο κ. Λιάνης, αν η χώρα  είναι αυτάρκης για τις ανάγκες ασφαλείας των Ολυμπιακών Αγώνων του 2004.  Αυτό που πληροφορήθηκα σήμερα το πρωί και θέλω να το αναφέρω στη Βουλή είναι ότι η εταιρεία "ΑΘΗΝΑ 2004" προσλαμβάνει σύμβουλο για την ασφάλεια των Ολυμπιακών Αγώνων και μάλιστα με κόστος ένα δισεκατομμύριο (1.000.000.000) δραχμές. Και το νομοσχέδιό σας -σας το είπαν οι συνάδελφοι και των άλλων κομμάτων- και με τις ιδιωτικές εταιρείες "security" κλπ., ανοίγει το δρόμο για τους ενδιαφερόμενους, για το θέμα της ασφάλειας και μάλιστα εικάζεται ότι είναι δύο μεγάλα γκρουπ από τις Ηνωμένες Πολιτείες και το Ισραήλ.
Εγώ δεν λέω ότι κατ' ανάγκη είναι μεμπτό αυτό ή οτιδήποτε άλλο, μπορεί να το έχουν κάνει και άλλες χώρες -αν δεν με απατάει η μνήμη μου έγινε και στη Βαρκελώνη, αλλά πρέπει να ξέρουμε πού βαδίζουμε, να ξέρουμε πού κατευθυνόμαστε και υπεύθυνα να το καταθέτουμε εδώ στη Βουλή. Αυτό είναι ένα θέμα για το οποίο, αν έχει περισσότερες πληροφορίες ο κύριος Υπουργός τον παρακαλώ να μας το αναπτύξει, για να ξέρουμε περί τίνος πρόκειται.
Το δεύτερο θέμα που ήθελα να θέσω είναι το θέμα των εθελοντών. 'Εχουν γίνει συγκεκριμένες προτάσεις και από την επιτροπή. Μάλιστα ο παριστάμενος τότε κ. Φλωρίδης είχε δεσμευθεί να σας μεταφέρει το αίτημα του κ. Φασούλα και της κ. Σακοράφα και σας το είπαμε και εμείς -αλλάξαμε τη λέξη "ευεργετήματα" με τη λέξη "κίνητρα"- να καταργηθούν τα "κίνητρα". Ο κ. Φασούλας μάλιστα είναι και ο υπεύθυνος για τους εθελοντές, μέχρι την ημέρα της εκλογής του στο Εθνικό Κοινοβούλιο. Δεν νοείται εθελοντισμός με κίνητρα.
Εμείς δεν θέλουμε να ανοίξει τέτοιος κύκλος ρουσφετολογίας. Δεν λέω ότι εσείς μπορεί να έχετε πρόθεση, αλλά ξέρετε, το παρελθόν είναι λίγο βεβαρημένο και από τις εκλογές του Απριλίου του 2000, εμείς πιστεύουμε ότι ανοίγει μία μεγάλη πόρτα στην αδιαφάνεια. Στα χέρια του μηχανισμού του κυβερνώντος κόμματος δεν ξέρουμε πώς μπορεί να εξελιχθεί.
Για την οικονομία της συζήτησης, για την ουσιαστική συνεργασία σε ένα μεγάλο θέμα όπως είναι οι Ολυμπιακοί Αγώνες, πιστεύω ότι πρέπει να κάνετε δεκτή αυτήν την πρόταση. Την έχουν καταθέσει άλλωστε συνάδελφοι του δικού σας κόμματος. Το θέμα των εθελοντών είναι πάρα πολύ σοβαρό. Οφείλετε να δώσετε μια συγκεκριμένη απάντηση σ'αυτό το θέμα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Χουρμουζιάδης έχει το λόγο.
Μετά θα πάρει το λόγο ο κ. Μαγκριώτης.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Υπουργέ, επειδή πιστεύω ότι αυτή η διοργάνωση των αγώνων θα έχει ως πολύ χαρακτηριστικούς χώρους και τόπους υποδοχής των ξένων τα μουσεία και τους αρχαιολογικούς χώρους, νομίζω ότι ένα μεγάλο μέρος από αυτούς που θα έρθουν, θα επισκεφθούν την Ελλάδα, δεν θα έχουν στο πρόγραμμά τους μόνο την παρακολούθηση των αγώνων, αλλά θα το θεωρήσουν αυτό σαν ευκαιρία, σαν αφορμή για να επισκεφθούν και τα μουσεία και τους αρχαιολογικούς χώρους.
Φοβούμαι ότι σ'αυτό το νομοσχέδιο δεν προβλέπονται σαφείς παρεμβάσεις από εδώ και πέρα για τη βελτίωση και των αρχαιολογικών χώρων αλλά ιδιαίτερα των μουσείων, όπου υπάρχουν πάρα πολλά προβλήματα. Ο φόβος μου στηρίζεται στην κατάργηση ενός άρθρου προηγούμενου νόμου, αυτό το είχα αναφέρει και στην πρώτη μου ομιλία, όπου προβλεπόταν η τοποθέτηση έξι -νομίζω- αρχαιολόγων στο Επιγραφικό Μουσείο και στο Νομισματικό Μουσείο.  
ΠΡΟΕΔΡΕΥΩΝ (Παναγιώτης Σγουρίδης): Ενδιαφέρεσθε για το θέμα της ασφάλειας; 
ΓΕΩΡΓΙΟΣ ΧΟΥΡΜΟΥΖΙΑΔΗΣ: 'Οχι για την ασφάλεια...
ΠΡΟΕΔΡΕΥΩΝ (Παναγιώτης Σγουρίδης): Μήπως μιλάτε για το άλλο άρθρο, το άρθρο 6; 
ΓΕΩΡΓΙΟΣ ΧΟΥΡΜΟΥΖΙΑΔΗΣ: Με συγχωρείτε...
ΠΡΟΕΔΡΕΥΩΝ (Παναγιώτης Σγουρίδης): Δεν πειράζει. Αν θέλετε, όμως, μπορείτε να συνεχίσετε και να ακούσουμε την τοποθέτησή σας για το άρθρο 6.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Να μη δημιουργώ πρόβλημα στη διαδικασία. 
ΠΡΟΕΔΡΕΥΩΝ (Παναγιώτης Σγουρίδης): Πρέπει μετά να τα ξαναπείτε. 
ΓΕΩΡΓΙΟΣ ΧΟΥΡΜΟΥΖΙΑΔΗΣ: Οπότε, μπορώ να τα πω τώρα.
ΠΡΟΕΔΡΕΥΩΝ (Παναγιώτης Σγουρίδης): Πείτε τα τώρα.
Συνεχίστε, κύριε Χουρμουζιάδη.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Αφορά τον τρόπο και τη βελτίωση λειτουργίας των μουσείων και των αρχαιολογικών χώρων. Βέβαια και για τους δύο αυτούς χώρους, δηλαδή και για τα μουσεία και για τους αρχαιολογικούς χώρους, υπάρχουν εξ ορισμού θέματα ασφάλειας, αλλά δεν μπαίνω σ'αυτό το θέμα, όσον αφορά τα μουσεία και τους αρχαιολογικούς χώρους.
Θα ήθελα λοιπόν να τοποθετηθώ αλλά και να ρωτήσω ταυτόχρονα τον κύριο Υπουργό, αν προβλέπει, αν σκέφτεται να φέρει και ένα άλλο νομοσχέδιο στο οποίο θα προβλέπεται μια βελτίωση του τρόπου με τον οποίο λειτουργούν  αυτήν τη στιγμή τα μουσεία και οι αρχαιολογικοί χώροι.  Επίσης θα ήθελα να μας πει αν υπάρχει μια κατεύθυνση βελτίωσης. Νομίζω ότι είναι η πρόσληψη ή μονιμοποίηση αρχαιολόγων, βέβαια με τον τρόπο με τον οποίο γίνεται ως τώρα αυτή η πρόσληψη, αυτή η μονιμοποίηση.
Θα το έχει διαπιστώσει ήδη ο κύριος Υπουργός ότι η Αρχαιολογική Υπηρεσία του Υπουργείου Πολιτισμού είναι μια πάρα πολύ πλούσια δεξαμενή εκτάκτων και σχεδόν ημιαπασχολουμένων αρχαιολόγων. 'Ισως λοιπόν σκεφτόταν να την αξιοποιήσει μονιμοποιώντας και προσλαμβάνοντας, αλλά πάντοτε -επιμένω- με τον τρόπο που προβλέπεται στην κείμενη νομοθεσία, σχετικά με τις προσλήψεις και τους διαγωνισμούς.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Θα ήθελα το λόγο, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Πρώτα τελειώνουν οι Κοινοβουλευτικοί Εκπρόσωποι και μετά γίνονται οι προτασσόμενες δευτερολογίες.
ΑΡΙΣΤΟΤΕΛΗΣ ΠΑΥΛΙΔΗΣ: Τι μάστιγα είναι αυτοί οι Κοινοβουλευτικοί Εκπρόσωποι; Πώς θα απαλλαγούμε; ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, έχετε μια μικρή απουσία από τη Βουλή, οπότε γλυτώσατε από αυτήν τη μάστιγα εσείς για τέσσερα χρόνια! Ορίστε, κύριε Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κάνοντας χρήση της ευελιξίας σας στη σημερινή συζήτηση θα ήθελα να κάνω μια αναφορά στο προηγούμενο άρθρο και στην παρέμβαση της κ. Κανέλλη, σχετικά με μια αναφορά που έκανε στη δική μου τοποθέτηση, λέγοντας ότι στην Αθήνα οι απαλλοτριώσεις αναφέρονται σε αστικούς χώρους, ενώ στη Θεσσαλονίκη δεν γνωρίζουμε πού.  Λοιπόν και η Τούμπα είναι αστικός χώρος. Μάλιστα ο κ. Χουρμουζιάδης είναι αυτός, ο οποίος έφερε και στο φως την τούμπα της Τούμπας. Να το θυμίσουμε στην κ. Κανέλλη. Μάλιστα  είναι στην καρδιά της Θεσσαλονίκης, μια πολιτεία εκατόν πενήντα χιλιάδων κατοίκων, εκτός αν η Τούμπα της θυμίζει τον ΠΑΟΚ  και της θυμίζει κάτι άγριο, δηλαδή έξω από τον αστικό και δομημένο χώρο.
Λοιπόν, είναι ευγενικοί οι βόρειοι, απλώς όταν αδικούνται, δυσφορούν.  Αυτό θα ήθελα να πω στην κ. Κανέλλη και ίσως γι'αυτό...
ΠΡΟΕΔΡΕΥΩΝ (Παναγιώτης Σγουρίδης): Η κ. Κανέλλη έχει ιδιαίτερη αγάπη για τη βόρεια Ελλάδα.
ΙΩΑΝΝΗΣ ΜΑΓΚΡΙΩΤΗΣ: Για όλη την Ελλάδα θαρρώ και γι'αυτό της κάνω γνωστό ότι η Τούμπα είναι αστικός χώρος εκατόν πενήντα χιλιάδων ανθρώπων και εκεί έγινε η απαλλοτρίωση, δεκαέξι στρέμματα στην καρδιά αυτού του αστικού δομημένου χώρου.
Επανερχόμενος πάλι στο άρθρο 5, μέσα από τη λογική του "ναι μεν αλλά", συζητούμε τα θέματα της τρομοκρατίας και το πρόσφατο ατυχές γεγονός, ενώ έχουμε συμφωνήσει όλοι ότι δεν πρέπει σε καμιά περίπτωση να συνδυάζεται και πρέπει να αποκρουστεί η επίθεση που δέχεται η χώρα μας από ξένα κέντρα, τα οποία διογκώνουν και παραπληροφορούν γύρω από αυτό το θέμα.
Νομίζω, λοιπόν, πως είναι καλό να το διαχωρίσουμε έστω και αυτήν τη στιγμή.
Το δεύτερο που θέλω να θίξω είναι ότι δεν βρίσκω ποιo είναι το κακό στη σκέψη που πιθανόν να έχει η "ΑΘΗΝΑ 2004" για την πρόσληψη κάποιου συμβούλου ασφάλειας. 'Οπως προσλαμβάνονται σύμβουλοι τεχνικών έργων, σύμβουλοι περιβάλλοντος, οικονομικοί σύμβουλοι, θα μπορούσε να είχε υπάρξει και ένας τέτοιος σύμβουλος.
Το παρόν νομοσχέδιο είναι πολύ σαφές και το άρθρο 5 προσδιορίζει ότι κάτω από την Ελληνική Αστυνομία θα σχεδιαστεί όλο το δίκτυο ασφάλειας και κάθε γνώμη, κάθε σκέψη, κάθε πρόταση δεκτή. Και βεβαίως κάτω από την ηγεσία της ΕΛ.ΑΣ. Αυτό είναι πολύ σημαντικό, διευκρινίζεται απολύτως και δεν νομίζω ότι αφήνει περιθώρια παρερμηνειών.
Θέλω να θίξω κάτι ακόμα πολύ σημαντικό: το θέμα του εθελοντισμού.  Κατ' αρχάς να διευκρινίσουμε ότι εθελοντές θα έχουμε και στην τήρηση της τάξης, όπως αναφέρεται στο παρόν άρθρο και θα επιλεγούν με συγκεκριμένα κριτήρια για τη δουλειά αυτή.
Θα είναι και εθελοντές για πολλές άλλες δουλειές κατά τη διάρκεια της Ολυμπιάδας, όπως αναφέρθηκε. Μπορεί να είναι εθελοντές οδηγοί, να είναι εθελοντές για την προστασία του περιβάλλοντος, εθελοντές για τη διαφύλαξη των μουσείων, εθελοντές μέσα στους αγωνιστικούς χώρους, εθελοντές για την προβολή της χώρας.
Και με αυτήν την έννοια σε αυτό που πρέπει να συμφωνήσουμε όλοι- και να μη συνδυάζουμε και πάλι με τις φήμες και τους υπαινιγμούς γύρω από τον εθελοντισμό και τους εθελοντές- είναι ότι επιτέλους και στην Ελλάδα τα ψήγματα εθελοντισμού που έχουν αναπτυχθεί την τελευταία περίοδο πρέπει να διευρυνθούν και να πολλαπλασιαστούν. Η αυτενέργεια, η συμμετοχή των πολιτών, οι πρωτοβουλίες τους είναι ευπρόσδεκτες, είναι αναγκαίες στην εποχή που ζούμε.
Χαρακτηριστικά παραδείγματα υψηλής προσφοράς έχουμε και στους πρόσφατους σεισμούς. 'Εχουμε εθελοντές δασοφύλακες, δασοκομάντος.  Τουλάχιστον στη Θεσσαλονίκη έχει αναπτυχθεί αρκετά ένα δίκτυο εθελοντικής προσφοράς και νομίζω και στο Λεκανοπέδιο και πρέπει να το τιμήσουμε και να το διευρύνουμε.
Αν τώρα αρχίσουμε να συζητούμε για τα κίνητρα, αν αρχίσουμε να λέμε ότι η οργάνωση και η ανάπτυξη του εθελοντισμού και ότι όλοι αυτοί οι εθελοντές, οι δεκάδες χιλιάδες, θα είναι μιας συγκεκριμένης κομματικής απόχρωσης και θα μπουν στον προθάλαμο της μονιμοποίησης, στο κράτος, για να χρησιμοποιηθούν ως στρατιές ψηφοφόρων στις επόμενες εκλογές και να αλλοιώσουν το φρόνημα του ελληνικού λαού, νομίζω ότι δημιουργούμε το μεγαλύτερο αντικίνητρο για την ανάπτυξη του εθελοντισμού. Ας σταματήσει, λοιπόν, αυτή η συζήτηση και αυτή η  κουβέντα.
Τα κίνητρα δεν είναι μόνο υλικά, δεν είναι μόνο χρηματικά, είναι και μια διάκριση, είναι και μια τιμή, είναι και μια επίσκεψη, θα έλεγα, στον Πρόεδρο της Δημοκρατίας, που θα μπορούσαν να κάνουν οι εκπρόσωποί τους. Τα έχουμε γνωρίσει και τα ξέρουμε αυτά. Ας σταματήσουμε να δημιουργούμε συνεχώς μύθους και πολύ περισσότερο να αποτρέπουμε τους νέους όλης της Ελλάδας- και όχι μόνο τους νέους- να συμμετέχουν σε αυτήν τη μεγάλη προσπάθεια.
Και να πω κάτι τελειώνοντας. Είναι δυνατόν ένας νέος και όχι μόνο ένας νέος, από το Διδυμότειχο, χωρίς κάποια υλική υποστήριξη και κάλυψη να βρεθεί για ένα μήνα και πλέον στην Αθήνα και για να εκπαιδευτεί και για να ενταχθεί στο δίκτυο της εθελοντικής προσφοράς; Εκτός και αν θέλουμε εθελοντές μόνο από το Λεκανοπέδιο. Θέλουμε εθελοντές απ'όλη την Ελλάδα και έχουν κάποιες ανάγκες και γι' αυτές με πολλή σαφήνεια λέει το άρθρο 5 με τις συγκεκριμένες του αναφορές και διατυπώσεις, ότι με προεδρικό διάταγμα θα διατυπωθούν με σαφήνεια.
ΠΡΟΕΔΡΕΥΩΝ (Παναγιώτης Σγουρίδης): Oρίστε, κύριε Παυλίδη, έχετε προτασσόμενη δευτερολογία για δύο λεπτά.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Πρόεδρε, δευτερολογούν; Είχα την εντύπωση ότι δεν θα μιλήσει ο κύριος συνάδελφος.  
ΠΡΟΕΔΡΕΥΩΝ (Παναγιώτης Σγουρίδης): Κύριε Πάγκαλε, είστε εξπέρ στο να διοικείτε το Υπουργείο Πολιτισμού και άλλα Υπουργεία. Αφήστε κι εμάς να κάνουμε σωστά τη δουλειά μας σύμφωνα με τον Κανονισμό.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Ερώτηση έκανα.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλίδη.
ΑΡΙΣΤΟΤΕΛΗΣ ΠΑΥΛΙΔΗΣ: Δεν θα σας στενοχωρήσω πάντως, αγαπητέ κύριε Υπουργέ, και χαίρομαι......
ΠΡΟΕΔΡΕΥΩΝ (Παναγιώτης Σγουρίδης): Εμένα στενοχωρεί, που θέτει ζητήματα ως προς το θέμα του χειρισμού του Κανονισμού.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού) Ούτως ή άλλως πέντε άτομα είμαστε.
ΑΡΙΣΤΟΤΕΛΗΣ ΠΑΥΛΙΔΗΣ: Θα τα πούμε λοιπόν οικογενειακά, κύριε Υπουργέ. Η θέση που ανέπτυξε προηγουμένως ο συνάδελφος Kοινοβουλευτικός Eκπρόσωπος του ΠΑΣΟΚ περί εθελοντισμού με βρίσκει ελαφρώς μη συμφωνούντα με την έννοια του εθελοντισμού.
Εθελοντισμός και αμοιβή δεν πάει. Ας τα ξεκαθαρίσουμε και θα νομοθετήσουμε. Θα τους προσλάβουμε, και θα τους πληρώσουμε για να κάνουν αυτό που πρέπει να γίνει για ένα εξαιρετικό γεγονός, που θα διαρκέσει ορισμένες ημέρες. Το κάνουν όλα τα κράτη του κόσμου. Δεν φοβόμαστε.
Και αν κάποτε πρέπει να δουλέψει, το διακομματικό εδώ είναι, για να διαλυθούν οι υποψίες. Είναι η μόνη περίπτωση -πιστεύω- στην Ολυμπιάδα που πρέπει να δουλέψει το διακομματικό. 'Ολα τα άλλα τα λέμε, τα θέλουμε και βλέπουμε ότι δεν γίνονται.
Εθελοντισμός υπάρχει παντού, κύριε Πρόεδρε. Η Ακτοφυλακή -που ασχολήθηκα μαζί της- σε άλλες χώρες είναι εθελοντική. Η Πυροσβεστική στην Πορτογαλία δεν είναι μόνιμο Σώμα. Οι δήμοι έχουν τους εθελοντές πυροσβέστες. 'Εχουν έναν αξιωματικό ή το πολύ-πολύ δύο, όλοι οι άλλοι είναι εθελοντές. Και υπάρχει πρόγραμμα και μερικά είναι υποχρέωση του πολίτη.
Το ζήτημα είναι άλλο, κύριε Υπουργέ: Ασφάλεια. Και επειδή δημιουργείται η εικόνα που όσο περνάει ο καιρός μάλλον θα εντείνεται η προσπάθεια να είναι εντονότερη κατά της χώρας μας, ας συνεννοηθούμε.  Ασφάλεια έναντι κάποιας παρανόμου πράξεως. Θα την αναλάβουν αυτήν την ασφάλεια οι εθελοντές ή άλλοι τινές; Επαγγελματίες θέλουμε. Αν πρέπει να προσληφθούν επαγγελματίες εξ αυτών που χρησιμοποιούν σήμερα οι διάφοροι, συμπληρωματικά προς τις κρατικές υπηρεσίες ασφαλείας, να το δηλώσουμε επισήμως και θα γίνει σωστή δουλειά και εκπαίδευση στους χώρους που θα κληθούν να φυλάξουν.
Υπάρχει νομικό πρόβλημα. Αν κάτι παρουσιαστεί, ποιος τραβάει πιστόλι; Και αν τραβήξει το πιστόλι και το χρησιμοποιήσει, ποιες είναι οι συνέπειες; Εγώ σήμερα θα ήθελα να είναι εδώ ο κύριος Υπουργός Δημοσίας Τάξεως κοντά σε εσάς, για να μας πει η Κυβέρνηση, αφού έχουμε φθάσει σε αυτό το σημείο να ξανανομοθετούμε, πώς αντιμετωπίζει το ζήτημα από πλευράς παρεμβάσεως του Υπουργείου Δημοσίας Τάξεως; Δηλαδή στον Αρχηγό της Αστυνομίας τι πλάνο έχει πάει; Ετοιμάζεται η Βουλή και δεν είναι έτοιμη η Αστυνομία; Πού είναι ο κύριος Υπουργός Δημοσίας Τάξεως, να ενημερώσει το Τμήμα; Εκλήθη, επληροφορήθην, εκτάκτως να μετάσχει σε μία σύσκεψη στο "Μαξίμου". Πολύ καλή η κίνηση. Οι Βουλευτές; Οι Βουλευτές να ψηφίζουν και να μη γνωρίζουν; Η συμμετοχή μου στη συζήτηση είναι ως προς τούτο: Η νομική κάλυψη ποια είναι; Αν συμβεί κάτι, ποιος αντιδρά και ποιος καλύπτει τον αντιδρώντα και ποιες είναι οι συνέπειες; Επ' αυτού ζητούμε να μας ενημερώσετε.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλίδη.
Κύριοι συνάδελφοι, εισερχόμαστε στο στάδιο των δευτερολογιών.
Η κ. Πετραλιά έχει το λόγο, για να δευτερολογήσει επί του άρθρου 5.
ΦΑΝΗ ΠΕΤΡΑΛΙΑ-ΠΑΛΛΗ: 'Ηθελα να ρωτήσω τον κύριο Υπουργό αν το Υπουργείο Εθνικής Αμύνης είναι σύμφωνο με το άρθρο το οποίο νομοθετούμε και στο οποίο αναφέρεται ότι είναι δυνατόν να χρησιμοποιούνται βαθμοφόροι και οπλίτες των Ενόπλων Δυνάμεων.
Κύριε Υπουργέ, το ρωτώ, διότι εσείς ο ίδιος είπατε ότι όλα έγιναν πολύ γρήγορα και βιαστικά και επειδή σε άλλα σημεία άλλων άρθρων αναφερθήκατε και είπατε ότι είναι προτάσεις φορέων, θα ήθελα να γνωρίζω αν συμφωνεί το Υπουργείο Εθνικής Αμύνης. Και θα σας πω γιατί. Διότι διάβασα στον Τύπο ότι έγινε μια μεγάλη σύσκεψη και έχει γίνει...
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κυρία Πετραλιά, αφού έχει υπογράψει, γιατί να μη συμφωνεί; 
ΦΑΝΗ ΠΕΤΡΑΛΙΑ-ΠΑΛΛΗ: Να σας πω γιατί...
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Πώς είναι δυνατόν να μη συμφωνεί και να προσυπογράφει νομοσχέδιο; 
ΦΑΝΗ ΠΕΤΡΑΛΙΑ-ΠΑΛΛΗ: Αν ρωτήθηκε το Υπουργείο Εθνικής Αμύνης. Αυτό ρώτησα.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Αφού έχει προσυπογράψει, σας λέω. Προς Θεού! 
ΦΑΝΗ ΠΕΤΡΑΛΙΑ-ΠΑΛΛΗ: Να σας πω γιατί, κύριε Υπουργέ. Διότι διάβασα στις εφημερίδες ότι έγινε μία σύσκεψη και δημιουργήθηκε και μία ειδική επιτροπή στο Υπουργείο Εθνικής Αμύνης και είδα κάποια θέματα τα οποία τους απασχόλησαν, αλλά δεν είδα να αναφέρονται σε αυτά. Μία διευκρίνιση ζητάω από εσάς.
Επίσης συγχωρέστε με, αλλά επειδή πριν από λίγο ήμουν εκτός της Αιθούσης, δεν ξέρω αν μου απαντήσατε -γιατί αν μου απαντήσατε θα το δω στα Πρακτικά- στην παράγραφο 8 του άρθρου 5 όπου λέει ότι εγγράφονται πιστώσεις για την προμήθεια του εξοπλισμού και τις αμοιβές του προσλαμβανόμενου προσωπικού.
Σε τι ακριβώς αυτό αναφέρεται; Μου απαντήσατε και δεν ήμουν εδώ ή δεν μου απαντήσατε; 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Δεν απάντησα, αλλά να σας απαντήσω.
ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς άλλος συνάδελφος που θέλει να δευτερολογήσει; Ο κύριος Υπουργός έχει το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, αν μου επιτρέπει ο κύριος Υπουργός ...
ΠΡΟΕΔΡΕΥΩΝ (Παναγιώτης Σγουρίδης): Θέλετε να προηγηθείτε του κυρίου Υπουργού κάνοντας ερώτηση; 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Στο θέμα των εθελοντών, κύριε Υπουργέ, θα ήθελα να μας δώσετε μία απάντηση, αν προτίθεσθε να βγάλετε τα κριτήρια αυτά που σας πρότειναν συνάδελφοι από το ΠΑΣΟΚ και η Αξιωματική Αντιπολίτευση.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Να τα αφαιρέσω; ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Να τα αφαιρέσετε.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): 'Οχι, δεν προτίθεμαι, κύριε Πρόεδρε, και θα σας πω γιατί δεν προτίθεμαι. Θα μπορούσα να το κάνω αυτό χωρίς να το αναφέρω στο νόμο, αλλά δεν θέλω να επιβραβεύσω αυτήν τη λογική, η οποία δεν έχει καμία σχέση με το ολυμπιακό πνεύμα, λογική η οποία εισήχθη εδώ κατά κόρον από την Αξιωματική Αντιπολίτευση και μέχρι ενός σημείου και από το ΚΚΕ, ότι δηλαδή πρόκειται για μία ύποπτη συναλλαγή με ένα τμήμα της νεολαίας. Είπε και ο κ. Παυλίδης "να τους προσλάβουμε, να τελειώνουμε".
Δεν πρόκειται γι' αυτό. Πρόκειται για ένα μεγάλο, αγνό και ενθουσιώδες κίνημα εθελοντισμού. Θα προβλέπονται ορισμένα κίνητρα, τα οποία μπορούσε να τα παραχωρήσει η πολιτεία ή η οργανωτική επιτροπή, χωρίς να τα αναφέρει, αλλά εφόσον το θέσατε έτσι, δεν θα αποδεχθώ τη συλλογιστική σας. Σας είπα λεπτομερώς ποια μπορεί να είναι τα κίνητρα.  Κατ' αρχήν είναι κίνητρα που εξαφανίζουν αρνητικές αιτίες...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) Υποτίθεται, δηλαδή, κύριε Πρόεδρε, ότι θα απαντήσω σε δύο λεπτά; 
ΠΡΟΕΔΡΕΥΩΝ (Παναγιώτης Σγουρίδης): Αυτόν το χρόνο έχετε.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Να καθήσω κάτω τότε. Είναι δυνατόν; Αστειευόμαστε; 
ΠΡΟΕΔΡΕΥΩΝ (Παναγιώτης Σγουρίδης): Δύο λεπτά δικαιούστε, από εκεί και πέρα μπορείτε...
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Δηλαδή, μπορώ να απαντήσω σε πέντε ερωτήσεις μέσα σε δύο λεπτά; 
ΠΡΟΕΔΡΕΥΩΝ (Παναγιώτης Σγουρίδης): Μην τρώτε το χρόνο έτσι. Απαντήστε και, όπως ξέρετε, το Προεδρείο έχει μια ανοχή.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Απαντάω. Δεν τρώω κανένα χρόνο.
ΠΡΟΕΔΡΕΥΩΝ (Παναγιώτης Σγουρίδης): Προηγουμένως μιλήσατε δέκα λεπτά. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Απαντάω πάρα πολύ συγκεκριμένα, κύριε Πρόεδρε, σε πολύ γενικόλογες ερωτήσεις και λέω, όχι δεν θα τα αφαιρέσω. Εξηγώ μάλιστα για ποιο λόγο δεν θα τα αφαιρέσω. Να μην εξηγήσω; 
ΠΡΟΕΔΡΕΥΩΝ (Παναγιώτης Σγουρίδης): Να εξηγήσετε. Ποιος σας το απαγορεύει; 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Το δεύτερο που λέτε είναι για τα κίνητρα. Κατ' αρχήν τα κίνητρα αυτά εξαλείφουν αρνητικές αιτίες, για τις οποίες κάποιος δεν θα προσήρχετο. Να μην πούμε σ' αυτούς που θα φέρουμε από την αλλοδαπή ότι ενδεχόμενα θα επιδοτήσουμε το εισιτήριό τους.  Να μην πούμε σ' αυτούς που θα έρθουν από την επαρχία ότι θα τους δώσουμε στέγη και τροφή. Και βεβαίως θα είναι και διάφορα σύμβολα και δυνατότητες να αποδείξουν τη συμμετοχή τους και να είναι περήφανοι γι' αυτή.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: 'Εχει σχέση με τη μοριοποίηση και για μελλοντικές προσλήψεις; 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Σας είπα καμία απολύτως.
Ούτε έχει ούτε μπορεί να έχει.
ΓΕΩΡΓΙΟΣ ΛΙΑΝΗΣ:... (Δεν ακούστηκε) 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεφαλογιάννη και κύριε Λιάνη.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού):Βγείτε από τον κόσμο του ρουσφετιού, κύριε Κεφαλογιάννη. Βγείτε από αυτόν τον κόσμο. Αυτός ο κόσμος του ρουσφετιού έχει λήξει διά παντός, διότι απ' ό,τι φαίνεται θα κυβερνάμε για πολύ καιρό ακόμα τη χώρα. Αν και σας άκουσα να προετοιμάζετε την αιτιολόγηση του αποτελέσματος των εκλογών του 2004, με το μεγάλο κύμα ρουσφετολογίας το οποίο υποτίθεται ότι θα χρησιμοποιήσει το ΠΑΣΟΚ, για να τις κερδίσει. Από τώρα έχετε αρχίσει να το λέτε, γιατί θα χάσετε τις εκλογές του 2004.
(Θόρυβος στην Αίθουσα) 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Τι θα γίνει με τους ανθρώπους αυτούς; Κατ' αρχήν οι πολίτες αυτοί θα έχουν οι περισσότεροι ασφαλιστική κάλυψη. Εάν δεν είναι ασφαλισμένοι μέχρι εκείνο το σημείο της ζωής τους, προφανώς να υπάρξει μία σύμβαση, η οποία θα τους καλύπτει για εκείνες τις ημέρες και γι' αυτά που κάνουν.
Τρίτον, οι άνθρωποι αυτοί θα έχουν πολύ περιορισμένες αρμοδιότητες. Ακούω και ξανακούω ότι θα τραβούν πιστόλια κλπ. Δεν θα τραβούν κανένα πιστόλι. Θα έχουν μία ζώνη και θα ρυθμίζουν την κυκλοφορία. Τα έχουμε πει αυτά τα πράγματα.
Ειλικρινά, δεν δικαιολογούνται όλα αυτά από ανθρώπους, οι οποίοι έχουν συμμετάσχει σε Ολυμπιακούς Αγώνες. 'Οπως είπε η κ. Πετραλιά, το είδε το κίνημα αυτό. Είχε και αρνητικές πλευρές και θετικές.
Θα σας πω και κάτι άλλο. Τι θα γίνει με τις δαπάνες αυτές τις οποίες αναφέρετε και ξαναναφέρετε; Μα, η υπηρεσία που συνιστάται δεν θα μπορεί να προσλάβει ορισμένους ειδικούς; Είναι η Διεύθυνση Ασφαλείας Ολυμπιακών Αγώνων που συνιστάται στο Υπουργείο Δημοσίας Τάξεως. Της δίνουμε λοιπόν τη δυνατότητα με προεδρικό διάταγμα να προσλάβει ορισμένους ειδικούς, τους οποίους θα έχει ανάγκη. Αυτές είναι οι προσλήψεις. Δεν είναι προσλήψεις για τους εθελοντές. Είναι προσλήψεις για την υπηρεσία.
Νομίζω ότι σας έχω απαντήσει σε όλα ή σχεδόν σε όλα.
Επίσης θέλω να πω στον κύριο συνάδελφο του ΚΚΕ το εξής: Προφανώς υπάρχει ανοικτό το ζήτημα της Πολιτιστικής Ολυμπιάδας. Είπε ο κύριος συνάδελφος ότι πρέπει να υπάρχουν μουσεία και άλλοι χώροι, να αναδειχθεί το πνεύμα, να μπορούν όλοι αυτοί να κάνουν και άλλα πράγματα πέραν της απλής παρακολούθησης των αγώνων.
Στο επόμενο άρθρο υπάρχει μια σειρά ρυθμίσεων που οδεύουν προς τα εκεί. Δεν εξαντλούν το ζήτημα. Πολιτιστική Ολυμπιάδα είναι κάτι που προϋποθέτει τη δημιουργία του οργάνου. Μόλις τελειώσουμε αυτήν τη διαδικασία το επόμενο βήμα σε γενικό στρατηγικό επίπεδο θα είναι η δημιουργία του διοικητικού συμβουλίου της Πολιτιστικής Ολυμπιάδας, η οποία θα επιτρέψει τη λειτουργία της εταιρείας μέσα στο μήνα Ιούλιο.  Είχα πει σε συζητήσεις που έκανα στο παρελθόν στην επιτροπή πως ελπίζω ότι πριν από τις διακοπές μια πρώτη εξαγγελία ορισμένων μεγάλων στόχων της Πολιτιστικής Ολυμπιάδας θα είναι δυνατή. Αυτό, όμως, προϋποθέτει πραγματικά να κάνουμε γενικά την τουαλέτα όλων των χώρων που έχουμε, μουσειακών, αρχαιολογικών και να δημιουργήσουμε ίσως μερικούς καινούριους χώρους μουσειακούς μέχρι το 2004.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί του άρθρου 5.
Ερωτάται το Τμήμα: Γίνεται δεκτό το άρθρο 5, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΦΑΝΗ ΠΕΤΡΑΛΙΑ-ΠΑΛΛΗ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.
Εισερχόμαστε στη συζήτηση επί του άρθρου 6: "Ρύθμιση θεμάτων που σχετίζονται με τους Ολυμπιακούς Αγώνες και την Πολιτιστική Ολυμπιάδα και την εκτέλεση σχετικών αρχαιολογικών και άλλων έργων".
Ο κ. Σμυρλής έχει το λόγο.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Το άρθρο 6, όπως αναφέρεται στην επικεφαλίδα του, ρυθμίζει μια σειρά από θέματα που αφορούν την  Πολιτιστική Ολυμπιάδα, πάντα σε σχέση με τους Ολυμπιακούς Αγώνες του 2004 και αρχαιολογικά έργα, τα οποία πάλι έχουν σχέση με την Πολιτιστική Ολυμπιάδα και τους Ολυμπιακούς Αγώνες του 2004. Δεν θέλω τίποτε άλλο να προσθέσω.
ΠΡΟΕΔΡΕΥΩΝ (Παναγιώτης Σγουρίδης): Η κ. Φάνη Πάλλη Πετραλιά έχει το λόγο.
ΦΑΝΗ ΠΕΤΡΑΛΙΑ-ΠΑΛΛΗ: Ουσιαστικά, κύριε Υπουργέ, με αυτό το άρθρο καταστρατηγείται ο νόμος Πεπονή. Εξαιρούνται από τις διατάξεις του νόμου Πεπονή, αλλά και από τον έλεγχο του 2027 οι προσλήψεις του προσωπικού που ασχολείται σε έργα ή δραστηριότητες ή προγράμματα που σχετίζονται με την προετοιμασία του 2004.
Αυτό που θέλω να παρατηρήσουμε είναι ότι αυτό το συγκεκριμένο προσωπικό είναι πέραν του προσωπικού, το οποίο προσλαμβάνει το "2004" με απόφαση του διοικητικού του συμβουλίου κατά παρέκκλιση. Πριν από λίγο νομοθετήσαμε το άρθρο 1, που είναι η κατά παρέκκλιση δυνατότης του "2004" να προσλαμβάνει προσωπικό. Εδώ ερχόμαστε και νομοθετούμε άλλη μία παρέκκλιση, η οποία είναι και καταστρατήγιση του νόμου Πεπονή και αυτή όπως επίσης τα έργα του Υπουργείου Πολιτισμού, σε συμβάσεις έργων του Υπουργείου Πολιτισμού στο πλαίσιο της εκτέλεσης των αρχαιολογικών έργων, σε υπηρεσίες και εποπτευόμενους φορείς του Υπουργείου Πολιτισμού στο πλαίσιο της εκτέλεσης, όπως λέτε, αρχαιολογικών εργασιών εν γένει.  'Εχετε μία κατηγορία μεταφραστών. Υπάρχει μία άλλη αντίστοιχη κατηγορία της αρχαιολογικής εταιρείας, τι ακριβώς είναι; Γιατί δεν μας λέτε τα πράγματα ακριβώς με το όνομά τους, να ξέρουμε σε τι αποβλέπει το άρθρο αυτό.
Πριν από λίγο ανεφέρθη ο κύριος συνάδελφος του Κομμουνιστικού Κόμματος στην Πολιτιστική Ολυμπιάδα και στη δυνατότητα του ευπρεπισμού και των αρχαιολογικών χώρων. Εγώ θα χαιρόμουν πάρα πολύ, κύριε Υπουργέ, αν μέσα σε αυτό, εν όψει και των Ολυμπιακών Αγώνων του 2004 -απλά πράγματα-θα μπορούν να είναι ευπρεπώς ενδεδυμένοι οι φύλακες των αρχαιολογικών χώρων. Την περασμένη εβδομάδα που ήμασταν στην Ολυμπία, στο μουσείο είδα φύλακες με σαγιονάρες με μπλουτζίν κλπ. Αυτή είναι η εμφάνιση. Μια κοπέλα, όταν πήγα στους Δελφούς, φορούσε σορτσάκι.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Δεν είναι κακό κατ' ανάγκη. 
ΦΑΝΗ ΠΕΤΡΑΛΙΑ-ΠΑΛΛΗ: 'Οχι, κύριε Υπουργέ, δεν είναι έτσι. Διότι και σεις εδώ στη Βουλή φοράτε το σακάκι σας, ενώ θα μπορούσατε να φοράτε το πουκαμισάκι που φοράτε στην  Τζιά, όταν κλαδεύετε τα αμπελάκια σας. Δεν μπορείτε, όμως, να το κάνετε.
Πρέπει να υπάρχει μία πειθαρχία και ένας ευπρεπισμός. Δεν μπορεί να μιλάμε για τα μεγάλα έργα των δισεκατομμυρίων και από την άλλη μεριά η εικόνα της χώρας να είναι αυτή. Ο πολιτισμός μας είναι η βαριά μας βιομηχανία και πρέπει να τον αναδείξουμε.
Θα ήθελα λοιπόν να μας δώσετε περισσότερες λεπτομέρειες για το συγκεκριμένο άρθρο και βεβαίως τι αριθμό ατόμων αφορά αυτή η ρύθμιση.  
ΠΡΟΕΔΡΕΥΩΝ (Παναγιώτης Σγουρίδης): Ο κ. Χουρμουζιάδης έχει το λόγο. 
ΓΕΩΡΓΙΟΣ ΧΟΥΡΜΟΥΖΙΑΔΗΣ: 'Ηθελα να αναφέρω το εξής, κύριε Πρόεδρε. Από την πείρα μου για τα αρχαιολογικά πράγματα, θα ήθελα να πω στον κύριο Υπουργό ότι η διαδικασία του διαγωνισμού, εάν τελικά προσληφθούν νέοι αρχαιολόγοι με το διαγωνισμό, είναι τόσο χρονοβόρα, που αμφιβάλλω αν τελικά, τώρα, αύριο προκηρυχθεί ένας διαγωνισμός εάν εγκαίρως υπάρχει το νέο προσωπικό που χρειαζόμαστε. Γι'αυτό θα ήθελα πραγματικά να επιστήσω την προσοχή του σε μια άμεση προκήρυξη αυτού του διαγωνισμού και με έναν πολύ ταχύ τρόπο, ώστε να έχουμε εγκαίρως το νέο προσωπικό των αρχαιολόγων.
Το δεύτερο που ήθελα να πω είναι ότι από την Κοζάνη μέχρι το Βόλο ίσως να πραγματοποιούνται γύρω στις τριάντα ανασκαφές ένθεν κακείθεν, όπως θα έλεγε ένας καθαρευουσιάνος, της νέας Εγνατίας Οδού. Αυτές οι ανασκαφές αυτήν τη στιγμή δίνουν τη μορφή των εργοταξίων, γιατί γίνονται αναγκαστικά κάτω από την ταχύτητα που επιβάλλουν συνήθως οι εργολάβοι, μήπως και αυτό είναι -για μένα είναι- ένα από τα προβλήματα. Αυτό που αμφισβητήσαμε εδώ στην Αίθουσα, αν τελικά οι Ολυμπιακοί Αγώνες και όλο αυτό το εγχείρημα, θα έχει και μια ευεργετική επίδραση στην περιφέρεια, μήπως μέσα από τις προθέσεις που εκδηλώνονται με αυτό το άρθρο, να προβλεπόταν και μια λύση γι'αυτές τις ανασκαφές. Γιατί αυτήν τη στιγμή, ξέρετε, βγαίνουν στην επιφάνεια αρχαιότητες, οικισμοί, ευρήματα κινητά και ακίνητα, τα οποία δεν ξέρω πραγματικά πού θα απορροφηθούν, σε ποιες αποθήκες θα αποθηκευτούν, ποιοι θα τα συντηρήσουν, ποιοι θα τα δημοσιεύσουν. Μήπως, λοιπόν, μέσα στα πλαίσια, είτε της Πολιτιστικής Ολυμπιάδας είτε γενικά αυτού του εγχειρήματος που λέγεται 2004, μία φροντίδα, μια πρόνοια γι'αυτό το πρόβλημα, θα έπρεπε να ληφθεί και προπαντός εγκαίρως. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Η κ. Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Κύριε Πρόεδρε, γενικά συμφωνούμε με το άρθρο αυτό και νομίζουμε ότι τα έργα αυτά της Πολιτιστικής Ολυμπιάδας, τα οποία έχουν καθυστερήσει, πρέπει το ταχύτερο δυνατον να μπουν σε μια σειρά. Θέλω και εγώ να επισημάνω, αν και είδα πρόσφατα κάποιες δηλώσεις του κυρίου Υπουργού, και φαντάζομαι ότι το νομοσχέδιο που αφορά αυτά τα θέματα της αναδιοργάνωσης της Αρχαιολογικής Υπηρεσίας θα έρθει σύντομα στη Βουλή. Να επισημάνω πάντως ότι είναι ανάγκη να δούμε όλο αυτό το θέμα της επάρκειας του προσωπικού και των αρχαιολόγων, αλλά και του προσωπικού φύλαξης δευτερευόντως για τους αρχαιολογικούς χώρους, όχι όμως μόνο εν όψει της Πολιτιστικής Ολυμπιάδας, αλλά γιατί πιστεύουμε ότι τα θέματα αυτά έχουν καθυστερήσει απαράδεκτα συνολικά στην αντιμετώπισή τους.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο. 
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, πρώτα απ'όλα θέλω να αναφερθώ στην έκθεση του Γενικού Λογιστηρίου του Κράτους. Εγώ διερωτώμαι πώς το Προεδρείο της Βουλής εδέχθη νομοσχέδιο να συνοδεύεται από τέτοια έκθεση.  Ποιον διαφωτίζει αυτή η έκθεση; Ψάχνω να δω τώρα από τις διατάξεις του άρθρου 6 ποια είναι η δαπάνη του δημοσίου. Δηλαδή εσείς ως Υπουργός δεν θέλετε να γνωρίζετε το Υπουργείο σας τι θα δαπανήσει για να ικανοποιηθούν αυτές οι ανάγκες; Θα ήθελα να παρακαλέσω το Προεδρείο τα εξής.
Κύριε Πρόεδρε, για αφελείς μας παίρνουν οι κύριοι του Γενικού Λογιστηρίου του Κράτους ή για πρωτάρηδες εδώ μέσα και συγχωρείσθε μου τη λέξη "πρωτάρηδες". Να μην ξέρουν οι Βουλευτές τι ψηφίζουν; Εγώ δεν είμαι εναντίον σας.
Σας έθεσα χθες ένα θέμα της Αρχαιολογικής Υπηρεσίας. Να γίνουν προσλήψεις. 'Εχει δίκιο ο συνάδελφος που μίλησε για διαγωνισμό. Πάρτε αρχαιολόγους. Βασανίζεται σήμερα ο 'Ελληνας από την Αρχαιολογική και Δασική Υπηρεσία. 'Εγιναν όλοι εχθροί των αρχαιολογικών μνημείων της κοινωνίας μας. Δεσμεύονται οικόπεδα χρόνια και απάντηση καμία. Αν αποφασίσει το κράτος να τα απαλλοτριώσει, τα απαλλοτρίωσε, και αν αποφασίσει απελευθέρωση, να απελευθερωθούν. Κάτι όμως πρέπει να γίνει.
Σας στηρίζω το θέμα των προσλήψεων με διαγωνισμό. Κάνετε έναν ταχύ διαγωνισμό. Αυτούς που θα πάρετε για την Ολυμπιάδα, κρατήστε τους. Τους χρειάζεται το κράτος. Θα ανασάνει ο λαός.
Ελάτε στα Δωδεκάνησα. Ο τόπος είναι αρχαιοβριθής. Με το δάκτυλο ξύνεις τη γη και βγαίνουν αρχαία! Ας αποφασίσουν ποια είναι η αξία τους, ποια διατηρούνται, ποια καταχώνονται. Αλλά για όλα αυτά να έχουν οι Βουλευτές μια ιδέα του κόστους, δηλαδή, ό,τι περιλαμβάνει το νομοσχέδιό σας και ειδικά το άρθρο 6.
Και ποιος δεν θέλει ανάδειξη αρχαιολογικών χώρων; Εγώ νομίζω ότι τελικά αυτό που θα μείνει από τους Ολυμπιακούς Αγώνες είναι αυτό ακριβώς: η ανάδειξη των μνημείων, όπου γίνονται επεμβάσεις συγκροτημένες. Τα υπόλοιπα -τα έλεγα και εγώ επί κυβερνήσεως Μητσοτάκη που ψάχναμε εναγωνίως να πάρουμε τους Ολυμπιακούς Αγώνες- θα εξαφανιστούν.  Σε όλες τις χώρες που έγιναν οι Ολυμπιακοί Αγώνες μετά την τέλεσή τους ελάχιστα απέμειναν εν χρήσει. Αλλά αυτά θα μείνουν.
Συμφωνώ με τους συναδέλφους που λένε ότι είναι μια ευκαιρία ανασυγκρότησης εκείνης της περιουσίας που θα έχει μια μονιμότητα η παρουσία της σε όποια επέμβαση έχει γίνει τώρα.
Εισηγούμαι, κύριε Υπουργέ, να πάρετε παραπάνω αρχαιολόγους. Να το ψηφίσουμε τώρα. Τους έχει ανάγκη ο χώρος μας, το Υπουργείο σας. 'Αρα, ενημερώστε μας και επακριβώς τι θα γίνει και τι θα κοστίσει.
Εγώ προσωπικά δεν είμαι αντίθετος με την προσπάθεια που γίνεται προπαρασκευής ακόμα και με κάποιες κατά παρέκκλιση μεθόδους. Είναι μια εξαιρετική περίπτωση. Δεν αντιμετωπίζεται καθημερινά. Αλλά τουλάχιστον να έχουμε μια γνώση τι θα γίνει και τι θα ψηφίσουμε. Θέλουμε ενημέρωση και νομίζω ότι κανένας συνάδελφος δεν θα εναντιωθεί σε μια καθαρή εικόνα.  
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Πρόεδρε, αν οι κύριοι συνάδελφοι είχαν κάνει τον κόπο -γιατί άκουσα πολλές κριτικές και λόγω του ότι είμαι καλός χαρακτήρας αποδέχθηκα τις κριτικές που και ο ίδιος ενστερνίζομαι, αλλά θα ήθελα και οι συνάδελφοι να δέχονται ορισμένες κριτικές- να διαβάσουν την εισηγητική έκθεση ή τα πρακτικά της επιτροπής, δεν θα είχαν κάνει τις κριτικές που έκαναν. Διότι το άρθρο 1 λέγει για τους ωρομίσθιους που εργάζονται στις ανασκαφές. Τους απασχολούμε ως ωρομίσθιους για να μη μεταβληθούν σε δημόσιους υπαλλήλους, διότι κρίνεται ότι το είδος της απασχόλησης και το είδος του προγραμματισμού γενικά του τομέα δεν απαιτεί δημοσίους υπαλλήλους.
Απαιτεί υπαλλήλους οι οποίοι προσλαμβάνονται με τις γενικές συνθήκες που επιβάλλει η εργατική νομοθεσία για τους απασχολούμενους ιδιωτικά.  Είναι λοιπόν ωρομίσθιοι. Απασχολούνται, προβλέπει ο νόμος Πεπονή -του οποίου, επαναλαμβάνω, βλέπω με χαρά ότι η Νέα Δημοκρατία μετά τις εκλογές έχει γίνει ένθερμος υποστηρικτής- για οχτακόσιες ογδόντα ώρες, εκατόν πενήντα περίπου μεροκάματα, για να μην μπορούν να αποκτήσουν κανένα δικαίωμα και είναι δυνατόν να απολύονται και να επαναπροσλαμβάνονται μετά την πάροδο του οικονομικού έτους. Δεν μπορούν να επαναπροσληφθούν κατά τη διάρκεια του ιδίου έτους. Αυτό που ζητάμε τώρα είναι αυτές οι οχτακόσιες ογδόντα ώρες να γίνουν χίλιες τρικόσιες ενενήντα, που πάλι δεν εξαντλούν το έτος. Δεν αποκτούν κανένα δικαίωμα, αλλά το κάνουμε απλώς για να μη διακόψουμε τις ανασκαφές που κάνουμε αυτήν τη στιγμή και ιδίως τη μεγάλη ανασκαφή του Μαρκόπουλου, όπου έχουμε ανακαλύψει ένα πλήθος πραγμάτων. Αυτό ζητάμε. Το πόσο θα κοστίσει αυτό το πράγμα είναι γνωστό, διότι ο προϋπολογισμός των έργων υπάρχει. Απλώς θα έκαναν αυτά τα μεροκάματα άλλοι, αντί να τα κάνουν αυτοί που είναι επί τόπου και γνωρίζουν, τέλος πάντων, την ανασκαφή ή έχουν συνδεθεί με τους προϊσταμένους τους. Δεν θα αναστατώσουμε την ανασκαφή με προκηρύξεις, επαναπροσλήψεις, απολύσεις κλπ. Αυτό ζητάμε. Είναι τόσο μεγάλο θέμα αυτό, για να το κάνουμε τέτοιο αντικείμενο συζήτησης; Τώρα, στις γενικές παρατηρήσεις που έγιναν, εγώ θα ήμουν έτοιμος να συμφωνήσω απολύτως με την κ. Πετραλιά. Σας πληροφορώ ότι απέλυσα φύλακα αρχαιολογικού χώρου στη Θεσσαλονίκη διότι ήταν ρυπαρός και αναιδής. Καίτοι γνώριζε την επίσκεψή μου ήταν εγκατεστημένος στο φυλάκιό του, εντός ενός σκουπιδότοπου. Και έκανα και δριμύτατες παρατηρήσεις στην αρχαιολόγο, η οποία είναι μια από τα αστέρια της υπηρεσίας από επιστημονική άποψη και της είπα: "Η δουλειά σου, δεν είναι μόνο να είσαι πολύ έξυπνη και να κάνεις ενδιαφέρουσες δημοσιεύσεις. Πρέπει να επιμελείσαι και το χώρο την ευθύνη του οποίου έχεις". Και τον απέλυσα.  
ΦΑΝΗ ΠΕΤΡΑΛΙΑ-ΠΑΛΛΗ: Ξεσηκώθηκε...
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Ποιος ξεσηκώθηκε; Απελύθη και τελείωσε. Ξεσηκώθηκαν ή όχι, δεν μ'ενδιαφέρει. Ας είχε ξεσηκωθεί εγκαίρως, για να μαζέψει τα σκουπίδια.
ΦΑΝΗ ΠΕΤΡΑΛΙΑ-ΠΑΛΛΗ: Κάτι διάβασα στις εφημερίδες.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Μπορεί να διαβάσατε στις εφημερίδες, διότι ξέρετε ότι οποιαδήποτε κίνηση, ας πούμε ορθολογιστική, αντιμετωπίζεται από τον Τύπο κατά περίπτωση. Ο ίδιος Τύπος που ζητάει την εφαρμογή μέτρων, όταν λαμβάνονται τα μέτρα, λέει: το κακόμοιρο το ανθρωπάκι! Σας λέω το εξής, κύριοι συνάδελφοι. Θα ψηφιστεί ο αρχαιολογικός νόμος, όπως εξήγησα και στον κ. Κεφαλογιάννη, όχι κατά τη διάρκεια του καλοκαιριού, αλλά από την Ολομέλεια. Θα τον συζητήσουμε όμως κατά τη διάρκεια του καλοκαιριού κατ'αρχήν σε μια άτυπη επιτροπή, η οποία έχει συμφωνηθεί απ'όλα τα κόμματα. Δεν ξέρω ποιος θα είναι ο εκπρόσωπος του ΚΚΕ. Δεν έχω ακόμα το νόμο. Αν θα ήθελε να έλθει ο κ. Χουρμουσιάδης, θα ήταν χαρά για μας. Γνωρίζω για τα άλλα κόμματα. Θα συζητήσουμε τον αρχαιολογικό νόμο, θα τον καταθέσουμε και θα γίνει προσπάθεια να ψηφιστεί ομόφωνα ο αρχαιολογικός νόμος. Ο αρχαιολογικός νόμος θα λύσει μεταξύ άλλων και θέματα αρμοδιοτήτων και θέματα οργάνωσης της υπηρεσίας και θέματα που αφορούν τους πολίτες, όπως αυτά που αναφέρατε. Αλλά πρέπει να καταλάβετε, κύριε Παυλίδη, ότι κατ'αρχήν δεν μπορούμε να αποφασίσουμε επί του εδάφους τι είναι κάτω από το έδαφος, διότι απλούστατα δεν το γνωρίζουμε, ακόμα και με τις σύγχρονες μεθόδους που διαθέτουν οι αρχαιοκάπηλοι, οι οποίοι ακτινογραφούν το έδαφος. Ξέρετε ότι υπάρχουν τέτοια κόλπα. Υπάρχουν μηχανές που βλέπουν τι είναι μέσα και διευκολύνονται έτσι στις εργασίες τους.  Δεν μπορούμε να αποφασίσουμε εκ των προτέρων.  Δεν μπορούμε να αποφασίσουμε σε πολιτικό επίπεδο σε αντίθεση με την εξειδικευμένη γνώμη. Ποιος θα πει τι σημασία έχει για την ιστορία της ανθρωπότητος και τον παγκόσμιο πολιτισμό κάτι για το οποίο ο αρχαιολόγος λέει ότι είναι έτσι.  Μπορώ εγώ ο νομικός ή εσείς ή οποιοσδήποτε άλλος να πει ότι δεν είναι έτσι; Πρέπει να δεχθούμε και την εξειδίκευση των ανθρώπων που ασχολούνται με αυτά τα θέματα. Πρέπει δε να τους εμφυσήσουμε και το πνεύμα της αγαστής συνεργασίας με τους ΟΤΑ, με τις τοπικές κοινωνίες, την επιμέλεια για τους αρχαιολογικούς χώρους, την ανάγκη να ενταχθούν στην τουριστική ανάπτυξη της χώρας. Για όλα αυτά είμαι απολύτως σύμφωνος.
Με τον αρχαιολογικό νόμο θα κάνουμε προσπάθεια να οργανώσουμε την Αρχαιολογική Υπηρεσία και με τον οργανισμό του Υπουργείου, ο οποίος αυτήν τη στιγμή είναι υπό εξέταση και πιστεύω ότι μέσα στο έτος θα ψηφιστεί από τη Βουλή, θα υπάρξουν και οι νέες θέσεις που θα μας επιτρέψουν να κάνουμε τις απαλλοτριώσεις συντομότερα.
Από εκεί και πέρα βεβαίως, υπάρχει πρόβλημα χρημάτων. Πρέπει να καταλάβουμε ότι αυτό είναι ένα μέγα πολιτικό πρόβλημα. Ανακαλύπτεις κάτι ή γνωρίζεις ότι υπάρχει κάτι, είτε διότι έχεις διαβάσει τον Παυσανία ή στον έναν ή τον άλλον και ξέρεις ότι εκεί κάτι υπάρχει. Δεν μπορείς όμως να το απαλλοτριώσεις αμέσως, διότι δεν έχεις χρήματα. Και εκεί υπάρχει συνταγματικό πρόβλημα. Δεν μπορείς να τον πληρώσεις όποτε θέλεις.
'Αρα, λοιπόν, να το έχουμε υπόψη μας αυτό, διότι αυτό το πρόβλημα δεν θα λήξει. Η χώρα μας έχει αυτό το μεγάλο, το ιστορικό προνόμιο, αυτήν την κολοσσιαία πολιτιστική κληρονομιά. Αυτό αποτελεί και μια καταδίκη, διότι δυστυχώς ο προϋπολογισμός του κράτους είναι πολύ περιορισμένος και ο προϋπολογισμός του Υπουργείου Πολιτισμού είναι ακόμη πιο περιορισμένος. Και θα ήθελα την υποστήριξή σας, όπως μου την είχατε δώσει όταν ήμουν Υπουργός Εξωτερικών. Δυστυχώς πάω από φτωχό Υπουργείο σε φτωχό Υπουργείο!  
ΑΡΙΣΤΟΤΕΛΗΣ ΠΑΥΛΙΔΗΣ: Είναι η μοίρα σας! 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Είναι η μοίρα μου, δεν έχω πάρει ποτέ ένα Υπουργείο διαπλεκόμενο, όπως λέτε εσείς! 
ΑΡΙΣΤΟΤΕΛΗΣ ΠΑΥΛΙΔΗΣ: Να πηγαίνατε στο ΥΠΕΧΩΔΕ.
ΠΡΟΕΔΡΕΥΩΝ (Παναγιώτης Σγουρίδης): Δεν υπάρχουν διαπλεκόμενα Υπουργεία! Ορίστε, κύριε Κεφαλογιάννη.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εμείς, κύριε Πρόεδρε, ήμασταν θιασώτες του νόμου Πεπονή του 2190 αλλά τον καταψηφίσαμε ασφαλώς όταν τον φέρατε,  διότι δεν περιλαμβάνετε μέσα τις δημόσιες επιχειρήσεις και οργανισμούς. Το μόνο που υπήρχε αρχικά ήταν ο τίτλος του νομοσχεδίου για διαφάνεια ή για μη κομματικές προσλήψεις στο ελληνικό δημόσιο. Αφήσατε εκτός τις τράπεζες και τις δημόσιες επιχειρήσεις και οργανισμούς κάνατε τις ρουσφετολογικές σας προσλήψεις για τις εκλογές του 1996. Κάποια στιγμή ο νόμος συμπεριέλαβε και αυτές τις συγκεκριμένες εταιρείες και μέχρι να πούμε ότι "δόξα σοι ο Θεός κάτι πάει να γίνει στο θέμα των προσλήψεων", άρχισε το ξήλωμα.
ΠΡΟΕΔΡΕΥΩΝ (Παναγιώτης Σγουρίδης): Δεν τον ψηφίσατε, όμως, ούτε εκείνον το νόμο! 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αλλά φαίνεται ότι από τότε που εμείς συμφωνήσαμε με το όλο θέμα των προσλήψεων, αρχίσατε εσείς να τον ξηλώνετε.  Ξεκινήσατε το καλοκαίρι, κάνατε τα ρουσφέτια σας για τις εκλογές του 2000, έρχεστε τώρα με τις ρουσφετολογικές διατάξεις σ' αυτό το νομοσχέδιο -γιατί περί αυτού πρόκειται- προετοιμάζετε παράνομες προσλήψεις και στο Υπουργείο σας και για έργα αφορούν το 2004. Και πολύ φοβάμαι ότι είναι το πρώτο βήμα για να έρθει ο νόμος του Υπουργείου Προεδρίας, που ουσιαστικά θα υποβαθμίσει το ΑΣΕΠ και θα υποβαθμίσει το ρόλο του σαν δευτεροβάθμιο όργανο ελέγχου μόνο της νομιμότητας των προσλήψεων. Διότι αυτό ουσιαστικά είναι που μας είπε η κ. Παπανδρέου σε ανακοινώσεις που έκανε πριν μερικές ημέρες.
Αν λοιπόν, αυτή είναι η πρόθεσή σας, τότε, ναι, εμείς υιοθετούμε το νόμο Πεπονή, δηλαδή τον 2190, για τις προσλήψεις και σεις απομακρύνεστε, διότι βλέπετε ότι δεν εξυπηρετεί τον κομματικό σας στρατό.
Και αφού θέλετε να μιλάμε για κομματισμό, καλό είναι να πάτε αύριο στο δικό σας Υπουργείο αλλά και σε άλλα Υπουργεία και να αποτολμήσετε να αναφωνήσετε ή απλώς να αναφέρετε το όνομα οποιουδήποτε άλλου κόμματος. Και θα δείτε τι θα εισπράξετε από τους εργαζόμενους. Είκοσι χρόνια είστε καθεστώς. Το γνωρίζουμε πολύ καλά, το βλέπουμε στα Υπουργεία, το βλέπουμε στις υπηρεσίες.
Η κ. Κανέλλη -δεν θέλω να το πω τώρα, ήταν ιδιωτική συζήτηση- είχε ένα προσωπικό περιστατικό όπως και πολλοί άλλοι συνάδελφοι και εγώ ο ίδιος, για τον κομματισμό που ισχύει στις δημόσιες υπηρεσίες, στα νοσοκομεία, σε όλον το δημόσιο τομέα.
Ε, μην αιτιάσθε, λοιπόν, την Αντιπολίτευση. Κοιτάξτε να βελτιώσετε τον εαυτό σας, καθεστώς έχετε γίνει, το καθεστώς μαχόμαστε και γι' αυτό ανεβάζουμε και τους τόνους στη συγκεκριμένη διάταξη, γιατί πολύ φοβάμαι ότι είναι ο προάγγελος της κατάργησης ολόκληρου του νόμου για τις προσλήψεις.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Πληροφορώ τον αγαπητό συνάδελφο της Νέας Δημοκρατίας ότι και πριν το 1981 οι δυνάμεις που υποστηρίζονταν από τα προοδευτικά κόμματα είχαν την πλειοψηφία στο συνδικαλιστικό χώρο της Δημόσιας Διοίκησης. Δηλαδή και αυτοί που τους διόριζαν με τα πιο ασφυκτικά κομματικά κριτήρια την εποχή της ταύτισης του κόμματος με το κράτος, κάποια στιγμή τους γύριζαν την πλάτη, διότι δεν θα μπορούσαν να κουβαλούν σε όλη τους τη ζωή το ζυγό αυτόν του μαρτυρίου, που τους επέβαλαν με τον κομματικό διορισμό.
Διότι έχουν την προσωπικότητά τους και μέσα από τους αγώνες τους, μέσα από τη διεκδίκηση των συνδικαλιστικών, των θεσμικών και των κοινωνικών τους αιτημάτων καταλάβαιναν ότι αυτοί που τους έκαναν το θείο δώρο να τους διορίσουν στο δημόσιο δεν έκαναν τίποτε άλλο παρά αυτό που έπρεπε σε μία ευνομούμενη πολιτεία, να δώσουν δηλαδή τη δυνατότητα να εργασθούν οι νέοι τούτης της χώρας.
Αυτό προς διευκρίνιση προς τον αγαπητό συνάδελφο που αρέσκεται κάθε φορά να φεύγει από το νομοσχέδιο για τη διοργάνωση των Ολυμπιακών Αγώνων και να συζητάει για όλα τα άλλα: για την ιστορία του ελληνικού κράτους και του συνδικαλιστικού κινήματος. 'Επρεπε, λοιπόν, να του δώσω και την ανάλογη απάντηση.
'Οσο και αν υπεραμύνονται του  ν. 2190, του νόμου Πεπονή, θέλω να τους πω ότι ήταν αυτοί που τον καταψήφισαν λέγοντας πως καμιά διασφάλιση δεν δίνει, λέγοντας πως όταν θα γίνουν κυβέρνηση, το νόμο αυτόν θα τον καταργήσουν. Και δεν έφταναν μόνο οι κορόνες μέσα στο Κοινοβούλιο, αλλά τα προεκλογικά μπαλκόνια είναι κοντά χρονικά. 'Ολοι οι υποψήφιοι της Νέας Δημοκρατίας περιφέρονταν στις προεκλογικές συγκεντρώσεις και υπόσχονταν την κατάργηση αυτού του νόμου. Εμείς τουλάχιστον όπου πηγαίναμε αυτό συναντούσαμε, πως θα έρθουν στην εξουσία και θα καταργήσουν το νόμο και θα προσλάβουν τα "δικά τους παιδιά".
Εμείς, λοιπόν, και συνταγματικά θα κατοχυρώσουμε αυτόν το νόμο, τις βασικές διατάξεις και το πνεύμα του, διότι θέλουμε να κατοχυρώσουμε το πνεύμα της διαφάνειας, της αξιοκρατίας, της ισονομίας και της ισοπολιτείας του κράτους απέναντι σε όλους τους 'Ελληνες πολίτες και ιδιαίτερα στους νέους, που αντιμετωπίζουν αυτήν τη σύγχρονη μάστιγα της ανεργίας. Δεν μπορεί το κράτος, η πολιτεία, να στέκεται ανάλγητα απέναντί τους.
Τελειώνοντας θα ήθελα να πω πως η αναφορά σε τούτο το άρθρο στην πρόσληψη ορισμένου ειδικευμένου επιστημονικού προσωπικού υψηλών προϋποθέσεων, όπως είναι τα στελέχη για την ενίσχυση των αρχαιολογικών υπηρεσιών, για να μπορέσουμε σε ταχύτατο χρόνο να ολοκληρώσουμε τις εργασίες που χρειάζονται για την ενοποίηση των αρχαιολογικών χώρων, για την ενίσχυση των μουσείων, για να μπορέσουμε να παρουσιάσουμε μία ευπρόσωπη Αθήνα στην περίοδο της διοργάνωσης του 2004 και ιδιαίτερα να αναδείξουμε τον ελληνικό πολιτισμό -κάτι που όλοι θέλουμε να κάνουμε, για να μην είναι μόνο αθλητικοί αγώνες, πολύ περισσότερο  προβολή της εμπορικής και οικονομικής πλευράς της διοργάνωσης των Ολυμπιακών Αγώνωνλέγεται ανάκληση, κατάργηση του ν. 2190 λυπάμαι. Μόνο στα μυαλά και στις  σκέψεις των στελεχών και των Βουλευτών της Νέας Δημοκρατίας υπάρχει αυτό.  Κανείς, νομίζω, ο οποίος θέλει να συζητά μέσα από ένα πνεύμα λογικής σε τούτη την Αίθουσα, δεν μπορεί να δει εδώ κατάργηση του ν. 2190.
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, ζητήσατε δευτερολογία. Ορίστε, έχετε το λόγο για δύο λεπτά.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Υπουργέ, παραδόξως θέλουμε να σας βοηθήσουμε. Και επ' ευκαιρία αυτού ...
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Μη με βοηθάτε τόσο πολύ! 
ΑΡΙΣΤΟΤΕΛΗΣ ΠΑΥΛΙΔΗΣ: 'Εχει παράπονο, ξέρετε, ο κ. Πάγκαλος. 'Οπου πόλεμοι, τον κυνηγάει η Νέα Δημοκρατία. "Με κυνηγάει", λέει, "η Νέα Δημοκρατία". Εμείς έχουμε την εντύπωση και εγώ προσωπικά ότι σας κυνηγάει το κόμμα σας.
Να αυξήσετε τον αριθμό των αρχαιολόγων, κύριε Υπουργέ.
ΠΡΟΕΔΡΕΥΩΝ (Παναγιώτης Σγουρίδης): Δηλώσατε οπαδός του κ. Πάγκαλου λοιπόν.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Δεν έχω οργανικές θέσεις. 
ΑΡΙΣΤΟΤΕΛΗΣ ΠΑΥΛΙΔΗΣ: Αυτούς πώς τους παίρνετε; Κατ' εξαίρεση δεν τους παίρνετε; 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Αυτούς τους παίρνω σε θέσεις που ήδη υπάρχουν, αλλά άλλες θέσεις δεν έχω.
ΑΡΙΣΤΟΤΕΛΗΣ ΠΑΥΛΙΔΗΣ: Δηλαδή τώρα προκηρύσσετε τακτικό διαγωνισμό; 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Αυτοί οι αρχαιολόγοι προσλαμβάνονται με ειδικό διαγωνισμό, δεν προσλαμβάνονται με το νόμο Πεπονή.
ΑΡΙΣΤΟΤΕΛΗΣ ΠΑΥΛΙΔΗΣ: Τότε γιατί τον χρειάζεσθε αυτόν το νόμο; Η διαδικασία προσλήψεως των αρχαιολόγων ...
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Γιατί εξαιρούνται από τις διαδικασίες του ΑΣΕΠ κλπ. Γι' αυτό χρειάζεται ο νόμος. Αλλιώς θα έπρεπε να περάσει από τη διαδικασία έγκρισης από το Υπουργικό Συμβούλιο και θα έκανε ένα εξάμηνο όπως κάνει συνήθως.
Εσείς θέλετε αρχαιολόγους ή δεν θέλετε; Αποφασίστε τι θέλετε. 
ΑΡΙΣΤΟΤΕΛΗΣ ΠΑΥΛΙΔΗΣ: Με το μέρος σας είμαι! Τι, να το πω με κεφαλαία γράμματα; Πάρτε περισσότερους αρχαιολόγους με αυτήν τη διαδικασία, την κατ' εξαίρεση διαδικασία. Γιατί αν επρόκειτο περί της τακτικής διαδικασίας, δεν είχε ανάγκη νέων νόμων το σύστημα.
Είμαι "αρχαιολογόπληκτος", τι να σας πω παραπάνω! 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Αυτό το ξέρουμε. ΑΡΙΣΤΟΤΕΛΗΣ ΠΑΥΛΙΔΗΣ: Τι να πω! Ντρέπομαι και να πω ότι σας το ζήτησα.  'Οχι για μένα,  αλλά για τα Δωδεκάνησα. Υποφέρει ο τόπος και είναι μια ευκαιρία να λύσετε το πρόβλημα και να μην περιμένουμε.  
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Ζει ο τόπος από την αρχαιολογία.
ΑΡΙΣΤΟΤΕΛΗΣ ΠΑΥΛΙΔΗΣ: Δεν διαφωνούμε, κύριε Πάγκαλε. Δεν διαφωνούμε, επαναλαμβάνω. Ζει ο τόπος. Προηγουμένως όμως περιγράψατε ανασκαφές.
Δεν μπορεί το κράτος μας, εμείς οι 'Ελληνες, οι Νεοέλληνες ενδιαφερόμενοι για την ιστορία μας να παραγνωρίζουμε το παρόν.  'Εχετε μία ευκαιρία εδώ. Διπλασιάστε τον αριθμό των αρχαιολόγων που θα προσλάβετε. Αφού φέρνετε νόμο. Νάτος, νόμος είναι. Να ψηφίσει η Βουλή.  Θα ανασάνει το σύστημα.
ΠΡΟΕΔΡΕΥΩΝ (Παναγιώτης Σγουρίδης): Μέτρησε και το πάπλωμα και απλώνει τα πόδια μέχρι το πάπλωμα. Δεν τα βγάζει απέξω. Θα κοπούν.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, ούτως ή άλλως είναι εκτός... 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Τι να τους κάνω μετά; Θα έχω πιστώσεις να τους πληρώσω; 
ΑΡΙΣΤΟΤΕΛΗΣ ΠΑΥΛΙΔΗΣ: Τώρα πού τις βρίσκετε τις πιστώσεις; ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Υπάρχουν αυτές οι πιστώσεις.
ΑΡΙΣΤΟΤΕΛΗΣ ΠΑΥΛΙΔΗΣ: 'Εχετε πιστώσεις και τις έχετε κρυμμένες; 'Εχετε μία ευκαιρία, η Βουλή είναι με το μέρος σας, δεν βλέπω καμία δυσφορία να λύσετε πρακτικό ζήτημα. Και ανασκαφές να γίνουν και ο κόσμος να ανασάνει. Και επιτέλους οι αρχαιολόγοι να ασχοληθούν ή με το έργο τους το επιστημονικό, στη Βιβλιοθήκη και κάποιοι με κάτι άλλο.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλίδη. Κηρύσσεται περαιωμένη η συζήτηση επί του άρθρου 6.
Ερωτάται το Τμήμα: Γίνεται δεκτό το άρθρο 6, ως έχει; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΦΑΝΗ ΠΕΤΡΑΛΙΑ-ΠΑΛΛΗ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό, κατά πλειοψηφία, ως έχει.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 14.28' λύεται η συνεδρίαση για αύριο ημέρα Πέμπτη 15 Ιουνίου 2000 και ώρα 10.00' με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Πολιτισμού: "Θέματα προετοιμασίας των Ολυμπιακών Αγώνων 2004 και άλλες διατάξεις", σύμφωνα με την ημερήσια διάταξη.
Ο ΠΡΟΕΔΡΟΣ                                   ΟΙ ΓΡΑΜΜΑΤΕΙΣ 

