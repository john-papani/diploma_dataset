ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΜΑ΄

Δευτέρα 11 Δεκεμβρίου 2006

Α. ΕΙΔΙΚΑ ΘΕΜΑΤΑ
1. ‘Αδεια απουσίας του Βουλευτή Α. Ακριβάκη, σελ.
2. Ανακοινώνεται ότι τη συνεδρίαση παρακολουθούν μαθητές από το 3ο Τεχνικό Επαγγελματικό Λύκειο Αγίων Αναργύρων, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 12 Δεκεμβρίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Εθνικής Παιδείας και Θρησκευμάτων:
i. σχετικά με τα παιδικά ατυχήματα στα σχολεία και τη λήψη των αναγκαίων μέτρων κ.λπ., σελ.
ii. σχετικά με τη συνέχιση της λειτουργίας των Παιδικών και Εφηβικών Βιβλιοθηκών και της Βιβλιοθήκης του Δημοτικού Διαμερίσματος Βασιλακίου του Δήμου Αρχαίας Ολυμπίας, σελ.
β) Προς τον Υπουργό Απασχόλησης και Κοινωνικής Προστασίας: 
i) σχετικά με τη δημιουργία μονίμων δομών για την παροχή Κοινωνικής Φροντίδας κ.λπ., σελ.
ii) σχετικά με τη καταβολή εποχιακού επιδόματος στους δικαιούχους εργαζόμενους στη Ναυπηγοεπισκευαστική Ζώνη κ.λπ., σελ.
5. Συζήτηση Επερώτησης Βουλευτών του ΠΑ.ΣΟ.Κ. προς τον Υπουργό Απασχόλησης και Κοινωνικής Προστασίας σχετικά με τις εργασιακές σχέσεις στις Δ.Ε.Κ.Ο., σελ.


ΟΜΙΛΗΤΕΣ
Α. Επί των επικαίρων ερωτήσεων:
ΓΕΩΡΓΑΚΟΠΟΥΛΟΣ Δ., σελ.
ΓΙΑΚΟΥΜΑΤΟΣ Γ., σελ.
ΚΑΛΟΣ Γ., σελ.
ΚΕΓΚΕΡΟΓΛΟΥ Β., σελ.
ΛΕΒΕΝΤΗΣ Α., σελ.
ΝΙΚΟΛΑΙΔΟΥ Β., σελ.

Β. Επί της Επερώτησης:
ΒΑΡΒΙΤΣΙΩΤΗΣ Μ., σελ.
ΓΙΑΚΟΥΜΑΤΟΣ Γ., σελ.
ΔΑΜΑΝΑΚΗ Μ., σελ.
ΛΕΒΕΝΤΗΣ Α., σελ.
ΜΟΥΣΙΩΝΗΣ Α., σελ.
ΠΑΠΑΙΩΑΝΝΟΥ Μ., σελ.
ΡΑΠΤΗ Σ., σελ.
ΤΣΙΟΚΑΣ Θ., σελ.
ΧΑΙΔΟΣ Χ., σελ.


     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ  ΜΑ΄
     Δευτέρα 11 Δεκεμβρίου 2006
     Αθήνα, σήμερα στις 11 Δεκεμβρίου 2006, ημέρα Δευτέρα και ώρα 18.19΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από την κ. Βέρα Νικολαΐδου, Βουλευτή Β΄ Πειραιώς, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία το Συντονιστικό Όργανο των Ενώσεων Καθηγητών Μουσικής Δημόσιας Εκπαίδευσης ζητεί να καλυφθούν τα λειτουργικά κενά των μουσικών σχολείων με καθηγητές.
     2) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία ο Πρόεδρος του Κ.Α.Π.Η. Ελευσίνας διαμαρτύρεται για την παραπομπή σε άλλο υποκατάστημα ασφαλισμένων του Ι.Κ.Α. Ελευσίνας.
     3) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία η Ένωση Διπλωματικών Υπαλλήλων Οικονομικών Υποθέσεων ζητεί την εφαρμογή του ν. 3196/2003.
     4) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία οι κάτοικοι της Σύμης ζητούν την αύξηση των ακτοπλοϊκών δρομολογίων σύνδεσης του νησιού με τη Ρόδο και τον Πειραιά.
     5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία το προσωπικό του Σταθμού Γεωργικής Έρευνας Ιεράπετρας ζητεί την υποστήριξη της ερευνητικής μονάδας.
     6) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά, με την οποία ο Σύλλογος Εργαζομένων Ε.Κ.Ε.Φ.Ε. «ΔΗΜΟΚΡΙΤΟΣ» διαμαρτύρεται για θέματα πρόσληψης προσωπικού στη Γραμματεία Ειδικού Λογαριασμού.
     7) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά, με την οποία η Πανσερραϊκή Επιτροπή Αγώνα Αγροτών ζητεί την άμεση καταβολή του 100% των δικαιωμάτων στους δικαιούχους αγρότες κ.λπ..
     8) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά, με την οποία ο κ. Μπαντής Αθανάσιος, Πρόεδρος του Γεωπονικού Συλλόγου Σερρών, ζητεί την ίδρυση Ινστιτούτου Βιολογικής Γεωργίας και Κτηνοτροφίας στις Σέρρες.
     9) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά, με την οποία ο κ. Μπαντής Αθανάσιος, Πρόεδρος του Γεωπονικού Συλλόγου Σερρών, ζητεί την ίδρυση Ινστιτούτου Βιολογικής Γεωργίας και Κτηνοτροφίας στις Σέρρες.
     10) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά, με την οποία ο κ. Γ. Ρούστας καταγγέλλει επιλεκτικές αποσπάσεις εκπαιδευτικών σε Ειδικά Σχολεία.
     11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο κ. Κουτουλάκης Ιωάννης ζητεί να αποζημιωθεί λόγω απαλλοτρίωσης τμήματος της περιουσίας του.
     12) Η Βουλευτής Κέρκυρας κ. ΑΓΓΕΛΙΚΗ ΓΚΕΡΕΚΟΥ κατέθεσε αναφορά, με την οποία η «ΠΕΤΡΑΚΗΣ ΝΑΥΤΙΚΗ ΕΤΑΙΡΕΙΑ» διαμαρτύρεται για τα λειτουργικά προβλήματα που αντιμετωπίζει στον Οργανισμό Λιμένος Κέρκυρας.
     13) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας, το οποίο αναφέρεται στο πρόβλημα της ανέγερσης του Ειδικού Δημοτικού Σχολείου και Νηπιαγωγείου Καλλιθέας.
     14) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε δημοσιεύματα  εφημερίδων, τα οποία αναφέρονται στις ελλείψεις εκπαιδευτικού προσωπικού που υπάρχουν στα σχολεία του Νομού Λάρισας.
     15) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά, με την οποία ο Δήμαρχος Διρφύων ζητεί την επαναλειτουργία των νηπιαγωγείων Στενής και Θεολόγου Νομού Εύβοιας.
     16) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά, με την οποία ο Δήμαρχος Μόβρης ζητεί την αντικατάσταση οχετών στη σιδηροδρομική γραμμή που διέρχεται από το δήμο του.
     17) Η Βουλευτής Πέλλας κ. ΘΕΟΔΩΡΑ ΤΖΑΚΡΗ κατέθεσε αναφορά, με την οποία η Πανελλήνια Ομοσπονδία Σωματείων Υπαλλήλων Δικηγορικών Συλλόγων ζητεί την καταβολή στα μέλη της του επιδόματος του άρθρου 10 του ν. 2470/97.
     18) Οι Βουλευτές Β΄ Αθηνών και Λαρίσης κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα κατέθεσαν αναφορά, με την οποία φορείς του Νομού Εύβοιας ζητούν τη μονιμοποίηση των συμβασιούχων εργαζομένων στο Δήμο Χαλκίδας.
     19) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά, με την οποία ο Δήμος Αιγείρου Ροδόπης ζητεί την κατασκευή αντιπλημμυρικών έργων για τη θωράκιση του δυτικού τμήματος του Νομού Ροδόπης.
     20) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά, με την οποία το 1ο 8/Θ Μ/Κ Σχολείο Κομοτηνής ζητεί την κατασκευή κλειστού γυμναστηρίου στον προαύλιο χώρο του.
     21) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία ο κ. Ιωάννης Λινάρδος, υπάλληλος του Ο.Τ.Ε. Καλαμάτας, ζητεί την άμεση εργασιακή αποκατάστασή του.
     22) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία η Κίνηση Ενεργών Πολιτών Ε΄ Διαμερίσματος Πειραιά ζητά να εξετασθεί με θετικό πνεύμα η χρήση και η αξιοποίηση των χώρων του Θεμιστόκλειου Γυμναστηρίου, του Γηπέδου Αγίου Διονυσίου καθώς και του Πάρκου Δηλαβέρη, προς όφελος των κατοίκων της περιοχής.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 785/2-11-06 ερώτηση των Βουλευτών κυρίων Δημητρίου Τσιόγκα και Νικολάου Γκατζή δόθηκε με το υπ’ αριθμ. 131/16-11-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συvημμένα το με αριθμ. πρωτ. 21609/10-11-2006 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης των Βουλευτών κ.κ. Τ. Τσιόγκα, Ν. Γκατζή.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 506/26-10-06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 101/16-11-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε ο Βουλευτής κ. Μ. Καρχιμάκης σας διαβιβάζουμε συνημμένα το με αριθμ. πρωτ. 21422/09-11-2006 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) για θέματα αρμοδιότητας του Υπουργείου Αγροτικής Ανάπτυξης, και Τροφίμων.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 497/26-10-06 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 98/16-11-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Aπαντώντας στην παραπάνω ερώτηση που κατέθεσε η Βουλευτής κ. Θ. Τζάκρη, για τα θέματα της αρμοδιότητάς μας, σας πληροφορούμε τα εξής:
     Η Επιτροπή Διαχείρισης των Ειδικών Λογαριασμών θα προβεί σε έρευνα και μελέτη για την καταγραφή των υπαλλήλων των Νομαρχιακών Αυτοδιοικήσεων και Περιφερειών που ασχολούνται με την υλοποίηση προγραμμάτων του Υπουργείου Αγροτικής Ανάπτυξης και Τροφίμων και δεν λαμβάνουν τις διαφορές των Ειδικών Λογαριασμών επειδή δεν συμπεριλαμβάνονται στους δικαιούχους υπαλλήλους βάσει των Ν. 2332/95 και 2430/96 όπως τροποποιήθηκαν και συμπληρώθηκαν με τις διατάξεις των παρ. 16 και 17 του άρθρου 19 του Ν. 3208/2003 και βάσει της αρ. 50908/31-7-2002 ΚΥΑ όπως αυτή τροποποιήθηκε μεταγενέστερα.
     Για το σκοπό αυτό, η Οικονομική Δ/νση του Υπουργείου Αγροτικής Ανάπτυξης και Τροφίμων με το αρ. 64885/30-10-2006 έγγραφό της, ζήτησε στοιχεία από τις Υπηρεσίες των Ν.Α. και Περιφερειών σχετικά με τη συμμετοχή των υπαλλήλων τους στα Προγράμματα του Υπουργείου Αγροτικής Ανάπτυξης και Τροφίμων.
     Ο Υπουργός
     Ε. ΜΠΑΣΙΑΚΟΣ»
     4. Στην με αριθμό 560/27-10-06 ερώτηση του Βουλευτή  κ. Πέτρου Τατούλη δόθηκε με το υπ’ αριθμ. 2115/16-11-06 έγγραφο από τον Υπουργό  Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό πρωτ. 560/27-10-06 που κατέθεσε στη Βουλή ο Βουλευτής κ. Π. Τατούλης, σας διαβιβάζουμε το αριθμ. 146985/09-11-06 έγγραφο του Οργανισμού Σιδηροδρόμων Ελλάδος, με το οποίο παρέχονται στοιχεία και πληροφορίες για το θιγόμενο με την ερώτηση θέμα.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 725/1-11-06 ερώτηση του Βουλευτή  κ. Βασιλείου Οικονόμου δόθηκε με το υπ’ αριθμ. 2158/22-1-06 έγγραφο από τον Υπουργό  Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό πρωτ.725/01-11-06 που κατέθεσε στη Βουλή ο Βουλευτής κ. Βασ. Οικονόμου, σας διαβιβάζουμε το αριθμ. 1.4.2./4698/14-11-06 έγγραφο των Ελληνικών Ταχυδρομείων, με το οποίο παρέχονται στοιχεία και πληροφορίες, για το θιγόμενο με την ερώτηση θέμα.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 548/26-10-06 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 1262/8-11-06 έγγραφο από τον Υπουργό  Δικαιοσύνης η ακόλουθη απάντηση:
     «Σε απάντηση της παραπάνω ερώτησης, παρακαλώ να ενημερώσετε τον κ. Βουλευτή για τα εξής:
     Όπως έχει επισημανθεί στην υπ’ αριθ. 975/10-4-2006 απάντηση του Υπουργείου Δικαιοσύνης επί της υπ’ αριθ. 8891/18-3-2006 ερώτησης του ερωτώντος κ. Βουλευτή για το ίδιο ακριβώς θέμα, το Υπουργείο Δικαιοσύνης αναμένει από το Δήμο Νεάπολης Λασιθίου να υποδείξει νέο οικόπεδο, κατάλληλο για την ανέγερση του νέου Καταστήματος Κράτησης «Κρήτη ΙΙ». Ωστόσο, έως σήμερα ο Δήμος, παρά τις επανειλημμένες επιστολές της εταιρείας «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.» για το συγκεκριμένο θέμα, δεν έχει υποδείξει άλλες περιοχές. Εφόσον ο Δήμος δεν υποδείξει νέο οικόπεδο, το Υπουργείο Δικαιοσύνης θα αναζητήσει άλλη λύση ώστε να δρομολογηθεί εκ νέου η διαδικασία για την ανέγερση του νέου Καταστήματος Κράτησης. Είναι αυτονόητο ότι κατά την υποβολή των νέων αυτών προτάσεων θα εξετασθεί και το αίτημα της Ένωσης Υπαλλήλων της Φυλακής Αλικαρνασσού για ανέγερση νέου Καταστήματος Κράτησης πλησιέστερα της πόλης του Ηρακλείου. Επισημαίνεται ότι με τις νέες προτάσεις, τις οποίες θα αξιολογήσει η Επιτροπή Καταλληλότητας της εταιρείας «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.», θα πρέπει να συναινέσουν όλοι οι τοπικοί φορείς, καθώς και η Αρχαιολογική Υπηρεσία.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     7. Στην με αριθμό 855/3-11-06 ερώτηση του Βουλευτή  κ. Νικολάου Γεωργιάδη δόθηκε με το υπ’ αριθμ. Α.Π.Φ.1410/95/ΑΣ2496/16-11-06 έγγραφο από τον Υφυπουργό Εξωτερικών η ακόλουθη απάντηση:
     «Σε απάντηση της υπ’ αριθμ. 855/3-11-06 ερώτησης του Βουλευτού κ. Νίκου Γεωργιάδη  σας γνωρίζουμε τα εξήs:
     Κατόπιν της εγέρσεως του θέματος από τον Υφυπουργό Εξωτερικών κ. Στυλιανίδη προς τον τότε Αλβανό Υπουργό Οικονομίας κ. Αnastas Αngeli, δεν υπήρξαν μεταγενέστερες ελληνο-αλβανικέs διαβουλεύσειs, διότι μετά από λίγο διεξήχθησαν στην Αλβανία εκλογές. Είναι γεγονός ότι η νέα Αλβανική Κυβέρνηση, μετά μακρό χρόνο που διέρρευσε για να σχηματισθεί, είχε να αντιμετωπίσει άμεσες ανάγκες τηs Αλβανίας και δεν έδωσε προτεραιότητα στο θέμα.
     Ήδη, μετά την επίσκεψη του Αλβανού Πρωθυπουργού κ. Βerisha στην Αθήνα (12-13/9/06), η ελληνο-αλβανική συνεργασία έχει ενδυναμωθεί και η πρόταση θα επανέλθει εκ νέου από την ελληνική πλευρά, στην πρώτη ευκαιρία.
     Το Υπουργείο Εξωτερικών υπoστηρίζει κάθε πρόταση που κατατείνει στη επίλυση τοπικών προβλημάτων τηs ελληνικήs κοινωνίας. Η εν λόγω πρόταση φαίνεται ότι συγκεντρώνει τα εν λόγω χαρακτηριστικά. Οι συναρμόδιεs υπηρεσίες προετοιμάζουν τη μέλλουσα διαπραγμάτευση με την Αλβανία.
     Ο Υφυπουργός
     ΕΥΡΙΠΙΔΗΣ ΣΤΥΛΙΑΝΙΔΗΣ»
     8. Στην με αριθμό 319/13-10-06 ερώτηση του Βουλευτή  κ. Ανδρέα Ανδριανόπουλου δόθηκε με το υπ’ αριθμ. Φ900α/5255/8822/7-11-06 έγγραφο από τον Υπουργό  Εθνικής Άμυνας η ακόλουθη απάντηση:
     «Σε απάντηση της υπ’ αριθμ. 319/13-10-2006 ερώτησης της Βουλής των Ελλήνων, που κατέθεσε ο Βουλευτής κ. Ανδρέας Ανδριανόπουλος, με θέμα τις εξελίξεις στα Ναυπηγεία Σκαραμαγκά, σας γνωρίζουμε ότι μολονότι το ΥΠΕΘΑ δεν σχολιάζει μέσω της διαδικασίας του κοινοβουλευτικού ελέγχου ερωτήσεις οι οποίες εδράζονται σε «πληροφορίες» και παρά το γεγονός ότι η σύμβαση για τα νέα υποβρύχια υπεγράφη από την προηγούμενη κυβέρνηση, η σημερινή πολιτική ηγεσία του ΥΠΕΘΑ μεριμνά για την πλήρη και συνεπή εκπλήρωσή της με μοναδικό κριτήριο τη διασφάλιση της επιχειρησιακής ικανότητας του Πολεμικού Ναυτικού αλλά και του δημοσίου συμφέροντος.
     Το ζήτημα όμως αυτό είναι ένα αυτοτελές γεγονός και αντιμετωπίζεται ξεχωριστά από την συνολική πολιτική, η οποία έχει ως κατεύθυνση την γενικότερη στήριξη της Ελληνικής Ναυπηγικής αγοράς η οποία απασχολεί χιλιάδες εργαζόμενους.
     Ο Υπουργός
     ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Νικολαΐδου.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 12 Δεκεμβρίου 2006.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 570/27.10.2006 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με τη λήψη μέτρων αποτροπής του υπερδανεισμού των ασθενέστερων οικονομικά τάξεων.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 853/3.11.2006 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη συντήρηση του τμήματος Γούβες-Χερσόνησος της παλιάς Εθνικής Οδού Ηρακλείου-Σητείας.
      2. Η με αριθμό 841/3.11.2006 ερώτηση του Ανεξάρτητου Βουλευτή κ. Στέφανου Μάνου προς τον Υπουργό Οικονομίας και Οικονομικών, σχετικά με τη δημοσιοποίηση των φόρων υπέρ τρίτων και την προσαρμογή της ελληνικής νομοθεσίας στην Ευρωπαϊκή Οδηγία 69/335.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη θα συζητηθεί η τρίτη, η με αριθμό 143/5.12.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς την Υπουργό Εθνικής Παιδείας και Θρησκευμάτων, σχετικά με τα παιδικά ατυχήματα στα σχολεία και τη λήψη των αναγκαίων μέτρων κλπ.
      Η επίκαιρη ερώτηση του κ. Λεβέντη έχει ως εξής:
      «Από έρευνα του καθηγητή της Ιατρικής Σχολής του Πανεπιστημίου Αθηνών Ιωάννη Παπαδόπουλου προκύπτει ότι τα σχολεία της χώρας μας είναι υπαίτια του 30% των παιδικών ατυχημάτων. Συγκεκριμένα, ένα στα τρία παιδικά ατυχήματα (30%), που καταγράφηκαν από νοσοκομεία της Ελλάδας σε δύο ξεχωριστές χρονιές (1996 και 2000), συμβαίνουν μέσα στο χώρο του σχολείου. 
      Το ανάλογο ποσοστό για την Αυστρία είναι 1%, ενώ για την Πορτογαλία 9%. 
      Μόνο στη διάρκεια ενός έτους σε τέσσερα νοσοκομεία της Αττικής –από σύνολο εκατόν πενήντα σε όλη τη χώρα- καταγράφηκαν δεκαέξι χιλιάδες τετρακόσια ατυχήματα στην παιδική ηλικία ενός έως δεκατεσσάρων ετών. Από αυτά, τα δύο χιλιάδες επτακόσια ήταν κατάγματα, τα εξακόσια εξαρθρήματα, τα τετρακόσια τραυματισμοί νεύρων και τα είκοσι ένα ακρωτηριασμοί.
      Οι βασικότερες ελλείψεις, που οδηγούν σε ατυχήματα και συναντώνται στα ελληνικά σχολεία σήμερα, είναι η μη ασφαλής προσέλευση και αποχώρηση των μαθητών (δεν υπάρχει κατάλληλη σήμανση, σχολικός τροχονόμος κ.α.), η κακή συντήρηση των αθλητικών χώρων, η σύσταση του εδάφους (κίνδυνος πτώσης), τα εύθραυστα τζάμια, το ηλεκτρικό σύστημα και η πυρασφάλεια.
      Κατόπιν αυτών ερωτάται η κυρία Υπουργός:
      Τι μέτρα προτίθεται να πάρει, ώστε η παραμονή των μαθητών στα σχολεία να είναι ασφαλής;
      Είναι στον προγραμματισμό του Υπουργείου η θεσμοθέτηση δράσεων και η χορήγηση των ανάλογων πιστώσεων, ώστε να μειωθούν τα ατυχήματα στα σχολεία σε επίπεδα όμοια μ’ αυτά των ανεπτυγμένων ευρωπαϊκών χωρών, όπως η Αυστρία;»
      Στην επίκαιρη ερώτηση του κ. Λεβέντη θα απαντήσει ο Υφυπουργός Εθνικής Παιδείας και Θρησκευμάτων κ. Καλός.
      Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, η επίκαιρη ερώτηση του συναδέλφου από το Συνασπισμό Ριζοσπαστικής Αριστεράς έχει απόλυτα το χαρακτήρα του επικαίρου. Νομίζω ότι τα παιδικά ατυχήματα στα σχολεία, αλλά και εκτός του σχολικού χώρου, είναι και πρέπει να είναι, με την έννοια της πρόληψης, η πρώτη μέριμνα της πολιτείας. 
      Θα ήθελα, λοιπόν, να σας ενημερώσω για το τι κάνουμε, για να προλαμβάνουμε όλη αυτήν την κατάσταση και για να την αντιμετωπίσουμε αποτελεσματικότερα. Θα ήθελα να σημειώσω ότι το Υπουργείο Παιδείας είναι ιδιαίτερα ευαισθητοποιημένο σε θέματα που αφορούν την πρόληψη και την προαγωγή της υγείας και έχει εντάξει ακριβώς την πρόληψη των ατυχημάτων μέσα και έξω από τα σχολεία στο ενιαίο πρόγραμμα «Κυκλοφοριακή Αγωγή και Ατυχήματα». 
      Τα προγράμματα αυτά υλοποιούνται σε όλες τις βαθμίδες εκπαίδευσης, κύριε συνάδελφε, και στο Νηπιαγωγείο και στο Δημοτικό και στο Γυμνάσιο και στο Λύκειο και έχουν εγκριθεί από το Παιδαγωγικό Ινστιτούτο, όπως είναι απαραίτητο. Σύμφωνα με το νόμο, είναι εντεταγμένα στο Διαθεματικό Ενιαίο Πλαίσιο Προγραμμάτων Σπουδών, αλλά και στην Ευέλικτη Ζώνη των ολοήμερων δημοτικών σχολείων. 
      Το εκπαιδευτικό υλικό που δίνουμε για να ενημερώνουμε και τα παιδιά και τους γονείς τους, κυρίως όμως για να επιμορφώνουμε τους ίδιους τους εκπαιδευτικούς, είναι ο «Οδηγός Αγωγής και Προαγωγής Υγείας» του Ινστιτούτου Υγείας του Παιδιού, το «Αλκοόλ, Υγεία, Πρόληψη Τροχαίων Ατυχημάτων» και όλα τα συναφή των εκδόσεων «SYSTEMA Πληροφορική». Διανέμεται σε παιδιά από έντεκα έως δεκατεσσάρων ετών και περιλαμβάνει CD-ROM, αλλά και αναλυτικό έντυπο υλικό. Και το πρόγραμμα «Κυκλοφοριακή Αγωγή και Ατυχήματα» από το Κέντρο Έρευνας και Πρόληψης Παιδικών Ατυχημάτων της Ιατρικής Σχολής του Πανεπιστημίου Αθηνών, έχει ήδη διατεθεί δύο φορές, από είκοσι χιλιάδες εγχειρίδια με διακόσιες σαράντα βιντεοκασέτες και τα αντίστοιχα slights. Δεν είναι αρκετό, όμως, μόνο το εκπαιδευτικό υλικό και μόνο η πλήρης και η πιστή ανάλυση και εκπαιδευτική προσέγγιση όλων αυτών των θεμάτων μέσα από τα προγράμματα της αγωγής υγείας. 
      Θα ήθελα να σημειώσετε ότι η επιτήρηση την οποία επικαλείστε –και συμφωνούμε σ' αυτό- και η προστασία των μαθητών μέσα στο σχολικό χώρο είναι όντως καθήκον του σχολείου. Για τις εφημερίες των δασκάλων, για την  επιτήρηση των μαθητών, για τους  κανόνες της εφημερίας, για τις διάφορες εξαιρέσεις, για τον  αριθμό των εφημερευόντων δασκάλων και καθηγητών στα δημοτικά, στη δευτεροβάθμια εκπαίδευση αντίστοιχα και στις ειδικές περιπτώσεις εφημερίας, όπως απαιτούν οι συνθήκες για την προστασία τόσο κατά την είσοδο όσο και κατά τη διαβίωση μέσα στα σχολεία, αλλά και κατά την αποχώρηση των μαθητών, εκδίδονται κάθε χρόνο  αναλυτικότατες εγκύκλιοι και ευαισθητοποιούν όλους τους εκπαιδευτικούς. Επίσης, στο χώρο της πρωτοβάθμιας εκπαίδευσης εντάσσεται  η λειτουργία του θεσμού του εθελοντή σχολικού τροχονόμου. 
      Θα ήθελα να σας πω ότι το Ελληνικό Ινστιτούτο Υγιεινής και Ασφάλειας της Εργασίας μας παρέδωσε έντυπο υλικό πολύ σημαντικό, κατά τη γνώμη του Παιδαγωγικού Ινστιτούτου, που το έχουμε ήδη στα χέρια μας  και είναι έτοιμο να διανεμηθεί, έχει τυπωθεί. Θα σας πω στη δευτερολογία μου τι κεφάλαια περιλαμβάνει. Και είναι προς τιμή του παρισταμένου Υφυπουργού Απασχόλησης και Κοινωνικής Προστασίας που μαζί με το Ινστιτούτο, και έφτιαξε αυτό το υλικό και το έφτιαξε κατά τέτοιο τρόπο, ώστε να μας είναι πολύτιμο. Θα σας τα πω αυτά στη δευτερολογία μου.
      ΠΡΟΕΔΡΕΥΩΝ (Γεώργιος Σούρλας): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κύριε Υπουργέ, ξέρουμε όλοι μας ότι δεν μας περισσεύουν τα παιδιά σ’ αυτόν τον τόπο. Έχουμε υπογεννητικότητα, λίγα παιδιά και πρέπει να τα προσέχουμε σαν κόρη οφθαλμού. Και όταν έχουμε επίσημα στοιχεία, που μας λένε ότι το 30% των παιδικών ατυχημάτων συμβαίνει στο χώρο των σχολείων, τη στιγμή που στην Αυστρία συμβαίνει εκεί το 1%, πρέπει να ανησυχήσουμε πάρα πολύ, διότι κάτι στραβό υπάρχει εδώ πέρα. Και ασφαλώς είναι πολλά που πρέπει να γίνουν. 
      Η επιτήρηση είναι το ένα.  Από την άλλη, σκεφθείτε πώς είναι οι χώροι των σχολείων. Το τσιμέντο είναι το καθιερωμένο. Εύκολα μπορούν να γλιστρήσουν και αν πέσουν, να τραυματιστούν σοβαρά. Δεν έχουμε πολλή συμπάθεια ούτε στο χώμα ούτε στο Ταρτάν ούτε σε άλλα στοιχεία που κανονικά θα έπρεπε να υπάρχουν. 
     Δεύτερον, θα πρέπει να δούμε τις άλλες πληγές των ατυχημάτων. Η μεγάλη πληγή είναι τα τροχαία ατυχήματα από και προς το σχολείο, όπου τραυματίζονται ή χάνονται πολλά παιδιά. Εδώ βλέπουμε, από τα στοιχεία, ότι έχουμε τριάντα ακρωτηριασμούς, δεν λέω για τα άλλα ατυχήματα. Δηλαδή, κάθε δέκα μέρες ακρωτηριάζεται ένα παιδί από ένα ατύχημα που συμβαίνει στο χώρο του σχολείου. Είναι πάρα πολύ μεγάλο ποσοστό, κύριε Υπουργέ! 
     Χαίρομαι που είπατε ότι έχετε κάνει όλες αυτές τις προσπάθειες με παρότρυνση, με στοιχεία που έδωσε το Υπουργείο Απασχόλησης και Κοινωνικής Προστασίας. Το θέμα όμως είναι ποια είναι τα αποτελέσματα. Γιατί φοβάμαι ότι μέχρι να εφαρμοστούν αυτά, θα χάσουμε ακόμη πάρα πολλά παιδιά, θα έχουμε πάρα πολλά θύματα, τραυματίες όλων των ειδών. Να μην επεκταθώ στο θέμα των σχολικών εκδρομών, που είναι και αυτές στο χώρο και που είναι μια άλλη ιστορία όπου επίσης έχουμε σοβαρά προβλήματα. Επομένως, εδώ έχουμε πάρα πολλή δουλειά να κάνουμε, όπως για τις πτώσεις, τα χτυπήματα μεταξύ των παιδιών καθώς είναι ζωηρά και πρέπει να είναι ζωηρά. 
     Ένα άλλο θέμα: Τα τρόφιμα στα κυλικεία, που δεν περιλαμβάνονται στα ατυχήματα, αλλά που είναι πηγή πάρα πολλών νόσων λόγω της πάχυνσης -έχουμε τα πιο παχιά παιδιά σε όλη την Ευρώπη, για να μην πω σε όλη την υφήλιο- και από την άλλη, τις δηλητηριάσεις και τις επιπτώσεις που έχουν. 
     Ένα άλλο κεφάλαιο είναι η σεξουαλική παρενόχληση, που έχουμε δυστυχώς και στα σχολεία μας τέτοια προβλήματα. Όλα αυτά, λοιπόν, πρέπει να τα δούμε, να τα μελετήσουμε και να τα αντιμετωπίσουμε, να φθάσουμε κι εμείς στο 1%, για να μην πω στο 0%, γιατί κανονικά αυτό πρέπει να είναι το ιδανικό και το όραμά μας και να το προσεγγίσουμε όσον το δυνατόν. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):  Αγαπητέ κύριε συνάδελφε, είμαι πολύ ευχαριστημένος που συμπίπτουμε στις διαπιστώσεις μας για το δέον γενέσθαι. 
     Θα ήθελα να σας πω, πρώτα από όλα, από αυτά που σημείωσα από τις δικές σας επισημάνσεις, ότι πρώτα από όλα οι κίνδυνοι από το τσιμέντο ελαχιστοποιούνται καθημερινώς, επειδή -όπως ξέρετε- συνεχώς παραδίδονται νέα σχολικά κτήρια και η επιλογή του τσιμέντου ως δαπέδου στη σχολική αυλή αφορά τα σχολεία εκείνα που έχουν χτιστεί και έχουν παραδοθεί στην εκπαιδευτική κοινότητα προ δεκαπενταετίας. Τα τελευταία χρόνια γίνονται σύγχρονες σχολικές μονάδες, στις οποίες λαμβάνεται ειδική μέριμνα για τάπητα στους αθλητικούς χώρους και για διαμόρφωση τέτοια, που να ελαχιστοποιεί τα ατυχήματα. 
     Δεύτερον, αναφερθήκατε πολύ σωστά στην ανάγκη πρόληψης των ατυχημάτων στις μεγάλες μαζικές μετακινήσεις των μαθητών, δηλαδή στις επισκέψεις των ιστορικών χώρων, αλλά και στις πολυήμερες εκδρομές. Είδατε ότι τουλάχιστον αυτά τα τρία σχεδόν χρόνια που έχουμε την ευθύνη των πολιτικών πραγμάτων της χώρας, η παρούσα πολιτική ηγεσία του Υπουργείου Παιδείας –και πρέπει να μας το αναγνωρίσετε όλες οι πτέρυγες- έχουμε δουλέψει πολύ συστηματικά στον τομέα της ασφαλούς μετακίνησης, της ασφαλούς ψυχαγωγίας, μεταφοράς και επανόδου των παιδιών στα σπίτια τους. Έχουμε ελαχιστοποιήσει –το λένε τα στοιχεία- τους κινδύνους στις σχολικές εκδρομές σε όλα τα επίπεδα, σε όλες τις ηλικίες και σε όλα τα σχολεία. Θεωρώ ότι οι ευχαριστίες στον παριστάμενο σήμερα σ’ αυτήν τη συζήτηση Υφυπουργό Απασχόλησης και συνάδελφό μου είναι πολύ σωστές και δίκαιες, γιατί το Παιδαγωγικό Ινστιτούτο στην κριτική του γι’ αυτό το εγχειρίδιο που σας είπα -που θα το δώσουμε στη δημοσιότητα σε λίγο μαζί και που θα το στείλουμε σε όλα τα σχολεία, κύριε Πρόεδρε- λέει τα εξής: «Με ευχάριστα και με ελκυστικά σκίτσα και με απλά και σύντομα και με περιεκτικά κείμενα σωστά κατανεμημένα επισημαίνει τους συχνότερους κινδύνους για την υγεία και την ασφάλεια των νέων και προτείνει εύκολους τρόπους για να τους αποφύγουν μέσα και έξω από το σχολείο». 
     Τα θέματα στα οποία αναφέρεται –ενδεικτικώς σας το λέω, για να δείτε πόσο μ’ ένα σωστό έντυπο μπορείς να προλάβεις πολλά πράγματα- είναι: Φυσικοί κίνδυνοι, θόρυβος, κακός φωτισμός, υψηλές θερμοκρασίες, επιβαρυμένη ατμόσφαιρα κ.ο.κ.. Επίσης χημικοί κίνδυνοι, που συνήθως δεν μιλάμε γι’ αυτούς σωστά στα παιδιά μας, ηλεκτροστατικοί κίνδυνοι, εργονομία- για παράδειγμα η κακή στάση στην καρέκλα την ώρα του διαβάσματος- ατυχήματα μέσα στο σχολείο,  σεξουαλική παρενόχληση και τόσα άλλα και κυρίως η προτροπή μέσα από αυτό το πρόγραμμα να στελεχώνονται και να παρακολουθούνται με θρησκευτική ευλάβεια τα ολοκληρωμένα προγράμματα αγωγής υγείας των σχολείων.
Νομίζω ότι αν κανείς σταθεί σ’ αυτό που κάναμε αυτά τα τρία χρόνια, με την ευαισθητοποίηση του σχολείου στα μείζονα αυτά θέματα και με τον πολλαπλασιασμό του έντυπου υλικού, αλλά και με την ενημέρωση και με τη διαρκή επιμόρφωση όσων διδάσκουν σ’ αυτά τα προγράμματα, έχουμε κάνει το καθήκον μας και συνεχίζουμε να το κάνουμε κατά τρόπο αποτελεσματικότερο και ποιοτικότερο.
	Σας ευχαριστώ.
	ΑΘΑΝΑΣΙΟΣ ΛΕΒΕΝΤΗΣ: Περιμένουμε τα αποτελέσματα.
	ΠΡΟΕΔΡΕΥΩΝ (Γεώργιος Σούρλας): Κύριοι Υπουργοί, θα πω και για τους δύο ότι αυτές οι εγκύκλιοι και οι οδηγίες θα είναι καλό να έχουν ως αποδέκτες και τους Βουλευτές και να μην πληροφορούνται μόνο από τον Τύπο τα όσα εσείς πράττετε ή προτείνετε. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Να τους καλέσουμε…
      ΠΡΟΕΔΡΕΥΩΝ (Γεώργιος Σούρλας): Δεν είναι σύνηθες φαινόμενο, αυτό δεν γίνεται καν μέχρι τώρα. Θα παρακαλούσαμε να πηγαίνουν στις θυρίδες των Βουλευτών.
	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα πηγαίνουν στις θυρίδες.
	ΠΡΟΕΔΡΕΥΩΝ (Γεώργιος Σούρλας): Θα συζητηθεί τώρα η πρώτη επίκαιρη ερώτηση δεύτερου κύκλου, η με αριθμό 139/5-12-2006 του Βουλευτή του Πανελλήνιου Σοσιαλιστικού Κινήματος κυρίου Δημητρίου Γεωργακόπουλου προς την Υπουργό Εθνικής Παιδείας και Θρησκευμάτων, σχετικά με τη συνέχιση της λειτουργίας των Παιδικών και Εφηβικών Βιβλιοθηκών και της Βιβλιοθήκης του Δημοτικού Διαμερίσματος Βασιλακίου του Δήμου Αρχαίας Ολυμπίας.
	Η επίκαιρη ερώτηση του κυρίου συναδέλφου έχει ως εξής:
	«Το έργο του Ο.Π.Ε.Β. κατά γενική ομολογία είναι εξαιρετικά πολύτιμο. Τα δύο τελευταία χρόνια, όμως, το έργο του υπονομεύεται ανεπανόρθωτα λόγω ελλιπούς χρηματοδότησης από το Υπουργείο Παιδείας. Οι εργασίες του διακόπτονται και οι υπάλληλοι βρίσκονται σε επίσχεση εργασίας. Στο Δήμο Αρχαίας Ολυμπίας, στο Δ.Δ. Βασιλακίου ανεστάλη η λειτουργία μιας εκ των είκοσι οκτώ βιβλιοθηκών του δικτύου παρά την κατακραυγή του Συλλόγου Διδασκόντων του Δημοτικού Σχολείου, του Γυμνασίου και του Λυκείου, καθώς και του Δημοτικού Συμβουλίου Αρχαίας Ολυμπίας.
	Η Βιβλιοθήκη Βασιλακίου εξυπηρετεί τις ανάγκες της ευρύτερης περιοχής της Αρχαίας Ολυμπίας και όλου του Νομού Ηλείας και καλύπτει τις μαθησιακές και κοινωνικές ανάγκες μεγάλου αριθμού νέων.
	Κατόπιν των ανωτέρων ερωτάται η Υπουργός Παιδείας:
	1. Τι μέτρα προτίθεται να λάβει, προκειμένου να εξασφαλισθεί η λειτουργία των βιβλιοθηκών του Ο.Π.Ε.Β., αλλά και της Βιβλιοθήκης του Δ.Δ. Βασιλακίου;
	2. Τι μέτρα προτίθεται να λάβει προκειμένου να εξασφαλισθεί η εργασία των υπαλλήλων των βιβλιοθηκών και να αξιοποιηθεί η εμπειρία τους σ’ έναν τόσο χρήσιμο και ευαίσθητο για τους νέους και την κοινωνία μας τομέα;
	3. Πώς προτίθεται η Κυβέρνηση να λύσει το ζήτημα της σταθερής χρηματοδότησης, έτσι ώστε να εξασφαλιστεί η απρόσκοπτη λειτουργία του Ο.Π.Ε.Β.;»
	Ο Υπουργός κ. Καλός έχει το λόγο.
	ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θεωρώ θεμιτό το ενδιαφέρον των συναδέλφων που ασκούν κοινοβουλευτικό έλεγχο για το μέλλον και τη βιωσιμότητα αυτού του οργανισμού, που είναι και κατά τη δική μας άποψη σημαντικός για το έργο που μπορεί να συνεχίσει να προσφέρει, πέραν των οικονομικών του αδυναμιών του παρόντος. 
      Επειδή θα ήθελα για λόγους ουσίας, κύριε συνάδελφε και για λόγους δικαιοσύνης να αναγνωρίσουμε το πρόβλημα στη βάση του, για να μπορέσουμε να το «θεραπεύσουμε», θα ήθελα χωρίς καμία κομματική υπερβολή ή χωρίς κανένα δογματικού τύπου αφορισμό να σας πω το εξής: Όντως ο Οργανισμός αυτός δημιουργήθηκε έτσι όπως τον περιγράφετε. Έτσι όμως, όπως διαβάζει κανείς το κείμενο της ερωτήσεώς σας, είναι σαν να συνέβησαν τώρα όλα τα κακά. 
      Να πούμε πώς συνέβησαν; Δημιουργήθηκε ο Οργανισμός για να μπορέσει να αξιοποιηθεί ό,τι είχε γίνει πριν από τη δημιουργία του, για να συνεχίσει να υπάρχει και να δημιουργεί στις περιοχές, όπως αυτήν για την οποία ενδιαφέρεστε, δηλαδή για την περιφέρειά σας. Κανείς, όμως, δεν ενδιαφέρθηκε για τη βιωσιμότητά του, όταν συστήθηκε ο Οργανισμός. Μιλώ για τον θεσμικό τρόπο κατοχύρωσης της βιωσιμότητας ενός τόσο σημαντικού Οργανισμού. Εκεί είναι το πρόβλημα κατ’ εμάς και θα σας δώσω στοιχεία για να το δείτε. 
	Από το 1979 έως το 1993 λοιπόν, χρονικό διάστημα κατά το οποίο λειτουργούσε η εταιρεία ίδρυσης προ του Οργανισμού, ιδρύθηκαν δεκαεννέα βιβλιοθήκες σε διάφορες περιοχές της επικράτειας. Ο Οργανισμός αυτός –η εταιρεία μάλλον- είχε την αποκλειστική ευθύνη για τη χρηματοδότησή τους και συνεπώς λειτουργούσε το όλο σύστημα των δεκαεννέα βιβλιοθηκών η ίδια η εταιρεία με δικούς της πόρους.
	Το 1993, που ιδρύθηκε ο Οργανισμός ως νομικό πρόσωπο ιδιωτικού δικαίου, ίδρυσε εννέα επιπλέον παιδικές και εφηβικές βιβλιοθήκες οι οποίες, όπως προκύπτει από τη σημερινή κατάσταση στην οποία έχουν περιέλθει, ιδρύθηκαν, όπως σας είπα, χωρίς καμία πολιτική για τη βιωσιμότητά τους.
    Για να δούμε πώς φαίνεται η διαχείριση και πώς τεκμηριώνεται αυτό που σας λέω: 
    Από το 2000 και μετά, ο Οργανισμός παρουσιάζει τα εξής ελλείμματα αμέσως μετά την ίδρυσή του,  κύριε Πρόεδρε: Το 2000: 61.264.000 δραχμές. Το 2001 –να το πούμε σε ευρώ πλέον- 195.000 ευρώ περίπου. Το 2002: 398.278 ευρώ. Το 2003 ακόμα περισσότερα: 480.833 ευρώ.  Και το 2004 που τον παραλάβαμε: 875.328 ευρώ. Αυτό τι σημαίνει; Το άνοιγμα το μεγάλο στους λογαριασμούς δείχνει ότι δεν μπορούσε να επιβιώσει ο Οργανισμός, που είχε φτιαχτεί σωστά, για να αποδώσει έργο. 
    Για να δούμε και στο Ι.Κ.Α. τι όφειλε. 
    (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
    Ένα λεπτό, κύριε Πρόεδρε, επειδή πρέπει να μιλήσω με αριθμούς. Το 2002 ο Οργανισμός είχε με υπαιτιότητά του οφειλή 750.000 ευρώ, εξαιτίας του οποίου χρέους δεν ήταν δυνατή η ανάληψη χρημάτων για την κάλυψη των αναγκών του, ούτε και για την πληρωμή του προσωπικού του. Χρειάστηκε να γίνει παρέμβαση το 2004 του Υπουργού Παιδείας στο Ι.Κ.Α., ώστε ένα μέρος των οφειλών του Οργανισμού να κρατηθεί για να καταστεί δυνατή η ρύθμιση των χρεών του, γεγονός που αποδεικνύει το έμπρακτο δικό μας ενδιαφέρον για να στηριχθεί το έργο του. Ο διακανονισμός έγινε για το ποσό των 750.000 ευρώ, αλλά παρ’ όλα αυτά, υπήρξε καθυστέρηση από τον Οργανισμό στην καταβολή των μισθών στο προσωπικό. 
    Εξάλλου το Μάιο του 2005 σας θυμίζω, ότι εκτός του χρέους των 750.000 ευρώ στο Ι.Κ.Α., διαπιστώθηκαν πολλά άλλα χρέη του Οργανισμού προς προμηθευτές με εκκρεμείς δίκες και με την απαίτηση αυτών των χρημάτων από εκείνους που είχαν συμβάλει στο να δοθούν τα χρήματα. 
    Ο Οργανισμός, παρ’ όλα αυτά, εδρεύει σε πολυτελές νεοκλασικό κτήριο στο κέντρο, του οποίου το κόστος, ενοίκιο και κοινόχρηστα, ανέρχονται περίπου στο ποσό των 9.000 ευρώ μηνιαίως. 
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, μπορείτε να πείτε τα υπόλοιπα στη δευτερολογία σας. 
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα τα πω στη δευτερολογία μου, για να μην υπερβώ το χρόνο μου. Θα σας απαντήσω τι εδόθη το 2004 για να ρυθμιστούν αυτά τα χρέη, τι δώσαμε εμείς από το 2004 μέχρι σήμερα, σε ποιες ενέργειες έχουμε καταλήξει και ποιες θα υλοποιήσουμε φέτος, ώστε να κλείσει πλέον αυτή η μεγάλη πληγή του χρέους και είναι άνετη η βιωσιμότητα του Οργανισμού. 
    ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος, κ. Γεωργακόπουλος, έχει το λόγο. 
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κύριε Υπουργέ, δεν έκανα αυτήν την ερώτηση για να κάνουμε το μνημόσυνο των παιδικών βιβλιοθηκών. Έκανα την ερώτηση αυτή για να επαναλειτουργήσουν οι βιβλιοθήκες αυτές, για να δοθεί η δυνατότητα στην Κυβέρνηση να πληρώσει τους εργαζόμενους, γιατί είναι έγκλημα κατά των νέων να κλείνουμε αυτές τις παιδικές βιβλιοθήκες. Και εδώ προσπαθήσατε να ρίξετε, ως συνήθως όλοι οι Υπουργοί της Νέας Δημοκρατίας, το βάρος στην κυβέρνηση του ΠΑ.ΣΟ.Κ.. 
    Σας διαβάζω από ένα πρόσφατο δημοσίευμα της εφημερίδας «ΤΟ ΒΗΜΑ», που λέει το εξής: «Πώς όμως περιήλθε ο Οργανισμός στην κατάσταση, την οποία περιγράφετε και εσείς, στην παρούσα και δυσάρεστη θέση; Όλα προέκυψαν από τους δεκατρείς μήνες καθυστέρησης να διορίσει το Υπουργείο Παιδείας μετά τις εκλογές του 2004, τέσσερα μέλη στο διοικητικό συμβούλιο. Καθώς δεν μπορούσε να ληφθεί καμία απόφαση ούτε η αίτηση για ετήσια επιχορήγηση, συσσωρεύτηκαν απλήρωτοι μισθοί, λογαριασμοί.» Για τα χρέη στο Ι.Κ.Α. ζητήθηκε ευνοϊκή μεταχείριση, λες και θα έκαναν χάρη, αν έκαναν ευνοϊκή μεταχείριση στις βιβλιοθήκες, ενώ στις ποδοσφαιρικές ομάδες το Ι.Κ.Α. δίνει ενενήντα δόσεις, κύριε Υπουργέ. Είναι έγκλημα να λέμε ότι υπάρχει χρέος τους στο Ι.Κ.Α. και ότι δεν μπορούν να πάρουν την επιχορήγηση οι βιβλιοθήκες, για να πληρωθούν οι άνθρωποι οι οποίοι δουλεύουν εκεί. 
    Θα σας διαβάσω τι λένε τα ίδια τα παιδιά στη Βιβλιοθήκη αυτή του Βασιλακίου, όταν έκλεισε. Αξίζει τον κόπο. Ακούστε τι λένε δύο κοριτσάκια: «Μας λείπει η Βιβλιοθήκη, γιατί στη Βιβλιοθήκη πηγαίναμε συχνά με όλο το σχολείο, διαλέγαμε βιβλία, ακούγαμε μουσική, βλέπαμε διαφάνειες και βίντεο, διαβάζαμε παραμύθια και εμπλουτίζαμε τις γνώσεις μας. Καμιά φορά παίζαμε και παιχνίδια». Άλλο παιδάκι: «Μου λείπει αυτή η Βιβλιοθήκη, τα προγράμματα που μας παρουσίαζε ο κ. Χρήστος και τα παραμύθια που μας διάβαζε και περνάγαμε καλά. Μου αρέσει στη Βιβλιοθήκη, γιατί έπαιρνα τα βιβλία για το ποδόσφαιρο που με ενδιέφεραν. Περιμένω να ανοίξει πάλι, για να δω ξανά τους αγαπημένους μου ποδοσφαιριστές». 
      Όταν, λοιπόν, στερούμε από αυτά τα παιδιά έστω και αυτές τις στοιχειώδεις ευκαιρίες που τους δίνονται από μια παιδική βιβλιοθήκη, κλείνοντας αυτές τις παιδικές βιβλιοθήκες για 200 ευρώ, για 300 ευρώ, για 500 ευρώ και για 1.000.000 ευρώ, νομίζω ότι δεν αξίζει τον κόπο να συζητούμε. 
      Γρήγορα, κύριε Υπουργέ, θα πρέπει αυτές οι βιβλιοθήκες να ξανανοίξουν. Το Υπουργείο Παιδείας μπορεί να βρει τα ποσά αυτά και το Υπουργείο Εθνικής Οικονομίας να επιδοτήσει αυτόν τον Οργανισμό, για να ζήσουν αυτές οι βιβλιοθήκες. 
      ΠΡΟΕΔΡΕΥΩΝ (Γεώργιος Σούρλας): Ο κύριος  Υπουργός έχει το λόγο. 
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, εγώ δεν ήλθα εδώ για να κάνω μνημόσυνο τεθνεώτων οργανισμών, αλλά θα ήθελα να σας πω ότι ο Οργανισμός εν τω γενέσθαι είχε τις αδυναμίες του. Να κάνουμε και ένα μνημόνιο ασυνέπειας εκείνων που δημιούργησαν αυτόν τον Οργανισμό και που είναι γνωστοί, οι οποίοι δεν φρόντισαν να τον ενισχύσουν, να του δώσουν τα εφόδια, ώστε να περπατήσει. 
      Αυτό είπα, κύριε συνάδελφε. Γιατί σας ενοχλεί καμία φορά, όταν αναφερόμαστε στην ιστορία; Εγώ δεν θα αναφερόμουν στην ιστορία, εάν γράφατε μόνο ότι χρειάζεται να επιβιώσουν οι βιβλιοθήκες και να βοηθήσουμε, ώστε να κλείσει το θέμα των χρεών. 
      Αλλά επειδή είπατε και τώρα προσπαθήσατε να στηρίξετε …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μα, τις κλείσατε. 
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Ένα λεπτό! Δεν οξύνουμε τη συζήτηση. Συγγνώμη που μιλώ με έντονο τρόπο. 
      Προσπαθήσατε, λοιπόν, να πείτε ότι οι δεκατρείς μήνες καθυστέρησης στην αντικατάσταση τεσσάρων μελών του Διοικητικού Συμβουλίου, ήταν η αιτία. Σας λέω ότι η αιτία ήταν το σύνολο των χρεών και η οφειλή προς το Ι.Κ.Α., που το λύσαμε με παρέμβαση της Υπουργού Παιδείας. Κανένας δεν αντικαταστάθηκε αυτό το χρονικό διάστημα που λέτε. Τα τέσσερα πρόσωπα, που εμείς τα δεχθήκαμε, ήταν τα πρόσωπα που είχατε βάλει εσείς ως κυβέρνηση και τα οποία είχαν το know-how, τα οποία αγωνίζονταν, γνωρίζοντας τη δομή του Οργανισμού και το έργο του. για να βοηθήσουν ακόμα περισσότερο. Μη μας κατηγορείτε, λοιπόν, για κάτι που ήταν θετικό. 
      Τελικά ας δούμε τι δώσαμε, γιατί αυτό θα δώσει στο Σώμα την αίσθηση του τι γίνεται τα τελευταία χρόνια. Το 2004, λοιπόν, δώσαμε 480.000 ευρώ ως ενίσχυση, για να γίνει η πρώτη αντιμετώπιση των χρεών. Το 2005 δώσαμε 600.000 ευρώ και το 2006, μέχρι τις 14 Νοεμβρίου, 769.000 ευρώ. Εκτός από τα αυτά…
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Για το 2007 πόσα έχουν εγγραφεί, κύριε Υπουργέ; 
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Για το 2007 δεν έχω στοιχεία, αλλά θα σας πω. Έχουν εγγραφεί τακτικές πιστώσεις, αλλά το θέμα δεν είναι οι τακτικές πιστώσεις. Είναι η υπέρβαση των τακτικών πιστώσεων. Και σας λέω το εξής: Προχθές που δέχθηκε το Διοικητικό Συμβούλιο του Οργανισμού ο Γενικός Γραμματέας, με εντολή της πολιτικής ηγεσίας του Υπουργείου Παιδείας συμφώνησε μαζί τους πρώτον, για άλλες 480.000 ευρώ έκτακτη επιχορήγηση από τα υπόλοιπα του προϋπολογισμού, που εκτελείται μέχρι τις 31 Νοεμβρίου και εκπνέει με το τέλος του έτους αυτού.
      Δεύτερον, συμφώνησαν ότι θα ήταν ένας πολύ σωστός τρόπος, τις δεκαεπτά από αυτές τις βιβλιοθήκες να τις κρατήσουμε εμείς, να μπαίνουν στον προϋπολογισμό μας και να τον παρακολουθούν, ώστε να μην έχουμε χρέη και τις υπόλοιπες, αν δεν κάνω λάθος, τις δεκατρείς, να τις λειτουργούν οι ίδιοι οι άνθρωποι του Οργανισμού με καθαρή χρηματοδότηση από τις επιχορηγήσεις. 
      Ευχαριστώ πολύ.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα ανοίξουν οι βιβλιοθήκες;
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Βεβαίως!
      ΠΡΟΕΔΡΕΥΩΝ (Γεώργιος Σούρλας): Τα υπόλοιπα θα τα πείτε και εκτός Αιθούσης, κύριε Γεωργακόπουλε. Και οι δυο κοινοβουλευτικοί είστε, μπορεί να συναντηθείτε.
      Ο Βουλευτής κ. Αλέξανδρος Ακριβάκης ζητά ολιγοήμερη άδεια απουσίας του στο εξωτερικό. Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
      Επανερχόμαστε στις επίκαιρες ερωτήσεις πρώτου κύκλου.
      Θα συζητηθεί η πρώτη, η με αριθμό 131/4-12-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τους Υπουργούς Εσωτερικών, Δημόσιας Διοίκησης και Αποκέντρωσης και Απασχόλησης και Κοινωνικής Προστασίας, σχετικά με τη δημιουργία μόνιμων δομών για την παροχή Κοινωνικής Φροντίδας κ.λπ..
      Η επίκαιρη ερώτηση του κ. Κεγκέρογλου έχει ως εξής:
      «Στην Περιφέρεια Κρήτης υλοποιούνται εκατόν σαράντα ένα προγράμματα κοινωνικής φροντίδας, όπως «Βοήθεια στο σπίτι», «Κέντρο Ημερήσιας Φροντίδας Ηλικιωμένων» , «Μονάδες Κοινωνικής Μέριμνας», «Βρεφονηπιακοί και παιδικοί σταθμοί» και «Γραφεία Κοινωνικών Υποστηρικτικών Υπηρεσιών».
      Στα προγράμματα αυτά προσφέρουν τις υπηρεσίες τους πεντακόσιοι εξήντα πέντε εργαζόμενοι που εξυπηρετούν δεκαοκτώ χιλιάδες επτακόσια εξήντα άτομα σε όλο το νησί, (ηλικιωμένους, Α.Με.Α., παιδιά, άνεργους κ.α.) καλύπτοντας βασικές τους ανάγκες. 
      Επειδή οι εργαζόμενοι στα προγράμματα αυτά δεν αμείβονται με ομαλό ρυθμό και σε πολλές περιπτώσεις παραμένουν απλήρωτοι για αρκετούς μήνες, χωρίς να γνωρίζουν πότε θα πληρωθούν και επειδή για τις δομές αυτές οι χρηματοδοτήσεις της Ε.Ε. λήγουν τον Ιούνιο του 2007, ερωτώνται οι κ.κ. Υπουργοί:
      1. Σε ποιες ενέργειες θα προβούν, ώστε να πληρώνονται ομαλά οι εργαζόμενοι στα προγράμματα κοινωνικής φροντίδας, που υλοποιούνται σε όλη την Κρήτη ανεξαρτήτως του φορέα χρηματοδότησης;
      2. Αν θα προβούν στις απαραίτητες νομοθετικές πρωτοβουλίες για τη δημιουργία μόνιμων δομών στους Ο.Τ.Α. για τη συνεχή και απρόσκοπτη παροχή κοινωνικής φροντίδας στους πολίτες που την έχουν ανάγκη.».
      Στην επίκαιρη ερώτηση του κ. Κεγκέρογλου θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε και κύριε συνάδελφε, πράγματι αυτό το πρόγραμμα «Βοήθεια στο σπίτι», που αφορά ηλικιωμένους, βρέφη και νήπια και κοινωνικές δομές, είναι πρόγραμμα που έχει ξεκινήσει εδώ και λίγα χρόνια και είναι συγχρηματοδοτούμενο, με χρήματα της Ευρωπαϊκής Ένωσης και του Υπουργείου Οικονομίας και Οικονομικών. 
      Έγινε μια μεγάλη και αγωνιώδης προσπάθεια στο τέλος του προηγούμενου έτους, του 2005 και εξασφαλίστηκε η χρηματοδότηση αυτή μέχρι τέλη Ιουνίου του 2007. Τα χρήματα εξασφαλίστηκαν και από εκεί και πέρα οφείλουν οι ΟΤΑ να στέλνουν το αναπτυξιακό πρόγραμμα και να καλύπτονται όλες αυτές οι δαπάνες. Μάλιστα, έχει προτεραιότητα και το Υπουργείο Οικονομίας πληρώνει άμεσα. 
      Το δεύτερο είναι το τι μέλλει γενέσθαι μετά τον Ιούλιο του 2007. Εδώ η Κυβέρνηση ετοιμάζει το νομοθετικό εκείνο πλαίσιο, που έχει ζητήσει η Ευρωπαϊκή Ένωση και ειδικότερα το Υπουργείο Εσωτερικών. Μάλιστα σήμερα επικοινώνησα μαζί τους και οσονούπω θα έρθει στη Βουλή διάταξη νόμου, όπου θα βάζει το πλαίσιο εκείνο σε εθνικό επίπεδο, για να συνεχιστεί το πρόγραμμα το οποίο αφορά την κοινωνική προστασία. Είναι ένα μέτρο που βοηθάει ανήμπορους ηλικιωμένους στο σπίτι, βρέφη και νήπια και δίνει άλλη διάσταση στο κράτος πρόνοιας, γιατί σε μια σύγχρονη ευρωπαϊκή δημοκρατία το κράτος πρόνοιας είναι η κορυφή της προστασίας και η προτεραιότητα όλων εκείνων που έχουν ευαισθησία σε τέτοια κοινωνικά θέματα.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα τέσσερις μαθητές και μαθήτριες και τρεις συνοδοί καθηγητές του Γ΄ Τενχικού Επαγγελματικού Λυκείου Αγίων Αναργύρων. 
      Η Βουλή τους καλωσορίζει και τους ευχόμαστε καλές σπουδές. Τους ενημερώνουμε ότι παρακολουθούν συνεδρίαση κοινοβουλευτικού ελέγχου, όπου παρίστανται οι Βουλευτές που ερωτούν τους Υπουργούς και οι αρμόδιοι Υπουργοί.
      (Χειροκροτήματα από όλες τις πτέρυγες της Βουλής)
      Το λόγο έχει ο συνάδελφος κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ, σημαντικό μέρος του ελλείμματος του κοινωνικού κράτους στην περιφέρεια και ιδιαίτερα στην ύπαιθρο έχει καλυφθεί από αυτά τα προγράμματα. Σ’ αυτό έχουμε συμφωνήσει όλοι, οι τοπικές κοινωνίες έχουν αγκαλιάσει αυτά τα προγράμματα και δεν υπάρχει από κανένα η ένσταση ή η παραμικρή αμφιβολία για την αναγκαιότητα της συνέχισής τους. 
      Όμως, μετά την 30ή Ιουλίου 2007 το μέλλον είναι αβέβαιο και γίνεται πιο αβέβαιο, όταν διαπιστώνουμε ότι υπάρχει σύγχυση και κυρίως όταν διαπιστώνουμε ότι υπάρχει ενδοκυβερνητική διαφωνία. Βέβαια μας είπατε ότι ετοιμάζεται νομοσχέδιο και ότι το Υπουργείο Εσωτερικών είναι το αρμόδιο Υπουργείο. Όμως, το Υπουργείο Εσωτερικών σε απάντησή του λέει ότι αρμόδια για τη συνέχιση των προγραμμάτων αυτών είναι το Υπουργείο Απασχόλησης και Κοινωνικής Προστασίας και το Υπουργείο Υγείας και Κοινωνικής Αλληλεγγύης. Υπογράφει ο Υφυπουργός κ. Αθανάσιος Νάκος. 
      Το Υπουργείο Υγείας και Κοινωνικής Αλληλεγγύης, όπου απευθύνω την ερώτηση, λέει ότι αρμόδιο για τη συνέχιση αυτών των προγραμμάτων είναι το Υπουργείο Απασχόλησης. Το Υπουργείο Οικονομίας λέει ότι αρμόδιο για τη συνέχιση αυτών των προγραμμάτων και εν γένει για την πολιτική των κοινωνικών προγραμμάτων, είναι το Υπουργείο Απασχόλησης. Εσείς, στη γραπτή ερώτηση-απάντηση που είχα πάρει πρωτύτερα αλλά και σήμερα, λέτε ότι αρμόδιο είναι το Υπουργείο Εσωτερικών και φυσικά το Υπουργείο Οικονομίας για τους αντίστοιχους πόρους. 
      Με αυτά που βλέπουν οι εργαζόμενοι ανησυχούν ακόμη περισσότερο και θα πρέπει να το ξεκαθαρίσουμε, κύριε Υπουργέ, άπαξ.
      Είναι ευρύτερο το θέμα. Χρειάζεται ενιαία κυβερνητική απόφαση, προκειμένου να προχωρήσει αυτό το μεγάλο θέμα, που πιλοτικά ουσιαστικά έχει λειτουργήσει μέχρι σήμερα. Χρειάζεται μια απάντηση στον ηλικωμένο, που πηγαίνει καθημερινά στο Κέντρο Ημερήσιας Φροντίδας Ηλικιωμένων, στον άνθρωπο που βρίσκει αποκούμπι στο πρόγραμμα «Βοήθεια στο Σπίτι», στη μητέρα που έχει τη στήριξη του βρεφονηπιακού και του παιδικού σταθμού και σε όλους τους συνανθρώπους μας που στηρίζονται σ’ αυτά τα προγράμματα κοινωνικής μέριμνας. 
      Η Τοπική Αυτοδιοίκηση απέδειξε με τον καλύτερο τρόπο ότι μπορεί πράγματι να τα χειριστεί. Θα έλεγα, μάλιστα, ότι έβαλε τα γυαλιά στο κράτος. Πρέπει να αποφασίσουμε: Θέλουμε αποκεντρωμένες δομές στην Αυτοδιοίκηση, με εκχώρηση πόρων ή με χρηματοδότηση από εθνικούς πόρους; Θέλουμε να κάνουμε αποκεντρωμένες κρατικές δομές; Να αποφασίσουμε τι θέλουμε να κάνουμε, ούτως ώστε να σταματήσει αυτή η ανασφάλεια, προκειμένου να συνεχιστεί το μεγάλο βήμα που ξεκίνησε επί κυβέρνησης ΠΑ.ΣΟ.Κ., που συνεχίστηκε με τα προβλήματά του επί της δικής σας Κυβέρνησης και θα αποτελέσει οπισθοδρόμηση η οποιαδήποτε παλινδρόμηση σ' αυτό το θέμα. 
      Κύριε Πρόεδρε, καταθέτω για τα Πρακτικά τα προαναφερθέντα έγγραφα.
      Σας ευχαριστώ.
      (Στο σημείο αυτό ο Βουλευτής κ. Βασίλειος Κεγκέρογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο, για να δευτερολογήσετε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε συνάδελφε, δεν με ενδιαφέρει τι έγινε επί ΠΑ.ΣΟ.Κ. και δεν θα κάνω εγώ μνημόσυνο. Ο ελληνικός λαός έταξε το ΠΑ.ΣΟ.Κ. εκεί που του αξίζει και αυτό είναι η ουσία. Εμένα με ενδιαφέρει τι κάνει η Κυβέρνηση και τι γίνεται σήμερα. 
      Σας ενημέρωσα, λοιπόν, ότι μετά από μια μεγάλη προσπάθεια, καταφέραμε να εξασφαλίσουμε τα χρήματα μέχρι τον Ιούλιο του 2007. Αυτό είναι δεδομένο και είναι αντικειμενικό. Δεν χρειάζεται καμία υποκειμενική κρίση ούτε κομματική ούτε πολιτική. Είναι γεγονός. 
      Από εκεί και πέρα, η Κυβέρνηση είναι ενιαία, η έκφρασή της είναι μία και όλοι είμαστε συνυπεύθυνοι γι' αυτό που λέμε και πρέπει να προσέχουμε τι λέμε. Αυτό σημαίνει το εξής: Υπεύθυνο για την πληρωμή, κύριε Κεγκέρογλου, είναι το Υπουργείο Απασχόλησης και Κοινωνικής Προστασίας με τη Γενική Γραμματεία Διαχείρισης Κοινοτικών Πόρων. Το έχουμε επισημάνει σε όλους τους τόνους παντού. 
      Και λέμε, λοιπόν: Πώς εμπλέκεται το Υπουργείο Εσωτερικών και Αποκέντρωσης, κύριε Κεγκέρογλου; Θα σας το πω, για να το μάθετε καλά και να μην ξαναρωτάτε πάλι και ταλαιπωρείστε. Πώς εμπλέκεται, λοιπόν; Πρέπει να φτιάξει τη δομή, την εθνική νομοθεσία, για να μπορέσει να πάρει το θέμα, πέρα από την Ευρώπη, εθνικές διαστάσεις. Αυτό, λοιπόν, το νομοσχέδιο ο κ. Παυλόπουλος – σας διαβεβαιώνω κατηγορηματικά- το έχει έτοιμο και οσονούπω θα το φέρει στη Βουλή. 
      Άρα, λοιπόν, εμείς, αφού λήγει τον Ιούλιο το πρόγραμμα αυτό, ως κράτος, ως χώρα πρέπει να έχουμε δικό μας νομοθετικό έργο, ούτως ώστε να λυθεί το θέμα. Άρα, κύριε Κεγκέρογλου, άνθρακες ο θησαυρός. Θα πάνε όλα καλά, μην ανησυχείτε. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Θα ενημερώσετε εσείς τους συναδέλφους σας ή θα το κάνω εγώ; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αφού τη στείλατε...
      ΠΡΟΕΔΡΕΥΩΝ (Γεώργιος Σούρλας): Δεν παύει, όμως, να έχει επίκαιρο χαρακτήρα η ερώτηση του κ. Κεγκέρογλου. 
      Θα συζητηθεί τώρα η δεύτερη, η με αριθμό 148/5-12-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Απασχόλησης και Κοινωνικής Προστασίας, σχετικά με την καταβολή εποχικού επιδόματος στους δικαιούχους εργαζόμενους στη Ναυπηγεπισκευαστική Ζώνη κ.λπ.. 
      Αναλυτικότερα η επίκαιρη ερώτηση της κ. Νικολαΐδου έχει ως εξής: 
      «Σε αναστάτωση βρίσκονται οι εργαζόμενοι στη Ναυπηγεπισκευαστική Ζώνη από την καθυστέρηση στην πληρωμή του εποχικού επιδόματος στους δικαιούχους, που έχουν καταθέσει τα δικαιολογητικά, όπως και κατά το παρελθόν, μέσω των σωματείων τους, έχοντας υπογράψει μάλιστα και σχετικές εξουσιοδοτήσεις. Ενώ τα δικαιολογητικά έχουν κατατεθεί στις αρμόδιες υπηρεσίες του Ο.Α.Ε.Δ. εδώ και σαράντα ημέρες και έχουν ελεγχθεί και σταλεί στα κεντρικά του Ο.Α.Ε.Δ. εδώ και είκοσι ημέρες, η Κυβέρνηση μέσω της διοίκησης του Ο.Α.Ε.Δ. πιστώνει τους λογαριασμούς των δικαιούχων που κατέθεσαν μόνοι τους τα δικαιολογητικά, αποκλείοντας όσους τα κατέθεσαν μέσω του σωματείου τους. 
      Αυτή η επιλεκτική αντιμετώπιση έχει σαν αποτέλεσμα να καθυστερεί η καταβολή στους εργαζόμενους έστω και αυτών των λίγων χρημάτων, που τα έχουν ανάγκη και λόγω εορτών και εμμέσως πλην σαφώς αποτελεί ευθεία παρέμβαση στα εσωτερικά των σωματείων, με στόχο την πρόκληση δυσφορίας των εργαζομένων προς τα σωματεία, την απομάκρυνσή τους από αυτά και την αποδυνάμωσή τους. Και αυτά συμβαίνουν σε μια περίοδο ιδιαίτερα κρίσιμη από τις εξελίξεις που συντελούνται στο λιμάνι του Πειραιά με την ιδιωτικοποίηση του Σ.ΕΜΠΟ. και τις επιπτώσεις στο μέλλον της Ναυπηγεπισκευαστικής Ζώνης.
      Ερωτάται ο κύριος Υπουργός τι μέτρα θα πάρει ώστε να καταβληθεί άμεσα από τον Ο.Α.Ε.Δ. το επίδομα και στους δικαιούχους, οι οποίοι έχουν καταθέσει τα δικαιολογητικά μέσω των σωματείων τους». 
      Θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος. 
      Κύριε Υπουργέ, έχετε το λόγο.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Νικολαϊδου, επειδή έχω μία συμπάθεια στο Κομμουνιστικό Κόμμα Ελλάδoς και επειδή το Σύνταγμα λέει ότι όλοι οι πολίτες είμαστε ίσοι, θέλω να μου εξηγήσετε προφορικά, όταν λάβετε το λόγο, το εξής: Εκατόν εξήντα χιλιάδες δικαιούχοι το χρόνο παίρνουν το εποχικό επίδομα και εσείς κάνετε ερώτηση προνομιακά, θα έλεγα –και αυτό δεν το λέει ούτε ο Μάρξ, ούτε ο Λένιν- και μιλάτε μόνο για τη Ζώνη, για τους τέσσερις χιλιάδες εργαζόμενους στη Ζώνη. Δηλαδή από τους εκατόν εξήντα χιλιάδες, ως προς τι μόνο το ενδιαφέρον για τη Ζώνη και όχι για τους άλλος εκατόν πενήντα έξι χιλιάδες φουκαράδες που πρέπει να πάρουν και αυτοί το εποχικό επίδομα; Μου κάνει εντύπωση. Εκτός, εάν μας εξηγήσετε τι εννοείτε, ότι εμείς επεμβαίνουμε στα σωματειακά. Και το λέω αυτό, γιατί; Διότι θέλω να μας πείτε ευθέως εδώ στην Εθνική Αντιπροσωπεία, αν  συμφωνείτε, κυρία Νικολαϊδου, να εκτελεί το σωματείο της Ζώνης την κρατική δουλειά; Να εισπράττει, δηλαδή και να διεκπεραιώνει τις αιτήσεις των εργαζομένων του συλλόγου, μέσω του σωματείου και όχι μέσω του κράτους, που είναι ο Ο.Α.Ε.Δ.; Αυτό είναι ένα ερώτημα προς το Κομμουνιστικό Κόμμα Ελλάδος. Θα το βρείτε σύντομα μπροστά σας και θα το ξανασυζητήσουμε. Είναι βαριά αυτή η ερώτηση και πρέπει να απαντήσετε το ίδιο.
     Εμείς, λοιπόν, σας ενημερώνουμε ότι μέχρι τα Χριστούγεννα από τις εκατόν εξήντα χιλιάδες –για πρώτη φορά τόσο γρήγορα- το έχουν πάρει εκατόν δέκα χιλιάδες εργαζόμενοι το επίδομα και μέχρι τις γιορτές, θα το έχουν πάρει όλοι. Από τη δε ζώνη που έχετε προνομιακό –και δεν ξέρω γιατί- ενδιαφέρον, σας λέω, ότι θα το πάρουν όλοι μέχρι τις γιορτές. Ποτέ άλλοτε, καμία χρονιά δεν είχατε κάνει ερώτηση. Πρώτοι πληρώνουμε και το δώρο και τα επιδόματα. Και αυτό, όταν δεν το έχουν πάρει ακόμη ούτε οι συνταξιούχοι. 
     Σας λέω, λοιπόν, κυρία Νικολαϊδου, ότι το κράτος αντιμετωπίζει όλους τους πολίτες είτε είναι στη Ζώνη, είτε στη μη Ζώνη ή στην ελεύθερη ή στη σκλαβωμένη, το ίδιο. Θα πρέπει, λοιπόν, να αντιληφθείτε και εσείς ότι το κράτος δεν καταργείται. Το κράτος θα πληρώνει τα επιδόματα, μέσω του Ο.Α.Ε.Δ.. Είναι ένα μήνυμα, στείλτε το στους συντρόφους σας, για να καταλάβουν ότι ξανά «παλιά μου τέχνη κόσκινο», μέσω των σωματείων, δεν γίνεται, τελειώσαμε. 
     ΠΡΟΕΔΡΕΥΩΝ (Γεώργιος Σούρλας): Η κ. Νικολαΐδου, έχει το λόγο.
     ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
     Κύριε Υπουργέ, παρά τις προκλήσεις σας, γιατί βέβαια δεν υπάρχει χρόνος για να σας απαντήσει κάποιος στα θέματα που βάλατε, σας λέω ότι  στο μόνο που δεν απαντάτε και είναι πλέον η τακτική σας, είναι στην ερώτηση που βάλαμε και κάνετε ότι δεν ξέρετε για το έγκλημα. Το πρόβλημα είναι ότι ειδικά για τη Ζώνη γι’ αυτούς τους τέσσερις χιλιάδες που είναι οι περισσότεροι εργαζόμενοι, όπου δεν επιτρέπεται  να απευθύνονται οι εργαζόμενοι στα σωματεία τους. Όσοι δεν θέλουν τα δικαιολογητικά τα στέλνουν, μέσω Ο.Α.Ε.Δ.. Κάνατε την προσπάθεια αυτή που απέτυχε και ξαναπήγαν στα σωματεία. Έκαναν, λοιπόν, οι εργαζόμενοι υπεύθυνη δήλωση και εδώ είναι η δική σας παρέμβαση, η οποία μας προβληματίζει, τελικά μέχρι πού θα πάτε αυτήν την παρέμβαση προς τα σωματεία; Σας ενοχλεί, λοιπόν, πάρα πολύ η κινητικότητα των εργαζομένων και των σωματείων της Ζώνης, γιατί σας χαλούν, ούτε λίγο ούτε πολύ, τα σχέδια τα κυβερνητικά, ιδιαίτερα αυτήν την εποχή που ξεπουλάτε τα λιμάνια, που ιδιωτικοποιείτε τα πάντα, που έχετε έτοιμο νομοσχέδιο, αν θέλετε, για το μητρώο των επιχειρήσεων στη Ζώνη και χαρίζετε στην κυριολεξία όλα τα χρέη των εφοπλιστών και των άλλων κατασκευαστών. Γι’ αυτά δεν μιλάτε. Ή μήπως δεν ξέρετε ότι στην υπεύθυνη δήλωση που σας κατέθεσαν πάνω από δύο χιλιάδες εργαζόμενοι, έχει σβηστεί το σημείο που λένε, εξουσιοδοτώ το διοικητικό συμβούλιο του συνδικάτου μετάλλου, για να πάρουν το εποχικό επίδομα. Δεν τους το χαρίσατε το εποχικό επίδομα, το πήραν μετά από μία πολύ μαζική κινητοποίησή τους, πριν από μερικές ημέρες, στα κεντρικά γραφεία του Ο.Α.Ε.Δ., κάνοντας μία συμβολική κατάληψη και εκεί αναγκάστηκε ο διοικητής του Ο.Α.Ε.Δ., ο κ. Βερναδάκης, να καταθέσει, τελικά, τα χρήματα στους λογαριασμούς των δικαιούχων, τους οποίους είχε βάλει σε δεύτερη μοίρα, για όσους είχαν κάνει την αίτηση, μέσω του Ο.Α.Ε.Δ.. Τους τιμώρησε κατά κάποιον τρόπο και τους καθυστερούσε σαράντα ημέρες. Δεν είναι σοβαρά πράγματα, κύριε Υπουργέ, και μην απαντάτε γενικά και αόριστα. Να απαντήσετε μέχρι πού, τελικά, θα πάει αυτή η παρέμβασή σας στην εσωτερική λειτουργία των σωματείων και αυτή η απόφασή σας για τη ζώνη και γενικότερα για τους εργαζόμενους, διότι για τη ζώνη τα σχέδιά σας είναι γνωστά. Αυτήν τη στιγμή στη Νομαρχία Πειραιά συζητείται το καινούργιο νομοσχέδιο.
      Αντί να είσαστε εντάξει στις υποσχέσεις που δίνατε προεκλογικά και περνάγατε όλοι από τους εργαζόμενους της Ζώνης και τους βγάζατε τους μεγάλους λόγους, τώρα δεν περνάει κανείς. Πηγαίνετε, λοιπόν, να δείτε τι θα σας πουν οι εργαζόμενοι. Πού  είναι η χωροθέτηση της Ζώνης;  Πού είναι τα υπόλοιπα που έχετε υποσχεθεί; Αυτά δεν σας απασχολούν και έρχεστε εδώ και μιλάτε για άλλα θέματα, γενικά και αόριστα, που αν θέλετε μπορούμε να κουβεντιάζουμε μερικές ώρες, αλλά δεν απαντάτε μέχρι πού το πάει η Κυβέρνηση. Σ’ αυτό θέλαμε απάντηση και όχι αυτήν τη συμπεριφορά του κ. Βερναδάκη και του κάθε κ. Βερναδάκη απέναντι στους εργαζόμενους. 
      Έγινε αυτή η συμβολική κατάληψη των εργαζομένων, γέμισε ο Ο.Α.Ε.Δ. με εργαζόμενους, από αυτό που εσείς ειρωνεύεστε, από την Ναυπηγοεπισκευαστική Ζώνη, που δεν αφορά μόνο τέσσερις χιλιάδες εργαζόμενους αλλά αφορά όλους τους κατοίκους της Α΄ και Β΄ Πειραιώς, διότι οι άνεργοι τα τελευταία χρόνια έχουν αυξηθεί. 
      Πείτε μας, λοιπόν, μέχρι πού θα παρεμβαίνετε και στα εσωτερικά της λειτουργίας των σωματείων. Αυτό είναι το πρόβλημα και μην κάνετε ότι δεν το κατανοείτε. 
      ΠΡΟΕΔΡΕΥΩΝ (Γεώργιος Σούρλας):  Ο κύριος Υπουργός έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Νικολαΐδου, πρώτον δεν ειρωνεύτηκα κανέναν και δεν είμαι εγώ ικανός -είμαι  ο έσχατος και ο ταπεινότερος- να ειρωνευθώ κάποιον. Αυτή είναι δική σας κρίση και μάλιστα λαθεμένη. 
      ΒΕΡΑ ΝΙΚΟΛΑΪΔΟΥ:  Νομίζω ότι υπάρχουν τα Πρακτικά, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεύτερον, κυρία Νικολαΐδου, δεν χαρίζουμε σε κανένα μπαταξή χρέη. Σε κανέναν. Για τη Ζώνη υπάρχει ένα υπό σχεδιασμό -και σε διαβούλευση- σχέδιο νόμου του Υπουργείου….
      ΒΕΡΑ ΝΙΚΟΛΑΪΔΟΥ: Όχι, κύριε Υπουργέ….
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγώ, σας άκουσα με μεγάλη προσοχή.  Σας έχω εκτίμηση, μιας και είμαστε από τη Νίκαια και οι δύο….
      ΒΕΡΑ ΝΙΚΟΛΑΪΔΟΥ: Εγώ σας λέω να μην κάνετε ότι δεν ξέρετε το νομοσχέδιο. 
      ΠΡΟΕΔΡΕΥΩΝ (Γεώργιος Σούρλας): Κυρία Νικολαΐδου, ο Υπουργός σας συμπαθεί πάρα πολύ σαν κόμμα και αυτό πρέπει να το λάβετε υπ’ όψιν σας. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το σχέδιο νόμου, λοιπόν, που επεξεργάζεται το Υπουργείο Ανάπτυξης αφορά την ανάπτυξη της Ζώνης. Το ερώτημα είναι απλό: Είστε ευχαριστημένοι; Από τη μία μεριά βγαίνετε και λέτε ότι η Ζώνη πέθανε, ότι η Ζώνη σήμερα έχει τελειώσει επαγγελματικά και από την άλλη, όταν γίνεται προσπάθεια αναζωογόνησης της Ζώνης, αντιδράτε. Πείτε μας, τελικά, τι θέλετε. Μία νεκρή Ζώνη ή να συμφωνήσουμε και να συνομολογήσουμε μαζί να αναπτυχθεί η Ζώνη;
      Τρίτον, κυρία Νικολαΐδου, εγώ και η Κυβέρνηση ψηφίστηκαμε από τον ελληνικό λαό για να τηρούμε τους νόμους. Ποιος νόμος λέει ότι μόνο η Ζώνη, το Σωματείο Ναυπηγοεπισκευαστικής Ζώνης Περάματος, μπορεί, μέσω του σωματείου, να πηγαίνει τα χαρτιά μαζικά στον Ο.Α.Ε.Δ.; Αυτό δημιουργεί ένα πρόβλημα, όταν εκατόν εξήντα χιλιάδες εποχικοί εργαζόμενοι, κυρία Νικολαΐδου, πηγαίνουν οι ίδιοι τα χαρτιά στον Ο.Α.Ε.Δ.. Μπορούν να τα στείλουν, κύριε Πρόεδρε, ταχυδρομικώς, με e mail, μπορούν να τα στείλουν με το Κ.Ε.Π. ….
      ΒΕΡΑ ΝΙΚΟΛΑΪΔΟΥ:  Μην δημιουργείτε εντυπώσεις. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, για τη Ζώνη, κυρία Νικολαΐδου, θα έρθει η ώρα που θα συγκρουστούμε δημόσια και θα αναπτύξει ο καθένας τη λογική του. Γιατί επιμένετε μέσω του σωματείου; Το μόνο σωματείο στην Ελλάδα που επιμένει να παίρνει τα χρήματα του Ο.Α.Ε.Δ. μέσω του σωματείου, είναι η Ζώνη. Αυτό κυρία Νικολαΐδου δεν είναι του παρόντος.
      ΒΕΡΑ ΝΙΚΟΛΑΪΔΟΥ: Δεν είναι ένα σωματείο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Με το νέο χρόνο έπονται τα νεώτερα για εσάς, κυρία Νικολαΐδου, γιατί έχετε μία γραμμή άμυνας στη Ζώνη να παίρνει το επίδομα μέσω του σωματείου από τον Ο.Α.Ε.Δ.. Αυτό είναι κατάργηση του κράτους. Αυτό θα θέλατε. Ο λαός, όμως, ψηφίζει 5% Αριστερά. Τι να κάνουμε; Βγάλτε παραπάνω, να το καταργήσουμε, να πηγαίνουν τα σωματεία να εισπράττουν, τα σωματεία να πληρώνουν. Όχι, υπάρχει κράτος και κρατική οντότητα στο Υπουργείο Απασχόλησης. Είναι ο Ο.Α.Ε.Δ.. Δεν υπάρχει κανένας νόμος που να λέει ότι θα πληρώνουμε τη Ζώνη μέσω του σωματείου της Ζώνης. Μέσω του Ο.Α.Ε.Δ. κυρία Νικολαΐδου. Τα άλλα με τη νέα χρονιά. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ. 
      Η δεύτερη επίκαιρη ερώτηση δεύτερου κύκλου, με αριθμό 147/5.12.2006 του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη, προς τους Υπουργούς Ανάπτυξης και Αγροτικής Ανάπτυξης και Τροφίμων, σχετικά με το κλείσιμο του Αγροτικού Συνεταιρισμού Καινούργιου Αιτωλοακαρνανίας από τον πλειστηριασμό περιουσιακών στοιχείων λόγω δανείων από την Α.Τ.Ε., διαγράφεται και θα επανακατατεθεί. 
      Ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας):  Εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η με αριθμό 27/8.11.2006 επερώτηση των Βουλευτών του ΠΑ.ΣΟ.Κ. κ.κ. Παρασκευής (Εύης) Χριστοφιλοπούλου, Ροδούλας Ζήση, Θεοχάρη Τσιόκα, Μιχαήλ Καρχιμάκη, Παναγιώτη Αντωνακόπουλου, Μιλτιάδη Βέρρα, Λεωνίδα Γρηγοράκου, Αριστείδη Μουσιώνη, Έκτορα Νασιώκα, Αικατερίνης Περλεπέ-Σηφουνάκη, Αναστασίας Συλβάνας Ράπτη, Εμμανουήλ Σκουλάκη, Εμμανουήλ Στρατάκη, Στέφανου Τζουμάκα, Αθανασίου Τσούρα, Εμμανουήλ Φραγκιαδουλάκη, Χρήστου Χάιδου, Αναστασίου Χωρέμη, Ανδρέα Φούρα, Μαρίας Δαμανάκη προς τους Υπουργούς Απασχόλησης και Κοινωνικής Προστασίας και Μεταφορών και Επικοινωνιών, σχετικά με τις εργασιακές σχέσεις στις Δ.Ε.Κ.Ο.. 
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας, κ. Σταύρου, ορίζει Κοινοβουλευτικό Εκπρόσωπο τον κ. Βαρβιτσιώτη.
      Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει Κοινοβουλευτικό Εκπρόσωπο τον Βουλευτή, κ. Λεβέντη.
      Κοινοβουλευτικός εκπρόσωπος από την πλευρά του ΠΑ.ΣΟ.Κ. θα είναι ο κ. Παπαϊωάννου του οποίου ευχόμαστε και καλή επιτυχία στα νέα του καθήκοντα.
      Το λόγο έχει η πρώτη επερωτώσα συνάδελφος, κ. Δαμανάκη.
      ΜΑΡΙΑ ΔΑΜΑΝΑΚΗ: Κύριοι Βουλευτές, η Αξιωματική Αντιπολίτευση προτάσσει για συζήτηση την επερώτηση που αφορά στις εργασιακές σχέσεις που υπάρχουν και γενικότερα στην κατάσταση, στις δημόσιες επιχειρήσεις και τους οργανισμούς.
      Ο λόγος που δίνουμε αυτήν τη βαρύτητα σ’ αυτές τις δημόσιες επιχειρήσεις και οργανισμούς είναι επειδή πιστεύουμε ότι μπορούν να αποτελέσουν ένα σοβαρό μοχλό, ένα σοβαρό παράγοντα βιώσιμης ανάπτυξης αλλά και κοινωνικής συνοχής. Πιστεύουμε ότι μπορούν να παράγουν κοινωφελές έργο και μπορούν να ανεβάσουν την ποιότητα της ζωής του πολίτη. Ο τελικός κριτής, φυσικά, της αποδοτικότητάς τους και της επιτυχίας τους είναι ο πολίτης. Για το ΠΑ.ΣΟ.Κ. αυτό είναι το κριτήριο με βάση το οποίο κρίνει και τα όσα συμβαίνουν στις Δ.Ε.Κ.Ο., όσα συνέβαιναν και όσα συμβαίνουν σήμερα. 
      Είναι ο πολίτης ωφελημένος από τη λειτουργία τους; Αυτό είναι το κριτήριο. Και επειδή ακούμε και διάφορα τις τελευταίες μέρες με βάση τις νεοφιλελεύθερες εμμονές και ιδεοληψίες της Κυβέρνησης, θέλω να διαβεβαιώσω την Εθνική Αντιπροσωπεία και τον ελληνικό λαό ότι εμείς κρίνουμε τα όσα συμβαίνουν στις Δ.Ε.Κ.Ο., επαναλαμβάνω, με βάση το κατά πόσο ωφελείται ο πολίτης και η αναπτυξιακή πορεία της χώρας. Και τα αιτήματα των εργαζομένων στις δημόσιες επιχειρήσεις και οργανισμούς τα εντάσσουμε σε μια τέτοια λογική. Αλλά όπως θα αποδείξουμε στη συνέχεια, η πορεία των δημοσίων επιχειρήσεων και οργανισμών με την Κυβέρνηση της Νέας Δημοκρατίας όχι μόνο δεν ωφελεί τον πολίτη, αλλά είναι σε βάρος και των υπηρεσιών που παρέχονται στους πολίτες, αλλά και του δημοσίου συμφέροντος γενικότερα.
      Κύριοι Βουλευτές, τι ακούσαμε από τη Νέα Δημοκρατία όταν έγινε Κυβέρνηση; Όταν έγινε Κυβέρνηση, σε σχέση με τις δημόσιες επιχειρήσεις και οργανισμούς, ακούσαμε μονότονα ότι ο δημόσιος χαρακτήρας τους δεν συμβιβάζεται με την παραγωγικότητα, με την αποτελεσματικότητα, την ποιότητα των υπηρεσιών στους πολίτες. Ακούσαμε μονότονα ότι η ιδιωτικοποίηση είναι η λύση για όλα τα προβλήματα που υπάρχουν στις δημόσιες επιχειρήσεις και οργανισμούς. 
      Κύριοι Βουλευτές, μιλούμε για μια δογματική μονομέρεια που ανάγεται πραγματικά σε περασμένες δεκαετίες. Σε όλη την Ευρώπη σήμερα συζητείται με πολύ σοβαρότητα το κατά πόσο η συμμετοχή του δημοσίου στις δημόσιες επιχειρήσεις και οργανισμούς και ως ποιο βαθμό είναι προς όφελος του δημοσίου συμφέροντος. Αυτές οι ιδεοληψίες, γενικώς, για την ιδιωτικοποίηση των δημοσίων επιχειρήσεων και οργανισμών ανάγονται στην εποχή της Θάτσερ και έχουν ξεπεραστεί ακόμα και στη Μεγάλη Βρετανία όπου σήμερα ακόμα και το Συντηρητικό Κόμμα συζητά πολύ σοβαρά το κατά πόσο η ιδιωτικοποίηση των συγκοινωνιών, ιδιαίτερα των σιδηροδρομικών συγκοινωνιών βοήθησε και μάλιστα ευνόησε την ασφάλεια αυτών των συγκοινωνιών. Σ’ όλη την Ευρώπη, επαναλαμβάνω, οι συζητήσεις είναι σε αντίθετη κατεύθυνση. Βεβαίως επαναλαμβάνω, για το ΠΑ.ΣΟ.Κ. το κριτήριο δεν είναι η κρατική ιδιοκτησία. Το κριτήριο είναι κάθε φορά το κατά πόσο εξασφαλίζεται το δημόσιο συμφέρον, κατά πόσο προστατεύονται τα συμφέροντα του δημοσίου, κατά πόσο εν τέλει εξυπηρετείται ο πολίτης. Και ένα έχω να πω με βεβαιότητα, ότι η ιδεολογική μονομέρεια της Νέας Δημοκρατίας που λέει ότι όλα αυτά εξασφαλίζονται μόνο αν οι επιχειρήσεις ανήκουν στον ιδιωτικό τομέα, είναι εντελώς λαθεμένη. Έχουμε πολλά παραδείγματα και στην Ευρώπη και στην Ελλάδα δημοσίων επιχειρήσεων και οργανισμών που με τον έλεγχο του δημοσίου, που με δημόσιο μάνατζμεντ έχουν επιτελέσει θαύματα. Και επομένως αυτή η λογική της Νέας Δημοκρατίας είναι, πραγματικά, εκτός πραγματικότητας.
      Ας δούμε, λοιπόν, τι έκανε η Νέα Δημοκρατία με βάση αυτήν τη λογική της. Αφού, λοιπόν, ακούσαμε όλα αυτά τα διάφορα για την ιδιωτικοποίηση και τα θαύματα που πρόκειται να επιτελέσει η Νέα Δημοκρατία ψήφισε ένα νόμο. Το 2005 ψηφίσαμε τον περίφημο νόμο για τις δημόσιες επιχειρήσεις και οργανισμούς.
      Τι προέβλεπε αυτός ο νόμος; Αυτός ο νόμος προέβλεπε ότι οι δημόσιες επιχειρήσεις θα γίνουν περίπου ένας παράδεισος. Ακούσαμε ότι θα υπάρξουν οργανογράμματα, θα υπάρξουν οράματα, θα υπάρξουν πλάνα, θα υπάρξουν σχέδια, θα υπάρξει αξιοκρατία, θα υπάρξουν διάφορα, τα οποία είναι μόνο στη φαντασία των Υπουργών. 
      Τι είδαμε στην πράξη; Στην πράξη είδαμε μία πολιτική, η οποία κινείται σε δύο κατευθύνσεις, κύριοι Βουλευτές. Η πρώτη κατεύθυνση είναι η πλήρης απαξίωση των δημοσίων επιχειρήσεων με μόνο στόχο την πώληση. Η πώληση, όπως καταλαβαίνετε, γίνεται ευκολότερα όταν πέφτει το τίμημα, όταν πέφτει η αξία και η Νέα Δημοκρατία συνειδητά απαξιώνει τις δημόσιες επιχειρήσεις και οργανισμούς, προκειμένου να διευκολυνθεί στην πώληση τους. Από την άλλη, αυτό που είδαμε είναι μία έξαρση των πελατειακών σχέσεων. Οι δημόσιες επιχειρήσεις χρησιμοποιούνται ως λάφυρο από την Κυβέρνηση, προκειμένου να διοριστούν οι ημέτεροι, να εξυπηρετηθούν οι ημέτεροι, να προαχθούν οι ημέτεροι, να πληρωθούν οι ημέτεροι. 
      Και έρχομαι αμέσως να αποδείξω αυτά τα οποία λέω. Πριν απ’ όλα, θέλω να πω ότι μιλούν τα αποτελέσματα και τα αποτελέσματα είναι σαφή. Υπάρχει η έκθεση του προϋπολογισμού. Η ίδια η έκθεση του προϋπολογισμού του 2007 που καταθέσατε, κύριε Υπουργέ, λέει με μεγάλη σαφήνεια ότι τα ελλείμματα των Δ.Ε.Κ.Ο. το 2006 αυξήθηκαν σε σχέση με το 2005. Άκουσα πριν τον κύριο Υπουργό να λέει ότι δεν θέλει να κάνει μνημόσυνο και θέλω να τον βεβαιώσω ότι ούτε εμείς θέλουμε να κάνουμε μνημόσυνο, γι’ αυτό όλες οι συγκρίσεις θα γίνουν σε σχέση με την εποχή που κυβερνάει η Νέα Δημοκρατία. Έχετε τρία χρόνια Κυβέρνηση, θα πούμε τι κάνατε εσείς. Λέω, λοιπόν, από το 2007, το 2006, το 2005, Κυβέρνηση της Νέας Δημοκρατίας: Τα έσοδα το 2006 μειώθηκαν κατά 8,4%, οι ζημιές αυξήθηκαν 228% στις επιχειρήσεις που είναι εισηγμένες στο Χρηματιστήριο και 20% στις μη εισηγμένες. Αυτά είναι στοιχεία από τον προϋπολογισμό σας και αφορούν τα δικά σας πεπραγμένα. Ο προϋπολογισμός σας λέει ότι έχουμε νέες ζημιές 1,4 δισεκατομμύρια ευρώ και, όπως καταλαβαίνετε, όλα αυτά έχουν να κάνουν αποκλειστικά με τη διαχείριση της Νέας Δημοκρατίας.
      Είχαμε, λοιπόν, βελτίωση; Κάθε άλλο. Είχαμε μήπως βελτίωση στα θέματα της εξυπηρέτησης του πολίτη; Εξυπηρετείται καλύτερα ο πολίτης; Αυτό μακάρι να το δούμε, δεν το βλέπουμε πάντως. Να σας πω ένα παράδειγμα που είναι και στην επικαιρότητα; Έρχομαι στον Ο.Τ.Ε., τον οποίο πουλάτε όπως-όπως και θα έρθω και σ’ αυτό. Πώς εξυπηρετείται ο πολίτης σήμερα; 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Είναι Δ.Ε.Κ.Ο. ο Ο.Τ.Ε.; 
      ΜΑΡΙΑ ΔΑΜΑΝΑΚΗ: Θα έρθω στο αν είναι Δ.Ε.Κ.Ο.. Ο κ. Βουρλούμης τον θεωρεί Δ.Ε.Κ.Ο. και θα πω γι’ αυτό. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Ο κ. Βουρλούμης τον θεωρεί Δ.Ε.Κ.Ο.;
      ΜΑΡΙΑ ΔΑΜΑΝΑΚΗ: Θέλετε να μη με διακόπτετε, κύριε Βαρβιτσιώτη; Θα πάρετε όλες τις απαντήσεις στην ώρα σας. 
      Λέω, λοιπόν, θέλετε να δούμε τι γίνεται στον Ο.Τ.Ε.; Πριν, λοιπόν, από την περίφημη αναδιοργάνωση του Ο.Τ.Ε., την ιδιωτικοποίηση, τα θαύματα που θα συμβούν, πριν απ’ αυτό, ο πολίτης, εάν έκανε αίτηση για να βάλει τηλέφωνο, τον εξυπηρετούσαν αυθημερόν. Σήμερα πόσες μέρες περιμένει; Δέκα, είκοσι και τριάντα μέρες ανάλογα με την περίπτωση. Πριν από τα θαύματα της ιδιωτικοποίησης του Ο.Τ.Ε., έπαιρνε σύνδεση ADSL αυθημερόν. Πόσο περιμένει σήμερα; Και μήνες σε ορισμένες περιπτώσεις. Άρα ούτε ο πολίτης εξυπηρετείται καλύτερα. Επομένως, κύριοι Βουλευτές, θέλω να καταλήξω μ’ αυτά ότι η πολιτική της Νέας Δημοκρατίας που εκφράζεται με τη νεοδημοκρατική ιδεοληψία περί ιδιωτικοποίησης ούτε λύνει τα προβλήματα, ούτε εξυπηρετεί καλύτερα τους πολίτες, αντίθετα εξυπηρετεί αποκλειστικά και μόνο τον κομματικό μηχανισμό της Νέας Δημοκρατίας. 
      Ο Ο.Τ.Ε. είναι ένα παράδειγμα πολύ χαρακτηριστικό, διότι αυτό που παρακολουθούμε τις τελευταίες μέρες είναι το εξής: Η Κυβέρνηση, προκειμένου να τον υπάγει στο νόμο για τις Δ.Ε.Κ.Ο. -και έχει κατατεθεί σχετική τροπολογία από τους Υπουργούς στη Βουλή, η οποία θα συζητηθεί στο φορολογικό νομοσχέδιο- τον βγάζει ζημιογόνο, λέει, δηλαδή, όχι μόνο ότι είναι Δ.Ε.Κ.Ο., αλλά ότι είναι και ζημιογόνος Δ.Ε.Κ.Ο., προκειμένου να υπαχθεί στο νόμο και να αλλάξει μ’ ένα βίαιο τρόπο τις εργασιακές σχέσεις και το γενικό κανονισμό του προσωπικού. Ας δούμε, λοιπόν, ένα προς ένα τα επιχειρήματα της Κυβέρνησης. Είναι ζημιογόνος ο Ο.Τ.Ε.; Ο Ο.Τ.Ε., πράγματι, παρουσίασε ζημίες για πρώτη φορά το 2004, αλλά, βεβαίως, τότε είχε σηκώσει στη πλάτη του το τεράστιο κόστος των Ολυμπιακών Αγώνων της Αθήνας.
      Στο 2005 προκειμένου να βγει ζημιογόνος ο Ο.Τ.Ε περιέλαβε η Κυβέρνηση ολόκληρο το κόστος της εθελουσίας εξόδου των υπαλλήλων του Ο.Τ.Ε ύψους περίπου 1.000.000.000, το οποίο θα καταβληθεί σταδιακά μέχρι το 2012. Έκανε ο κ. Βουρλούμης την ταχυδακτυλουργία και το έβαλε όλο μέσα στο 2005 προκειμένου να βγει ο Ο.Τ.Ε ζημιογόνος. Και έβαλε μέσα και αυτό που τάχα πρόκειται να καταβάλει η Κυβέρνηση στο Τ.Α.Π.-Ο.Τ.Ε. εάν, βεβαίως, της το επιτρέψει η Ευρωπαϊκή Ένωση. Εμείς είχαμε προειδοποιήσει ότι η Ευρωπαϊκή Ένωση δεν θα το επιτρέψει αλλά ο κ. Βουρλούμης και ο κ. Αλογοσκούφης μας ειρωνευόντουσαν.
      Επιπλέον, φέτος τα στοιχεία του εννεάμηνου που έχουν δημοσιευθεί δείχνουν ότι ο Ο.Τ.Ε. έχει θεαματική κερδοφορία. Όμως η Κυβέρνηση, ταχυδακτυλουργικά και τον βγάζει Δ.Ε.Κ.Ο. και τον βγάζει ζημιογόνο προκειμένου να αλλάξει τις εργασιακές σχέσεις, προκειμένου να φέρει έναν κανονισμό της συμφοράς ώστε να μπορέσει να πουλήσει τον Ο.Τ.Ε.. Ο τελικός στόχος είναι η πώληση μισοτιμής. Δηλαδή ο κ. Αλογοσκούφης μετά την εκποίηση των «ασημικών της οικογένειας» για να θυμηθούμε το παρελθόν, ξεπουλάει τώρα και το ίδιο σπίτι της οικογένειας. Και όλα αυτά με αστείες δικαιολογίες για υψηλό κόστος και αντιπαραγωγικότητα. 
      Ακούμε αυτές τις τελευταίες ημέρες ότι ο Ο.Τ.Ε. έχει υψηλό κόστος. Τίποτα ψευδέστερο. Διαψεύδω ανοικτά την Κυβέρνηση, εδώ επίσημα. Να μας φέρει τα στοιχεία να το πει. Εδώ έχουμε στοιχεία που δείχνουν ότι ο Ο.Τ.Ε. είναι στον μέσο ευρωπαϊκό όρο όσον αφορά το κόστος των υπηρεσιών  του. Διαψεύδω την Κυβέρνηση όταν λέει ότι ο Ο.Τ.Ε. δεν έχει παραγωγικότητα. Έχει μια από τις κορυφαίες παραγωγικότητες στην Ευρώπη. Διαψεύδω την Κυβέρνηση όταν λέει ότι φταίνε οι εργαζόμενοι. Δηλαδή πέρυσι που η Κυβέρνηση έκανε συμφωνία με το συνδικάτο των εργαζομένων του Ο.Τ.Ε., ήταν καλοί οι εργαζόμενοι του Ο.Τ.Ε. και εφέτος ξαφνικά έγιναν μη συνεργαζόμενοι και αρνητικοί απέναντι στο μέλλον της επιχείρησης; 
      Άκουσα σήμερα τον κ. Βουρλούμη, να λέει προκλητικά ότι οι εργαζόμενοι βλάπτουν τον Ο.Τ.Ε.. Τον Ο.Τ.Ε. τον βλάπτει η Κυβέρνηση και η πολιτική της και ο ίδιος ο διοικητής που έχει ως μόνο στόχο την πτώση της χρηματιστηριακής αξίας του Ο.Τ.Ε. προκειμένου να πουληθεί φθηνότερα. Και να μην αναφέρω εδώ ότι, ουσιαστικά, η Κυβέρνηση λέει ότι πρέπει να την εξουσιοδοτήσουμε να ρυθμίσει όπως-όπως τις εργασιακές σχέσεις και να πουλήσει τον Ο.Τ.Ε, μετά από το σκάνδαλο της αγοράς της αλυσίδας «ΓΕΡΜΑΝΟΣ» από την διοίκηση του Ο.Τ.Ε., από τον κ. Βουρλούμη και από τον κ. Αλογοσκούφη και από τον κ. Λιάπη. –Όλοι είσαστε συνυπεύθυνοι, κύριε Γιακουμάτε, αφού είπατε ότι η Κυβέρνηση έχει ενιαία ευθύνη. Αυτή η ιστορία κόστισε στον Ο.Τ.Ε. περίπου 1.500.000.000 ευρώ. Και η αξία της αλυσίδας «ΓΕΡΜΑΝΟΣ» την άλλη ημέρα έπεσε αμέσως διότι βεβαίως η «ΤΙΜ» απεχώρησε από τον «ΓΕΡΜΑΝΟ» και ακούγεται ότι θα αποχωρήσουν και άλλοι. 
      Αυτά είναι τα πεπραγμένα μιας ιστορίας που αφορά μία Δ.Ε.Κ.Ο. η οποία δεν ήταν αποκλειστικά κρατική ιδιοκτησία. Είχε προχωρήσει στην μετοχοποίησή της, είχε αναπτύξει ένα σοβαρότατο έργο στα Βαλκάνια και αλλού, είχε την «COSMOTE» που ήταν μια κερδοφόρα επιχείρηση, είχε μια καλή συνεργασία με τους εργαζόμενους, είχε πρόοδο, έπαιζε ένα εξαιρετικό ρόλο στα Βαλκάνια και είχε δώσει στο δημόσιο, 1.000.000.000.000 δραχμές, την περασμένη δεκαετία.
      Όσον αφορά τις εργασιακές σχέσεις και τις πελατειακές εξυπηρετήσεις θα σας πω ένα –δυο στοιχεία και για τον Ο.Τ.Ε. και για άλλες επιχειρήσεις. Ο κ. Βουρλούμης ήρθε εδώ και ζήτησε να ψηφίσει η Κυβέρνηση την εθελούσια έξοδο από τον Ο.Τ.Ε.. Αφήνω το πόσο κόστισε. Αυτό όμως που είναι τραγελαφικό είναι ό,τι πολλούς απ’ αυτούς που έδιωξε με την εθελούσια έξοδο τους ξαναπήρε με απίστευτες συμβάσεις πολλών εκατομμυρίων ευρώ το χρόνο. Μήπως έχει μειωθεί το προσωπικό; Χίλιες προσλήψεις έχουν γίνει στον Ο.Τ.Ε. επί Κυβερνήσεως Νέας Δημοκρατίας και εννιακόσιες μέσω της θυγατρικής του Ο.Τ.Ε. της «Ο.Τ.Ε. –PLUS» και μάλιστα εκτός Α.Σ.Ε.Π. με μία προφορική συνέντευξη του τύπου «σας αρέσει το κτήριο του Ο.Τ.Ε.;» Τέτοια τους ρωτάνε.
      Μιλούμε για «γαλάζιο» παρακράτος. Μήπως είχαμε μείωση των διευθυντών και εξοικονόμηση δαπανών; Οι διευθυντές στον Ο.Τ.Ε. αυξήθηκαν και έγιναν τριάντα πέντε και εκατόν ογδόντα ένας οι υποδιευθυντές και, βεβαίως, το κόστος αυξάνεται συνεχώς. Ο Ο.Τ.Ε. είναι ένα χαρακτηριστικό παράδειγμα, αλλά δεν είναι το μόνο. 
      Να σας πω τι συμβαίνει στα ΕΛ.ΤΑ.; Στα ΕΛ.ΤΑ. υπάρχει παραδιοίκηση η οποία οδήγησε σε τραμπουκισμούς που έφεραν και το θάνατο ενός ανθρώπου. Τότε μας είπε η Κυβέρνηση  ότι θα ερευνήσει το θέμα, απευθύνθηκε στο ΠΑ.ΣΟ.Κ. και είπε να μη λαϊκίζουμε –ο συνδικαλιστής της Π.Α.Σ.Κ.Ε. έχασε τη ζωή του- και μας είπε ότι όλα θα μπουν σε τάξη. Και δεν είναι, βέβαια, το ΠΑ.ΣΟ.Κ. μόνο που καταγγέλλει στα ΕΛ.ΤΑ.. Θα σας καταθέσω καταγγελία της Δ.Α.Κ.Ε. όπου όσα λέει η Δ.Α.Κ.Ε. για τα ΕΛ.ΤΑ. είναι πολύ σοβαρότερα –αυτά που λέμε εμείς δεν είναι τίποτε μπροστά σ΄ αυτά που λέει η Δ.Α.Κ.Ε.- για την παραδιοίκηση και τον παραμηχανισμό που υπάρχει. Έγινε τίποτε μετά το θάνατο του ανθρώπου; Σας διαβεβαιώ ότι δεν έγινε απολύτως τίποτε. Όλα είναι όπως είχαν. Ο κ. Μιχαλόλιας ο οποίος είναι ο ηγέτης της παραδιοίκησης είναι εκεί. Υποτίθεται έγινε μια διοικητική εξέταση η οποία κάπου θα καταλήξει. Στο όνομα του ότι θα έχουμε ένορκη διοικητική εξέταση, δεν έχει γίνει καμιά απολύτως αλλαγή. 
      Θέλετε να σας πω τι γίνεται στον Ο.Σ.Ε.; Στον Ο.Σ.Ε., ουσιαστικά, έχουμε τόσο πολύ αυξήσει τους διευθυντές επί των ημερών της Νέας Δημοκρατίας η οποία θα εξυγίανε και θα έκανε … -όλοι, βέβαια, λειτουργούν στο συγκεκριμένο όροφο στα πλαίσια της παράγκας- που επιβαρύνεται ο Ο.Σ.Ε. με 3.000.000 ευρώ το χρόνο μόνο για τους μισθούς των παραπάνω διευθυντών. Πόσες είναι οι προσλήψεις στον προαστιακό σιδηρόδρομο; Πόσες είναι οι προσλήψεις που γίνονται στην εταιρεία του τραμ, η οποία ξαφνικά έγινε κερδοφόρος ώστε να κάνει προσλήψεις; Και όλες, βεβαίως, αυτές είναι προσλήψεις εκτός Α.Σ.Ε.Π.. Δεν είναι τυχαίο. 
      Να σας καταθέσω χαρτί της Δ.Α.Κ.Ε. –όχι δικό μας- που λέει στην Ε.ΘΕ.Λ. ότι ο προσωρινός διευθύνων σύμβουλος είναι ανίκανος να πραγματοποιήσει τα καθήκοντά του, ότι έχει συμβούλους με απολυτήριο δημοτικού, οι οποίοι δεν μπορούν καλά, καλά, να κάνουν τη δουλειά τους και όχι να συμβουλεύουν και να κάνουν διοικητικό έργο; 
      Το συμπέρασμα κύριοι Βουλευτές είναι ότι με βάση τα πεπραγμένα της Νέας Δημοκρατίας όχι μόνο δεν έχουμε εξυγίανση στις Δ.Ε.Κ.Ο. αλλά έχουμε το στήσιμο ενός «γαλάζιου» παραδιοικητικού μηχανισμού. Αυτό είναι βέβαιο και το έχουμε παντού. Και αποδεικνύεται εδώ ότι τα όσα ακούγαμε τότε για να ψηφιστεί ο συγκεκριμένος νόμος περί εξυγίανσης του κράτους του ΠΑ.ΣΟ.Κ. και άλλα συναφή δεν είχαν κανένα απολύτως στόχο που να έχει σχέση με το δημόσιο συμφέρον. Οι στόχοι, επαναλαμβάνω, ήταν δυο: Πελατειακοί μηχανισμοί οι οποίοι αποδεικνύονται τώρα και απαξίωση των υπηρεσιών προκειμένου να απολυθούν. 
      Αυτές οι ιδεοληψίες της Νέας Δημοκρατίας δεν εξυπηρετούν ούτε την εθνική οικονομία, ούτε τον καταναλωτή. Εμείς πιστεύουμε ότι οι δημόσιες επιχειρήσεις ασφαλώς, χρειάζονται σοβαρό μάνατζμεντ, ασφαλώς, χρειάζονται καλές εργασιακές σχέσεις, ασφαλώς χρειάζονται να δουν το ανταγωνιστικό περιβάλλον μέσα στο οποίο βρίσκονται, αλλά αυτά δεν θα γίνουν με τη μονόπλευρη προσήλωση στην πώληση, ούτε με τελικό κριτήριο τη χρηματιστηριακή τιμή της μετοχής. Θα γίνουν μ΄ ένα σοβαρό σχέδιο, μ΄ ένα σοβαρό μάνατζμεντ και με κοινωνικό έλεγχο και αυτή είναι η πρόταση του ΠΑ.ΣΟ.Κ. Ελπίζω ότι πολύ σύντομα θα έρθουμε να την εφαρμόσουμε!
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο επερωτών συνάδελφος κ. Θεοχάρης Τσιόκας. 
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, ακούγοντας την εισηγήτριά μας και βλέποντας τον Υπουργό, αναρωτήθηκα, κύριε Υπουργέ, πριν τρία χρόνια πως εμφανιζόσασταν ως Κυβέρνηση, ως κόμμα, λίγο καιρό πριν κερδίσετε τις εκλογές. Ήσασταν ντυμένοι Αγιοβασίληδες. Λόγω των Αγίων ημερών, που έρχονται σας το λέω. Δεν υπήρχε τίποτε που δεν είχατε υποσχεθεί. Αποδοχές, κοινωνικές ασφαλίσεις, υγεία, παιδεία, αγροτική οικονομία και πάνω απ’ όλα, κύριε Πρόεδρε, η Νέα Δημοκρατία υπόσχονταν επανίδρυση του κράτους. 
      Τρία χρόνια μετά, σήμερα –πάλι να θυμηθώ τις μέρες που έρχονται- σαν καλικάντζαροι κύριε Υπουργέ κρύβεστε. Κρύβεστε από τα πάντα, αλλά την ίδια ώρα σήμερα έχετε ξεδιπλώσει πλήρως την πολιτική σας που δεν είναι άλλη παρά η λαφυραγώγηση του κράτους. 
      Είστε η Κυβέρνηση που νομιμοποίησε τη λαφυραγώγηση του κράτους. Θυμάστε τι έλεγε ο κ. Καραμανλής πριν τρία χρόνια; Εξυγίανση των Δ.Ε.Κ.Ο., νέο πλαίσιο λειτουργίας. Τρία χρόνια μετά, ποιο είναι το αποτέλεσμα; «Γαλάζιες παράγκες» και εκποίηση της περιουσίας του ελληνικού λαού σε αγοραστές, οι οποίοι δεν δεσμεύονται για καμιά νέα επένδυση και καμιά νέα θέση εργασίας, αγοραστές για να τακτοποιήσετε τις δεσμεύσεις που αναλάβατε προεκλογικά. 
      Κύριε Υπουργέ, τρία χρόνια μετά, καλούμε όλη την Κυβέρνηση να μας απαντήσει, να μας πει μια Δ.Ε.Κ.Ο. που να έχει ένα έστω θετικό αποτέλεσμα από την ημέρα που αναλάβατε. Να μας πείτε μια από τις σαράντα εννιά Δ.Ε.Κ.Ο. Παρουσιάστε μας μια Δ.Ε.Κ.Ο. που να έχει θετικό αποτέλεσμα. Το αντίθετο γίνεται μάλιστα. Εκχωρείτε μια -μια τις Δ.Ε.Κ.Ο. στους αγοραστές, αδιαφορώντας αν μέσα από αυτό πουλάτε εργαλεία-κλειδιά για την αναπτυξιακή πορεία της χώρας.
      Γι’ αυτό, ακριβώς, σας κατηγορούμε. Πουλάτε τις επιχειρήσεις της ελληνικής κοινωνίας, της ελληνικής οικονομίας, πουλάτε την Ελλάδα για να τακτοποιήσετε υποχρεώσεις. Χρησιμοποιείτε τις Δ.Ε.Κ.Ο. για να ικανοποιήσετε τις «γαλάζιες παράγκες», για να φτιάξετε κομματικούς στρατούς.
      Το χειρότερο όμως είναι άλλο. Υποθηκεύετε το μέλλον, πουλάτε αναπτυξιακά εργαλεία. Έχετε θέσει υπό διωγμό την ελληνική παραγωγική βάση. Παραδείγματος χάρη, θα σας πω τι κάνετε τώρα με τον Ο.Τ.Ε. Μέσα από την πώληση, στην ουσία διώχνετε πάνω από εκατό ελληνικές επιχειρήσεις που δραστηριοποιούνται στα Βαλκάνια. Γιατί ποιος αγοραστής ξένος, θα συνεργαστεί μ΄ αυτές τις εταιρείες.
      Η Κυβέρνησή σας χρησιμοποίησε τον κ. Βουρλούμη ως άλλοθι για να απαξιώσει όχι μόνο τον Ο.Τ.Ε., -όπως σας ανέφερε η εισηγήτριά μας- αλλά και για να απαξιώσει ένα κρίσιμο εργαλείο-κλειδί για την ανάπτυξη της χώρας. Και όχι μόνο αυτό. Εισήγαγε και παλιομοδίτικες μεθόδους. 
      Ο Ο.Τ.Ε. για να εκλέξει ένα διευθυντή για να στελεχωθεί, έπρεπε με βάση τον υφιστάμενο κανονισμό να συνεδριάσει υπηρεσιακό συμβούλιο, να κάνει αξιολόγηση με βάση συγκεκριμένα χαρακτηριστικά. Τώρα, με το νέο σας νόμο, το νόμο για την λεγόμενη πλέον εξυγίανση των Δ.Ε.Κ.Ο., εσείς λέτε ότι θα αποφασίζει μόνος του ο διευθυντής. 
      Παλιότερα για να μπει κάποιος στον Ο.Τ.Ε. έπρεπε να συμμετέχει σε διαγωνισμό. Με το νόμο που προτείνει ο κ. Βουρλούμης, ο κ. Αλογοσκούφης, η Κυβέρνησή σας δεν χρειάζεται τίποτα. Χρειάζεται μόνο ένα βιογραφικό και μια συνέντευξη. Έτσι θα τους προσλαμβάνετε. Γεμίσατε την «Ο.Τ.Ε. PLUS» με δυόμισι χιλιάδες ανθρώπους τους οποίους τώρα «νοικιάζετε» στον Ο.Τ.Ε. για να δουλέψουν με φθηνά μεροκάματα.
      Απαξιώνετε, κρύβετε από τον Έλληνα πολίτη ότι με την πώληση του Ο.Τ.Ε. δεν θα έχει την δυνατότητα να φτάσει ποτέ το τηλέφωνο στην ακριτική περιοχή, στην περιφερειακή Ελλάδα. Και δεν είναι μόνο αυτό, το χειρότερο απ’ όλα είναι ότι στήσατε σ΄ όλες τις Δ.Ε.Κ.Ο. «γαλάζιες παράγκες» για να εξυπηρετήσετε τους κομματικούς στρατούς. 
      Εσείς στην Ολυμπιακή –την οποία δήθεν θα εξυγιαίνατε- δεν ορίσατε εποχικό διευθυντή στο Βελιγράδι, χωρίς κανένα κριτήριο και κανένα προσόν; Εσείς από ντροπή, δεν φέρνετε στη Βουλή για αξιολόγηση τον διευθύνοντα σύμβουλο της SERVICES, θυγατρική της Ολυμπιακής, γιατί δεν έχει τα τυπικά προσόντα. 
      Εσείς δεν ετοιμάζεστε τώρα να μας παρουσιάσετε στις Ολυμπιακές Αερογραμμές γενικό διευθυντή –το όνομα του οποίου διαρρέει στις εφημερίδες- που δεν έχει καν τα τυπικά προσόντα; Εσείς δεν είστε που ορίσατε τον απόστρατο κ. Μηχαλόλια να αμείβεται με μεικτές αποδοχές που ξεπερνούν αυτό που λέει ο νόμος σας κατά πολύ; Θα σας παρακαλούσαμε να μας καταθέσετε ποιες είναι οι αποδοχές. 
      Ακόμα, το πόρισμα για τη δράση των παραδιοικητικών μηχανισμών στα ΕΛ.ΤΑ. δεν έχει έρθει.  Πολλαπλασιάσατε τα έξοδα της διοίκησης. Και το χαρακτηριστικό παράδειγμα είναι άλλο, ότι στα πλαίσια του «γαλάζιου» κομματικού στρατού, κάνετε περίεργες αξιολογήσεις, μονομερείς. Οι παράγκες σας κάνουν αξιολογήσεις. 
      Για παράδειγμα:
      Απόφοιτος Α.Ε.Ι. με μεταπτυχιακά στα οικονομικά αξιολογήθηκε για τη θέση του οικονομικού ελεγκτή στα ΕΛ.ΤΑ. με μηδέν, ενώ «γαλάζιος» υποψήφιος, απόφοιτος λυκείου, με εκατό. Αυτό είναι δικό σας δημιούργημα, της τρίχρονης πορείας σας. Στελεχώσατε τις ταχυμεταφορές με την εκλογική σας πελατεία. 
Απαξιώνετε τις ταχυμεταφορές. Για να τα πουλήσετε ευκολότερα, βάλατε όλους όσους σας στήριξαν στις δημοτικές εκλογές. 
      Το χειρότερο απ’ όλα είναι αυτό που συμβαίνει στον Ο.Σ.Ε.. Στον Ο.Σ.Ε. η «παράγκα» ελέγχει τα πάντα. Σ’ αυτήν την «παράγκα» απείλησε να αυτοπυρποληθεί δικό σας στέλεχος, που πανηγύριζε όταν κερδίσατε τις εκλογές. Απείλησε να αυτοπυρποληθεί, γιατί δεν είναι μέσα στους εκλεκτούς. 
      Αυξήσατε στον Ο.Σ.Ε. τις θέσεις των διευθυντών από είκοσι σε τριάντα. Πολλαπλασιάσατε το κόστος και τώρα θα μας πείτε ότι τα ελλείμματα των Δ.Ε.Κ.Ο. οφείλονται σ΄ άλλους λόγους. Δεν οφείλονται. Μειώνετε και απαξιώνετε τις εταιρείες, για να τις πουλήσετε.
      Εσείς στην Ε.ΘΕ.Λ. δημιουργείτε όλα αυτά τα προβλήματα, τα οποία σας αναφέραμε με την εισηγήτριά μας. 
      Για όλους αυτούς τους λόγους, κύριε Υπουργέ, εμείς πιστεύουμε ότι αυτήν την ώρα έχετε τεράστια ευθύνη, όχι μόνο γιατί υποσχεθήκατε άλλα, όχι μόνο γιατί απαξιώνετε τις Δ.Ε.Κ.Ο. αλλά το χειρότερο απ’ όλα είναι ότι εκποιείτε αναπτυξιακά εργαλεία, πάνω στα οποία στήριζε και μπορεί να στηρίξει η Ελλάδα το νέο της ρόλο στην παγκοσμιοποιημένη οικονομία. Μ΄ αυτόν τον τρόπο όμως ο πολίτης και πολλαπλό κόστος θα πληρώνει, για να δεχθεί τις υπηρεσίες και χαμηλής ποιότητας υπηρεσίες θα αποδέχεται και εργασιακό μεσαίωνα θα δημιουργείτε. 
      Γι’ αυτούς τους λόγους, λοιπόν, εμείς δεν μπορούμε παρά να σας επαναλάβουμε αυτό που λέει ολόκληρη η ελληνική κοινωνία. Σας είδανε, σας γνωρίσανε. Δεν μπορείτε άλλο. Το γρηγορότερο δυνατό πρέπει να ανατραπεί αυτή η πολιτική. Και την ανατροπή αυτής της πολιτικής θα την κάνει ο ελληνικός λαός, μέσα από τις εκλογές που έρχονται. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιόκα.
      Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, είκοσι εννιά μαθητές και μαθήτριες και τρεις συνοδοί-καθηγητές του 3ου Επαγγελματικού Λυκείου Αγίων Αναργύρων.
      Τους καλωσορίζουμε. Τους ευχόμαστε «Καλή Επιτυχία» και τους ενημερώνουμε ότι παρακολουθούν συνεδρίαση κοινοβουλευτικού ελέγχου, όπου Βουλευτές του ΠΑ.ΣΟ.Κ. επερωτούν, ελέγχουν την Κυβέρνηση για πράξεις και παραλείψεις. Γι’ αυτό είναι αυτοί οι λίγοι Βουλευτές εδώ και ο αρμόδιος Υπουργός.  
      (Χειροκροτήματα απ’ όλες τις πτέρυγες της Βουλής)
      Το λόγο έχει ο συνάδελφος κ. Χάιδος.
      ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
      Κύριε Υπουργέ, όπως σ΄ όλες τις δραστηριότητες της ζωής έτσι και στις Δ.Ε.Κ.Ο. ανακύπτουν προβλήματα στη λειτουργία τους, τα οποία χρειάζονται διορθωτικές παρεμβάσεις για την αντιμετώπισή τους, προς όφελος όμως του κοινωνικού συνόλου και των στρατηγικών στόχων της πατρίδας μας για βιώσιμη ανάπτυξη. Αυτά τα προβλήματα εκμεταλλεύτηκε προσχηματικά η Νέα Δημοκρατία προεκλογικά, αυτήν την αναγκαιότητα επίλυσής τους χρησιμοποίησε προεκλογικά ο ίδιος ο Πρωθυπουργός, διακηρύττοντας ότι «απόφαση της Νέας Δημοκρατίας για όλες τις Δ.Ε.Κ.Ο. είναι να διασφαλιστεί ο κοινωνικός τους ρόλος και ο σεβασμός στο χρήμα του φορολογούμενου». Δεσμευόταν τότε, για εξυγίανση και νέο πλαίσιο λειτουργίας των Δ.Ε.Κ.Ο.. Υποσχόταν μια μεταρρύθμιση που έχει απόλυτη ανάγκη η οικονομία. Παράλληλα, εγγυόταν την ενίσχυση του εισοδήματος και την διατήρηση των κατοχυρωμένων δικαιωμάτων των εργαζομένων. 
      Τότε, βλέπετε, ήταν όλα εύκολα. Έφθαναν μόνο τα λόγια και οι λαϊκιστικές κορώνες, αρκούσαν οι καταγγελτικοί «κεραυνοί», για να παρασυρθούν οι πολίτες. Φορώντας τη μάσκα του Λούθηρου και κραδαίνοντας τη ρομφαία της κάθαρσης αποκρύψατε τις πραγματικές προθέσεις σας και κατορθώσατε να υφαρπάξετε την ψήφο του ελληνικού λαού. Όμως τώρα που ήρθε η ώρα των έργων, έπεσαν οι μάσκες της υποκρισίας και αποκαλύφθηκε το σκληρό πρόσωπο της Δεξιάς. Τώρα που τα φιλολαϊκά προσωπεία έλιωσαν οι πολίτες βλέπουν το αληθινό πορτραίτο της νεοφιλελεύθερης πολιτικής σας.  
      Οι εργαζόμενοι και οι πολίτες βιώνουν καθημερινά τις επιπτώσεις της ασυνέπειας, της ανακολουθίας και της πολιτικής εξαπάτησης από τη Νέα Δημοκρατία και οι δημόσιες επιχειρήσεις κοινής ωφέλειας αποτελούν αντιπροσωπευτικό παράδειγμα των συνεπειών αυτής της πολιτικής αντιμετώπισης από την Κυβέρνηση. 
      Συγκεκριμένα, τρία χρόνια μετά την ανάληψη της εξουσίας από τη Νέα Δημοκρατία, διαπιστώνεται περίτρανα ότι στις Δ.Ε.Κ.Ο. αντί για την εξυγίανσή τους και τον εξορθολογισμό των οικονομικών τους, τα χρέη μεγαλώνουν, ο δανεισμός διογκώνεται και οι ζημιές αυξάνονται. Επενδυτικά προγράμματα καθυστερούν ή περικόπτονται και ευρωπαϊκά κονδύλια χάνονται. Επισημαίνω χαρακτηριστικά ότι η Δ.Ε.Η. και τα ΕΛ.ΤΑ. από κερδοφόρες επιχειρήσεις μετατρέπονται σε ζημιογόνες, στον Ο.Σ.Ε. τα ανοίγματα διευρύνονται, η Ολυμπιακή οδηγείται σε αδιέξοδα και πτώχευση, ο Ο.Τ.Ε. ταλανίζεται από την κακοδιαχείριση.
      Η εθελουσία έξοδος κόστισε περισσότερο από ένα 1.000.000.000 ευρώ και η εξαγορά της «ΓΕΡΜΑΝΟΣ» περίπου 1.500.000.000 ευρώ. Το συνολικό έλλειμμα των σαράντα εννέα μεγαλύτερων Δ.Ε.Κ.Ο. μετά από μία περίοδο μείωσης έως το 2004 που κατέβηκε στα 900.000.000 ευρώ σήμερα πλησιάζει το 1.200.000.000 ευρώ. 
      Θα καταθέσω για τα Πρακτικά απόσπασμα από την εισηγητική έκθεση του προϋπολογισμού του 2007 που αποδεικνύει του λόγου το αληθές. 
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά τo προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αντί για διαφανείς αντικειμενικές και αξιοκρατικές προσλήψεις, αντί για μονιμοποίηση των συμβασιούχων που υποσχεθήκατε, στη πράξη ελάχιστοι συμβασιούχοι μονιμοποιήθηκαν οι υπόλοιποι απολύθηκαν –και μιλάω για τους συμβασιούχους των Δ.Ε.Κ.Ο.- ενώ με τη συνέντευξη και την κατάργηση του Α.Σ.Ε.Π. προσλήφθηκαν και προσλαμβάνονται στις Δ.Ε.Κ.Ο. από το «παράθυρο» χιλιάδες κομματικοί φίλοι της Κυβέρνησης.
      Αντί για περιορισμό της σπατάλης αυξήθηκαν κατά πολύ οι μισθοί των προέδρων, των διευθυνόντων συμβούλων, των μελών των διοικητικών συμβουλίων, των ειδικών συμβούλων τους και των διαφόρων υμετέρων παραγόντων. 
      Αναφέρω ενδεικτικά την περίπτωση του διευθύνοντος συμβούλου του οργανισμού ύδρευσης, ο οποίος σχεδόν διπλασίασε το μισθό του και τις μηνιαίες αποδοχές του οδηγού του διευθύνοντος συμβούλου του Η.Λ.Π.Α.Π. που αγγίζουν τις 5.000 ευρώ, την ώρα που ο μέσος εργαζόμενος στις Δ.Ε.Κ.Ο. αμείβεται από 1.000 έως 1.500 ευρώ μηνιαίως.
      Θα καταθέσω για τα Πρακτικά το ανάλογο δημοσίευμα που περιλαμβάνει και το εκκαθαριστικό. 
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά τo προαναφερθέν έγγραφο, τo οποίo βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Προφανώς ανταμείβεται ο άνθρωπος πλουσιοπάροχα για τη μακρά προϋπηρεσία του στη Δ.Α.Κ.Ε.. 
      Αντί για πάταξη της διαφθοράς, στη πράξη καθημερινά βλέπουν το φως της δημοσιότητας φαινόμενα αδιαφάνειας, ύποπτες συναλλαγές, σκοτεινές αναθέσεις και αλληλοκατηγορίες μεταξύ των ίδιων των στελεχών που διόρισε η Κυβέρνηση με βαριά υπονοούμενα. Υπενθυμίζω τις δημόσιες δηλώσεις του προέδρου και του διευθύνοντος συμβούλου της Δ.Ε.Η., οι οποίοι αποχώρησαν από τις θέσεις τους. Η δράση των κουμπάρων, των Χούπηδων και των άλλων εγκάθετων απασχολεί διαρκώς την κοινωνία, τα Μέσα Μαζικής Ενημέρωσης και τη δικαιοσύνη. Έτσι, η θέση της Ελλάδας στην παγκόσμια κατάταξη της διαφθοράς επιδεινώνεται, φθάνοντας φέτος στη δεύτερη χειρότερη θέση μεταξύ των είκοσι πέντε χωρών της Ευρωπαϊκής Ένωσης. Θα καταθέσω για τα Πρακτικά το σχετικό πίνακα.
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά τo προαναφερθέν έγγραφα, τo οποίo βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αντί για τη διασφάλιση των κατοχυρωμένων, θεσμοθετημένων δικαιωμάτων των εργαζομένων και την ενίσχυση του εισοδήματός τους που υποσχέθηκε η Κυβέρνηση, τώρα με το ν. 3429/2005 καταργεί τις συλλογικές συμβάσεις εργασίας και τη διαιτησία, περικόπτει τους μισθούς των υπαλλήλων, τους διαχωρίζει σε δύο κατηγορίες –παλαιούς και νέους- και μετατρέπει τους νέους σε ανθρώπινα πειραματόζωα προς όφελος  των νέων αφεντικών των Δ.Ε.Κ.Ο., οι οποίοι έχουν μόνο ένα Θεό, το κέρδος. 
      Οι νέοι κανονισμοί, όπως αυτός του Ο.Τ.Ε. που ήλθε για ψήφιση με τροπολογία, μας οδηγούν στον εργασιακό Μεσαίωνα και φέρνουν τη νέα βαρβαρότητα στο χώρο της δουλειάς. Θα υπενθυμίσω εδώ την ανάλγητη και απαράδεκτη συμπεριφορά του Ο.Τ.Ε., απέναντι σε ασθενή νεοπροσληφθείσα υπάλληλο στη Θεσσαλονίκη. 
      Αντί για νέο πλαίσιο σύγχρονης λειτουργίας, αντί για κανόνες αξιοκρατικής εξέλιξης και επιλογής για τις θέσεις ευθύνης, στη πράξη βλέπουμε τη συγκρότηση παραδιοικητικών μηχανισμών που απαρτίζονται από κομματικούς ινστρούκτορες και πρώην σταγονίδια, οι οποίοι αποφασίζουν για όλα τα ζητήματα των Δ.Ε.Κ.Ο., μοιράζοντας μεταξύ τους τα λάφυρα της εξουσίας. Θυμίζουν, με τις πρακτικές τους, τις μεθόδους παρακράτους και κάποιες φορές η δράση τους έχει οδυνηρές συνέπειες, όπως ο θάνατος του συνδικαλιστή των ΕΛ.ΤΑ.. Αυτή η κατάσταση προκαλεί φόβο και ανασφάλεια στους εργαζόμενους.
      Είναι, λοιπόν, πασίδηλο ότι η Κυβέρνηση εκτροχιάστηκε από το πρόγραμμα των προεκλογικών δεσμεύσεων για τις Δ.Ε.Κ.Ο. και μαζί με αυτή εκτροχιάζονται οι σιδηροδρομικοί συρμοί σφυρίζοντας με νόημα σε ιδιώτες, οι διοικήσεις των ταχυδρομείων δίνουν προτεραιότητα στα «γαλάζια σας γράμματα», τα φώτα της Δ.Ε.Η. σκοτεινιάζουν, στα λιμάνια επικρατεί οργή και αναταραχή, από τους χειρισμούς του Υπουργού Εμπορικής Ναυτιλίας, όλος ο Ο.Τ.Ε. χαρίζεται με πραξικοπηματική τροπολογία σε ιδιώτες. Οι υπηρεσίες των Δ.Ε.Κ.Ο. διαρκώς υποβαθμίζονται, ενώ αντιθέτως οι αυξημένοι λογαριασμοί τους έγιναν βρόγχος για τα βαλάντια των νοικοκυριών.
      Σας ενημερώνω, κύριε Υπουργέ, ότι πολλοί καταναλωτές άρχισαν να κόβουν το σταθερό τηλέφωνο, γιατί δυσκολεύονται οικονομικά.
      Από τα παραπάνω αποκαλύπτεται ότι οι Δ.Ε.Κ.Ο. μετατράπηκαν, με βάση τα αρχικά τους σε «Δίκτυα Εξυπηρέτησης Κομματικών Οργανώσεων» της Νέας Δημοκρατίας. Ταυτόχρονα η πραγματικότητα διαστρεβλώνεται, η προσφορά τους απαξιώνεται και οι εργαζόμενοι κατασυκοφαντούνται με στόχο την αδιαφανή παραχώρησή τους στους φίλα προσκείμενους στην Κυβέρνηση οικονομικά ισχυρούς παράγοντες.
      Όσο και αν προσπαθεί όμως η Κυβέρνηση να δικαιολογήσει αυτές τις επιλογές, χαρακτηρίζοντας τους εργαζόμενους στις Δ.Ε.Κ.Ο. «επιβάτες κρουαζιερόπλοιου», σύμφωνα με τον κ. Βουρλούμη και απαξιώνοντας τον κοινωνικό τους ρόλο και την προσφορά τους, όσο και αν καλλιεργεί την ψευδαίσθηση ότι η εκχώρησή τους σε ιδιώτες θα ωφελήσει τους καταναλωτές, δεν πείθει κανέναν. 
      Η διεθνής εμπειρία αποδεικνύει αυτό που οι πολίτες γνωρίζουν: ότι η διαχείριση των βασικών κοινωνικών αγαθών αποτελεί τομέα στρατηγικής σημασίας για την κοινωνική συνοχή και την πραγματική πρόοδο. Η παροχή νερού και ρεύματος, η μετακίνηση και η επικοινωνία δεν είναι ζημιά. Είναι ανάγκη, είναι προτεραιότητα. Αυτήν την ανάγκη δεν θέλετε και δεν μπορείτε εσείς να ικανοποιήσετε, γιατί διέπεστε από παλαιοδεξιά νοοτροπία και νεοφιλελεύθερες αντιλήψεις. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Μεταβάλλετε τον ευρύτερο δημόσιο τομέα σε ιδιωτικό με εργοδότη την Κυβέρνηση και χαρίζετε δημόσια περιουσία σε ιδιώτες με αδιαφανείς διαδικασίες. Όμως, οι εργαζόμενοι, οι φορείς, οι πολίτες και οι καταναλωτές βλέπουν, κρίνουν, συγκρίνουν, αποδοκιμάζουν και αντιδρούν. 
      Και θα σας αποδοκιμάσουν στις επόμενες εκλογές, όπως το 1993, όταν εφαρμόσατε την ίδια πολιτική. Θα ξαναδώσουν πάλι την εντολή διακυβέρνησης της χώρας στο ΠΑ.ΣΟ.Κ. για να κάνει, μέσα από διάλογο με τους εργαζόμενους, τους φορείς και την κοινωνία, τις απαραίτητες μεταρρυθμίσεις στις Δ.Ε.Κ.Ο. με συναίνεση, προς όφελος του κοινωνικού συνόλου, της βιώσιμης ανάπτυξης και της πραγματικής προόδου της πατρίδας μας. Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Χάιδο.
      Το λόγο έχει ο κ. Μουσιώνης.
      ΑΡΙΣΤΕΙΔΗΣ ΜΟΥΣΙΩΝΗΣ: Ευχαριστώ, κύριε Πρόεδρε.
      Κύριε Υπουργέ, η επερώτηση μας είναι σαφέστατη και θα θέλαμε στη συνέχεια σαφέστατη απάντηση και από εσάς. Απλώς για το Σώμα επαναλαμβάνω τον τίτλο της επερώτησης «Απαξίωση του ανθρώπινου δυναμικού και των εργασιακών σχέσεων στις Δ.Ε.Κ.Ο. και μετατροπή τους σε όχημα του κομματικού κράτους και της ευνοιοκρατίας».
      Η προλαλήσασα συνάδελφος εισηγήτρια και οι προλαλήσαντες συνάδελφοι, με ιδιαίτερη σαφήνεια τοποθετήθηκαν μέχρι στιγμής στα όσα συμβαίνουν μέχρι σήμερα στις σαράντα εννέα Δ.Ε.Κ.Ο..
      Είχατε πει -και αυτό πλέον δεν ενδιαφέρει τον ελληνικό λαό- προεκλογικά κάποια πράγματα, σε ό,τι αφορά το ρόλο των Δ.Ε.Κ.Ο. και την ανάγκη που έχει σήμερα η ελληνική οικονομία, αλλά και η ελληνική κοινωνία από τα προϊόντα και τις υπηρεσίες τους. Φαίνεται ότι άλλα εννοούσατε, γιατί η μέχρι τώρα πορεία σας, τα τρία χρόνια που έχετε πλέον ως ιστορία, δείχνει άλλα πράγματα.
      Επικαλεστήκατε τον όρο μεταρρύθμιση. Η μεταρρύθμιση δεν είναι μια λέξη. Είναι μια νέα κατάσταση η οποία ορίζεται με βάση το όφελος που προκύπτει για τους πολλούς, για την κοινωνία, για τους πολίτες και βέβαια για τις επιχειρήσεις εκείνες, το παραγωγικό κομμάτι της ελληνικής οικονομίας που θέλει κανόνες στην αγορά, που θέλει το μέγιστο δυνατό όφελος, δηλαδή το καλύτερο προϊόν, την καλύτερη υπηρεσία στη χαμηλότερη δυνατή τιμή.
      Η αντίληψη η οποία σας διαπερνά και πλέον με ιδιαίτερη συνέπεια υπηρετείτε, είναι ότι βλέπετε τις Δ.Ε.Κ.Ο., σε ό,τι αφορά τον κοινωνικό τους ρόλο, ως ένα βαρίδι όσον αφορά την οικονομική ανάπτυξη, δηλαδή την οικονομική μεγέθυνση. Εδώ είναι η μεγάλη μας διαφορά και τώρα ο Έλληνας πολίτης, ο ελληνικός λαός αντιλαμβάνεται πάρα πολύ καλά με όρους συγκεκριμένους, χειροπιαστούς, τι έκανε το ΠΑ.ΣΟ.Κ. τα προηγούμενα χρόνια διακυβέρνησης της χώρας και τι κάνει σήμερα η Νέα Δημοκρατία.
      Εσείς, κύριε Υπουργέ αντιλαμβάνεστε το προϊόν το οποίο οφείλουμε να δώσουμε σε όσους δεν έχουν να πληρώσουν γιατί δεν έχουν εισόδημα, ως βαρίδι για την ανάπτυξη της οικονομίας. Εμείς λέμε -και εδώ θα ήθελα να σταθώ όπως είπε πολύ συγκεκριμένα η εισηγήτρια μας, για την ιδεοληψία που χαρακτηρίζει τη Νέα Δημοκρατία σε όλες τις πολιτικές θέσεις και λειτουργίες, σε ό,τι αφορά τη θεοποίηση των ιδιωτικοποιήσεων- πως τα νέα δεδομένα στη σημερινή Ευρώπη των δεκαπέντε –όχι των είκοσι πέντε- είναι συγκεκριμένα σχήματα επιχειρηματικά, επιχειρησιακά και διαρθρώνονται μαζί με τις εγχώριες παραγωγικές δυνάμεις, με τις ντόπιες παραγωγικές δυνάμεις, σε μια σειρά οικονομικών βάσεων, όπως είναι το χρηματοπιστωτικό, οι τράπεζες, οι επικοινωνίες, οι μεταφορές και οι χώροι και δράσεις κοινής ωφελείας. Αυτό που είναι κοινή αντίληψη -και πρέπει πλέον να το δούμε με ιδιαίτερη σαφήνεια και καθαρότητα- είναι ότι ένας επιχειρηματίας πάει εκεί που υπάρχει κέρδος. Εμείς πρέπει να πάμε εκεί που υπάρχουν ανάγκες.
      Σήμερα –και έχει τεράστια σημασία- απαξιώνοντας τον τρόπο με τον οποίο λειτουργούν οι Δ.Ε.Κ.Ο., στην ουσία υποβαθμίζετε το παραγόμενο προϊόν, τις παραγόμενες υπηρεσίες.
      Θέλω να πω με λίγα λόγια, κύριε Υπουργέ, ότι έχουμε καταγγείλει πάρα πολλές φορές, εδώ και δυόμισι χρόνια, τη σημερινή Κυβέρνηση, γιατί καταστρατηγεί αυτό το οποίο έχει ως σημαία, δηλαδή την αξιοκρατία. Και βλέπουμε να βάζετε σε κρίσιμες θέσεις-κλειδιά σε όλες τις Δ.Ε.Κ.Ο. στελέχη, τα οποία δεν έχουν τα τυπικά προσόντα.
      Δεύτερον, βλέπουμε σε συγκεκριμένους οργανισμούς και υπηρεσίες διευθυντικά στελέχη –πάλι με όρους καθαρά κομματικούς- να έχουν πολλαπλάσιες αποδοχές απ’ αυτές που εσείς κατηγορούσατε, όταν βρισκόσασταν στην Αντιπολίτευση. 
      Τρίτον και σημαντικότερο είναι ότι βλέπουμε κάποιους να μην εισπράττουν σήμερα με όρους ανταγωνιστικότητας και καθολικότητας. Και οι πολίτες, αλλά και οι επιχειρήσεις εκείνες που θέλουν να υπάρχουν κανόνες στην αγορά και νόμοι ανταγωνισμού και να λειτουργούν χωρίς στρεβλώσεις και παραμορφώσεις, δυστυχώς, δεν βοηθιούνται προς αυτήν την κατεύθυνση από τον τρόπο με τον οποίο λειτουργείτε μέχρι σήμερα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω, κύριε Πρόεδρε, γιατί θέλω να κρατήσω τη δευτερολογία μου.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Μουσιώνη.
      Η κ. Ράπτη ή μάλλον η κ. Συλβάνα Ράπτη έχει το λόγο, γιατί έχουμε και άλλη κ. Ράπτη και πρέπει να το διαχωρίζουμε.
      ΣΥΛΒΑΝΑ ΡΑΠΤΗ: Εγώ, κύριε Πρόεδρε, είμαι η Συλβάνα Ράπτη του ΠΑ.ΣΟ.Κ., της Α΄ Αθήνας.
      ΠΡΟΕΔΡΕΥΩΝ (Γεώργιος Σούρλας): Πλήρης ταυτότητα!
      ΣΥΛΒΑΝΑ ΡΑΠΤΗ: Έτσι, για να μην ξεχνιόμαστε.
      Κύριε Πρόεδρε, κυρίες και κύριοι συνάδελφοι, έχω τρεις σελίδες στα χέρια μου. Δεν είναι η ομιλία μου ούτε είναι σημειώσεις συνεργατών μου. Είναι ομιλία τριών σελίδων του κ. Παναγή Βουρλούμη, τον Ιούνιο του 2006. Ο Παναγής Βουρλούμης –αν δεν απατώμαι- είναι Πρόεδρος και Διευθύνων Σύμβουλος του Ο.Τ.Ε.. 
      Η ομιλία του έχει τίτλο «Η ζωή σε μία μεγάλη ελληνική Δ.Ε.Κ.Ο.». Λέει διάφορα. Δεν θα τα διαβάσω όλα, αλλά θα πάρω αυτά που πραγματικά νομίζω ότι αξίζει τον κόπο να ειπωθούν. Ο κ. Βουρλούμης λέει πρώτα και κύρια ότι οι Δ.Ε.Κ.Ο. παίζουν ένα σημαντικό ρόλο στην οικονομία της χώρας μας και γενικότερα στη ζωή κάθε κατοίκου της. Εν συνεχεία, μ’ έναν περίεργο τρόπο λέει ότι ο ακριβής αριθμός των Δ.Ε.Κ.Ο. αποτελεί κρατικό μυστικό. 
      Έψαξα και εγώ και βρήκα ότι είναι σαράντα εννέα στον αριθμό –το ανέφεραν και οι συνάδελφοί μου, το γράφει και η ΚΑΘΗΜΕΡΙΝΗ, στις 26 Νοεμβρίου, μπορώ να το καταθέσω- και ασφαλώς με τις δυνατότητες που έχει ο Πρόεδρος και Διευθύνων Σύμβουλος του Ο.Τ.Ε., θα μπορούσε να βρει αυτό το κρατικό μυστικό. Αντιλαμβάνεστε ότι υπάρχει μία υπόνοια εδώ, μία ειρωνεία. 
      Λέει, λοιπόν, ο κ. Βουρλούμης ότι στις Δ.Ε.Κ.Ο., ο ακριβής αριθμός των οποίων αποτελεί κρατικό μυστικό, σιτίζονται –προσέξτε το ρήμα «σιτίζονται»- δεκάδες χιλιάδες ατόμων. Μιλάει για τους χιλιάδες εργαζόμενους στις Δ.Ε.Κ.Ο., απέναντι στους οποίους δεν έχει καμία αίσθηση σεβασμού, όταν αυτοί εργάζονται, για να έχει ο πολίτης τις υπηρεσίες που πρέπει. 
      ΜΑΡΙΑ ΔΑΜΑΝΑΚΗ: Τους θεωρεί οικόσιτα ζώα!
      ΣΥΛΒΑΝΑ ΡΑΠΤΗ: Μιλάει για τους εργαζόμενους αυτούς και ουσιαστικά λέει ότι τους κάνει χάρη. Μιλάει για τους εργαζόμενους αυτούς, οι οποίοι εργάζονται για να έχουμε εμείς τηλέφωνο, νερό, φως, να μπορούμε να στέλνουμε τα γράμματά μας, να μπορούμε να κυκλοφορούμε στην πόλη. Γι’ αυτούς τους εργαζόμενους μιλάει και λέει ότι σιτίζονται.
      Εν πάση περιπτώσει, το ξεπερνάω.
      Λέει ο κ. Βουρλούμης «για να ξεπεράσω τις δυσκολίες, αποφάσισα να παρομοιάσω τις Δ.Ε.Κ.Ο. μ’ ένα πλοίο, ένα κρουαζιερόπλοιο, ας πούμε». Αυτά τα λέει ο κ. Βουρλούμης. Δεν μας είπε το όνομα του κρουαζιερόπλοιου. Αντιλαμβάνεστε ότι πρόκειται περί ενός ονόματος που κουβαλάει τη μοίρα μαζί του, «ΤΙΤΑΝΙΚΟΣ».
      Συνεχίζει και λέει ότι οι συνθήκες ζωής στο κρουαζιερόπλοιο- Δ.Ε.Κ.Ο. είναι καλύτερες και πιο σίγουρες από τα σαπιοκάραβα της γραμμής, για παράδειγμα –αναφέρει ο κ. Βουρλούμης- το πλοίο «ΔΗΜΗΤΡΟΥΛΑ».
      Ήθελα να’ ξερα τι θα έλεγε ο κ. Αγούδημος αν είχε παρακολουθήσει αυτή την ομιλία του κ. Βουρλούμη! Και σημειώνω ότι το «ΔΗΜΗΤΡΟΥΛΑ» για να το κρατάει και να δίνει αγώνα να μη βγει από τις συγκοινωνίες ο κ. Αγούδημος, δίνει κέρδος. 
      ΜΑΡΙΑ ΔΑΜΑΝΑΚΗ: Και ο κ. Κεφαλογιάννης! 
      ΣΥΛΒΑΝΑ ΡΑΠΤΗ: Και ο κ. Κεφαλογιάννης, βοηθάει! 
      «Το «κρουαζιερόπλοιο Δ.Ε.Κ.Ο., λοιπόν…» συνεχίζει παρακάτω ο κ. Βουρλούμης, «…ταξιδεύει για το βόλεμα και την τέρψη του πληρώματος», των εργαζομένων που ανέφερα προηγουμένως. «Η μεταφορά και η εξυπηρέτηση των επιβατών είναι δευτερεύουσα και συμπτωματική υπόθεση». 
      Εδώ σημειώνω ότι υπάρχει ο αριθμός «134». Είναι ο αριθμός τον οποίο καλεί ο κάθε πολίτης αυτής της χώρας που θέλει να βάλει σταθερό τηλέφωνο στο σπίτι του. Δοκιμάστε να καλέσετε αυτό τον αριθμό και θα δείτε σε πόσες μέρες θα βάλετε σταθερό τηλέφωνο. Βέβαια, αυτό δεν το έκανε ο κ. Ρουσόπουλος, ο Κυβερνητικός Εκπρόσωπος, διότι σήμερα στο briefing, λέει: «Αρκεί να προσπαθούσε κάποιος να βάλει τηλέφωνο στο σπίτι του και θα θυμάται πόσα χρόνια περίμενε να το πάρει». Δεν το θυμάται, κύριε Ρουσόπουλε. Το ζει σήμερα με κυβέρνηση της Νέας Δημοκρατίας! 
      Στο briefing, ο κ. Ρουσόπουλος είπε και κάτι ακόμα. Είπε ότι η Νέα Δημοκρατία δεν κάνει τίποτα άλλο -με την τροπολογία που έφερε Παρασκευή βράδυ με κλειστή τη Βουλή ο κ. Αλογοσκούφης- παρά πράξη, την πολιτική για την οποία δεσμεύτηκε, ενώπιον των Ελλήνων πολιτών. Είχαμε σαφές πρόγραμμα, λέει. Το οποίο πρόγραμμα, ανέφερε τους τρόπους με τους οποίους πιστεύει ότι οι δημόσιες επιχειρήσεις, όπως ο Ο.Τ.Ε., μπορούν να λειτουργήσουν καλύτερα σ’ ένα ανταγωνιστικό περιβάλλον. Έχω εδώ τις συγκεκριμένες σελίδες του προγράμματος, στις οποίες μπορείτε να ανατρέξετε, δηλαδή τις σελίδες 41 και 31 του κυβερνητικού προγράμματος της Νέας Δημοκρατίας, έκδοση Φεβρουάριος του 2004. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Έχουμε, λοιπόν, ότι «στον τομέα των τηλεπικοινωνιών, στόχος του προγράμματός μας είναι, ποσοστό της συμμετοχής του κράτους στον Ο.Τ.Ε. να μεταβιβαστεί, σε κατάλληλο χρόνο, ώστε η εταιρεία να λειτουργήσει στη νέα απελευθερωμένη αγορά κ.λπ.». Το όλο μυστικό είναι ο «κατάλληλος χρόνος»! Αφού κάνουμε ερείπιο τον Ο.Τ.Ε., αφού φτάσουμε στην προεκλογική περίοδο, είναι πια ο «κατάλληλος χρόνος»! 
      Στο ίδιο πρόγραμμα, αναφέρεται στη σελίδα 40 το εξής: «Προϋποθέσεις για την επιτυχή αποκρατικοποίηση αποτελούν μεταξύ άλλων: η μεταβίβαση του ελέγχου υπό συνθήκες απόλυτης διαφάνειας». Πού είδατε τη διαφάνεια, κύριε Πρόεδρε, κυρίες και κύριοι συνάδελφοι, να τη δούμε και εμείς; Πώς γίνονται οι προσλήψεις στις Δ.Ε.Κ.Ο.; Βλέπουμε πώς γίνονται οι απολύσεις! Οι προσλήψεις δεν βλέπουμε πώς γίνονται! 
      Άλλη προϋπόθεση είναι «η διαφύλαξη των θέσεων απασχόλησης σε μακροχρόνια  βάση». Πρόκειται για το πρόγραμμα της Νέας Δημοκρατίας. Δεν πρόκειται για λόγια που λέει το ΠΑ.ΣΟ.Κ. ή οποιοδήποτε άλλο κόμμα. 
      Και θα σας πω και κάτι ακόμα. Επειδή είμαστε ένας λαός που ξεχνάμε εύκολα, θυμήθηκα –και σας καλώ να θυμηθούμε μαζί- πριν από ένα περίπου χρόνο, ήταν 30 Νοεμβρίου του 2005, ότι είχε γίνει μια εκπομπή στη Νέα Ελληνική Τηλεόραση, στη Ν.Ε.Τ.. Εκεί, ήταν ο κ. Αλογοσκούφης, ο αρμόδιος Υπουργός επί των Οικονομικών, ο οποίος είπε και διαβάζω ακριβώς: «Οι αλλαγές στις δημόσιες επιχειρήσεις δεν θίγουν τις συλλογικές συμβάσεις εργασίας, δεν υπάρχει πρόθεση από την πλευρά της Κυβέρνησης για απολύσεις και μειώσεις αποδοχών». 
      ΜΑΡΙΑ ΔΑΜΑΝΑΚΗ: Σαν ανέκδοτο! 
      ΣΥΛΒΑΝΑ ΡΑΠΤΗ: Ένα χρόνο μετά, Παρασκευή  βράδυ και με τη Βουλή κλειστή, ο κ. Αλογοσκούφης φέρνει μία  τροπολογία, η οποία λέει ότι το ποσοστό του δημοσίου στον Ο.Τ.Ε. πέφτει κάτω από το 33%. Ανατρέπει το εργασιακό καθεστώς των εργαζομένων, περικόπτει κοινωνικές παροχές και απελευθερώνει τις απολύσεις. Αντιλαμβάνεστε ότι μόλις παρακολουθήσατε το πιο σύντομο ανέκδοτο! «Ο λόγος μου συμβόλαιο»! Μιλάμε για την «Κυβέρνηση του είπα-ξείπα»! Και με το «είπα-ξείπα», ακούνε διάφοροι και λένε και ρωτούν: «Δ.Ε.Κ.Ο.. Τελικώς, τι είναι οι Δ.Ε.Κ.Ο.; Είναι δημόσιες επιχειρήσεις και οργανισμοί; Πού αντιστοιχεί το αρκτικόλεξο; Είναι δημόσιες επιχειρήσεις κοινού οφέλους; Κοινής ωφέλειας;». 
      Φοβούμαι πλέον, κυρίες και κύριοι συνάδελφοι και κύριε Πρόεδρε, ότι δεν είναι τίποτα απ’ αυτά. 
      Έχουμε δύο πράγματα να διαλέξουμε: Το αρκτικόλεξο αντιστοιχεί είτε σε δημόσιες επιχειρήσεις κατεστραμμένες ολοκληρωτικά είτε στο «δεν έχουμε κανένα όφελος». 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Ράπτη. 
      Το λόγο έχει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, αποτελεί καθοριστικό βήμα για τη μετεξέλιξη της οικονομίας μας, αλλά είναι και πυξίδα της κυβερνητικής μας πολιτικής η επίλυση των κρίσιμων προβλημάτων, που εσείς κληροδοτήσατε στη χώρα μας και ειδικά στον ιδιαιτέρως ευαίσθητο χώρο των Δ.Ε.Κ.Ο..
      Ο χώρος αυτός, που είχατε την καλοσύνη σήμερα να έρθετε εδώ να τον υπερασπιστείτε, είχε μετατραπεί επί των δικών σας ημερών και επί των δικών σας κυβερνήσεων σε μηχανισμό εξυπηρέτησης κομματικών συμφερόντων για το βόλεμα ημετέρων και θα σας το αποδείξω.
      Χρησιμοποιήσατε τις Δ.Ε.Κ.Ο. πολλά χρόνια ως όχημα και φορέα άσκησης κομματικής και πελατειακής, στενά εξουσίας. Εκμεταλλευτήκατε το ιερό δικαίωμα της εργασίας, εκμεταλλευτήκατε την αγωνία των ανέργων για δουλειά. 
      Κατ’ αρχάς, αποδιοργανώσατε και απαξιώσατε τις δημόσιες επιχειρήσεις κοινής ωφελείας. Αυτή η πολιτική σας ζημίωσε τους Έλληνες και στοίχισε στην οικονομία μας από το 1995 έως το 2004 πάνω από 8.000.000.000 ευρώ! 
      Ένα παράδειγμα: Το 2000 οι συνολικές ζημιές των μη εισηγμένων Δ.Ε.Κ.Ο. έφθαναν τα 409.000.000 ευρώ. Το 2004 οι ζημιές των εν λόγω Δ.Ε.Κ.Ο. έφθαναν τα 1.015 εκατομμύρια ευρώ. 
      Και επειδή τα χαρτιά μένουν και πρέπει να είστε πιο  προσεκτικοί, όταν εγκαλείτε την Κυβέρνηση, θα καταθέσω, κύριε Πρόεδρε, έναν πίνακα, που μαρτυρεί -είναι αδιάψευστος μάρτυρας- πόσο υποκριτικά το ΠΑ.ΣΟ.Κ. έχει στηρίξει πως αυξήσαμε τα χρέη στις Δ.Ε.Κ.Ο..
      Κυρία Δαμανάκη, σύμφωνα με τον πίνακα, το 1999 τα τοκοχρεολύσια ήταν 305.000.000 ευρώ. Το 2004 ήταν 689.000.000 ευρώ και το 2005 –ω, του θαύματος!- κάτι που μόνο το ΠΑ.ΣΟ.Κ. μπορεί να το κάνει, ήταν 1024,87 εκατομμύρια ευρώ. 
      ΜΑΡΙΑ ΔΑΜΑΝΑΚΗ: Να μας πείτε για το 2006!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και ερωτώ, κυρία Δαμανάκη: Το 2005, χωρίς να πάρουμε εμείς δάνειο, τι κάνατε; 
      ΜΑΡΙΑ ΔΑΜΑΝΑΚΗ: Εμείς ήμασταν κυβέρνηση το 2005; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Υποθηκεύσατε τις Δ.Ε.Κ.Ο. με θαλασσοδάνεια, τα οποία, κύριοι συνάδελφοι του ΠΑ.ΣΟ.Κ., έρχονται το 2005. 
      Καταθέτω τον πίνακα στα Πρακτικά της Βουλής προς γνώση και συμμόρφωση, ώστε, όταν κάνετε ερωτήσεις, να διαβάζετε. 
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά τον προαναφερθέντα πίνακα, ο οποίος έχει ως εξής: 
      (να μπει ο πίνακας)
      Αυτά τα λεφτά, κυρία Δαμανάκη, τα θαλασσοδάνεια του ΠΑ.ΣΟ.Κ. και ο πίνακας εδώ είναι αδιάψευστος μάρτυρας του πώς ακριβώς χρησιμοποιήσατε τις Δ.Ε.Κ.Ο.. 
ΜΑΡΙΑ ΔΑΜΑΝΑΚΗ: Το 2006 πόσο ήταν; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είναι η εξέλιξη των δανείων, κυρία Δαμανάκη. 
      ΜΑΡΙΑ ΔΑΜΑΝΑΚΗ: Αλήθεια; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Οι ζημιές είναι ένα παράδειγμα. 
      Θα αναφέρω ένα άλλο παράδειγμα. Αυτό το Πρακτικό είναι ενδιαφέρον να το διαβάσετε. 
      Ας πάρουμε τον Ο.Σ.Ε. με τον οποίο ασχοληθήκατε. Ξεχάσατε να μας πείτε ότι από το 1995 έως το 2004, χωρίς τους τόκους, τα χρέη ήταν στο 1,4 δισεκατομμύρια ευρώ. Άλλα τόσα ήταν από τους Ολυμπιακούς, 8.000.000.000 ευρώ. 
      Κύριοι του ΠΑ.ΣΟ.Κ., τόσα σας στοίχισαν τα προγράμματα για τον Ο.Σ.Ε. και την «Ολυμπιακή» επί των ημερών σας. Πικρή διαπίστωση και μεγάλη αλήθεια σήμερα είναι ότι πετάχτηκαν τα χρήματα του ελληνικού λαού σε ένα σύγχρονο «πίθο των Δαναΐδων», για να συντηρούνται οι υπερχρεωμένες και ελλειμματικές Δ.Ε.Κ.Ο..
      Σήμερα, όχι μόνο είστε εδώ, για να παριστάνετε τους τιμητές, αλλά θα έλεγα -αν μου επιτρέπετε- ότι τολμάτε να επικαλείστε άγνοια και μηδενική συμμετοχή στο φεουδαρχικό κομματικό μοντέλο νομής και άσκησης εξουσίας που εφαρμόσατε, επί δυο δεκαετίες περίπου, σε στρατηγείο όχι των Δ.Ε.Κ.Ο., αλλά της Χαριλάου Τρικούπη. 
      ΜΑΡΙΑ ΔΑΜΑΝΑΚΗ: Αυτό είναι μνημόσυνο. Είναι μνημόσυνο ή δεν είναι; 
      ΠΡΟΕΔΡΕΥΩΝ (Γεώργιος Σούρλας): Κυρία Δαμανάκη παρακαλώ πολύ μη διακόπτετε. Έχετε δικαίωμα δευτερολογίας, θα απαντήσει και ο Κοινοβουλευτικός σας Εκπρόσωπος. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Καμιά φορά χρειάζονται και τα μνημόσυνα. Η ιστορία διδάσκει, κυρία Δαμανάκη.
      Είναι αδιανόητο να θεωρείτε εαυτούς υπερασπιστές της διαφάνειας και της αξιοκρατίας σε ένα χώρο της οικονομίας που αλώσατε συνειδητά. Οι Δ.Ε.Κ.Ο. αποτελούν για το ΠΑ.ΣΟ.Κ την πιο χαρακτηριστική περίπτωση για τη μεγαλύτερη απόδειξη πλήρους κατάλυσης θεσμών και κανόνων που πρέπει να διέπουν ένα κράτος δικαίου. 
      Θέλω να ξεκαθαρίσω κάτι,  κυρία Δαμανάκη. Οι μόνοι που δεν φταίνε –το λέω προς πάσα κατεύθυνση είτε είναι διοικητές, είτε είναι στελέχη- είναι οι εργαζόμενοι. Και αυτοί δυστυχώς είναι θύματα των δικών σας επιδιώξεων που είκοσι χρόνια ρίξατε εκεί τις Δ.Ε.Κ.Ο..
      ΜΑΡΙΑ ΔΑΜΑΝΑΚΗ: Αλήθεια; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η Κυβέρνηση ευθύνεται για τη δική της πολιτική και δεν ευθύνεται για ότι  λέει ο καθένας και που το λέει. 
      Η Κυβέρνηση από την πρώτη στιγμή κατέστησε σαφές το πρόγραμμά της που εγκρίθηκε από τον ελληνικό λαό ότι η κατάσταση στο χώρο των Δ.Ε.Κ.Ο., όπως είχε διαμορφωθεί, δεν μπορούσε να συνεχιστεί άλλο. Το αντιλαμβάνεστε και εσείς οι ίδιοι, ότι όπως είχαν πάει τα πράγματα, δεν μπορεί να πληρώνει ο ελληνικός λαός τα ελλείμματα και να στερείται ο Έλληνας συνταξιούχος, ο άνεργος, ο χαμηλόμισθος, ο αγρότης, κοινωνικούς πόρους που  θυσιάζονται για να καλύπτονται ζημιές που δημιουργήθηκαν επί των δικών σας ημερών. 
      ΜΑΡΙΑ ΔΑΜΑΝΑΚΗ: Πόσο τα αυξήσατε τα ελλείμματα; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Με το ν. 3429 του 2005 προχωρήσαμε σε μία καθοριστική μεταρρύθμιση με στόχο την εξυγίανση των ζημιογόνων Δ.Ε.Κ.Ο., μέσα από μία συνεχή διαδικασία ανασυγκρότησης και εκσυγχρονισμού του τρόπου λειτουργίας. Θα σας αναφέρω πάλι ένα παράδειγμα,  κυρία Δαμανάκη. 
      ΜΑΡΙΑ ΔΑΜΑΝΑΚΗ: Πόσο πίσω θα πάμε τώρα;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μιλάω για το 2006, για τον αμαρτωλό Ο.Σ.Ε. κυρία Δαμανάκη. Τον ξέρετε καλά. 
      ΜΑΡΙΑ ΔΑΜΑΝΑΚΗ: Άντε να δούμε! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Θα σας αναφέρω λοιπόν ενδεικτικά την περίπτωση του Ο.Σ.Ε. όπου το πρώτο οκτάμηνο του 2006, κύριοι συνάδελφοι, οι επιβάτες αυξήθηκαν κατά 7,5%, οι εμπορευματικές  μεταφορές έχουν διπλασιαστεί σε σχέση με το 2004 και από τα 20.000.000 ευρώ πήγαν στα 40.000.000 ευρώ. Εδώ έχει υπογράψει ο Ο.Σ.Ε. συμφωνίες εκατομμυρίων ευρώ και στο εσωτερικό και στο εξωτερικό και θα εκτοξεύσουν αυτές οι συμφωνίες τα έσοδα του. Ταυτόχρονα προχωρούμε σε δομικές αλλαγές που θα καταστήσουν αυτές τις επιχειρήσεις ανταγωνιστικές και κυρίως ικανές να ανταποκρίνονται στο πρώτιστο ρόλο τους που είναι η εξυπηρέτηση του πολίτη με παροχή υπηρεσιών υψηλής ποιότητας.
      Για μας, κύριοι συνάδελφοι του ΠΑ.ΣΟ.Κ., η μεταρρύθμιση στο χώρο των Δ.Ε.Κ.Ο. δεν είναι ούτε  ευκαιριακή ούτε πρόκειται να  μείνει στο γράμμα του νόμου. Ο νόμος, κύριοι του ΠΑ.ΣΟ.Κ., θα εφαρμοστεί. Το ΠΑ.ΣΟ.Κ. ουδέποτε ανέλαβε τέτοια ευθύνη παρά το γεγονός ότι εσείς ψηφίσατε το νόμο για την εξυγίανση των ζημιογόνων Δ.Ε.Κ.Ο.. Ήταν συνειδητή  επιλογή σας κυρίες και κύριοι του ΠΑ.ΣΟ.Κ. υπό τον φόβο του πολιτικού κόστους να μεταθέσετε το πρόβλημα για τα επόμενα χρόνια αδιαφορώντας για το κόστος των επιλογών σας, που το πληρώνει σήμερα ολόκληρος ο ελληνικός λαός. 
      Εδώ θα ήθελα να σας θυμίσω κάτι. Και σας ερωτώ. Ο ν. 2579, άρθρο 31 είναι του ΠΑ.ΣΟ.Κ. ναι ή όχι; Γιατί έχουμε χάσει  και τα αυτονόητα εδώ. Τον ψήφισε τον νόμο αυτό η ελληνική Βουλή, ναι ή όχι; Τότε τι πιστεύατε; 
      Να σας πω αυτολεξεί, κύριοι συνάδελφοι του ΠΑ.ΣΟ.Κ., τι έλεγε ο νόμος. Έλεγε λοιπόν ο νόμος του ΠΑ.ΣΟ.Κ.: «δημόσιες επιχειρήσεις και οργανισμοί που εμφανίζουν αρνητικά οικονομικά αποτελέσματα, βρίσκονται σε φάση εξυγίανσης οφείλουν να προβούν σε αλλαγές οι οποίες πρέπει να ολοκληρωθούν εντός προθεσμίας έξι μηνών». Αυτό είναι νόμος ΠΑ.ΣΟ.Κ.. Εάν για οποιοδήποτε λόγο, έλεγε το ΠΑ.ΣΟ.Κ. στο νόμο που ψήφισε, οι παραπάνω προθεσμίες παρέλθουν άπρακτες, οι ως άνω αλλαγές γίνονται με νόμο κυρία Δαμανάκη. Αυτό λέγατε όταν κυβερνούσατε. Εμείς τολμήσαμε. Και εκεί που εσείς αποτύχατε με το ν. 3429 δημιουργούμε το θεσμικό πλαίσιο που όπως είναι γνωστό εξυγιαίνει, περιορίζει το ευρύτερο δημόσιο τομέα, θέτει βάσεις για να μην είναι ανεξέλεγκτη η δημιουργία ελλειμμάτων και ένα σωρό άλλα πράγματα. 
      Έρχομαι τώρα στο Α.Σ.Ε.Π.. 
      Είναι τουλάχιστον πολιτικά αφελές να μας εγκαλείτε για κατάργηση των κανόνων διαφάνειας και αξιοκρατίας στις προσλήψεις, όταν γνωρίζετε πολύ καλά ότι κάθε πρόσληψη στις μη εισηγμένες είναι, απόλυτα, με το σύστημα Α.Σ.Ε.Π., στις δε άλλες που είναι με επιλογή, πάλι είναι με το Α.Σ.Ε.Π.. 
      Έχουμε έλεγχο σε όλες και τις εισηγμένες και τις μη εισηγμένες μόνο από τον Α.Σ.Ε.Π.. Τέτοιες διαδικασίες αλήθεια πότε εμφανίστηκαν, πότε εφαρμόστηκαν; Επιδιώξατε να έχετε τις Δ.Ε.Κ.Ο. κάτω από απόλυτο έλεγχο, προκειμένου να πετύχετε τις παλιές διαδικασίες, ξέρετε, παραθύρων, μπαλκονόπορτες ώστε να ξεφεύγετε από τα περιθώρια του νόμου.
      Να δούμε την πραγματικότητα γιατί αυτά, κυρία Δαμανάκη, είναι θεωρίες. Να δούμε λοιπόν την πράξη. Ενδεικτικά αναφέρω για τα «γαλάζια» μαγαζιά και τις «παράγκες» να μιλήσει η παραγκούπολη του ΠΑ.ΣΟ.Κ.;
      ΜΑΡΙΑ ΔΑΜΑΝΑΚΗ: Ε, όχι και έτσι, κύριε Υπουργέ!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όταν λέτε «παράγκα», κυρία Δαμανάκη; Δεν είναι δικός μου χαρακτηρισμός, είναι δικός σας. Σας εξηγώ λοιπόν και αντιστρέφω τον όρο «ποιος μιλάει για παράγκα». 
      ΜΑΡΙΑ ΔΑΜΑΝΑΚΗ: Τι θα πει «τόλμησε»;
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, με συγχωρείτε ένα λεπτό.
      Κυρία Δαμανάκη, μετά θα απαντήσει ο Κοινοβουλευτικός σας Εκπρόσωπος. Τη λέξη «παράγκα» την είπαν οι συνάδελφοί σας. Τη λέει και ο Υπουργός.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν είπα εγώ «παράγκα».  Απαντώ στην «παράγκα» που είπατε, κύριοι συνάδελφοι του ΠΑ.ΣΟ.Κ..
      ΠΡΟΕΔΡΕΥΩΝ (Γεώργιος Σούρλας): Παρακαλώ, κυρία Δαμανάκη, μην κάνετε διακοπές για να πάει ομαλά η συζήτηση. Θα απαντήσει ο κ. Παπαϊωάννου σε λίγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πολύ ομαλά θα πάει η συζήτηση, κύριε Πρόεδρε, αλλά «ομαλά» δεν σημαίνει να λέμε ψέματα.
      ΜΑΡΙΑ ΔΑΜΑΝΑΚΗ: Η Δ.Α.Κ.Ε. μιλάει για «παράγκα». 
      ΠΡΟΕΔΡΕΥΩΝ (Γεώργιος Σούρλας): Κυρία Δαμανάκη, σας παρακαλώ πάρα πολύ, μην συνεχίζετε. Αφήστε τον κύριο Υπουργό να μιλήσει. Δεν σας διέκοψε καθόλου, σας άκουσε ο κύριος Υπουργός προσεκτικά. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Δαμανάκη, εγώ εκφράζω την εκλεγμένη Κυβέρνηση του ελληνικού λαού και γι΄ αυτήν μιλάω.
      Να δούμε, λοιπόν, λίγο το «γαλάζιο» μαγαζί. Να δούμε τις παράνομες προσλήψεις της Νέας Δημοκρατίας. Ακούστε, κύριοι συνάδελφοι: Ε.ΘΕ.Λ., εκλογές συνδικαλιστικές, ψηφίζει το σύνολο των εργαζομένων στην Ε.ΘΕ.Λ.. Ενδεκαμελές διοικητικό συμβούλιο, επτά έδρες Π.Α.Σ.Κ.Ε., δύο έδρες Δ.Α.Κ.Ε.. Και ερωτώ: Μήπως τρελαθήκαμε και μας κατηγορείτε ότι διορίζουμε στις Δ.Ε.Κ.Ο. ΠΑ.ΣΟ.Κ. και γι΄ αυτό βγαίνει με μεγάλη πλειοψηφία; Πώς γίνεται αυτό όταν έχουν επτά έδρες, κύριε Πρόεδρε; Ούτε επί Τσαουσέσκου δεν υπήρχαν τέτοια ποσοστά συνδικαλιστικής παρουσίας στις Δ.Ε.Κ.Ο.. Γιατί; Απλό. Κομματικό πράσινο διαβατήριο.
      ΜΑΡΙΑ ΔΑΜΑΝΑΚΗ: Σας ενοχλεί; 
      ΠΡΟΕΔΡΕΥΩΝ (Γεώργιος Σούρλας): Κυρία Δαμανάκη, σας παρακαλώ πάρα πολύ! Αφήστε τον Υπουργό να μιλήσει.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Επαναλαμβάνω, ενδεκαμελές διοικητικό συμβούλιο τεχνικό της Ε.ΘΕ.Λ., επτά έδρες Π.Α.Σ.Κ.Ε., δύο έδρες Δ.Α.Κ.Ε.. Εδώ Κομμουνιστικό Κόμμα δεν υπάρχει, ούτε Συνασπισμός.
      ΜΑΡΙΑ ΔΑΜΑΝΑΚΗ: Ένδεκα θα πάρει όπως πάτε! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Επταμελές διοικητικό συμβούλιο διοικητικών υπαλλήλων, Π.Α.Σ.Κ.Ε. επτά έδρες, Δ.Α.Κ.Ε. μηδέν. Αυτοί είναι οι κομματικοί διορισμοί, αυτό είναι το «γαλάζιο» κράτος, κυρία Δαμανάκη! Παντού «πράσινοι»! 
      Εικοσιεπταμελές συμβούλιο Πανελλήνιας Ομοσπονδίας Σιδηροδρομικών Π.Α.Σ.Κ.Ε. δεκατρείς –εδώ κάτι έγινε- Δ.Α.Κ.Ε. εννιά, αλλά υπάρχουν και τρία σωματεία με πλειοψηφούσα παράταξη την Π.Α.Σ.Κ.Ε.. Παντού Π.Α.Σ.Κ.Ε.! Και έρχεστε και μας εγκαλείτε σήμερα και μας λέτε ότι εμείς κάνουμε «γαλάζιο» μαγαζί; Στο σωματείο τεχνικών του Ο.Σ.Α. ενδεκαμελές συμβούλιο, Π.Α.Σ.Κ.Ε. επτά, Δ.Α.Κ.Ε. δύο. Ομοσπονδία ΕΛ.ΤΑ., τριανταπέντε μέλη, Π.Α.Σ.Κ.Ε. εικοσιτέσσερις, Δ.Α.Κ.Ε. δέκα. Αυτό είναι το κομματικό κράτος! Σας το χαρίζουμε! 
      ΜΑΡΙΑ ΔΑΜΑΝΑΚΗ: Πασοκοφοβία έχετε!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πώς γίνεται να βαφτίζετε τις προσλήψεις που γίνονται στις Δ.Ε.Κ.Ο. σύμφωνα με τη δική σας αναχρονιστική πολιτική και λογική και να διαπιστώνουμε ότι τα σωματεία των Δ.Ε.Κ.Ο. ελέγχονται όλα από το ΠΑ.ΣΟ.Κ.; Αν θεωρείτε ότι στις Δ.Ε.Κ.Ο. γίνονται προσλήψεις που γίνονται από το δικό σας χώρο να μας το πείτε, γιατί μπορεί να γίνεται και αυτό. Και θα είναι καλό και χρήσιμο το ΠΑ.ΣΟ.Κ. να μας πει δημόσια ότι από τις Δ.Ε.Κ.Ο. διορίζονται, πάλι μόνο ΠΑ.ΣΟ.Κ.. 
      ΘΕΟΧΑΡΗΣ ΤΣΙΟΚΑΣ: «Γαλάζιες» συνεντεύξεις! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Έτσι κι αλλιώς εμείς ένα σας λέμε κατηγορηματικά και υπεύθυνα: Δεν διαχωρίζουμε τους εργαζόμενους. 
      ΜΑΡΙΑ ΔΑΜΑΝΑΚΗ: Αυτό έλειπε! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν ταυτίζουμε τη λειτουργία των Δ.Ε.Κ.Ο. με κομματικές επιδόσεις. Αυτά ανήκουν στο θλιβερό παρελθόν. Οι εποχές του «διαίρει και βασίλευε» πέρασαν ανεπιστρεπτί. 
      Κύριοι συνάδελφοι του ΠΑ.ΣΟ.Κ., δεν το έχετε αντιληφθεί. Εμείς αντίθετα, ενδιαφερόμαστε για τον εξορθολογισμό των προσλήψεων, έχοντας ως μοντέλο, οι προσλήψεις να ικανοποιούν τις ανάγκες που υπάρχουν και μόνο αυτές. 
      Ενδεικτικά θα σας δώσω, κυρία Δαμανάκη, έναν άλλο πίνακα για να δούμε τα στοιχεία των προσλήψεων στις Δ.Ε.Κ.Ο.. Φαίνεται δεν είχατε μελετήσει αυτά τα στοιχεία πριν κάνετε την επερώτηση. 
      Κύριοι συνάδελφοι του ΠΑ.ΣΟ.Κ., το 1993 μέχρι το 2003 μειώθηκε το προσωπικό στις Δ.Ε.Κ.Ο. κατά 9,21%. Μιλάμε για το ρυθμό μεταβολής του συνόλου του αριθμού των εργαζομένων. Στα τρία χρόνια της Νέας Δημοκρατίας 2004-2006 ο ρυθμός μείωσης είναι 4,17%. Ό,τι εσείς κάνατε σε δέκα χρόνια, εμείς το 50% το κάναμε σε δυόμισι χρόνια. 
      Καταθέτω τον πίνακα στα Πρακτικά της Βουλής. 
      (Στο σημείο αυτό, ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος καταθέτει για τα Πρακτικά τον προαναφερθέντα πίνακα ο οποίος έχει ως εξής: 
      (να μπει ο πίνακας)
      ΘΕΟΧΑΡΗΣ ΤΣΙΟΚΑΣ: Βάλτε και την  «Ο.Τ.Ε.-plus». Πόσους «γαλάζιους» προσέλαβε;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ενδεικτικό είναι ότι εμείς καταφέραμε να συγκρατήσουμε τις προσλήψεις και να μειώσουμε τον αριθμό. Αυτό το λένε τα αντικειμενικά στοιχεία των Δ.Ε.Κ.Ο..
      Κυρίες και κύριοι συνάδελφοι του ΠΑ.ΣΟ.Κ., τα ελλείμματα σε μεγάλο βαθμό είναι αποτέλεσμα των δανειακών υποχρεώσεων με τις οποίες επιβαρύνατε τις ήδη ζημιογόνες Δ.Ε.Κ.Ο.. Βλέπατε το καράβι να βουλιάζει και το αφήσατε να βυθιστεί μαζί με τους χιλιάδες εργαζόμενους. Και έρχεστε εδώ τώρα και τάχατες στο όνομα των εργαζομένων κάνετε αυτή την επερώτηση. 
      Κύριοι συνάδελφοι, αυτά τα κληρονομήσαμε και αναγκαζόμαστε να τα ξεπληρώσουμε. Ακολουθούμε ένα συγκροτημένο σχέδιο θεσμικών παρεμβάσεων, αλλαγών και μεταρρυθμίσεων. Θέλω να σας πω: Αλήθεια ποιος είναι ο μέσος όρος του ιδιωτικού τομέα; Σήμερα ένας εργαζόμενος έχει ένα μέσο ετήσιο μισθό 23.000 ευρώ. Ποιος είναι ο μέσος όρος στις Δ.Ε.Κ.Ο.; Είναι 40.800 ευρώ. 
      ΜΑΡΙΑ ΔΑΜΑΝΑΚΗ: Βάζετε και τους διευθυντές μέσα.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μέσος όρος. 
      Και σας προκαλώ, κυρία Δαμανάκη, με την καλή έννοια, σας παρακαλώ να μας καταθέσετε έστω και έναν διευθύνοντα σύμβουλο ή διοικητή των Δ.Ε.Κ.Ο. επί των ημερών μας, όπου ο νόμος βάζει πλαφόν, που πήρε όπως λέτε μεγάλες αυξήσεις. 
      ΘΕΟΧΑΡΗΣ ΤΣΙΟΚΑΣ: Ο διοικητής της «ΠΑΝΘΕΟΝ». 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μιλάω για Δ.Ε.Κ.Ο. Η «ΠΑΝΘΕΟΝ» είναι Δ.Ε.Κ.Ο.; Όχι. 
      Εγώ θα χαρώ πολύ αν κάποιος έχει παρανομήσει να μας καταθέσετε τις υπέρογκες αμοιβές.
      ΜΑΡΙΑ ΔΑΜΑΝΑΚΗ: …(δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Παρακαλώ, να μη γίνονται διακοπές! 
      ΜΑΡΙΑ ΔΑΜΑΝΑΚΗ: Μα απευθύνεται σε μας, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Απευθύνεται βεβαίως, αλλά αυτό δεν σημαίνει ότι πρέπει να απαντάτε. Και εσείς δεν απευθύνεστε στον Υπουργό; Σας απαντάει ο Υπουργός; Σας διέκοψε έστω μια φορά; Γιατί αναλάβατε το μονοπώλιο της υπεράσπισης απόψε; Εσείς μόνο διακόπτετε. Οι άλλοι δεν ενοχλούνται; 
      Σας παρακαλώ, κυρία Δαμανάκη! Έχετε κάνει πολλές! Δεν είναι συμπεριφορά αυτή. Θα δευτερολογήσετε, θα μιλήσει ο Κοινοβουλευτικός Εκπρόσωπος. Σας παρακαλώ να μη συνεχίσετε τις διακοπές. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα παρακαλέσω τους Βουλευτές του ΠΑ.ΣΟ.Κ. εάν έχουν κάποια πληροφορία, όπου ένας διευθύνων σύμβουλος ή κάποιο στέλεχος των Δ.Ε.Κ.Ο. πήρε μεγάλη και υπέρογκη αμοιβή να μας την δώσουν διότι ο νόμος είναι σαφέστατος. Εμείς βάλαμε το πλαφόν, κύριε Τσιόκα. 
      Αυτός λοιπόν είναι ο μέσος όρος. Και ερωτώ και είναι απλό το ερώτημα: Σε επιχειρήσεις όπου παρασιτικά και σε βάρος του φορολογούμενου πολίτη είχαμε μια αυτοκρατορία ελλειμμάτων –πολιτικής ευθύνης ήταν, δεν ήταν εργατικής ευθύνης, δεν έφταιγαν οι εργαζόμενοι- μπορούμε να παραμείνουμε όλοι απαθείς εδώ μέσα; Μπορούμε να μην κάνουμε τίποτα; Το ζητούμενο από την ελληνική οικονομία είναι να υπάρξουν οι όροι εκείνοι που θα επιτρέψουν την αποτελεσματική αξιοποίηση των υποδομών. Να μελετήσουμε τη δυνατότητα βελτίωσης της ανταγωνιστικότητας σε παραγωγική πραγματικότητα και να ενεργοποιηθούν δυνάμεις που μέχρι σήμερα παρέμεναν σε αδράνεια είτε υπολειτουργούσαν.
      Η ελληνική οικονομία, κυρίες και κύριοι συνάδελφοι, βρίσκεται ενώπιον μεγάλων ευκαιριών. Η Ελλάδα δεν είναι απλώς μια οικονομία δέκα εκατομμυρίων πολιτών. Η Ελλάδα είναι το νοτιοανατολικό άκρο της Ευρώπης, είναι ο κεντρικός πόλος ανάπτυξης για μια περιοχή με περισσότερους από εκατόν εξήντα εκατομμύρια κατοίκους. Η νοτιοανατολική Ευρώπη και η ανατολική Μεσόγειος αποτελούν μια δυναμικά ανερχόμενη περιοχή, μια περιοχή που αναπτύσσεται με έντονους ρυθμούς η οποία στο μέλλον θ΄ αποτελέσει μια νέα οικονομική δύναμη.
      Μπορούμε λοιπόν σ' αυτό το  περιβάλλον να μη διαδραματίσουμε ρόλο; Για  μας δεν είναι σημαντικό; Να, γιατί πρέπει για τις ελληνικές επιχειρήσεις να διανοίγονται νέοι ορίζοντες. Οι Δ.Ε.Κ.Ο. δεν μπορεί να μείνουν πίσω από αυτές τις εξελίξεις. Το κράτος δεν μπορεί να κάνει και τον επιχειρηματία σ΄ ένα περιβάλλον που ανθεί η επιχειρηματικότητα και υπάρχουν ίσες ευκαιρίες. 
      Η πολιτική μας έχει ως στόχο τη θεμελίωση μιας νέας προοπτικής για την Ελλάδα και τους Έλληνες. Πρόκειται για μια εθνική πολιτική, για μια εθνική προσπάθεια. Οι μεταρρυθμιστικές πρωτοβουλίες μας έχουν ως στόχο την οικονομική ανάπτυξη, την κοινωνική πρόοδο και την ευημερία όλων των πολιτών. Πρέπει όλοι μαζί στην Ελλάδα να στηρίξουμε τη μεγάλη προσπάθεια που κάνουμε για την οικονομία και την κοινωνία,  πρέπει να στηρίξουμε την υγιή επιχειρηματικότητα, να καταστήσουμε την οικονομία μας πιο εξωστρεφή, πιο δυναμική, πιο ανταγωνιστική. Έχουμε επιλέξει εμείς το δρόμο, όπως έχουμε υποχρέωση. Γνωρίζουμε ότι αυτό έχει κόστος. Είναι εύκολο να είναι κάποιος ευχάριστος, αλλά έχω απόλυτη συνείδηση ότι είναι σημαντικό να είναι κάποιος πολύ χρήσιμος και για το σήμερα και για το αύριο. Διότι μόνο αν είναι κάποιος χρήσιμος, μπορεί να είναι και ευχάριστος μακροπρόθεσμα.
      Κυρίες και κύριοι συνάδελφοι, θέλω να σας πω και δύο λόγια για τον Ο.Τ.Ε. Ο Ο.Τ.Ε. δεν είναι Δ.Ε.Κ.Ο.  Ο Ο.Τ.Ε. είναι σύμφωνα με το ν. 2190 επί ημερών ΠΑ.ΣΟ.Κ. εισηγμένη –είναι ανώνυμος εταιρεία και έγινε επί ΠΑ.ΣΟ.Κ.- στο Χρηματιστήριο της Νέας Υόρκης. Ελέγχεται βάσει της ελληνικής, της ευρωπαϊκής, ακόμα-ακόμα και της αμερικάνικης νομοθεσίας. Και εμείς ακόμα-ακόμα να θέλαμε να κάνουμε αυτά που μας λέτε, δεν θα μπορούσαν να γίνουν μ' αυτό το καθεστώς που διέπει σήμερα τον Ο.Τ.Ε..
      Θα σας πω δύο πράγματα για τους εργαζόμενους και αυτά είναι ξεκάθαρες θέσεις της Κυβέρνησης. Στο θέμα την μονιμότητας, κυρίες και κύριοι συνάδελφοι του ΠΑ.ΣΟ.Κ., το σχέδιο νόμου που κατέθεσε ο Υπουργός Οικονομίας και Οικονομικών κ. Αλογοσκούφης έρχεται να αποτυπώσει –τι;- τα συμφωνηθέντα μεταξύ της διοίκησης του Ο.Τ.Ε. και της ΟΜΕ-Ο.Τ.Ε. στη Γενική Συνέλευση που έγινε στις 25-5-2005. Είναι η επιχειρησιακή συλλογική σύμβαση εργασίας. Διότι είπε η κ. Ράπτη ότι άλλα έλεγε τότε ο κ. Αλογοσκούφης και άλλα λέει τώρα. Όχι. Εμείς σεβόμαστε απόλυτα την επιχειρησιακή συλλογική σύμβαση εργασίας, η οποία υπεγράφη στον Ο.Τ.Ε. στις 25-5-2005. 
      Ειδικότερα:
      Δεν αίρεται –και αυτό το λέω για τους εργαζόμενους γιατί αυτές τις μέρες υπάρχει αρκετή σπέκουλα και γίνονται μεγάλες προσπάθειες αποπροσανατολισμού τους- η μονιμότητα για όσους υπηρετούσαν ως μόνιμο ή ως δόκιμο ακόμα προσωπικό μέχρι 17-7-2005, όπως δηλαδή, προβλέπεται και από τον ισχύοντα γενικό κανονισμό προσωπικού. 
      Το μισθολογικό καθεστώς των υπαλλήλων που έχουν προσληφθεί μέχρι την ψήφιση του σχεδίου νόμου που έχει κατατεθεί, δεν τροποποιείται. Άρα, μένει το ίδιο μισθολόγιο. 
      Ο πειθαρχικός κανονισμός του Ο.Τ.Ε. δεν αλλάζει για κανέναν υπάλληλο. Οι ισχύουσες διατάξεις πειθαρχικού ελέγχου ισχύουν και για τους νέους υπαλλήλους που θα προσληφθούν, αλλά και για τους παλιούς, ενώ οι εκπρόσωποι των εργαζομένων θα εξακολουθούν να συμμετέχουν στα πειθαρχικά συμβούλια, όπως δηλαδή, γίνεται μέχρι σήμερα. Καθαρές κουβέντες, κύριοι. Αυτό λέει ο νόμος. 
      ΘΕΟΧΑΡΗΣ ΤΣΙΟΚΑΣ: Τα υπηρεσιακά; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Να σας πω κάτι; Είναι γνωστές οι φωνές σας από το παρελθόν. Θα σας θυμίσω, κύριοι του ΠΑ.ΣΟ.Κ.  -επειδή η κ. Δαμανάκη ως εισηγήτρια του ΠΑ.ΣΟ.Κ. ξεκίνησε με τις ιδιωτικοποιήσεις και μίλησε για ιδεοληψίες, για Θατσερικά μοντέλα και για νεοφιλελευθερισμό- ότι το 1992, όταν ήρθε η απελευθέρωση της τηλεφωνίας και όταν ήρθε η κινητή τηλεφωνία,  εργαζόντουσαν στον Ο.Τ.Ε. γύρω στις τριάντα χιλιάδες, έναν Ο.Τ.Ε. δυσκίνητο και δύσκαμπτο, έναν Ο.Τ.Ε. που χρειαζόταν χρόνια και χρόνια πολιτικό μέσο για να βάλεις ένα τηλέφωνο. Και έρχεται η κινητή τηλεφωνία -με κραυγές τότε το ΠΑ.ΣΟ.Κ.- όπου η κυβέρνηση Κώστα Μητσοτάκη δια του κ. Μάνου την απελευθερώνει και έρχεται και υπογράφει συμβάσεις. Και σήμερα, κύριοι του ΠΑ.ΣΟ.Κ., έχουμε εκατόν πενήντα χιλιάδες θέσεις απασχόλησης. Με την ιδιωτικοποίηση έχουμε ένα φθηνό και πολύ γρηγορότερο τηλέφωνο και γι' αυτό το ΠΑ.ΣΟ.Κ. έχει ιδεοληψία. Εσείς έχετε ψυχωτικές εμμονές στο θέμα της ιδιωτικοποίησης. 
     Εμείς μιλάμε για ένα μοντέλο φιλελεύθερο, ριζοσπαστικό, όπου ο ριζοσπαστικός χαρακτήρας είναι ξεκάθαρος, προστατευτικά παρεμβαίνει το κράτος και εκεί και μόνο κάνουμε ιδιωτικοποίηση. 
     Άρα λοιπόν θέλω να σας πω κλείνοντας, ότι επί των ημερών σας θα συνόψιζα την πολιτική σας για τις Δ.Ε.Κ.Ο. σε τέσσερις λέξεις: Δεν είχατε καθόλου όραμα. Αυτό είναι που κάνατε τόσα χρόνια για τις Δ.Ε.Κ.Ο. και  αυτό είναι που κάνουμε σήμερα εμείς, εμείς έχουμε και όραμα και μεράκι και δουλεύουμε για να εξυγιάνουμε και να αναπτύξουμε αυτές τις εταιρείες τις οποίες είχατε οδηγήσει στο τέλμα. 
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑ.ΣΟ.Κ., κ. Παπαϊωάννου, έχει το λόγο. 
     ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κυρία και κύριοι συνάδελφοι, ο Υπουργός σήμερα εδώ μας διάβασε μια καλή έκθεση ιδεών. Ωραιοποίησε τα πράγματα. Διάβασε -και πολύ καλά έκανε- γιατί ήταν και εκτός αρμοδιότητας όπως καταλάβατε, ο κ. Λιάπης θα έπρεπε να ήταν σήμερα εδώ. Ο γενικός αφηρημένος λόγος του, που ανάγεται στο απώτερο παρελθόν, πρέπει να γνωρίζει ότι είναι πια ανούσιος, είναι κούφιος, δεν έχει ακροατήριο. 
     Ήλθατε στην Κυβέρνηση μ΄ ένα σύνθημα, ψευτοσύνθημα «μεταρρυθμίσεις». Δεν υπάρχει ούτε μία. Μάλλον υπάρχει πράγματι μια σε σχέση με την ιδεολογία της Δεξιάς σε όλο τον κόσμο: Είναι η απορύθμιση των εργασιακών σχέσεων. Για την ανταγωνιστικότητα της ελληνικής οικονομίας συνολικά και αυτής που αναφέρεται στον ευρύτερο δημόσιο τομέα και στον ιδιωτικό τομέα φταίει το κόστος εργασίας. Βλέπετε, το όραμα της Νέας Δημοκρατίας είναι να γίνουμε Βουλγαρία ή δεν ξέρω, Κίνα και Ινδία. Δεν είναι η σύγκλιση στο μέσο όρο των χωρών της Ευρωπαϊκής Ένωσης. Κατά συνέπεια πρέπει να κάνουμε τα πάντα για να μειώσουμε το εργασιακό κόστος. Αυτή είναι η αλήθεια. Επίθεση, λοιπόν, κατά των εργασιακών δικαιωμάτων. Δραστική μείωση των πραγματικών εισοδημάτων των εργαζομένων την ώρα που δίνονται προκλητικά υψηλές αμοιβές σε ημέτερους και σε στελέχη της Δ.Α.Κ.Ε.. 
     Ξέρετε πόσες ερωτήσεις και επερωτήσεις έχουν κατατεθεί, κύριε Υπουργέ, και δεν απαντάτε; Σας το είπαν προηγουμένως και οι συνάδελφοί μας. Θα σας πω μόνο ένα-δύο: 
     Στον Ο.Σ.Ε. στελέχη της Δ.Α.Κ.Ε. με τις δήθεν υπερωρίες έχουν εξασφαλίσει εισόδημα εβδομήντα πέντε χιλιάδες ευρώ ετησίως και στις θυγατρικές εταιρείες έξι και επτά χιλιάδες ευρώ μηνιαίως.
      Στον Ο.Τ.Ε. αφού υπήρξε εθελουσία έξοδος, καταστρατηγήθηκε και το ασφαλιστικό σύστημα των υπαλλήλων του Ο.Τ.Ε.. Το Τ.Α.Π. Ο.Τ.Ε. είναι σε χρεοκοπία με την πολιτική της Κυβέρνησης. Οι άνθρωποι που έφυγαν αλλά είχαν την τύχη να είναι στελέχη της Νέας Δημοκρατίας από τον εκλεκτό της Νέας Δημοκρατίας κ. Βουρλούμη επαναπροσλήφθηκαν ως συνταξιούχοι με διπλάσιες και τριπλάσιες αμοιβές απ’ ό,τι έπαιρναν πριν φύγουν με τη εθελουσία έξοδο. 
     Δεν τα ξέρετε αυτά, κύριε Υπουργέ της Απασχόλησης και Κοινωνικής Προστασίας;
     Στην Ε.ΘΕ.Λ., κύριε Υπουργέ, επιχειρήσατε να πάρετε τριακόσιους πέντε και τους πήρατε με το έτσι θέλω. Από επταμελή επιτροπή αποτελούμενη αποκλειστικά από στελέχη της Δ.Α.Κ.Ε. οι οποίοι θα έκαναν ξεκαθάρισμα των αιτήσεων και στη συνέχεια κάνει έλεγχο το Α.Σ.Ε.Π. και διαπιστώνει παραποιήσεις εγγράφων, πλαστογραφίες, κύριε Υπουργέ. Δεν το ξέρετε ότι εδώ έχει παρέμβει ο εισαγγελέας; Ούτε αυτό το ξέρετε;
Δεν ξέρετε, κύριε Υπουργέ, ότι στα ΕΛ.ΤΑ. υπάρχει λίστα με τα ρουσφέτια των Υπουργών; Δίπλα είναι τα ονόματα ένα προς ένα. Λείπει το δικό σας γιατί εσείς προφανώς δεν τα έχετε ανάγκη, έχετε ολόκληρο Υπουργείο Εργασίας, στην Ε.ΘΕ.Λ. θα πηγαίνατε; Περί αυτού πρόκειται. 
      Θα συνεχίσω. Έχουμε μία σειρά, αλλά δεν με παίρνει η ώρα. Κύριε Υπουργέ, έχουμε τον κομματισμό σε όλο του το μεγαλείο. Τον έχουμε μόνο στο επίπεδο των προσλήψεων, των προαγωγών, των τοποθετήσεων; Τον έχουμε μόνο στις δημόσιες επιχειρήσεις, στους οργανισμούς; Τον έχουμε στις τράπεζες που υποτίθεται ότι λειτουργούν με ιδιωτικοοοικονομικά κριτήρια. Ταυτόχρονα έχουμε συμβάσεις μεγάλες, αδιαφανείς διαδικασίες ξεπουλήματος του εθνικού πλούτου της χώρας και αυτό είναι το κρίσιμο ζήτημα εδώ. 
      Δεν έχετε ακούσει τίποτα για τη FINANCE BANK; Δεν έχετε ακούσει τίποτα για την «Π&Π ΧΡΗΜΑΤΙΣΤΗΡΙΑΚΗ»; Δεν έχετε ακούσει τίποτα για το «ΓΕΡΜΑΝΟ»; Πωλείται η Ελλάς, τα «ασημικά» σε τιμή ευκαιρίας ή αγοράζονται σε τιμές-σκάνδαλο και καλείται ο ελληνικός λαός σήμερα δυστυχώς να καταβάλλει το βαρύ τίμημα.
	ΜΙΛΤΙΑΔΗΣ ΒΑΡΒΙΤΣΙΩΤΗΣ: Η FINANCE BANK και ο «ΓΕΡΜΑΝΟΣ» αγοράστηκαν, όχι και πουλήθηκαν!
	ΜΙΛΤΙΑΔΗΣ ΠΑΠΑΪΩΑΝΝΟΥ: Τα στοιχεία, κύριε συνάδελφε που διακόπτετε, είναι πολλά και αδιάψευστα. Το ξεπούλημα το «βαφτίσατε» μεταρρύθμιση και εξυγίανση και ταυτόχρονα κάνατε μία συνολική επίθεση όχι μόνο στο λαό, αλλά κυρίως στο συνδικαλιστικό κίνημα. Θέλετε να το υποτάξετε στον κυβερνητισμό σας. 
      Θα σας πω κάτι, κύριε Υπουργέ: Σας άκουσα προηγουμένως να απαντάτε στην κ. Νικολαϊδου στο Κ.Κ.Ε. σε σχέση με τους ανθρώπους που διεκδικούν στη ναυπηγοεπισκευαστική. Σας άκουσα να επιτίθεστε κατά των εργαζομένων στις δημόσιες επιχειρήσεις.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Σήμερα σας καταθέτω, κύριε Υπουργέ, ένα έγγραφο από τον εκλεκτό σας διοικητή του Οργανισμού Απασχόλησης Εργατικού Δυναμικού, τον κ. Βαρμαδάκη. Προφανώς τον γνωρίζετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πάρα πολύ καλά.
	ΜΙΛΤΙΑΔΗΣ ΠΑΠΑΪΩΑΝΝΟΥ: Ξέρετε κάτι, κύριε συνάδελφε; Απαντάει στην Ομοσπονδία Εκπαιδευτικών Λειτουργών –ακούστε- ότι έχει έλλειμμα αντιπροσωπευτικότητας και δεν εξασφαλίζει την προώθηση της αποτελεσματικότητας διαλόγου διότι η σημερινή σύνθεση του Διοικητικού Συμβουλίου είναι ιδιάζουσα. Ξέρετε γιατί είναι ιδιάζουσα; Διότι έχει την πλειοψηφία του ΠΑ.ΣΟ.Κ.. Περί αυτού πρόκειται. Πάρτε το, σας παρακαλώ. Είναι και αυτό ένα μνημείο ντροπής για το πώς αντιμετωπίζει η Κυβέρνηση το συνδικαλιστικό κίνημα της χώρας. Ακριβώς περί αυτού πρόκειται. 
      (Στο σημείο αυτό ο Βουλευτής κ. Μιλτιάδης Παπαϊωάννου καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ας προχωρήσουμε παρακάτω. 
      ΠΑΝΑΓΙΩΤΗΣ ΑΔΡΑΚΤΑΣ: Αυτό δεν επιτρέπει…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι!
      ΜΙΛΤΙΑΔΗΣ ΠΑΠΑΪΩΑΝΝΟΥ: Σας άκουσα προηγούμενα να αμφισβητείτε τη δημοκρατική νομιμοποίηση των συνδικάτων αναφερόμενος σε εποχές Τσαουσέσκου. Προφανώς τον εαυτό σας βλέπετε μέσα σε καθρέφτη, κύριε Υπουργέ. Σας επιστρέφω την εκτίμηση και το χαρακτηρισμό συνολικά στην πολιτική του Υπουργείου σας, αλλά και σε σας προσωπικά. Κάποια στιγμή τα λόγια τα μεγάλα και τα κούφια δεν μπορεί να έχουν θέση σε τόσο μεγάλα και σοβαρά ζητήματα που πρέπει να απασχολούν το ελληνικό Κοινοβούλιο. Σοβαρευτείτε, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το 24-0 τι σημαίνει;
      ΜΙΛΤΙΑΔΗΣ ΠΑΠΑΪΩΑΝΝΟΥ: Προχωρώ. Κακή διαχείριση. Ήλθατε για να εξυγιάνετε τις επιχειρήσεις. Αυτό δεν μας είπατε; Εγώ δεν θα σας πάω σε άλλα στοιχεία. Σας πάω στον κρατικό προϋπολογισμό που έχετε καταθέσει, στον προϋπολογισμό του 2006. Ξέρετε τι γίνεται για το 2006; Ακούστε λοιπόν. Δ.Ε.Κ.Ο.: 49, μείωση εσόδων κατά 8,4% ενώ οι ζημιές και ο νέος δανεισμός σημειώνουν άνοδο κατά 228% των εισηγμένων και 21,81% των μη εισηγμένων εταιρειών. Οι νέες ζημιές με βάση πάλι τα στοιχεία του Προϋπολογισμού εκτιμάται ότι θα είναι 1.400.000.000 ευρώ και οι δανειακές ανάγκες 2.000.000.000 ευρώ. Ούτε τον προϋπολογισμό του κράτους διαβάζετε, κύριε Γιακουμάτε; 
      Η κατάσταση, λοιπόν, δεν βελτιώνεται, αλλά χειροτερεύει. Το ερώτημα είναι γιατί; Διότι ή η πολιτική σας απέτυχε ή δεν έχετε καλή πολιτική και σε κάθε περίπτωση είσαστε κακοί διαχειριστές.
      Έρχομαι στο σήμερα, στο μεγάλο σκάνδαλο, το σκάνδαλο των πολλών διαστάσεων που αφορά τον Ο.Τ.Ε. Γιατί γίνεται αυτή η εκποίηση, κύριοι συνάδελφοι και με ποιες διαδικασίες γίνεται; Η εκποίηση γίνεται τώρα, όπως αναφέρθηκε προηγούμενα ο κύριος συνάδελφος, για καθαρά εισπρακτικούς λόγους.
    Γιατί κάναμε απογραφή, κύριοι συνάδελφοι. Γιατί ανεβάσαμε το δημόσιο έλλειμμα και θέλουμε να μαζέψουμε λεφτά για να βγούμε από την επιτήρηση. Πώς θα μαζέψουμε τα λεφτά; Μέσα από ταχύτατες και αδιαφανείς διαδικασίες. Κάποια στιγμή μας είχε πει η Κυβέρνηση, ο κ. Αλογοσκούφης και ο κ. Λιάπης ότι «βάζουμε το 33% πλαφόν ώστε να υπάρχουν τα δικαιώματα της μειοψηφίας και να τα κατοχυρώσουμε σε βάθος χρόνου. Γιατί ο Ο.Τ.Ε. είναι μιας στρατηγικής σημασίας για τη χώρα επιχείρηση. Έχει να κάνει και με την εθνική ασφάλεια της χώρας και με την προστασία των ατομικών δικαιωμάτων των Ελλήνων πολιτών». Αλλά έλα που ήρθε η Ευρωπαϊκή Ένωση και λέει ότι τέτοια προνόμια δεν υπάρχουν. 
    Άσε που υπάρχει το θέμα της εκκρεμότητας σε σχέση με την εθελουσία έξοδο που θα εξελιχθεί σ΄ ένα άλλο σκάνδαλο διασυρμού της χώρας όπως ήταν ο «Βασικός Μέτοχος». Άλλη ιστορία αυτή. Βλέπετε ότι δεν υπάρχει πλέον ενδιαφέρον ούτε από την ισπανική, ούτε ενδεχόμενα από την γερμανική ή δεν ξέρω από ποιες εταιρείες. Στο παρασκήνιο ο κ. Βουρλούμης αποφασίζει και όχι η Κυβέρνηση. Εσείς καλείστε να απολογηθείτε σήμερα για τον κ. Βουρλούμη. Σας θυμίζω ότι  πλέον των άλλων –ακούστε αυτό, κύριε Υπουργέ γιατί είστε ευαίσθητος στα κοινοβουλευτικά- είχε χαρακτηρίσει την Βουλή ο κ. Βουρλούμης –το ακούτε, κύριε Υπουργέ; Και εσείς, κύριε Πρόεδρε- ως «υπερωκεάνιο πολυτελείας». Και ο κ. Αλογοσκούφης τόσο καλά τον κρατάει στη θέση του. Γιατί μαζί κάνουν τις άνομες συναλλαγές. Δεν είναι τυχαίο και ξέρω τι λέω. Και σήμερα, λοιπόν, ακριβώς στον βωμό αυτό πάνε στο μεγάλο ξεπούλημα, στο μεγάλο παζάρι. 
    Θα σας θυμίσω, λοιπόν, τι έλεγε ο κύριος Πρωθυπουργός το 2005 στην Έκθεση Θεσσαλονίκης. Ακούστε: «διασφαλίζουμε τον κοινωνικό ρόλο των δημοσίων επιχειρήσεων. Διασφαλίζουμε τον σεβασμό στο χρήμα του φορολογουμένου». Και ρωτάμε τον κύριο Πρωθυπουργό κατ’ αρχήν γιατί μετατίμηση μετοχών σε ξένες εταιρείες. Ο αφελληνισμός δηλαδή του Ο.Τ.Ε. είναι μεταρρύθμιση; Το να πουλάς τις μετοχές; 
    Δεύτερον, πώς διασφαλίζεται στην ουσία ο κοινωνικός ρόλος του Ο.Τ.Ε. όταν αποδιαρθρώνονται οι εργασιακές σχέσεις και καταργείται το όριο του 33%; Μπορείτε να μας το εξηγήσετε; 
    Και να ρωτήσω κάτι άλλο, κύριε Υπουργέ. Αναφερθήκατε στον ν. 3429/2005. Τον εφαρμόσετε; Μπορείτε να μας φέρετε στην Βουλή των Ελλήνων να δούμε το νέο επιχειρησιακό σχέδιο του Ο.Τ.Ε.; Πού πάει, σε ποιες κατευθύνσεις, ποια είναι η προοπτική του. Γιατί πολλές φορές το έχουμε ζητήσει αλλά δεν μας έχει έρθει. 
    ΠΑΝΑΓΙΩΤΗΣ ΑΔΡΑΚΤΑΣ: Το παρουσίασε στην Βουλή. 
    ΜΙΛΤΙΑΔΗΣ ΒΑΡΒΙΤΣΙΩΤΗΣ:  Διαβάστε και το πρόγραμμά μας. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Παρουσίασε σχέδιο που έβγαινε κάτω από 33% και δεν το θυμάμαι; 
    ΜΙΛΤΙΑΔΗΣ ΠΑΠΑΪΩΑΝΝΟΥ: Παρουσίασε τέτοιο σχέδιο, κύριε Βαρβιτσιώτη σ΄ εσάς; 
    ΠΡΟΕΔΡΕΥΩΝ (Σωτήρης Χατζηγάκης): Παρακαλώ μην διακόπτετε, κύριοι συνάδελφοι, γιατί θα γίνει το ίδιο και σ΄ εσάς. 
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Αυτό που διάβασε η κ. Ράπτη το ακούσατε; 
    ΜΙΛΤΙΑΔΗΣ ΠΑΠΑΪΩΑΝΝΟΥ: Αυτά που διάβασε η κ. Ράπτη αφορούσαν τον κ. Βουρλούμη. Τελικά εσείς με ποιον είστε; Με τον κ. Βουρλούμη ή με την Κυβέρνηση; 
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Είστε με τα καλά σας; 
    ΜΙΛΤΙΑΔΗΣ ΠΑΠΑΪΩΑΝΝΟΥ: Είμαι πολύ καλά και σας παρακαλώ να ανακαλέσετε. 
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Τι να ανακαλέσω; 
    ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, θέλω την προστασία σας. Δεν μπορεί να ρωτάει αν είμαι με τα καλά μου. 
    ΠΡΟΕΔΡΕΥΩΝ (Σωτήρης Χατζηγάκης): Δεν το άκουσα. Παρακαλώ. 
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Με συγχωρείτε. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Σας παρακαλώ να ανακληθεί στην τάξη. Νέος συνάδελφος; Αυτή είναι η σεμνότητα και ταπεινότητα του Πρωθυπουργού σας;  
    ΠΡΟΕΔΡΕΥΩΝ (Σωτήρης Χατζηγάκης): Ελάτε τώρα. Αφού το πήρε πίσω. Ανακάλεσε, κύριε Παπαϊωάννου. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Επί της ουσίας όμως, με επιχειρήματα. Όχι με ύβρεις. Όχι με αθλιότητες. Και είναι ντροπή γιατί είστε και νέος συνάδελφος. 
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Επί της ουσίας για τις άνομες συναλλαγές, που είπατε πριν από λίγο. Εξηγείστε τις άνομες συναλλαγές. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Στοιχειώδη σεβασμό δεν έχετε. 
    ΠΡΟΕΔΡΕΥΩΝ (Σωτήρης Χατζηγάκης): Κύριε Βαρβιτσιώτη, θα απαντήσετε μετά. Έχετε το λόγο μετά. Αφήστε. Μην κάνετε διακοπές. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Περίμενα καλύτερα αντανακλαστικά και από εσάς, κύριε Πρόεδρε. Πρέπει να υπάρχει μια τάξη και  μια ευπρέπεια στο Κοινοβούλιο.
    ΠΡΟΕΔΡΕΥΩΝ (Σωτήρης Χατζηγάκης): Ανακάλεσε ο κύριος συνάδελφος. Άλλωστε δεν μπορώ να είμαι στο μυαλό του καθένα για να προλαβαίνω τις φράσεις που πρόκειται να λεχθούν. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Να θυμίσουμε, κύριε Υπουργέ, τι έκανε ο κ. Μητσοτάκης στον Ο.Τ.Ε. μιας και τον επικαλεσθήκατε;  Το 1993…
    ΠΑΝΑΓΙΩΤΗΣ ΑΔΡΑΚΤΑΣ: Στο 1990-1993 θα πάμε πάλι; 
    ΜΙΛΤΙΑΔΗΣ ΠΑΠΑΪΩΑΝΝΟΥ: Το ξεπούλημα ήταν 500.000.000 δολάρια. Όσο- όσο. 
Ματαιώθηκε αυτή η ιστορία για τους γνωστούς λόγους. Και στη συνέχεια, την περίοδο 1994 – 2004, κύριοι συνάδελφοι, επί κυβερνήσεως ΠΑ.ΣΟ.Κ., το δημόσιο ωφελήθηκε από τα έσοδα του Ο.Τ.Ε. με  7.500.000.000 δολάρια ή 2,4 τρισεκατομμύρια δραχμές. 
      Έχετε, κύριοι της Κυβέρνησης, αποτιμήσει την καθοριστική συμβολή του Ο.Τ.Ε. όχι μόνο στην ανάπτυξη της χώρας, αλλά και για τη διείσδυση της χώρας στην ευρύτερη περιοχή, που σήμερα προχωρείτε πράγματι στο μεγάλο αυτό σκάνδαλο; 
      Η δική μας θέση, κύριε Υπουργέ, ήταν και είναι πάντοτε καθαρή. Εμείς θέλουμε τον Ο.Τ.Ε. σύγχρονο επιχειρησιακά, με κοινωνικό έλεγχο, με κατοχύρωση των δικαιωμάτων του δημοσίου, με αξιοκρατία στο προσωπικό. 
      Και σας θυμίζω εδώ, κύριε Υπουργέ, ότι ο κ. Μητσοτάκης τότε, πλέον των άλλων, στέρησε από τον Ο.Τ.Ε. τη δυνατότητα να μπει στην κινητή τηλεφωνία, γιατί ήθελε να εξοφλήσει γραμμάτια σε συγκεκριμένους επιχειρηματίες και σε συγκεκριμένα επιχειρηματικά συμφέροντα. 
      ΘΕΟΧΑΡΗΣ ΤΣΙΟΚΑΣ: Έτσι μπράβο. Σωστά.
      ΜΙΛΤΙΑΔΗΣ ΠΑΠΑΪΩΑΝΝΟΥ: Πώς τα ξεχνάτε όλα αυτά σήμερα και επ’ αυτών δεν απαντάτε καθόλου;
      Και βέβαια ένα άλλο θέμα, κύριε Πρόεδρε, που αφορά την Πρόεδρο της Βουλής -θα τα πούμε σε άλλη διαδικασία- είναι πως ακόμα έχουμε στην ουσία -γιατί τύποις δεν είναι- ένα κοινοβουλευτικό πραξικόπημα από αυτά που μας έχει συνηθίσει η Κυβέρνηση κάθε Παρασκευή να κατατίθενται τροπολογίες τόσο μεγάλης σημασίας και να καλούμαστε μέσα σε δύο, τρεις ημέρες ν’ απαντήσουμε σε όλα αυτά τα ζητήματα.
      Σε κάθε περίπτωση, κύριε Υπουργέ, ενημερώστε την Κυβέρνηση να μας πει σε ποιο στρατηγικό επενδυτή θέλει να παραδώσει τον Ο.Τ.Ε.. Είναι αλήθεια, κύριε Υπουργέ, ότι μαζί με τον Ο.Τ.Ε. θα παραδώσει και την «COSMOTE» και τις θυγατρικές επιχειρήσεις; 
      Με το άλλο μεγάλο σκάνδαλο «ΓΕΡΜΑΝΟΣ» -όπως το διαχειριστήκατε- τι γίνεται; Έχασε, ναι ή όχι, το ελληνικό δημόσιο τεράστια ποσά από αυτήν την υπόθεση; 
      Και βέβαια, σας ακούω πολλές φορές να λέτε το πρόγραμμα των επόμενων μεταρρυθμίσεων, στην επόμενη κυβέρνηση. Αν τυχόν εκλεγείτε. Και πώς θα εκλεγείτε με όλα αυτά που κάνετε;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγώ προσωπικά;
      ΜΙΛΤΙΑΔΗΣ ΠΑΠΑΪΩΑΝΝΟΥ: Εσείς; Εσείς δεν έχετε ανάγκη στη Β’ Αθηνών. Την ξέρετε καλά τη δουλειά.
      ΠΡΟΕΔΡΕΥΩΝ (Σωτήρης Χατζηγάκης): Ελάτε τώρα. Τι προσωπικά; Δεν κάνουμε εκλογές…
      ΜΙΛΤΙΑΔΗΣ ΠΑΠΑΪΩΑΝΝΟΥ: Άλλο είναι το θέμα. Είναι σε σχέση με την Κυβέρνηση. Δηλαδή, την επόμενη ημέρα, αυτό που γίνεται σήμερα λέτε ότι θα γίνει για τη Δ.Ε.Η., για τα ΕΛ.ΤΑ., θα γίνει για όλους τους Οργανισμούς, για όλες τις επιχειρήσεις με πρώτη τη Δ.Ε.Η., τις τράπεζες και μάλιστα με πρώτη την Αγροτική Τράπεζα. Ξεπούλημα των πάντων δηλαδή. Ξεπούλημα των πάντων!
      Πρέπει, όμως, να ξέρετε –και τελειώνω με αυτό, κύριε Πρόεδρε- ότι όλο αυτό το εγχείρημα, που σήμερα βιώνουμε, είναι ένα ηθικό, θα έλεγα, πρωτίστως πολιτικό και οικονομικό σκάνδαλο πρώτου μεγέθους. Θα συνοδεύει την Κυβέρνηση. Θα συνοδεύει τη Δεξιά και τον ίδιο τον Πρωθυπουργό για πάντα. Το μέγεθός του, κύριε Υπουργέ, είναι τόσο μεγάλο, που ούτε κρύβεται και σε καμία περίπτωση δεν παραγράφεται. Αυτό να το γνωρίζετε καλά. Αυτή η υπόθεση, που βιώνουμε σήμερα, είναι μία πάρα πολύ σοβαρή υπόθεση. Δεν έχει κανένα νόημα να αναφερθούμε στις κυβερνητικές ανακολουθίες. Δεν έχει κανένα νόημα να αναφερθούμε στο γεγονός ότι δεν περιλαμβάνεται σε κανένα σας πρόγραμμα, ότι ο ίδιος ο κ. Λιάπης άλλα έλεγε, τον συμπλήρωνε πότε έτσι, πότε διαφορετικά –αναφέρθηκε προηγουμένως η κ. Ράπτη και σε δηλώσεις του ίδιου του κ. Αλογοσκούφη- και άλλα κάνετε σήμερα. Είσαστε η πιο αναξιόπιστη Κυβέρνηση που γνώρισε ποτέ ο τόπος. Έχετε ξεπεράσει και την Κυβέρνηση του κ. Μητσοτάκη της περιόδου 1990 – 1993. 
      Και επειδή κάνατε προηγούμενα συγκρίσεις και ο κάθ’ ένας από εμάς μπορεί να επιλέγει, να διαλέγει ό,τι θέλει να λέει ή να θυμάται επιλεκτικά, σας λέω κάτι: Τελικός κριτής της δημοκρατίας, τελικώς τις συγκρίσεις τις κάνει ο κυρίαρχος ελληνικός λαός. Και όσο πιο γρήγορα τις κάνει, τόσο πιο καλά για τον τόπο. Αυτό είναι το αίτημα το δικό μας. Αυτό θέλει ο ελληνικός λαός.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε, κύριε Παπαϊωάννου.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Μιλτιάδης Βαρβιτσιώτης.
      (Θόρυβος στην Αίθουσα)
      Σας παρακαλώ, κύριοι συνάδελφοι.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, εδώ σήμερα ακούσαμε όχι ένα λόγο που βγαίνει από το παρελθόν, αλλά ένα λόγο χωρίς αρχή, μέση και τέλος. Και γιατί το λέω αυτό: 
Έρχεται σήμερα το ΠΑ.ΣΟ.Κ. να προασπιστεί τι; Το δημόσιο χαρακτήρα του Ο.Τ.Ε.. Όταν το ΠΑ.ΣΟ.Κ. έλεγε, μία μετοχή και αυτή στο κράτος, έδωσε σε ιδιώτες το 67%. Εισήγαγε τον Ο.Τ.Ε. σε δύο χρηματιστήρια.
      ΜΑΡΙΑ ΔΑΜΑΝΑΚΗ: Πολύ καλά έκανε. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ:  Και αυτό που έκανε το ΠΑ.ΣΟ.Κ και σήμερα ολοκληρώνει με τη μεταρρύθμισή της η Νέα Δημοκρατία, έρχεται να ξεχάσει ότι το έχει κάνει. 
      Ίδρυσε δε μια θυγατρική του Ο.Τ.Ε., την «COSMOTE», της οποίας έφτιαξε τον κανονισμό λειτουργίας και η οποία απεδείχθη κερδοφόρος, η οποία απεδείχθη ότι συμμετέχει κατά το μεγαλύτερο ποσοστό  στα  κέρδη που σημειώνει ο Ο.Τ.Ε. τα τελευταία χρόνια. Και θέλοντας αυτήν την εταιρεία και τον τρόπο λειτουργίας της να τον επιβάλει στους νέους εργαζόμενους του Ο.Τ.Ε. με τη συμφωνία των εργαζομένων από το καλοκαίρι το 2005, αυτό που θέλει να κάνει η Κυβέρνηση, σήμερα το ΠΑ.ΣΟ.Κ ανακαλύπτει ότι είναι λάθος. Μα, πότε κάνατε λάθος; Όταν φτιάχνατε την «COSMOTE» με αυτήν τη δομή λειτουργίας, ή τώρα  που προασπίζεστε έναν Ο.Τ.Ε. τον οποίο θέλετε να μεταβάλλετε σε μια νέα «ΟΛΥΜΠΙΑΚΗ»; Αυτή είναι η αλήθεια. Καμία Δ.Ε.Κ.Ο. δεν καταφέρατε να μεταρρυθμίσετε όλα αυτά τα χρόνια. Καμία Δ.Ε.Κ.Ο. δεν καταφέρατε να εκσυγχρονίσετε. Όχι μόνο ελλείμματα, όχι μόνο κακοδιαχείριση κληρονομήσατε, αλλά κληρονομήσατε μια φαύλη νοοτροπία μη εξυπηρέτησης του πολίτη. Αυτό κληρονομήσατε. 
      Άκουσα εδώ πέρα αστεία για πλούσιους ΔΑΚΕ-ίτες. Εάν βγείτε έξω στην αγορά και πείτε ότι οι ΔΑΚΕ-ίτες είναι πλούσιοι, μάλλον θα λένε, ότι κατεβήκατε από άλλο ανέκδοτο. Πραγματικά! Εάν σήμερα ο κόσμος της Νέας Δημοκρατίας την εγκαλεί σ’ ένα ποσοστό, έχοντας μάθει από τη φαύλη νοοτροπία του παρελθόντος, είναι γιατί δεν βολεύει και δεν διορίζει τα «γαλάζια παιδιά». Εάν δείτε και όλες τις ανακοινώσεις της Δ.Α.Κ.Ε. τις οποίες επικαλεσθήκατε, αυτό που γράφουν, είναι ότι τρωκτικά παραμένουν σε θέσεις, ότι άνθρωποι οι οποίοι είχαν συνηθίσει να παίρνουν υπερωρίες, υψηλά κλιμάκια και οτιδήποτε με ευνοιοκρατικό σύστημα τη δεκαετία του ’90 και του ’80, παραμένουν σε θέσεις. Γι’ αυτά είναι που μας εγκαλεί η Δ.Α.Κ.Ε.. 
      Αυτές τις καταγγελίες βεβαίως τις φέρνετε εδώ πέρα και όταν τις φέρνετε δεν τις διαβάζετε και σωστά. Έφερε πριν από λίγο την επιστολή του κ. Βερναδάκη ο Κοινοβουλευτικός Εκπρόσωπος του ΠΑ.ΣΟ.Κ. Διάβασε τις δύο πρώτες παραγράφους και δεν διάβασε την τρίτη, που λέει: «Δεν μιλάω με την Ομοσπονδία των Εκπαιδευτικών Λειτουργών του Ο.Α.Ε.Δ., αλλά  μιλάω με όλα τα πρωτοβάθμια σωματεία, συνεννοούμαι με αυτά, γιατί υπάρχει πρόβλημα στη συγκρότηση του Διοικητικού Συμβουλίου». Πόσες φορές συνδικαλιστικές οργανώσεις, ιδιαίτερα σε δευτεροβάθμιο επίπεδο, έχουν πρόβλημα στη συγκρότηση του διοικητικού συμβουλίου; Αλίμονο! Πρακτικές οι οποίες έχουν εφαρμοστεί κατά κόρον και επί σειρά ετών. 
      Μας κατηγορήσατε για παράνομες προσλήψεις στην Ε.ΘΕ.Λ.. Δεν ξέρετε ότι ο ίδιος ο εκτελών χρέη διευθύνοντος συμβούλου σήμερα στη Ε.ΘΕ.Λ. είναι αυτός που παρέπεμψε στη δικαιοσύνη το θέμα; Πείτε μας εσείς μια περίπτωση διευθύνοντος συμβούλου διορισμένου από το ΠΑ.ΣΟ.Κ που έστειλε στο καναβάτσο έστω και ένα στέλεχος της Π.Α.Σ.Κ.Ε.; Δεν ήταν εδώ πριν από μερικά χρόνια που ο Διευθύνων Σύμβουλος του Ο.Λ.Π. που με τον Πρόεδρο αλληλοκατηγορούνταν με επιστολές για το ποιος εκμεταλλεύεται περισσότερο και προς ίδιον όφελος τα κονδύλια του Ο.Λ.Π.; 
      Δεν ήταν ο Ο.Σ.Ε. που μας δώσατε,  αυτός που παρήγγειλε τις γραμμές για τον οδοντωτό των Καλαβρύτων, παρήγγειλε τα τρένα, τα οποία είχαν διαφορετικό πλάτος από τη γραμμή που υπήρχε; Αυτές ήταν οι Δ.Ε.Κ.Ο.. Αυτή ήταν η κακοδιαχείριση. Δεν μας παραδώσατε μία ΕΡΓ.Ο.Σ.Ε. με σχεδόν 1.000.000.000 ευρώ έλλειμμα; Ο  Ο.Σ.Ε. που δώσατε, δεν ήταν ένας Ο.Σ.Ε. που δεν είχε όχι αύξηση εσόδων, αλλά τα έσοδά του δεν κάλυπταν τη μισθοδοσία του προσωπικού; Τόσους πολλούς είχατε διορίσει εκεί πέρα. 
      Και σήμερα κατηγορούμαστε και μάλιστα ενδεχομένως, για το ύφος να έχει δίκιο ο Κοινοβουλευτικός Εκπρόσωπος του ΠΑ.ΣΟ.Κ, αλλά δεν μπορεί να έρχεται και να μας λέει για άνομες συναλλαγές του Διοικητή του Ο.Τ.Ε. και του Υπουργού Εθνικής Οικονομίας, να εκστομίζει μια τέτοια φράση και να μην προσκομίζει ούτε ένα στοιχείο και να μην μπορεί να τεκμηριώσει τη θέση του. 
      Ειλικρινά τέτοια πράγματα όχι μας βγάζουν εκτός εαυτού, αλλά πάνω από όλα δημιουργούν την εικόνα ότι το ΠΑ.ΣΟ.Κ σήμερα χαλκεύει στοιχεία στη Χαριλάου Τρικούπη. Έρχεται εδώ, τα παρουσιάζει με κορώνες και την επόμενη μέρα βεβαίως τα ξεχνάει, διότι πίσω από αυτά τα στοιχεία δεν υπάρχει τίποτα. 
      ‘Όπως προσπαθήσατε να κομματικοποιήσετε το θάνατο ενός εργαζόμενου, ενός συνδικαλιστή, ενός στελέχους της Π.Α.Σ.Κ.Ε. ο οποίος οφείλεται σε παθολογικά αίτια μέσα στα πλαίσια μιας λεκτικής σύγκρουσης. 
      ΣΥΛΒΑΝΑ ΡΑΠΤΗ: Ντροπή.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Για το όνομα του Θεού! Προσπαθήσατε να καπηλευτείτε αλλά είδατε ότι η όλη αυτή προσπάθεια καπηλείας τέτοιων περιστατικών γύρισε μπούμερανγκ στις δημοτικές εκλογές. Προσπαθήσατε να δημιουργήσετε μια εικόνα σκληρής σύγκρουσης που δεν υπάρχει. Σήμερα μας εγκαλείτε για απορρύθμιση εργασιακών σχέσεων στον Ο.Τ.Ε. Ξέρετε για ποιους μιλάμε; 
      ΕΝΑΣ ΒΟΥΛΕΥΤΗΣ: Να μιλήσουμε και για τις παράγκες.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Θα μιλήσουμε και για τις παράγκες, θα μιλήσουμε και για τις προσλήψεις, γιατί μέχρι σήμερα δεν έχετε καταφέρει για όλες τις προσλήψεις που επικαλείστε να φέρετε έστω και ένα όνομα παράνομης πρόσληψης. Αν είχατε στοιχεία, θα τα είχατε φέρει, αλλά δεν έχετε καταθέσει ούτε μια φορά ένα όνομα παρανόμως προσληφθέντος υπαλλήλου ο οποίος μπήκε με κομματικά κριτήρια.
      Τι είναι αυτές οι αλλαγές που προτείνουμε στον Ο.Τ.Ε.; Είναι το αποτέλεσμα του νόμου που ψηφίστηκε που έλεγε ότι αν μέσα σε τέσσερις μήνες διαπραγματεύσεων της διοίκησης, το πρώτο τετράμηνο του 2006 του τρέχοντος έτους, δεν καταλήξει η διοίκηση και οι εργαζόμενοι σε νέους κανονισμούς εργασίας στις Δ.Ε.Κ.Ο. και επιχειρήσεις που συμμετέχει και διοικεί το δημόσιο και στις οποίες έχει δύο ελλειμματικές χρήσεις, όπως είχε το Ο.Τ.Ε. –το 2004 δεν οφείλεται η ελλειμματική χρήση στη Νέα Δημοκρατία- το 2005 βεβαίως από τα διεθνή λογιστικά πρότυπα και υπήρχε μείωση των εσόδων, αλλά υπήρχε και το μεγάλο πρόβλημα της εθελουσίας εξόδου και σήμερα ο Ο.Τ.Ε. αναγκάζεται έντεκα μήνες μετά, αφού έχει δοθεί όλο το περιθώριο να φέρει και να φέρει η Κυβέρνηση ένα νέο κανονισμό λειτουργίας. Ποιους αφορά; Αφορά τους υπαλλήλους αυτούς που προσελήφθησαν μετά τις 17 Ιουλίου του 2005, μετά από τη συμφωνία των εργαζομένων με πρόεδρο στέλεχος του ΠΑ.ΣΟ.Κ. και της διοίκησης του Ο.Τ.Ε. 
      Αυτή είναι η αλήθεια. Τη συμφωνία που έκανε το στέλεχός σας ερχόμαστε εμείς να την υλοποιήσουμε. Και φωνάζετε για κάτι; Ποιους αφορά; Από τους δώδεκα χιλιάδες μονίμους υπαλλήλους του Ο.Τ.Ε., οι δέκα χιλιάδες πεντακόσιοι δεν έχουν ν’ αλλάξουν τίποτα στις εργασιακές τους σχέσεις. Οι υπόλοιποι υπάλληλοι και αυτοί που υπηρετούν μέχρι σήμερα, διατηρούν τις μισθολογικές τους κλίμακες.
      Και επειδή μιλάτε για ανταγωνιστικό Ο.Τ.Ε., δεν υπάρχει αμφιβολία ότι είναι μια εταιρεία που φέρνει κέρδη. Όμως, όταν τα κέρδη προ φόρων σε όλους τους ευρωπαϊκούς τηλεπικοινωνιακούς οργανισμούς είναι στο 40% περίπου του τζίρου, ο Ο.Τ.Ε. βρίσκεται σε χαμηλότερα επίπεδα, κινείται στο επίπεδο του 15% με 20%. Δεν πρέπει αυτήν την εταιρεία να την κάνουμε ανταγωνιστική; Δεν καταφέραμε τις αποτυχημένες επενδύσεις στο εξωτερικό να τις γυρίσουμε; Μη μιλήσουμε για το όργιο της σπατάλης των κομματικών στελεχών που διορίστηκαν στην «ΑΡΜΕΤΕΛ». Ή για τη «ΡΟΜ-ΤΕΛΕΚΟΜ» η οποία ήταν η δεινοπαθούσα επένδυση στο εξωτερικό και πρώτη φορά φέτος θα σημειώσει κέρδη. 
      Αυτή είναι η πορεία του κ. Βουρλούμη στον Ο.Τ.Ε. και αυτή είναι η πορεία της Νέας Δημοκρατίας η οποία με συνέπεια εφαρμόζει αυτό που σεις διαβάσατε πριν, ότι θα εκχωρήσει ποσοστό μετοχών και τη διοίκηση του οργανισμού σε στρατηγικό επενδυτή στον κατάλληλο χρόνο. Ποιος είναι ο κατάλληλος χρόνος; ‘Οταν εξυγιαίνεται και λειτουργεί σωστά η επιχείρηση, με κανόνες διαφάνειας αγοράς, αποτελεσματικότητας, σεβασμό στον πολίτη και τον καταναλωτή, κάτι που δεν κάνατε τα προηγούμενα χρόνια, γιατί αν το είχατε καταφέρει, τότε θα βλέπαμε οικονομικά αποτελέσματα αντί για χρέη.
      Θα βλέπαμε η «ΟΛΥΜΠΙΑΚΗ» να πετάει ψηλά, ο Ο.Σ.Ε. να παράγει παραγωγικό έργο, τα λεωφορεία να μην βρίσκονται σε αυτήν την άθλια κατάσταση, την οποία παραλάβαμε. Δυστυχώς το παρελθόν σας, όμως, σας βαρύνει. Εμείς χαράσσουμε πορεία μπροστά, πορεία μεταρρύθμισης, πορεία που δίνει όφελος και στην εθνική οικονομία και στους εργαζόμενους. Μαζί με αυτούς θα προχωρήσουμε και στις επόμενες εκλογές και στις επόμενες μεταρρυθμίσεις. 
      Ευχαριστώ, κύριε Πρόεδρε. 
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βαρβιτσιώτη. 
      ΑΘΑΝΑΣΙΟΣ ΜΠΟΥΡΑΣ: Με πρόεδρο την κ. Ματσούκα έντεκα στους έντεκα συνδικαλιστές του συμβουλίου της «COSMOTE» ήταν Π.Α.Σ.Κ.Ε.. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε! Είστε εκτός διαδικασίας. 
      ΑΘΑΝΑΣΙΟΣ ΜΠΟΥΡΑΣ: Θα το πω, για να το ξέρουν. Έντεκα-μηδέν, με πρόεδρο την κ. Ματσούκα.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ πολύ.
      ΜΑΡΙΑ ΔΑΜΑΝΑΚΗ: Τι λέτε τώρα; 
      ΑΘΑΝΑΣΙΟΣ ΜΠΟΥΡΑΣ: Τι θα γίνει, κυρία Δαμανάκη; Δηλαδή στους έντεκα θα είναι δεκατρείς; Το έκανε το δικό σας κόμμα. Με πρόεδρο την κ. Ματσούκα. 
      ΠΡΟΕΔΡΕΥΩΝ (Σωτήρης Χατζηγάκης): Βλέπω ότι ήρθατε φουριόζος. Μπήκατε στη συζήτηση, χωρίς να σας δοθεί ο λόγος. 
      ΑΘΑΝΑΣΙΟΣ ΜΠΟΥΡΑΣ: Με πρόεδρο την κ. Ματσούκα έντεκα συνδικαλιστές του συμβουλίου της «COSMOTE» ήταν Π.Α.Σ.Κ.Ε.. Αυτά κάνατε, κυρία Δαμανάκη. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε. Τελείωσε το θέμα. 
      ΑΘΑΝΑΣΙΟΣ ΜΠΟΥΡΑΣ: Με πρόεδρο την κ. Ματσούκα, έντεκα-μηδέν οι συνδικαλιστές της Π.Α.Σ.Κ.Ε..
      ΠΡΟΕΔΡΕΥΩΝ (Σωτήρης Χατζηγάκης): Εντάξει. Ακουστήκατε, κύριε Μπούρα.
      Το λόγο έχει ο κ. Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Κάλμα, κάλμα. Αν μείνει μερικά χρόνια και η Νέα Δημοκρατία, θα ανατραπεί αυτό. Έτσι. Δυστυχώς, ο κυβερνητικός συνδικαλισμός στη χώρα μας έχει βαθιές ρίζες. 
      Στο χώρο των Δ.Ε.Κ.Ο., σήμερα που συζητάμε την επερώτηση του ΠΑ.ΣΟ.Κ. θα πρέπει να πούμε ότι δόγμα όλων των κυβερνήσεων των τελευταίων χρόνων ήταν και συνεχίζει να είναι η πολιτική των ιδιωτικοποιήσεων, της απελευθέρωσης και της θεοποίησης των όρων της αγοράς με ταυτόχρονη επίθεση στα εργασιακά δικαιώματα, προκειμένου αυτές να γίνουν πιο ελκυστικές στους επίδοξους αγοραστές. Θα πρέπει να προσθέσουμε ότι στις επιχειρήσεις αυτές ουδέποτε έπαψε να υπάρχει ο κυβερνητικός και κομματικός παρεμβατισμός σε προσλήψεις, μεταθέσεις, προαγωγές και γενικά η κυριαρχία της αναξιοκρατίας και του ρουσφετιού. Δυστυχώς αυτή είναι η σκληρή πραγματικότητα. 
      Τα τελευταία δεκαπέντε χρόνια έγινε μια σαρωτική επίθεση ενάντια στις Δ.Ε.Κ.Ο. με τη μερική μετοχοποίηση ή με την πλήρη ιδιωτικοποίηση οργανισμών κοινής ωφέλειας, καθώς και με μια ολομέτωπη επίθεση στα εργασιακά δικαιώματα, η οποία έχει πάρει βέβαια φρενήρη ρυθμό το τελευταίο διάστημα. Για πολλά χρόνια η κοινή γνώμη έχει βομβαρδιστεί με τις θεωρίες των τεμπέληδων, των ρετιρέ και των προνομιούχων, οι οποίοι ευθύνονται δήθεν για όλα τα προβλήματα των δημοσίων επιχειρήσεων και κατά συνέπεια, θα πρέπει να αλλάξουν οι εργασιακές σχέσεις, να αρθεί η μονιμότητα, να αρθεί και το όποιο καθεστώς αξιοκρατίας και διαφάνειας στις προσλήψεις, πράγματα τα οποία αποτελούν σύμφωνα με αυτήν την άποψη, την οποία ενστερνίζεται και προβάλλει συνεχώς η Κυβέρνηση, την πηγή και την αιτία για όλα τα προβλήματα του δημόσιου τομέα. 
      Ταυτόχρονα, όμως, οι ίδιες δυνάμεις αποσιωπούν ότι για τα προβλήματα που παρουσιάζουν οι δημόσιες επιχειρήσεις οι βασικοί υπεύθυνοι είναι τα δύο κόμματα που κυβέρνησαν έως τώρα και οι πολιτικές, τις οποίες ακολούθησαν. Η κακοδιοίκηση, η κακοδιαχείριση, η αναξιοκρατία και η ρουσφετοκρατία σε θέματα πρόσληψης και εξέλιξης του προσωπικού, οι πελατειακές σχέσεις, η απουσία οργάνωσης και σχεδιασμού, η αδιαφάνεια και τα στεγανά σε σημαντικές αποφάσεις, η ανελέητη επίθεση που δέχονται συχνά-πυκνά οι Δ.Ε.Κ.Ο. και οι εργαζόμενοι από αυτόκλητα ορισθέντες κριτές, αλλά και τα προβλήματα που δημιουργούν αυτές καθ’ αυτές οι κυβερνητικές κατευθύνσεις και πολιτικές, αυτά είναι οι βασικές αιτίες για τα προβλήματα που παρουσιάζουν σήμερα οι Δ.Ε.Κ.Ο.. 
      Είχαμε ακούσει και ξέρουμε ότι κάθε φορά που αλλάζει η Κυβέρνηση αλλάζουν και οι διοικήσεις. Όμως, και κάθε φορά που αλλάζει ο Υπουργός αλλάζουν οι διοικήσεις σε όλους σχεδόν τους οργανισμούς. Δείτε, αν θέλετε, τι γίνεται στα νοσοκομεία. Φαίνονται σαν να είναι μια προίκα του εκάστοτε Υπουργού αυτές οι διοικήσεις. Και βέβαια, οι διοικητές έχουν τη δική τους μικρότερη προίκα, που φέρνουν και αυτοί τους δικούς τους συμβούλους, τους κουμπάρους, παρακουμπάρους, γνωστούς και φίλους. Και το μόνο που δεν μετράει, είναι εάν έχουν τα προσόντα για να πάρουν αυτές τις θέσεις. 
      Αντίθετα, σε όλες τις περιπτώσεις βρίσκονται αυτοί που για την Κυβέρνηση φταίνε και που δεν είναι άλλοι από τους εργαζόμενους. Έτσι διαχρονικά έχουν κατηγορηθεί για τα μύρια όσα και επίσης διαχρονικά, αφού φταίνε, θα πρέπει να πληρώσουν με το πάγωμα και τη μείωση του μισθού τους. 
      Συζητήθηκαν πολλά εδώ για τον Ο.Τ.Ε.. Το παράδειγμα του Ο.Τ.Ε. είναι απόλυτα αποκαλυπτικό, γιατί, εκτός από την πραξικοπηματική ενέργεια της κατάργησης ενός κανονισμού εργασίας που αλλάζει μόνο με συλλογική σύμβαση, στηρίζεται και στο τελείως σαθρό επιχείρημα, ότι αυτό επιβάλλεται να γίνει γιατί στις δύο τελευταίες χρήσεις ο Ο.Τ.Ε. είναι ζημιογόνος. 
     Βέβαια, άλλη αυτή η θεωρία των ζημιογόνων Δ.Ε.Κ.Ο.. Αλλά είναι όλες οι επιχειρήσεις οι δημόσιες ζημιογόνες; Είναι η Δ.Ε.Η. ζημιογόνα; Είναι ο Ο.Τ.Ε. ζημιογόνος; Είναι τα EΛ.ΤΑ. ζημιογόνα, είναι η Εμπορική Τράπεζα ζημιογόνος; Και όμως και αυτές επίσης ιδιωτικοποιούνται, υποτίθεται, για να είναι έτσι πιο αποδοτικές. 
     Λοιπόν, αποκρύπτεται το γεγονός ότι η ζημιά των δύο τελευταίων ετών του Ο.Τ.Ε., οφείλεται πρώτα και κύρια στη χορηγία της Ολυμπιάδας για το 2004 και, δεύτερον, στο ότι φορτώθηκε όλο το κόστος της εθελουσίας, η οποία στο κάτω-κάτω ήταν επιλογή της Κυβέρνησης και της διοίκησης και εδώ υπάρχουν ευθύνες και από την πλευρά του ΠΑ.ΣΟ.Κ., γιατί οι συνδικαλιστές του ΠΑ.ΣΟ.Κ. ψήφισαν.
     ΜΑΡΙΑ ΔΑΜΑΝΑΚΗ: Τους αποδοκιμάσαμε.
     ΑΘΑΝΑΣΙΟΣ ΛΕΒΕΝΤΗΣ: Τους αποδοκιμάσατε, πλην όμως, εκπρόσωποι του ΠΑ.ΣΟ.Κ. ήσαν εκεί μέσα. Εννιακόσια εξήντα εκατομμύρια είναι το κόστος της εθελουσίας. Η Νέα Δημοκρατία με την πολιτική των ιδιωτικοποιήσεων -τη συρρίκνωση των εργασιακών δικαιωμάτων- της ενίσχυσης της λογικής των συμβούλων και παρασυμβούλων, της αναξιοκρατίας και του ρουσφετιού εντείνει τη νεοφιλελεύθερη επίθεση, τόσο προς τις επιχειρήσεις αυτές καθαυτές όσο και προς τους εργαζόμενους. 
     Για να γίνουν, όμως, αυτές οι επιχειρήσεις αυτό που είναι σήμερα, σαν τον Ο.Τ.Ε., τη Δ.Ε.Η., τα ΕΛ.ΠΕ. και τόσες άλλες δημόσιες επιχειρήσεις, μόχθησαν γενιές και γενιές εργαζομένων και χρηματοδοτήθηκαν από το υστέρημα του ελληνικού λαού. Έτσι σήμερα δεν δικαιούται κανείς να τις εκποιήσει. Τα εργασιακά δικαιώματα και οι κανονισμοί εργασίας που ισχύουν στις επιχειρήσεις αυτές έχουν κατακτηθεί με πολύχρονους αγώνες των εργαζομένων. Είναι αποτελέσματα σοβαρών συζητήσεων -προβληματισμών, αγώνων- και εμπειριών δεκάδων ετών και δεν μπορεί κανείς μέσα σε μια νύχτα να τις καταργήσει.
      Η αξιοκρατία και διαφάνεια σε όλους τους τομείς της εργασιακής ζωής θα πρέπει να αποτελούν ζητούμενο για κάθε ευνομούμενη πολιτεία και όχι η αποψίλωση και του όποιου ίχνους αξιοκρατίας υπάρχει. Η ανασφάλεια και ο φόβος στον οποίο με διάφορους τρόπους σπρώχνει η κυβερνητική πολιτική τους εργαζόμενους, μόνο αρνητικά αποτελέσματα θα φέρει. Έχει αποδειχθεί από πάρα πολλές περιπτώσεις, επιστημονικά, αν θέλετε, αλλά και στην πράξη από μια σειρά χώρες –πάρτε παράδειγμα τη Σκανδιναβία- ότι η ασφάλεια στην απασχόληση, οι ικανοποιητικές συνθήκες εργασίας και αμοιβών και η λειτουργία, κάτω από διαφανείς και αξιοκρατικούς κανόνες, συνιστούν βασικούς συντελεστές παραγωγικότητας, ενώ η ανασφάλεια και η αναξιοκρατία φέρνoυν ακριβώς τα αντίθετα αποτελέσματα.
     Παράλληλα, όλοι οι θιασώτες των ιδιωτικοποιήσεων και της θεοποίησης της ιδιωτικής πρωτοβουλίας θα πρέπει κάποτε να απαντήσουν, για το ποιος φταίει για την ακρίβεια, για τις απολύσεις, για τα ατυχήματα, για το παράνομο εμπόριο. Και εδώ θα ήθελα για τα ατυχήματα να πω κάτι. Αφότου έγινε η συνύπαρξη ΕΛ.ΠΕ., ΕΛ.Δ.Α. και «ΠΕΤΡΟΛΑ», έχουν αυξηθεί κατακόρυφα τα εργατικά ατυχήματα και έχουμε θρηνήσει θύματα και καταγγέλλεται από όλες τις πλευρές και προχθές από τη Θεσσαλονίκη. 
     ΠΑΝΑΓΙΩΤΗΣ ΑΔΡΑΚΤΑΣ: Γιατί αυτό; 
     ΑΘΑΝΑΣΙΟΣ ΛΕΒΕΝΤΗΣ: Γιατί έχουν πάει περισσότερο στην εντατικοποίηση. Γιατί βάζουν εργολάβους, οι οποίοι κουβαλούν ανειδίκευτους εργάτες, τους οποίους υποχρεώνουν να δουλεύουν εντατικά. Δεν έχουν εμπειρία και τους πληρώνουν και πολύ λιγότερο. Γι’ αυτό γίνεται. Αυτή, λοιπόν, η θεοποίηση της οικονομίας της αγοράς και του κέρδους οδηγούν σε αυτό, στο να μην υπολογίζουμε τους ανθρώπους. Στο να μην υπολογίζουμε ότι πρώτα πρέπει να σεβόμαστε τους ανθρώπους, τα δικαιώματά τους, αλλά και την ίδια τους τη ζωή, η οποία κινδυνεύει και δυστυχώς συχνά-πυκνά χάνεται.
      Για εμάς είναι σαφές ότι μεταρρυθμίσεις σαν αυτές, που προωθεί η Κυβέρνηση, θα φέρουν μόνο αρνητικά αποτελέσματα. Εμείς θέλουμε δημόσιες επιχειρήσεις, οι οποίες θα λειτουργούν σαν μοχλός ανάπτυξης της εθνικής οικονομίας, δημόσιες επιχειρήσεις στην υπηρεσία του λαού, δημόσιες επιχειρήσεις στις οποίες θα ασκείται εργατικός, κρατικός και κοινωνικός έλεγχος. 
     Η πολιτική ανθρώπινου δυναμικού θα πρέπει να είναι προσανατολισμένη στη σταθερότητα στην απασχόληση, στην αξιοκρατία, στις προσλήψεις και στην εξέλιξη του προσωπικού σε εργασία κάτω από καθεστώς ασφάλειας και όχι ανασφάλειας και σε ικανοποιητικές αμοιβές ασφαλώς. 
     Σε διαφορετική περίπτωση θα επαναλαμβάνονται από καιρό σε καιρό τα ίδια, θα ενοχοποιούνται για την πορεία των επιχειρήσεων οι συνήθως ύποπτοι και θα φύγει τελείως από την πολιτεία και η τελευταία δυνατότητα παρέμβασης σε κρίσιμους τομείς της οικονομίας, όπως οι τηλεπικοινωνίες, η ενέργεια και οι μεταφορές. 
     Είπε η κ. Δαμανάκη ότι οι δημόσιες επιχειρήσεις χρησιμοποιούνται, ως λάφυρο από την Κυβέρνηση, για να διοριστούν «ημέτεροι», να επωφεληθούν «ημέτεροι» και συμφωνούμε. Πολύ καλά τα λέτε στην Κυβέρνηση, κυρία Δαμανάκη. Δυστυχώς όμως και το ΠΑ.ΣΟ.Κ. είχε ακολουθήσει αυτήν τη συμπεριφορά. Ο κ. Πολύδωρας μας είπε, με το καλημέρα δέκα χιλιάδες θα χάσουν τη θέση τους και εφαρμόσθηκε αυτό από την Κυβέρνηση. Και δυστυχώς δεν είναι μόνο η Κυβέρνηση που το εφαρμόζει, αλλά η Κυβέρνηση είναι πάρα πολύ επίμονη σε αυτό.
      Εμείς, λοιπόν, λέμε ότι οι Δ.Ε.Κ.Ο. επιτελούν πολύτιμο έργο. Πολλές από αυτές είναι υπηρεσίες οι οποίες επιτελούν και εθνικό έργο και –θα έλεγα-συμπλέουν και συμπλέκονται με την εθνική ασφάλεια και με μία σειρά άλλα προβλήματα τα οποία δεν μπορούμε να βασιστούμε και να τα εκχωρήσουμε στον ιδιωτικό τομέα. Δεν θέλω να πω περισσότερα, μόνο να σκεφθούμε τι έγινε με τη «Vodafone» και με τις εταιρείες κινητής τηλεφωνίας. 
      Επομένως δεν μπορούμε να τα δώσουμε όλα στην ιδιωτική πρωτοβουλία, να τα απεμπολήσουμε όλα, γιατί αυτές οι επιχειρήσεις προσφέρουν πολύτιμες υπηρεσίες αλλά και γιατί είναι και κερδοφόρες. Δεν ξέρω πού θα οδηγηθούν μ’ αυτόν τον τρόπο. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, πολύ κύριε Λεβέντη.
      Η κ. Δαμανάκη έχει το λόγο.
      ΜΑΡΙΑ ΔΑΜΑΝΑΚΗ: Ευχαριστώ.
      Κύριε Πρόεδρε, εμείς, οι Βουλευτές του ΠΑ.ΣΟ.Κ. ήρθαμε σ’ αυτήν την Αίθουσα και με συγκεκριμένα επιχειρήματα αποδείξαμε ότι η κατάσταση των δημοσίων επιχειρήσεων και οργανισμών, τα τρία χρόνια που  κυβερνάει η Νέα Δημοκρατία, χειροτερεύει. Χειροτερεύει από την άποψη την οικονομική, έχουμε αύξηση των χρεών και των ελλειμμάτων, με βάση τα στοιχεία του προϋπολογισμού που κατέθεσε η Νέα Δημοκρατία και από την άποψη εξυπηρέτησης του πολίτη. Απέναντι σ’ αυτά περιμένουμε να ακούσουμε τα επιχειρήματα της Κυβέρνησης. Ποια ήταν τα επιχειρήματα της Κυβέρνησης; Αντιπαρέρχομαι βέβαια τα επιχειρήματα του τύπου «αν είμαστε με τα καλά μας» ή ότι έχουμε ψυχωσικά προβλήματα, κύριε Πρόεδρε. Τα αντιπαρέρχομαι γιατί, εν πάση περιπτώσει, φθάσαμε και σ’ αυτό το σημείο.
      Φθάνω στο πολιτικό επιχείρημα. Το πολιτικό επιχείρημα, το οποίο οποιοσδήποτε τρίτος θα μπορούσε να συμπεράνει, είναι ένα: «Δεν δικαιούστε διά να ομιλείτε!» Αυτό είναι το μόνο πολιτικό επιχείρημα το οποίο ακούσαμε εδώ. Ακούσαμε δηλαδή ότι επειδή το ΠΑ.ΣΟ.Κ. έχει πολύ κακό παρελθόν δεν δικαιούται να μας κάνει κριτική. Ποιοι είστε εσείς που τολμάτε να μας κάνετε κριτική, είπε ο κύριος Υπουργός. 
      Κύριε Πρόεδρε, νομίζω ότι είναι ανάγκη κάποια στιγμή να συζητηθεί επί της ουσίας το επιχείρημα αυτό. Διότι τι έχουμε αντιληφθεί; Όποτε η Κυβέρνηση δεν έχει να απαντήσει για το τι έκανε στα τρία χρόνια, καταφεύγει στο γνωστό τι έκανε το ΠΑ.ΣΟ.Κ. Αυτό, όμως, το επιχείρημα -μας λένε «το παρελθόν σας, σας βαρύνει» λες και πρόκειται για το προπατορικό αμάρτημα- κύριε Πρόεδρε, είναι εντελώς αντιδημοκρατικό και αντικοινοβουλευτικό.
      Θέλω να θυμίσω και στον κύριο Υπουργό και στους συναδέλφους της Νέας Δημοκρατίας, στους κυρίους Υπουργούς μάλλον, που χρησιμοποιούν αυτό το επιχείρημα, ότι το Σύνταγμα αυτής της χώρας προβλέπει ότι εναλλάσσονται οι κυβερνήσεις και προβλέπει ότι τα κόμματα που  βρίσκονται στην Αντιπολίτευση κάνουν κριτική στα πεπραγμένα της εκάστοτε κυβέρνησης. Πουθενά δεν προβλέπει αυτό το Σύνταγμα που έχουμε, κύριε Υπουργέ, ότι η Αντιπολίτευση δεν δικαιούται διά να ομιλεί στο όνομα του κακού της παρελθόντος. Και για να απαντήσω ευθέως, το ΠΑ.ΣΟ.Κ. εάν έκανε λάθη στο θέμα διαχείρισης των Δ.Ε.Κ.Ο., τις ευθύνες τις έχει αναλάβει. Ο ίδιος ο Πρόεδρος του ΠΑ.ΣΟ.Κ. έχει μιλήσει γι’ αυτά με πολύ μεγάλη σαφήνεια. Αλλά ως πότε, κύριε Πρόεδρε, θα είναι επιχείρημα για την Κυβέρνηση το κακό παρελθόν του ΠΑ.ΣΟ.Κ. για να μην απαντάει για τα δικά της πεπραγμένα;
      ΠΑΝΑΓΙΩΤΗΣ ΑΔΡΑΚΤΑΣ: Το 1990-1993,  κυρία Δαμανάκη, πόσα χρόνια θα κρατήσει; 
      ΜΑΡΙΑ ΔΑΜΑΝΑΚΗ: Και για τα δικά της πεπραγμένα έχω να πω το εξής: Το θέμα κύριε Υπουργέ, είναι ότι χειροτερεύετε απόλυτα την κατάσταση και γι’ αυτό δεν φταίει το κακό ΠΑ.ΣΟ.Κ.. 
      Άκουσα τον κύριο Υπουργό να μιλάει για τα ελλείμματα. «Μεγάλα ελλείμματα άφησε το ΠΑ.ΣΟ.Κ. Τι θέλετε; Να μείνουμε απαθείς;». Όχι, κύριε Υπουργέ, δεν θέλουμε να μείνετε απαθείς. Να μην τα αυξάνετε θέλουμε. 
      Άκουσα επίσης, τον κύριο Υπουργό να λέει ότι αυτά οφείλονται στο μεγάλο δανεισμό και στο κακό παρελθόν του ΠΑ.ΣΟ.Κ.. Να δεχθώ κύριε Πρόεδρε, ότι με βάση το κακό παρελθόν του ΠΑ.ΣΟ.Κ. θα έπρεπε τα ελλείμματα να είναι ίδια. Ρωτήστε και τους συμβούλους σας να σας το πούνε. Το παρελθόν μπορεί να συντηρήσει μία πορεία των ελλειμμάτων στάσιμη, δεν μπορεί να τα αυξήσει το κακό παρελθόν, ούτε ο δανεισμός μπορεί να αυξήσει τα ελλείμματα. Και είναι βεβαιωμένο ότι αυξάνετε τα ελλείμματα.
      Λέει, ο κύριος Υπουργός –μας έφερε εδώ και κάτι πίνακες τους οποίους είδαμε- ότι η Νέα Δημοκρατία αυξάνει το προσωπικό των Δ.Ε.Κ.Ο. με μικρότερους ρυθμούς από αυτούς του ΠΑ.ΣΟ.Κ..
      Κύριε Πρόεδρε, η Νέα Δημοκρατία έχει βρει το άλλο κουμπί. Και ξέρετε ποιο είναι το κουμπί; Οι θυγατρικές των Δ.Ε.Κ.Ο., τις οποίες δεν περιλαμβάνουν οι πίνακες που σας έδωσαν οι σύμβουλοί σας, δηλαδή πόσους έχετε πάρει στον Προαστιακό, πόσους έχετε πάρει στο Τραμ, αυτά δεν περιλαμβάνονται εκεί, διότι εκεί είναι εκτός Α.Σ.Ε.Π.. Οι θυγατρικές των Δ.Ε.Κ.Ο. είναι το πρόβλημα. Πόσους έχει πάρει ο «Ο.Τ.Ε. Plus», κύριε Πρόεδρε; Περί αυτού πρόκειται, διότι ο κ. Βουρλούμης έδιωξε τρεις χιλιάδες με την εθελουσία έξοδο, με την οποία κακώς συμφώνησαν κάποιοι συνδικαλιστές του ΠΑ.ΣΟ.Κ., που δεν ανήκουν στο ΠΑ.ΣΟ.Κ. πλέον, αλλά έχει πάρει ήδη από τον «Ο.Τ.Ε. Plus» άλλους χίλιους και άλλους χίλιους στον Ο.Τ.Ε.. Τι νόημα έχουν, λοιπόν, όλα αυτά, κύριε Πρόεδρε; Την καλυτερεύετε την κατάσταση; Αυτό είναι το ζητούμενο.
      Να μιλήσουμε για τα θέματα των εργαζομένων; Είπε ο κύριος Υπουργός ότι δεν διαχωρίζει τους εργαζόμενους. Το είδαμε αυτό, κύριε Υπουργέ. Πήρατε τα κοινωνικά τους φρονήματα όλων των εργαζομένων των διοικήσεων να μας πείτε πόσοι είναι στην Π.Α.Σ.Κ.Ε. και πόσοι δεν είναι. Αυτή είναι η δουλειά του Υπουργού; Αν αύριο έρθει ένα σωματείο να συζητήσει με εσάς στο Υπουργείο σας, θα έχετε ενημερωθεί πριν από τους συμβούλους σας πόσοι είναι στην Π.Α.Σ.Κ.Ε. και πόσοι δεν είναι; Και μετά από αυτό μας λέτε ότι δεν διαχωρίζετε τους εργαζόμενους; Και, εν πάση περιπτώσει, οι εργαζόμενοι ψηφίζουν τις συνδικαλιστικές παρατάξεις όπως νομίζουν. Εάν η Π.Α.Σ.Κ.Ε. έχει επιτυχίες, με γεια της με χαρά της! 
      Εσείς είπατε όμως ότι τη Δ.Α.Κ.Ε. δεν τη γνωρίζετε. Αλήθεια, κύριε Υπουργέ; Να σας καταθέσω εγώ εδώ το υπόμνημα της Δ.Α.Κ.Ε. στα ΕΛ.ΤΑ. που μιλάει για παράγκα; Αυτοί μιλούν για παράγκα, κύριε Υπουργέ. Τη λέξη «παράγκα» την έχουν οι εργαζόμενοι της Δ.Α.Κ.Ε. στο υπόμνημά τους, όπου καταγγέλλουν τον παραδιοικητικό μηχανισμό. Μας προκαλέσατε να σας πούμε ποιος αμείβεται παραπάνω; Με βάση τα υπομνήματα της Δ.Α.Κ.Ε., στον Ο.Σ.Ε. διοικητικός υπάλληλος έχει 70.000 ευρώ το χρόνο. Αυτά είναι στοιχεία δικά σας. 
      Μας λέτε για τον Ο.Τ.Ε. ότι, εν πάση περιπτώσει, αυτό το οποίο κάνετε είναι ότι δεν θίγετε τις συμβάσεις των εργαζομένων. Μας τα είπε και ο κ. Βαρβιτσιώτης, ο οποίος μας ρώτησε αν είμαστε στα καλά μας. Θα σας διαβάσω, λοιπόν, για να δούμε αν είμαστε στα καλά μας: «Προσπάθειες με το «αποφασίζουμε και διατάσσουμε» ουσιαστικής απαξίωσης του ίδιου του σκοπού στην ελληνική κοινωνία είναι καταδικασμένες». Ποιος τα λέει αυτά; Είναι ένας κάποιος κύριος Πουπάκης, διότι δεν είναι όλοι 100% στον Ο.Τ.Ε , όπως είπατε, στην Π.Α.Σ.Κ.Ε.. Μήπως τον ξέρετε τον κ. Πουπάκη; Και αυτός στον Ο.Τ.Ε εργάζεται. Ένας κύριος Πουπάκης τα λέει αυτά που σας λέω. Ένας κύριος Πουπάκης λέει επίσης: «Ας αφήσουν όμως κάποιοι τα περί δήθεν ελλειμματικού Ο.Τ.Ε, αφού, εάν είναι ελλειμματικός, πρέπει να απολογηθεί γι’ αυτό σήμερα ο διορισμένος του πρόεδρος που τον έφερε σε αυτήν την ελλειμματική κατάσταση». Τι έχετε να πείτε γι’ αυτό; Γιατί μας είπατε για τα ελλείμματα του κακού ΠΑ.ΣΟ.Κ. .
      Κύριε Πρόεδρε, επαναλαμβάνω ότι το ΠΑ.ΣΟ.Κ. έχει το παρελθόν του, αυτό είναι δεδομένο. Το παρελθόν του ΠΑ.ΣΟ.Κ. κρίθηκε και αποδοκιμάστηκε και αυτό είναι δεδομένο. Από αυτό το σημείο όμως μέχρι να μας λέτε ότι το ΠΑ.ΣΟ.Κ. δεν μπορεί να κάνει κριτική στα πεπραγμένα της Κυβέρνησης υπάρχει μεγάλη απόσταση. Συνταγματικά έχουμε καθήκον να κάνουμε κριτική και μη νομίζετε ότι έτσι θα ξεφύγετε. Εδώ θα είμαστε και θα σας κάνουμε κριτική συνεχώς, διότι τα ίδια τα στοιχεία δείχνουν ότι χειροτερεύετε απόλυτα την κατάσταση -απόλυτα, κύριε Πρόεδρε- και είστε υπεύθυνοι γι’ αυτό.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Δαμανάκη.
      Το λόγο έχει ο κ. Μουσιώνης. 
      ΑΡΙΣΤΕΙΔΗΣ ΜΟΥΣΙΩΝΗΣ: Ευχαριστώ κύριε Πρόεδρε. 
      Θα ήθελα να υπενθυμίσω, κύριε Πρόεδρε, πως η χώρα μας είναι μέλος της Ευρωπαϊκής Ένωσης, η οποία, κύριε Υπουργέ, έχει κατακτήσει ένα επίπεδο, μια ποιότητα εγγυήσεων, θεσμών, κοινωνικών παροχών, δημοκρατίας και πολιτισμού. Αναφέρομαι στην Ευρώπη των δεκαπέντε και όχι στη νέα Ευρώπη των Βαλκανίων. Η Ελλάδα σε καμία περίπτωση στο παγκόσμιο περιβάλλον δεν θα γίνει Κίνα ούτε Ινδία και σε καμία των περιπτώσεων δεν θα γίνει Σκόπια ή Βουλγαρία. Αναφέρομαι στο κόστος εργασίας που με αυτό ξεκινάτε και με αυτό καταλήγετε πάντα και όχι μόνο στις Δ.Ε.Κ.Ο. αλλά σε όλους τους τομείς οικονομικής δραστηριότητας σε αυτήν τη χώρα. 
      Κύριε Πρόεδρε, ρωτάω τον Υπουργό και κράτησα το χρόνο για να τον ακούσω, πιστεύοντας πως θα πάρω και εγώ όπως και οι άλλοι συνάδελφοι απαντήσεις: Οι Δ.Ε.Κ.Ο. πάνε καλά; Αν δεν πάνε κατά τη γνώμη σας, με βάση τα δικά σας στοιχεία, γιατί το έλλειμμα μεγαλώνει, με βάση τα στοιχεία που δώσατε εσείς στον προϋπολογισμό που έρχεται σε μια εβδομάδα, ποιος φταίει; 
      Φταίει το κόστος εργασίας, οι εργαζόμενοι ή μήπως φταίνε οι πολίτες που ενδεχομένως δεν είναι έτοιμοι να αγοράζουν ακριβότερα το προϊόν που παράγουν και μάλιστα όχι με όρους καθολικότητας. 
      Κύριε Υπουργέ, βάζω ένα απλό ερώτημα. Υπάρχει περίπτωση να υπάρξουν αστικές συγκοινωνίες κερδοφόρες; Υπάρχει μια περίπτωση στην Ευρωπαϊκή Ένωση, θα ήθελα να μου απαντήσετε, κύριε Υπουργέ, όπου οι αστικές συγκοινωνίες είναι κερδοφόρες; Οι αστικές συγκοινωνίες είναι για να εξυπηρετούν τους πολίτες, κυρίως αυτούς οι οποίοι και για λόγους οικονομικούς, αλλά και για λόγους δυνατοτήτων δεν μπορούν να χρησιμοποιήσουν άλλα μέσα μεταφοράς. Ερωτώ εάν αυτό το ότι είναι ζημιογόνες …
      ΠΑΝΑΓΙΩΤΗΣ ΑΔΡΑΚΤΑΣ: Να μην είναι ανεξέλεγκτα ζημιογόνες. 
      ΑΡΙΣΤΕΙΔΗΣ ΜΟΥΣΙΩΝΗΣ: Να σας πω. Η ευθύνη ανήκει στην εκάστοτε κυβέρνηση και στις διοικήσεις που διορίζει. Κύριε Υπουργέ, εσείς το μόνο που κάνετε είναι ότι θέλετε να προετοιμάσετε το έδαφος -το τρίπτυχό σας είναι: οι Δ.Ε.Κ.Ο. λάφυρο κομματικό, απαξίωση, ξεπούλημα- για τους αγοραστές και όχι για τους επενδυτές, που ενδεχομένως θα χρειαστούν κάποιες απ’ αυτές, βάζοντας ένα σχέδιο, κάτι που δεν φέρατε.  Δεν μας απαντήσατε, κύριε Υπουργέ, ποιο είναι το σχέδιο του Ο.Τ.Ε. Ποιο είναι το σχέδιο του Ο.Τ.Ε.; Πείτε μας πού πάει; Πού έχετε σκοπό να οδηγήσετε έναν οργανισμό τόσο σημαντικό, όπως προείπε και ο συνάδελφος Κοινοβουλευτικός Εκπρόσωπος του ΠΑ.ΣΟ.Κ., που ήταν κερδοφόρος; Και εάν διαφωνήσω σε εκείνο το κομμάτι που είπε ο δικός σας Κοινοβουλευτικός Εκπρόσωπος, ο κ. Βαρβιτσιώτης, ότι δεν ελέγχεις το 40%, είναι στο 15% με 20%, εν πάση περιπτώσει, και έτσι να έχουν τα πράγματα, αυτό σημαίνει ότι πρέπει να τον ξεπουλήσουμε; 
      Δεύτερον, σε ό,τι αφορά στην εθελούσια έξοδο, την πληρώνει πρώτα το ταμείο μετά ο ίδιος ο προϋπολογισμός και το τρίτο και το ζητούμενο είναι να έλθουν οι ίδιοι οι οποίοι με δική τους θέληση έχουν αποχωρήσει. Και ξέρετε πολύ καλά, κύριε συνάδελφε, κύριε Βαρβιτσιώτη, πως σε ό,τι αφορά τη συγκεκριμένη θέση το ΠΑ.ΣΟ.Κ. και τότε και  τώρα διαφωνεί όσον αφορά στους συνδικαλιστές που ήταν τότε προσκείμενοι στο χώρο του ΠΑ.ΣΟ.Κ.. Κύριε Υπουργέ, θα πρέπει να συμφωνήσουμε ότι οι Δ.Ε.Κ.Ο. πρέπει να παράξουν, πρέπει να παράγουν καθημερινά το καλύτερο δυνατό προϊόν με την καλύτερη δυνατή τιμή. Και αν χρειαστεί κάπου ξεκινώντας από τον άνθρωπο και τις ανάγκες του, τον πολίτη και τα δικαιώματά του, ενδεχομένως αυτό να γίνει και με κόστος. Δεν μπορεί όλα στο όνομα της αγοράς, στο όνομα του νοικοκυρέματος, που ως αντίληψη σας διαπερνά σε όλες τις πολιτικές σας εκφράσεις, δεν μπορεί με τέτοιους κανόνες και με τέτοιους όρους να αντιμετωπίζετε σήμερα την κοινωνία και τις ανάγκες της.
      Εμείς θέλουμε τον εκσυγχρονισμό της κοινωνίας, θέλουμε τον εκσυγχρονισμό, αν θέλετε, όλων αυτών των δημοσίων επιχειρήσεων κοινωνικού οφέλους. Σε καμία περίπτωση όμως δεν πρέπει να εκχωρήσουμε στις δυνάμεις της αγοράς με όρους ζούγκλας τη δυνατότητα να καλύπτει η πολιτεία αυτό που έχει και οφείλει να δίνει στους πολίτες και στο συνάνθρωπό μας. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υφυπουργός κ. Γεράσιμος Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρίες και κύριοι συνάδελφοι, έλεος! Θα πρέπει τουλάχιστον να μην αλλοιώνουμε αυτά τα οποία λέγονται και καταγράφονται στα Πρακτικά της Βουλής. Ουδέποτε είπα ότι δεν δικαιούσθε να ομιλείτε. Απεναντίας και δικαιούσθε και οφείλετε να μιλάτε. Και αυτό είναι αποδεκτό. Αυτή η λογική είναι έξω από εμάς. Είναι μια λογική παλιά του ΠΑ.ΣΟ.Κ.. Εγώ δεν επανέρχομαι. Ουδέποτε αυτή η μεγάλη φιλελεύθερη δημοκρατική παράταξη είχε τέτοια λογική πολιτική. Ποτέ. Ξεκάθαρες κουβέντες. Ποτέ δεν είπα αυτό το πράγμα.
      Το δεύτερο. Είπατε για ψυχωσική κ.λπ. και για ψυχώσεις. Είμαι γιατρός. Πρέπει να καταλάβετε, κύριε Μουσιώνη…
      ΑΡΙΣΤΕΙΔΗΣ ΜΟΥΣΙΩΝΗΣ: Δεν είπα αυτό. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν το είπα για σας. Εξηγώ ως γιατρός για  την κ. Δαμανάκη.
    ΜΙΛΤΙΑΔΗΣ ΠΑΠΑΪΩΑΝΝΟΥ: Ως γιατρός είστε εδώ;
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εξηγώ τον όρο, κύριε Παπαϊωάννου. Όταν μας κατηγορείτε…
    ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε. Είναι μία ιδιότητα, την οποία δεν απεμπολεί μέσα στη Βουλή, νομίζω. Είναι και γιατρός, τι να κάνουμε! 
    ΜΙΛΤΙΑΔΗΣ ΠΑΠΑΪΩΑΝΝΟΥ: Δεν τον επιλέγουν όμως για την ιατρική του ιδιότητα. 
    ΠΡΟΕΔΡΕΥΩΝ (Σωτήρης Χατζηγάκης): Δεν έχει σημασία. Υπάρχει μία ειδικότητα και μέσα στη Βουλή μπορεί να  την επικαλείται.
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Παπαϊωάννου, λέω κάτι πάρα πολύ απλό.
    Κύριε Πρόεδρε, κατηγορήθηκε η παράταξή μου για ιδεοληψία. Το είπατε εσείς οι ίδιοι. Εγώ ερωτώ: Η ιδεοληψία δεν είναι ψυχωσική συνδρομή; Αν διαβάσετε λιγάκι Ψυχιατρική και το σύγγραμμα του εξαίρετου καθηγητή Ψυχιατρικής κ. Στεφανή, θα δείτε, κυρία  Δαμανάκη, ότι η ιδεοληψία είναι ψυχωσική συνδρομή. Άρα, λοιπόν, σας επέστρεψα το χαρακτηρισμό. Εγώ δεν έχω αυτήν τη λογική και δεν λέω «δεν δικαιούστε». Είμαι πάρα πολύ αντίθετος. 
    Όσον αφορά τα φρονήματα, βάζετε και λίγο «κέτσαπ» απ’ όλα τα θέματα, λίγο ορυχεία, λίγο αρρώστια. Φθάσατε στο σημείο να επικαλεστείτε μία άτυχη εργαζόμενη, που μία κακή απόφαση μιας πρωτοβάθμιας επιτροπής δεν την προσέλαβε στον Ο.Τ.Ε., γιατί είχε μια νεοπλασία. Η πολιτική ηγεσία άμεσα μόλις το πληροφορήθηκε -την ίδια μέρα, κύριε Πρόεδρε- έκανε παρέμβαση στην επιτροπή. Σήμερα η κυρία αυτή εργάζεται στον Ο.Τ.Ε.. 
    Φθάσατε, λοιπόν, στο σημείο να χρησιμοποιήσετε αυτό ως επιχείρημα. Αντί να είναι προς τιμή και έπαινο της Κυβέρνησης ότι παρενέβη πολιτικά και έλυσε το θέμα αυτό, σήμερα μας εγκαλείτε. Άρα, λοιπόν, εγώ δεν κοιτάω φρονήματα. Αξιολογώ τις Δ.Ε.Κ.Ο. με τα ψηφοδέλτια. 
    Κοιτάζω τη σφραγίδα που λέει επίσημα Π.Α.Σ.Κ.Ε.. Αν ντρέπεται κάποιος να πει ότι είναι στην Π.Α.Σ.Κ.Ε., δεν το ξέρω εγώ. Αν είναι εγγεγραμμένος στην Π.Α.Σ.Κ.Ε., δεν είναι, κυρία Δαμανάκη, φρόνημα. Η Π.Α.Σ.Κ.Ε. είναι δημόσιο συνδικαλιστικό όργανο, καταχωρισμένο στο Πρωτοδικείο. 
    Παίρνω λοιπόν τα ψηφοδέλτια στις Δ.Ε.Κ.Ο. και βλέπω 24-0 Π.Α.Σ.Κ.Ε.. Και ερωτώ: Θεέ μου, σε ποιο κράτος είμαι; Πού βρίσκομαι; Όλοι οι καλοί αξιοκρατικά, όλοι οι εργατικότατοι είναι της Π.Α.Σ.Κ.Ε.; Θεέ μου, να προσχωρήσω και εγώ στην Π.Α.Σ.Κ.Ε., αν είναι έτσι. Αυτό το ερώτημα πλανάται σε κάθε Έλληνα και κάθε Ελληνίδα, όταν βλέπει αποτελέσματα της τάξης του 24-0 στις έδρες. 
    Βέβαια, κυρία Δαμανάκη, δεν είπα ότι δεν γνωρίζω τη Δ.Α.Κ.Ε.. Πάρτε τα Πρακτικά να διαβάσετε. Είμαι υπερήφανος. Είπα ότι είμαι εδώ σήμερα και εκπροσωπώ την Κυβέρνηση, δεν εκπροσωπώ τη Δ.Α.Κ.Ε.. Είμαι Υπουργός μιας Κυβέρνησης, που μου έδωσε εντολή ο Πρωθυπουργός να έχω αυτόν το χώρο. Δεν είμαι εδώ ως εκπρόσωπος της Δ.Α.Κ.Ε.. Τη γνωρίζω καλά και τη σέβομαι και την εκτιμώ τη Δ.Α.Κ.Ε.. 
    Όμως, ξέρω και κάτι άλλο. Ξέρω το διακριτό ρόλο του συνδικαλισμού με τη δική μας φιλελεύθερη λογική, ότι ο συνδικαλισμός έχει το δικαίωμα και πρέπει, επιβάλλεται, να κάνει και κριτική. Αυτό είναι κάτι που εσείς δεν το καταλαβαίνετε. Εσείς δεν καταλάβατε ποτέ τον κομματικό συνδικαλισμό που ήταν φερέφωνο. Είναι και κάτι άλλο που δεν καταλάβατε, το οποίο εμείς καταλάβαμε πλήρως. 
    Μιλήσατε για καράβια, για κρουαζιερόπλοια, για τρένα. Είναι κακό να έχουμε μία καταγγελτική λογική εναντίον της Κυβέρνησης, ενός στελέχους που διόρισε η Κυβέρνηση, όπως τον κ. Βουρλούμη; Γιατί, κυρία Δαμανάκη; Αυτό είναι πολύ λογικό στη δημοκρατία. Στη δημοκρατία δεν βάζουμε στρατιωτάκια, βάζουμε μάνατζερ οι οποίοι είναι γνώστες του αντικειμένου, τεχνοκράτες για τις Δ.Ε.Κ.Ο.. 
    Αν αυτός καταγγέλλει τον Πρωθυπουργό ή την Κυβέρνηση, είναι θέμα δικό του και εγώ δεν απολογούμαι για τον κ. Βουρλούμη. Αυτή η Κυβέρνηση δίνει το δικαίωμα στον κάθε κ. Βουρλούμη να λέει τις απόψεις του ελεύθερα. Δεν υπάρχει εδώ ολοκληρωτικό καθεστώς. Είναι ένα δημοκρατικό καθεστώς. Είναι κάτι που σας ξενίζει, κυρία Δαμανάκη, το καταλαβαίνω. Δεν το είχατε συνηθίσει. Τα στρατιωτάκια, τα αμίλητα και τα ακούνητα, που βάζατε στους Οργανισμούς, αυτήν τη λογική είχαν. 
    ΜΑΡΙΑ ΔΑΜΑΝΑΚΗ: Εσείς συμφωνείτε με αυτά που λέει ο κ. Βουρλούμης; 
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εμείς έχουμε μία άλλη λογική πιο φιλελεύθερη, πιο δημοκρατική. Αυτή είναι η διαφορά μας. 
    ΜΑΡΙΑ ΔΑΜΑΝΑΚΗ: Εσείς συμφωνείτε με αυτά που λέει ο κ. Βουρλούμης; 
    ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία Δαμανάκη. Όχι διακοπές. 
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και καλά θα κάνετε…
    ΜΑΡΙΑ ΔΑΜΑΝΑΚΗ: Με αυτά που λέει συμφωνείτε; 
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν είμαι εκπρόσωπος του Ο.Τ.Ε., ούτε απολογούμαι για τον κ. Βουρλούμη. Δέχομαι αυτά που λέει. 
    Σε μία φιλελεύθερη δημοκρατία ο καθένας έχει την άποψή του και πάνω απ’ όλα είναι για μένα τιμή που υπηρετώ μια Κυβέρνηση που δίνει τη δυνατότητα σε ένα δημόσιο λειτουργό –τον οποίο τοποθετεί η Κυβέρνηση- σε ένα μάνατζερ να λέει την άποψή του και ας είναι και καταγγελτική. 
Αυτό είναι το καλό της δημοκρατίας και όχι του ολοκληρωτισμού, όπου βάζουμε και διορίζουμε ανθρώπους, οι οποίοι είναι καθαρά υποταγμένοι στο κόμμα.
      ΜΑΡΙΑ ΔΑΜΑΝΑΚΗ: Συμφωνείτε με αυτά που λέει;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και βέβαια,  κυρία Δαμανάκη,  εδώ είστε –και καλά κάνετε- για να κάνετε κριτική. Και εγώ το χαίρομαι και θέλω να κάνετε κριτική. Και πραγματικά το εύχομαι και με τη βούληση του λαού να μείνετε για πάρα πολλά χρόνια εκεί και να μας κάνετε κριτική. Και εμείς με μεγάλη μας χαρά θα δεχόμαστε την κριτική και θα τη λαμβάνουμε και σοβαρά υπ’ όψιν. Αυτό είναι θέμα δικό σας. Δεν σας το αρνήθηκε κανείς αυτό. 
      Θα ήθελα να πω στον κ. Μουσιώνη το εξής. «Δεν είναι η Ελλάδα –λέει- των «είκοσι πέντε», είναι των «δεκαπέντε» της Ευρώπης». Διότι έφερε ένα παράδειγμα για τη Βουλγαρία και τα Σκόπια. Έξω από μας η λογική του μισθού της Βουλγαρίας και των Σκοπίων. Έξω από μας η λογική της Κίνας, που είπε ο κ. Παπαϊωάννου. Εμείς έχουμε μια λογική για τους μισθούς. Πρώτον, αυξάνουμε τους μισθούς πάνω από τον πληθωρισμό. Δίνουμε πράγματα τα οποία, με αυτή την οικονομική πολιτική τουλάχιστον δεν μειώνουν το εισόδημα και το αυξάνουμε πάνω από τον πληθωρισμό. Δεν είμαστε ευτυχείς. Όλα αυτά που γίνονται, κύριοι συνάδελφοι του ΠΑ.ΣΟ.Κ., και στις Δ.Ε.Κ.Ο. και η σύγκρουσή μας, αν θέλετε, με νοοτροπίες, με τη διαπλοκή, με όλους, γίνονται για έναν λόγο: Για να παραχθεί πλούτος, ούτως ώστε να μοιραστεί στις οικονομικά ασθενέστερες κοινωνικές ομάδες. Πάρτε το φορολογικό νομοσχέδιο, όπου για πρώτη φορά δυόμισι εκατομμύρια συμπολίτες μας δεν θα κάνουν φορολογική δήλωση. Ποιους προστατεύει; Τους χαμηλοσυνταξιούχους, το χαμηλόμισθο, τον αγρότη, τον περιθωριακό, το φτωχό. Σε αυτή την πολιτική, λοιπόν, πρέπει όλοι μαζί να πάμε και πρέπει να συμφωνήσετε να εξυγιάνουμε τις Δ.Ε.Κ.Ο., να σταματήσουμε αυτές τις σπατάλες, να σταματήσουμε αυτή τη μεγάλη αιμορραγία, αν θέλετε, που υπάρχει σήμερα, προς όφελος και εν ονόματι του ελληνικού λαού, για να μπορέσουμε αυτόν τον πλούτο που θα παράγουμε, όχι με δανεικά και αγύριστα, να τον μοιράσουμε στις ασθενέστερες οικονομικά ομάδες.
      Σας είπα και κάτι που δεν το καταλάβατε. Κυρία Δαμανάκη, πράγματι έχετε δίκιο –εγώ συμφωνώ- ότι στον προϋπολογισμό είναι αυξημένα τα ελλείμματα των Δ.Ε.Κ.Ο.. Σας τα διάβασα αναλυτικά, σας κατέθεσα και χαρτί για τα τοκοχρεολύσια που πληρώνουμε. Δηλαδή πληρώνουμε το λογαριασμό του χθες, του τζαναμπέτη του χθες, στο σήμερα. Και γιατί το λέω αυτό; Σας είπα ένα παράδειγμα. Οι Δ.Ε.Κ.Ο. το 1999 είχαν τοκοχρεολύσια 305.000.000 ευρώ. Το 2003 είχαν 789.000.000 ευρώ. Το 2004, προεκλογικά, είχαν 689.000.000 ευρώ. Το 2005 είχαν 1.024.000.000 ευρώ. Τι σημαίνει αυτό;
      ΜΑΡΙΑ ΔΑΜΑΝΑΚΗ: Το 2006;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το 2006 είναι πολύ λιγότερα. Είναι 658.000.000 ευρώ, γιατί πληρώσαμε. 
      ΜΑΡΙΑ ΔΑΜΑΝΑΚΗ: Ο προϋπολογισμός λέει άλλα.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εδώ είναι. Το 1.024.000.000 ευρώ το 2006 πήγε στα 658.000.000 ευρώ. 
      Πού οφείλεται αυτή η διακύμανση του προϋπολογισμού; Οφείλεται στα θαλασσοδάνεια. Υποθηκεύσατε τις Δ.Ε.Κ.Ο. και το μεθοδεύσατε έτσι ώστε τα δάνεια να σκάσουν επί των ημερών μας. Είναι γνωστή η συνταγή που ακολουθήσατε και δεν θα επανέλθω: Υποθηκεύουμε το μέλλον και πληρώνουμε σήμερα με δανεικά και αγύριστα. Αυτό κάνατε και αυτό είναι πεντακάθαρο από το σχεδιάγραμμα που σας έδωσα.
	ΜΑΡΙΑ ΔΑΜΑΝΑΚΗ: Ο προϋπολογισμός λέει άλλα.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κυρία Δαμανάκη.
	ΜΑΡΙΑ ΔΑΜΑΝΑΚΗ: Μα αφού ο προϋπολογισμός λέει άλλα, κύριε Πρόεδρε. Τι να κάνουμε!
	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όσον αφορά το δεύτερο, σας είπα ότι εμείς μειώνουμε το κράτος και η μείωση του κράτους είναι η εξής. Έχετε τον άλλο πίνακα, όπου θα δείτε ότι στις Δ.Ε.Κ.Ο. έχουμε στα δέκα χρόνια, 1993-2003, 9,2% μείωση του προσωπικού του συνόλου των εργαζομένων. Επί του 2004 και 2006 έχουμε 4,17%, δηλαδή ό,τι εσείς κάνατε σε δέκα χρόνια -αν βάλουμε ότι στην πενταετία είχατε 4,5%- εμείς το κάνουμε σε δύο χρόνια.
       Άρα, λοιπόν, με τους ρυθμούς που πάμε, με τους νόμους που φέρνουμε και με τη βοήθεια τη δική σας  –διότι εγώ πιστεύω ότι και το ΠΑ.ΣΟ.Κ. ανησυχεί, γιατί πάνω απ’ όλα είμαστε Έλληνες Βουλευτές, πληρεξούσιοι του ελληνικού λαού, ανεξάρτητα αν ο ένας είναι ΠΑ.ΣΟ.Κ. ή ο άλλος Νέα Δημοκρατία, και αγωνιούμε γι’ αυτόν τον τόπο, γι’ αυτήν την Ελλάδα- θα πρέπει, λοιπόν, όλοι να συνεισφέρουμε και όλοι, είτε πολιτικά είτε με οποιονδήποτε τρόπο, να εξυγιάνουμε αυτήν την Ελλάδα, ώστε να είναι ανταγωνιστική και να μπορέσει πράγματι, σ’ αυτά τα εκατόν εξήντα εκατομμύρια πολίτες της Μεσογείου, της Νοτιοανατολικής Ευρώπης, να σταθεί. Πώς θα σταθεί; Με διαλυμένες Δ.Ε.Κ.Ο.; Πώς θα σταθεί; Με απηρχαιωμένο εργασιακό καθεστώς;
      Και κάνετε και ένα λάθος. Μας κατηγορείτε για το μισθολογικό κόστος και μπερδεύετε –ούτε αυτό δεν ξέρετε- ότι το μισθολογικό κόστος δεν είναι ο μισθός.
      Στο μισθολογικό κόστος, κυρία Δαμανάκη, εκτιμούν οι επιχειρήσεις το μεγάλο «γρηγορόσημο» που είχαν, το «λαδόσημο» την ταλαιπωρία και τελευταίος έρχεται ως έξοδο ο μισθός. Εμείς λέμε –και το λέγαμε και στο πρόγραμμα- ότι σε οκτώ χρόνια, έχουν περάσει ήδη τα δυόμισι, θα εξομοιώσουμε το μισθό του Έλληνα εργαζόμενου με τον μέσο όρο του μισθού του εργαζόμενου στην Ευρωπαϊκή Ένωση. Αυτό είπαμε και αυτό κάνουμε. Όταν η Γ.Σ.Ε.Ε. έλεγε σε είκοσι πέντε χρόνια, εμείς μιλάμε για οκτώ χρόνια από την ημέρα που αναλάβαμε. Κάνουμε, λοιπόν, μια υπερπροσπάθεια και θέλουμε σ’ αυτήν την προσπάθεια συμπαραστάτες για να μπορέσουμε πράγματι να παράγουμε αυτά τα χρήματα ως κράτος που θα δώσει έναν αξιοπρεπή μισθό, μια αξιοπρεπή σύνταξη. 
      Και τελειώνω λέγοντας ότι θα είναι χαρά για όλους, ανεξάρτητα από κομματική σκοπιά, όταν 01/01/2008 δεν θα υπάρχει σύνταξη στο Ι.Κ.Α. κάτω από 740 ευρώ με το Ε.Κ.Α.Σ., όπου θα υπάρχει 230 ευρώ Ε.Κ.Α.Σ.. Αυτό εμένα μου λέει ότι η προσπάθεια που κάνει το Υπουργείο Οικονομίας, έστω, αν θέλετε, με δυσάρεστες πολιτικές για μερικούς βραχυπρόθεσμα, αποδίδει καρπούς. Και αυτά τα χρήματα πηγαίνουν εκεί που πρέπει, ώστε να έχω την πρώτη κατάματα επικοινωνία με τον ελληνικό λαό και να πω ότι σε τέσσερα χρόνια εμείς πήραμε τη σύνταξη των 400 ευρώ και 500 ευρώ και την κάναμε 740 ευρώ. Δεν επιχαίρουμε. Στόχος είναι να τη φτάσουμε στο μέσο όρο της Ευρώπης, να φτάσουμε τη σύνταξη εκεί που πρέπει. Αυτό θα γίνει μόνο με εξορθολογισμό  των οικονομικών, με μείωση του δημόσιου ελλείμματος, με μείωση του δημόσιου χρέους και με παραγωγή πλούτου.
      Αυτό στοχεύουμε και δικαιούστε να μιλάτε. Έχουμε τα πάντα στη διάθεσή σας, αρκεί να έχουμε  μια εποικοδομητική, μια θετική συνεργασία για την Ελλάδα. Να μη πω αυτό που είπε η Πατουλίδου, αλλά να μπορέσουμε να συνεργαστούμε για την Ελλάδα για να προχωρήσει ο τόπος! 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Παπαϊωάννου ως Κοινοβουλευτικός Εκπρόσωπος του ΠΑ.ΣΟ.Κ..
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα προσπαθήσω σύντομα, κύριε Πρόεδρε, να απαντήσω σε όλα όσα τέθηκαν και από τον Κοινοβουλευτικό Εκπρόσωπο της Νέας Δημοκρατίας και από τον Υπουργό. 
      Αναξιοκρατία, ρουσφέτι, πελατειακές σχέσεις, η σφραγίδα σας. Επανίδρυση του περίφημου κράτους της Δεξιάς σε όλο το μεγαλείο της σε όλους τους τομείς. Σας θυμίζω, κύριε Υπουργέ, τη νέα γενιά συμβασιούχων που γίνεται μέσα από τη “γαλάζια” συνέντευξη και δεν μας είπατε τίποτα. Αν θέλετε για τον τομέα που συζητάμε σήμερα –αλλά είπα ότι έπρεπε να είναι εδώ ο κ. Λιάπης- τρέξτε στον Προαστιακό, πάρτε στοιχεία, στο Τραμ και στις θυγατρικές εταιρείες των δημοσίων επιχειρήσεων.
      Όσον αφορά τη στελέχωση, την αναξιοκρατία και τις επιτροπές και γιατί διαμαρτύρεται η Δ.Α.Κ.Ε., θέλω να σας πω ότι χωρίς να θέλω να αγνοήσω ότι κάποιοι από αυτούς τους ανθρώπους έχουν συνείδηση και υπαλληλική και πατριωτική κ.λπ. διαμαρτύρονται πολλές φορές γιατί θίγονται και τα δικά τους κεκτημένα. Θα έχετε προφανώς υπ’ όψιν σας τη Δ.Α.Κ.Ε.  στην Ε.ΘΕ.Λ., η οποία ξέρετε τι λέει; Λέει ότι η εταιρεία δίνει άπειρους συμβούλους στη σημερινή διοίκηση και μάλιστα να κατευθύνουν και να συμβουλεύουν, ειδικά τον προσωρινό διευθύνοντα σύμβουλο και αυτά είναι άτομα χωρίς τα προαπαιτούμενα προσόντα. Γιατί, κύριε διοικητά –ρωτάνε οι δικοί σας άνθρωποι- άνθρωπος με υποχρεωτική εκπαίδευση κατέχει σήμερα διευθυντική θέση; Και λέει παρακάτω πώς καταργήθηκαν διευθυντές με αναξιοκρατικές διαδικασίες. Ασφαλώς θα έπρεπε να τα γνωρίζετε αυτά.
      Κύριε Υπουργέ, ξέρετε ότι ο οδηγός του διοικητή του Η.Λ.Π.Α.Π. παίρνει 4.600 ευρώ μηνιαίο μισθό και αυτός είναι στέλεχος της Δ.Α.Κ.Ε.; Αυτά να τα ακούει και ο κ. Βαρβιτσιώτης. Εμείς κάναμε συγκεκριμένες αναφορές και δεν μας απαντήσατε. Στην Ε.ΘΕ.Λ., κύριοι συνάδελφοι της Νέας Δημοκρατίας, δεν έστειλε την υπόθεση για τις προσλήψεις ο διευθύνων σύμβουλος αλλά την έστειλε το Α.Σ.Ε.Π. το οποίο έκανε έλεγχο και είδε όλες αυτές τις παρανομίες και τις παρατυπίες.
      Να προχωρήσω και ακόμη παραπέρα: ο θάνατος του Γουρνιεζάκη, κύριε Υπουργέ και κύριοι συνάδελφοι, έφερε στην επιφάνεια το παρακράτος που πολλές φορές υπάρχει μέσα σε αυτούς τους οργανισμούς και αυτό ανέδειξε η νόμιμη διοίκηση της Δ.Α.Κ.Ε.. Και το παρακράτος έχει χρώμα. Σας αφορά, κύριε Υπουργέ, και μην κλείνετε τα μάτια σας. Και θεωρώ ως βάναυση προσβολή μνήμης τεθνεώτος αυτά τα οποία είπε ο κ. Βαρβιτσιώτης στο βαθμό που ακόμα υπάρχει ένορκη διοικητική εξέταση και τα δικαστήρια δεν έχουν αποφασίσει και δεν έχουν απαντήσει. Ας είμαστε πιο σοβαροί και πιο υπεύθυνοι σε αυτήν εδώ την Αίθουσα!
      Αναφέρθηκε στην Ολυμπιακή –εδώ γελάνε, παρ’ότι τα θέματα αυτά δεν είναι για γέλια, είναι για κλάματα- και τις περιπλανήσεις σας που φτάνατε στο σχέδιο ΠΑ.ΣΟ.Κ. και που την απαξιώνετε κάθε μέρα. Εμείς είχαμε στρατηγική επιλογή. 
      Μιλήσατε για τους μισθούς. Προστατεύσατε εσείς το πραγματικό εισόδημα των εργαζομένων; Ξέρετε πόσα έχουν χάσει σε πραγματικές τιμές οι εργαζόμενοι; Περισσότερα απ’ ό,τι έχασαν την περίοδο 1990-1993. Ξέρετε πού έχει φθάσει ο δανεισμός των υπαλλήλων, κύριε Υπουργέ; Ξέρετε πόσοι Έλληνες αυτήν τη χρονιά θα κάνουν Χριστούγεννα με δάνεια, με εορτοδάνεια; Αυτά είναι φαινόμενα, “φρούτα” των δικών σας ημερών. 
      Κύριε Υπουργέ, αναφερθήκατε και σε λαδώματα. Πράγματι υπάρχουν τα λαδώματα και η διαφθορά είναι ένα νοσηρό φαινόμενο στο δημόσιο βίο της χώρας. Δεν έχετε διαβάσει στους οργανισμούς που εσείς επικαλείσθε ότι η διαφθορά τα τελευταία χρόνια στην Ελλάδα ανέβηκε επί των ημερών σας; Σας καλέσαμε σ’ ένα σχέδιο δράσης για την καταπολέμηση της διαφθοράς και εσείς την αρνηθήκατε.
      Αναφερθήκατε και στο Ε.Κ.Α.Σ.. Υπήρχε Ε.Κ.Α.Σ. πριν από εμάς, κύριε Υπουργέ; Εμείς δεν χτίσαμε το θεσμό του Ε.Κ.Α.Σ.; Εμείς δεν κάναμε αυτήν την αναδιανομή υπέρ των χαμηλών συνταξιούχων; Θέλετε να κάνετε και συγκρίσεις; Για διαβάστε, κύριε Υπουργέ –γιατί τα στοιχεία είναι εδώ- την ποσοστιαία αύξηση της προηγούμενης τετραετίας με το ΠΑ.ΣΟ.Κ. με την ποσοστιαία αύξηση που εσείς δίνετε γι’ αυτήν την τετραετία. Πάλι θα είσαστε χαμένοι, κύριε Υπουργέ.
      Μίλησα για άνομα συμφέροντα από το Βήμα της Βουλής και δεν απαντήσατε. Αλήθεια, σε μένα θα απαντήσετε ή στον κ. Παλαιοκρασσά σε όσα έχει πει για τη Δ.Ε.Η.; Σε μένα θα απαντήσετε ή στην “Π & Κ Χρηματιστηριακή” που αγόρασε η Εθνική μέσα από αδιαφανείς διαδικασίες και χωρίς να έχει ανάγκη να αγοράσει την “Π & Κ” ή στον “ΓEΡΜΑΝΟ” και τόσα άλλα;
      Ασφαλώς, κύριε Πρόεδρε και κύριοι συνάδελφοι, χαλκεία στο ΠΑ.ΣΟ.Κ. δεν υπάρχουν. Το βρώμικο ΄89 τη δική σας παράταξη σημαδεύει. Και ο κ. Μητσοτάκης και η παράταξή σας πρέπει να απαντήσουν σ’ αυτά που λέει ο κ. Αλαφούζος, όταν πλήρωνε ψευδομάρτυρες για να κλείσει στη φυλακή τον Ανδρέα Παπανδρέου.
      Αφήστε τα, λοιπόν, αυτά και μην ξύνετε πληγές, γιατί θα παίρνετε τις απαντήσεις που, δυστυχώς, στιγματίζουν την παράταξή σας διαχρονικά. 
      Εμείς θα υπερασπιστούμε το δημόσιο συμφέρον και αυτό θα το κάνουμε με υπευθυνότητα και σοβαρότητα. Εμείς δεν θα βάζουμε τους εισαγγελείς, όπως κάνατε εσείς τότε και στο πρώτο δημοσίευμα παρενέβαινε ο κ. Παπαγγελόπουλος. Τα ξεχάσατε αυτά; Σήμερα μετά λόγου γνώσεως, με στοιχεία, με υπευθυνότητα θα το κάνουμε. Κι αν υπάρχουν άνθρωποι οι οποίοι παρανομούν, που δρουν σε βάρος του δημοσίου συμφέροντος, θα λογοδοτήσουν στη συντεταγμένη πολιτεία και κανένας δεν έχει δικαίωμα να τους καλύψει.
      Είπατε ακόμα ότι ο Ο.Τ.Ε. δεν είναι Δ.Ε.Κ.Ο.. Συμφωνώ ότι ο Ο.Τ.Ε. δεν είναι Δ.Ε.Κ.Ο. και γι’ αυτό μιλάμε για συνταγματική εκτροπή. Όταν δεν είναι καν Δ.Ε.Κ.Ο., μπορείτε με διάταξη νόμου να καταργείτε τις συλλογικές συμβάσεις εργασίας; Είσαστε Υπουργός Εργασίας εδώ και ισχυρίζεστε σήμερα αυτό, όταν οι εθνικές συλλογικές συμβάσεις εργασίας και γενικότερα είναι το δίκαιο εργασίας σε όλη την Ευρώπη;
      Ξεχνάτε, κύριε Υπουργέ, ότι ο ίδιος ο Πρωθυπουργός χαιρέτησε τη συλλογική σύμβαση που έγινε το Μάιο του 2005 και ότι ακολούθησαν άλλες δυο συλλογικές συμβάσεις που έφεραν εργασιακή ειρήνη –έστω κάτω από τα πλαίσια τα δικά σας- στον Ο.Τ.Ε., που εσείς σήμερα την τορπιλίζετε και την καταστρατηγείτε επικαλούμενοι ψευδέστατα ότι η επιχείρηση δεν πάει καλά; Ο Ο.Τ.Ε. δεν πάει καλά. Δηλαδή, το παράδειγμα, το υπόδειγμα μιας επιχείρησης που σας είπα προηγούμενα πώς την ξεκίνησε ο κ. Μητσοτάκης με τα 500.000.000 και τι έδωσε στα χρόνια που προηγήθηκαν και που σήμερα είναι μια από τις καλύτερες ελληνικές επιχειρήσεις. Αυτές ξεπουλάτε, τα “φιλέτα”, τα ασημικά! Σειρά θα έχει η Δ.Ε.Η. και η Αγροτική Τράπεζα. Δεν είδα να πουλήσετε καμία χρεωμένη ή υπερχρεωμένη, όπως τη λέτε εσείς και να παρέμβετε σ’ αυτόν τον τομέα.
      Και τι κάνατε ακόμα πάνω σ’ αυτό; Τις απαξιώνετε για να τις πουλήσετε όσο-όσο, μέσα από αδιαφανείς διαδικασίες χωρίς να γνωρίζουμε τι γίνεται αυτήν τη στιγμή με τροπολογίες της τελευταίας στιγμής. 
      Και μας λέτε ότι δεν θα μιλήσουμε για άνομα συμφέροντα. Πώς εξυπηρετούνται τα συμφέροντα του έθνους, το δημόσιο συμφέρον αν δεν ακολουθούνται οι σωστές και νόμιμες διαδικασίες και αν εσείς –γιατί το διαπράξατε και εσείς- δεν καλύπτατε τον κ. Βουρλούμη; Απαξιώνει θεσμούς, απαξιώνει τη δημοκρατία. Σας είπα προηγουμένως ότι είπε τη Βουλή πολυτελές υπερωκεάνιο. Δεν άκουσα τον κ. Βαρβιτσιώτη να απαντάει στο ερώτημα αν σιτίζονται ή αν εργάζονται οι υπάλληλοι του Ο.Τ.Ε. που είπε ο κ. Βουρλούμης. Και εσείς δεν απαντάτε σ’ αυτά. 
      Να τον χαίρεστε και να τον χαίρεται και ο κύριος Πρωθυπουργός. Αυτή είναι η σεμνότητα και η ταπεινότητα. Τη ζήσαμε άλλωστε προηγουμένως και από τον κ. Βαρβιτσιώτη, όταν ήμασταν εμείς πάνω στο Βήμα.
      Έχει φθάσει η αλαζονεία στο κατακόρυφο και έχετε την εκτίμηση ότι έτσι θα ανανεώσει ο ελληνικός λαός την εμπιστοσύνη του απέναντί σας. Πλανάστε.
      Σας είπαμε ακόμη, κύριε Υπουργέ, να μας πείτε ποιος είναι ο λόγος του επείγοντος. Γιατί σας έπιασε πρεμούρα αυτές τις μέρες σε σχέση με τον Ο.Τ.Ε.; Δώσατε μια στοιχειώδη απάντηση; Γιατί; Σε αυτά τα ερωτήματα να απαντήσετε και αφήστε το γενικό και αφηρημένο λόγο, τον κούφιο λόγο περί ΠΑ.ΣΟ.Κ.. 
      Το ΠΑ.ΣΟ.Κ. αναμόρφωσε τη χώρα, κύριε Υπουργέ. Έκανε λάθη και είχε αδυναμίες, αλλά την έκανε μια ευρωπαϊκή χώρα. Χιλιάδες φτωχές οικογένειες έγιναν μεσαία στρώματα και σήμερα τα μεσαία στρώματα γίνονται φτωχές οικογένειες. Αυτή είναι η αλήθεια. Δείτε την κατάματα και αφήστε τις ωραιοποιήσεις και τις αναφορές σε μας. Σε κάθε περίπτωση, αν θέλουμε να λειτουργεί σωστά το Εθνικό Κοινοβούλιο, εσάς ελέγχουμε. Δεν μπορείτε εσείς από εκεί να ελέγχετε το ΠΑ.ΣΟ.Κ. της προηγούμενης δεκαετίας και εικοσαετίας. Έτσι προάγεται η δημοκρατία; Έτσι προάγονται οι δημοκρατικοί θεσμοί;
      Ανακρούστε, λοιπόν, πρύμνα για το συμφέρον της πατρίδας, γιατί σε τελευταία ανάλυση το συμφέρον της Νέας Δημοκρατίας δεν μας ενδιαφέρει.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Μας ενδιαφέρει το δημόσιο συμφέρον, το οποίο θα το υπηρετήσουμε και απ’ αυτήν τη θέση με λόγο τεκμηριωμένο, σωστό και υπεύθυνο. Και δεν είναι σωστό αυτά τα μεγάλα ζητήματα να τα αντιμετωπίζουμε είτε με γέλωτες είτε με άσκοπες αναφορές στο παρελθόν.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαϊωάννου.
      Κύριε Υπουργέ, θέλετε να πείτε κάτι για να κλείσουμε;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 27/8.11.06 επερώτησης Βουλευτών του ΠΑ.ΣΟ.Κ. προς τους Υπουργούς Απασχόλησης και Κοινωνικής Προστασίας και Μεταφορών και Επικοινωνιών, σχετικά με τις εργασιακές σχέσεις στις Δ.Ε.Κ.Ο.. 
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.40’ λύεται η συνεδρίαση για αύριο ημέρα Τρίτη 12 Δεκεμβρίου 2006 και ώρα 18.00’ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                     ΟΙ ΓΡΑΜΜΑΤΕΙΣ
Τελευταία Αποθήκευση:	15/12/2006 3:35:00 μμ	Από:	M.velioti
Εκτυπώθηκε:	15/12/2006 11:56:00 πμ

