Παρασκευή 26 Νοεμβρίου 2004
ΣΥΝΕΔΡΙΑΣΗ ΞΗ’
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’

ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών Κ. Χαρακόπουλου και Β. Παππά, σελ.
3. Ανακοινώνεται ότι τη συνεδρίαση παρακολουθούν μαθητές από το 28ο Δημοτικό Σχολείο Νίκαιας Πειραιά, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 29 Νοεμβρίου 2004, σελ. 
4. Συζήτηση επικαίρων ερωτήσεων:
α) Προς τον Πρωθυπουργό, σχετικά με τις προθέσεις της Κυβέρνησης για την καταβολή επιδόματος θέρμανσης, τη μείωση του ειδικού φόρου κατανάλωσης για το πετρέλαιο θέρμανσης κ.λπ., σελ.
β) Προς τον Υπουργό Περιβάλλοντος, Χωροταξίας και Δημοσίων ΄Εργων, σχετικά με την κατασκευή της δεύτερης οδικής σύνδεσης Περάματος-Λεωφόρου Σχιστού κ.λπ., σελ.
γ) Προς τον Υπουργό Πολιτισμού, σχετικά με την προστασία των πολιτιστικών και αρχαιολογικών θησαυρών που πωλούνται παράνομα στο διαδίκτυο κ.λπ., σελ.
5. Συζήτηση επερώτησης προς τον Υπουργό Περιβάλλοντος, Χωροταξίας και Δημοσίων ΄Εργων σχετικά με την διαχείριση στερεών αποβλήτων στην Περιφέρεια Κρήτης, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου: Οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και Δημοσίων ΄Εργων, Αγροτικής Ανάπτυξης και Τροφίμων, Μεταφορών και Επικοινωνιών, Τουριστικής Ανάπτυξης, Εμπορικής Ναυτιλίας, Απασχόλησης και Κοινωνικής Προστασίας και η Αναπληρωτής Υπουργός Πολιτισμού κατέθεσαν σχέδιο νόμου: «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση και άλλες διατάξεις», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΛΟΓΟΣΚΟΥΦΗΣ Γ., σελ.
ΜΠΟΛΑΡΗΣ Μ., σελ.
ΞΑΝΘΟΠΟΥΛΟΣ Θ., σελ.
ΠΑΠΟΥΤΣΗΣ Χ., σελ.
ΠΑΤΣΙΛΙΝΑΚΟΣ Ι., σελ.
ΤΑΤΟΥΛΗΣ Π.,σελ.

Β. Επί της επερώτησης:
ΚΑΛΟΓΙΑΝΝΗΣ Σ., σελ.
ΛΕΒΕΝΤΗΣ Α., σελ.
ΟΘΩΝΑΣ Ε., σελ.
ΠΑΓΚΑΛΟΣ Θ., σελ.
ΣΚΟΥΛΑΚΗΣ Ε., σελ.
ΣΤΡΑΤΑΚΗΣ Ε., σελ.
ΣΧΟΙΝΑΡΑΚΗ-ΗΛΙΑΚΑΚΗ Ε., σελ.
ΧΡΙΣΤΟΔΟΥΛΑΚΗΣ Ν., σελ.


ΠΡΑΚΤΙΚΑ ΒΟΥΛΗΣ
ΙΑ’ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΣΥΝΕΔΡΙΑΣΗ ΞΗ΄
Παρασκευή 26 Νοεμβρίου 2004

      Αθήνα, σήμερα στις 26 Νοεμβρίου 2004, ημέρα Παρασκευή και ώρα 10.45’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Μάρκο Μπόλαρη, Βουλευτή Σερρών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Αθηνών κ. ΑΝΑΣΤΑΣΙΑ – ΣΥΛΒΑΝΑ ΡΑΠΤΗ κατέθεσε αναφορά με την οποία οι κύριοι Αβαγιανός Αλέξανδρος, Σουρμπής Βασίλειος και Σταφύλης Απόστολος, εκπρόσωποι εκπαιδευτικών του κλάδου ΠΕ 04 (φυσικών κλπ.) διαμαρτύρονται για τη σειρά διορισμού επιτυχόντων στο Διαγωνισμό του ΑΣΕΠ του 2002 κλπ.
      2) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία ζητεί την αποδοχή απόφασης του Δημοτικού Συμβουλίου Τενεού που αφορά στην αναβάθμιση του Αστυνομικού Σταθμού Χιλιομοδίου και την άμεση ενίσχυσή του.
      3) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Εργατικό Κέντρο Θεσσαλονίκης ζητεί τη χρηματοδότηση του Ψυχολογικού Κέντρου Βορείου Ελλάδος για την ομαλή συνέχιση της λειτουργίας του.
      4) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Σύλλογος Συνταξιούχων ΙΚΑ Τυρνάβου Λάρισας ζητεί την πρόσληψη γιατρών στο Υποκατάστημα του ΙΚΑ Τυρνάβου.
      5) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Μουρεσίου Μαγνησίας ζητεί την αναβάθμιση του Αστυνομικού Σταθμού Τσαγκαράδας σε Αστυνομικό Τμήμα.
      6) Οι Βουλευτές κ. ΕΛΠΙΔΑ ΠΑΝΤΕΛΑΚΗ και κ. ΙΩΑΝΝΗΣ ΠΑΤΣΙΛΙΝΑΚΟΣ κατέθεσαν αναφορά με την οποία οι Πανελλήνιες Ενώσεις Μηχανικών Εμπορικού Ναυτικού και Κατωτέρων Πληρωμάτων Μηχανής Εμπορικού Ναυτικού «Ο ΣΤΕΦΕΝΣΩΝ» ζητούν έκτακτη οικονομική ενίσχυση για μία μικρή κατηγορία άνεργων ναυτικών, με την ευκαιρία των γιορτών των Χριστουγέννων.
      7) Οι Βουλευτές κύριοι ΑΓΓΕΛΟΣ ΤΖΕΚΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η 25η Περιφερειακή Συνδιάσκεψη των Σωματείων Συνταξιούχων ΤΕΒΕ Μακεδονίας, Θράκης, Θεσσαλίας και Μεγάλων Πόλεων ζητεί την ικανοποίηση συνταξιοδοτικών κλπ. αιτημάτων των μελών της.
      8) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Κατοίκων Αρμενοχωρίου Δήμου Συκεών Θεσσαλονίκης «ΤΑ ΑΡΜΕΝΙΚΑ» διαμαρτύρεται  για την απόφαση της Δημοτικής Αρχής να κατασκευαστεί διδακτήριο στην περιοχή αυτή.
      9) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Αγροτικός Σύνδεσμος Κυμίνων Νομού Θεσσαλονίκης ζητεί τον καθορισμό συμφέρουσας για τους παραγωγούς τιμής για τη διάθεση των προϊόντων ρυζιού και βαμβακιού.
      10) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία η Ένωση Καταστηματαρχών Επιχειρηματιών και Βιοτεχνών Δήμου Αγίου Γεωργίου Θεσσαλονίκης ζητεί την ένταξη της περιοχής τους στη Γ΄ Ζώνη Αναπτυξιακών Κινήτρων.
      11) Ο Βουλευτής Αθήνας κ. ΣΤΕΦΑΝΟΣ ΤΖΟΥΜΑΚΑΣ κατέθεσε αναφορά με την οποία ο Αναπτυξιακός Σύνδεσμος Δυτικής Αθήνας ζητεί την παραχώρηση του χώρου των στρατοπέδων Χαϊδαρίου  στην Τοπική Αυτοδιοίκηση και τη διαμόρφωσή του σε χώρο πρασίνου, άθλησης κλπ.
      12) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία η Αδελφότης των Απανταχού Παλουμπαίων ζητεί οικονομική ενίσχυση για την ανακατασκευή του Ιερού Ναού Αγίου Γεωργίου στου Παλούμπα.
      13) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία ο Δήμος Γόρτυνας Αρκαδίας ζητεί την αναστολή απαλλοτρίωσης ακινήτων από τη ΔΕΗ για την επέκταση του ορυχείου Κυπαρισσίων Μεγαλόπολης.
      14) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά με την οποία ο Αγροτικός Επαγγελματικός Σύλλογος Αμαλιάδας Η ΔΗΜΗΤΡΑ ζητεί τη ρύθμιση χρεών των μελών του.
      15) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία το Εντευκτήριο Καθηγητών Βορείου Εύβοιας ζητεί την άμεση ίδρυση και λειτουργία στην Ιστιαία  γραφείου Δευτεροβάθμιας Εκπαίδευσης.
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην ανάγκη εκτέλεσης εργασιών στήριξης του φρουρίου Καλέ.
      17) Ο Βουλευτής Πρέβεζας κ. ΒΑΣΙΛΕΙΟΣ ΠΑΠΑΧΡΗΣΤΟΥ κατέθεσε αναφορά με την οποία εσπεριδοκαλλιεργητές του Δημοτικού Διαμερίσματος Βουβοποτάμου του Δήμου Φαναρίου Πρέβεζας ζητούν την καταβολή αποζημιώσεων από τον ΕΛΓΑ λόγω ακαρπίας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2692/25-8-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 86535/ΙΗ/7-9-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2692/25-8-2004 την οποία κατέθεσε ο Βουλευτής κ. Βασ. Κεγκέρογλου και αφορά στη στελέχωση με το απαραίτητο προσωπικό του κλειστού Γυμναστηρίου του ΤΕΙ Κρήτης, σας γνωρίζουμε ότι, αίτημα του προαναφερομένου Ιδρύματος για πρόσληψη μόνιμου και εποχιακού διοικητικού προσωπικού δεν έχει υποβληθεί στην αρμόδια υπηρεσία του ΥΠΕΠΘ, προκειμένου να διαβιβαστεί στην επιτροπή προσλήψεων του ΥΠ.ΕΣ.Δ.Δ.Α.
      Επισημαίνεται επίσης, ότι το προαναφερόμενο Υπουργείο, δεν έχει αποστείλει εγκύκλιο, για τον προγραμματισμό των προσλήψεων έτους 2005.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      2. Στην με αριθμό 1811/29-6-04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. Φ.900α/4138/7315/7-7-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμό 1811/29-06-2004 ερώτησης, που κατέθεσαν οι Βουλευτές κ. κ. Νίκος Γκατζής και Τάκης Τσιόγκας με θέμα τη λειτουργία του 304 ΠΕΒ, σας γνωρίζουμε τα ακόλουθα:
      Στον κόμβο Βελεστίνου πλησίον του οποίου βρίσκεται το 304 ΠΕΒ, κατασκευάστηκαν συνολικά 13 τεχνικά έργα απορροής ομβρίων υδάτων χωρίς να υπάρχει τελικός αποδέκτης, με αποτέλεσμα αυτά να διοχετεύονται επιφανειακά μέσω του Εργοστασίου προς την αποστραγγιστική τάφρο της λίμνης Κάρλας, με επιβάρυνση του υπάρχοντος αποστραγγιστικού δικτύου.
      Για την αντιμετώπιση του προβλήματος το ΓΕΣ/ΔΥΠΟ ζήτησε από την Περιφέρεια Θεσσαλίας και το ΥΠΕΧΩΔΕ, τη σύνταξη μελέτης και υλοποίηση των αναγκαίων έργων καθόσον το ΓΕΣ δεν έχει την αρμοδιότητα για την εκτέλεση έργων εκτός Στρατοπέδων.
      Τα λύματα του βιολογικού καθαρισμού του Εργοστασίου είναι επεξεργασμένα και διοχετεύονται στο αρδευτικό δίκτυο του Εργοστασίου όπως προβλέπεται και από την περιβαλλοντολογική μελέτη.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      3. Στην με αριθμό 755/14-5-2004 ερώτηση του Βουλευτή κ. Φιλίππου Πετσάλνικου δόθηκε με το υπ’ αριθμ. Β -448/8-6-2004 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 755/14-5-2004 που κατέθεσε στη Βουλή ο Βουλευτής κ. Φίλιππος Πετσάλνικος, σχετικά με την παροχή υπηρεσιών στους κατοίκους της Καστοριάς, κατά το λόγο αρμοδιότητας του Υπ.Μ.Ε, σύμφωνα και με όσα αναφέρουν τα ΕΛΤΑ και ο Ο.Τ.Ε, σας πληροφορούμε τα πιο κάτω:
      1.  Υπηρεσίες ΕΛΤΑ:
      Το Κεντρικό Κατάστημα Καστοριάς στεγάζεται από το 1990 σε οίκημα επί της οδού Μ. Αλεξάνδρου ,στην ευρύτερη εμπορική ζώνη του Δήμου, αλλά εκτός της ελάσσονος Κεντρικής Πλατείας.
      Από τον Φεβρουάριο του 2004, έγινε μεταστέγαση σε νέο οίκημα εντός της νέας εμπορικής ζώνης. Η μεταστέγαση κρίθηκε απαραίτητη προκειμένου να ανταποκριθεί καλύτερα ο ΕΛΤΑ στις νέες ανάγκες της αγοράς (ανάπτυξη νέων υπηρεσιών, προσβασιμότητα Ι.Χ., μετατόπιση εμπορικού κέντρου κλπ).
      Στο νέο αυτό οίκημα βελτιώνεται αισθητά η ταχυδρομική εξυπηρέτηση στην πόλη της Καστοριάς, όπως προκύπτει και από τα μέχρι στιγμής στοιχεία που δείχνουν αύξηση των εσόδων του Οργανισμού.
      Ο ΕΛΤΑ παράλληλα λαμβάνει όλα τα απαραίτητα μέτρα για την καλύτερη δυνατή εξυπηρέτηση των δημοτών του Δήμου Καστοριάς. Για το λόγο αυτό έχει συστήσει και ήδη λειτουργούν στο Δήμο Καστοριάς τα παρακάτω 4 Ταχ. Πρακτορεία:
      - Στο συνοικισμό «Χλόης» Ταχ.Πρακτορείο Γ΄Τάξης
      - Στην οδό Φ. Εταιρείας 15, Ταχ. Πρακτορείο Β΄ Τάξης (στην ευρύτερη κεντρική περιοχή, όπου εκτελούνται όλες οι Υπηρεσίες του ΕΛΤΑ, εκτός διανομής, και επιπλέον και Υπηρεσίες Ταχυμεταφορών ).
      - Στην οδό Κολοκοτρώνη 22, Ταχ.Πρακτορείο Α΄ Τάξης (ακριβώς στο κέντρο της κεντρικής πλατείας)
      -  Στην οδό Μ. Αλεξάνδρου 45, Ταχ,. Πρακτορείο Α΄ Τάξης.
      Επισημαίνεται ότι τα παραπάνω Ταχ. Πρακτορεία έχουν ωράριο εμπορικών καταστημάτων.
      Πέραν των ανωτέρω ο Οργανισμός εξετάζει την αναγκαιότητα σύστασης και νέου Ταχ. Πρακτορείου Β΄τάξης στο κέντρο της Πόλης.
      2. Υπηρεσίες Ο.Τ.Ε.
      Στο πλαίσιο της αναδιαμόρφωσης και του γενικότερου εκσυγχρονισμού του δικτύου καταστημάτων ΟΤΕ, η αρμόδια υπηρεσία του εξετάζει ήδη το ζήτημα του Καταστήματος του ΟΤΕ της Καστοριάς, λαμβάνοντας υπόψη της όλες εκείνες τις παραμέτρους που θα στηρίξουν ή όχι, την παραμονή του εν λόγω Καταστήματος στην υπάρχουσα τοποθεσία, με σκοπό την εξυπηρέτηση με τον καλύτερο τρόπο των πολιτών, αλλά και την λειτουργικότητα των καταστημάτων του.
      3. Αστικές Συγκοινωνίες:
      Αναφορικά με τη συγκοινωνιακή εξυπηρέτηση (αστική συγκοινωνία), πληροφορούμε ότι σύμφωνα με τις διατάξεις του άρθρου 8 του ν. 2963/2001 (268 Α΄) , ο καθορισμός του ελάχιστου αριθμού των υποχρεωτικών δρομολογίων των αστικών ΚΤΕΛ και η κατανομή τους ανά 24ωρο, υπάγεται στην αρμοδιότητα του οικείου Νομάρχη.
      Επίσης, η εποπτεία των ΚΤΕΛ ασκείται από τον οικείο Νομάρχη, σύμφωνα με το άρθρο 16 του ιδίου νόμου.
      Με τις διατάξεις του π.δ. 17012003 (140 Α΄) που εκδόθηκε κατ' εξουσιοδότηση των διατάξεων του άρθρου 17 του προαναφερόμενου νόμου, καθορίζονται οι διοικητικές κυρώσεις, τα όργανα και η διαδικασία επιβολής τους στα διοικητικά όργανα των ΚΤΕΛ και στους ιδιοκτήτες των λεωφορείων, για τη μη τήρηση των υποχρεώσεων που προβλέπονται στα άρθρα 8,9, 10 παρ.6 και 15 του ίδιου νόμου.
      Αρμόδιο όργανο για να εξετάσει τις καταγγελίες περί μη τήρησης των υποχρεώσεων του Αστικού ΚΤΕΛ Καστοριάς και να επιβάλλει τις προβλεπόμενες κυρώσεις, είναι το Πειθαρχικό Συμβούλιο της Νομαρχίας που συνιστάται με τις διατάξεις του άρθρου 1 του εν λόγω π.δ/τος, ενώπιον του οποίου δύναται να προσφύγει κάθε ενδιαφερόμενος με τη διαδικασία που ορίζεται στην παρ. 1 του άρθρου 3 του υπόψη π.δ.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      4. Στην με αριθμό 756/11-5-04 ερώτηση του Βουλευτή κ. Φιλίππου Πετσάλνικου δόθηκε με το υπ’ αριθμ. ΥΠΠΟ./ΓΡ.ΥΦ/Κ.Ε./60/8-6-2004 έγγραφο από τον Υφυπουργό Πολιτισμού η ακόλουθη απάντηση:
      «Σχετικά με την υπ΄ αριθμό 756/11.05.2004 ερώτηση του Βουλευτή Καστοριάς κ. Φιλίππου Πετσάλνικου αναφορικά με τη λειτουργία της νεοσυσταθείσης Εφορείας Βυζαντινών Αρχαιοτήτων στην Καστοριά, έχουμε να σας γνωστοποιήσουμε τα εξής:
      Στις 13 Ιουνίου 2003 αποφασίσθηκε με Προεδρικό Διάταγμα (191/03) η ίδρυση της 16ης (και όχι η 18η όπως αναφέρεται συγκεκριμένα στην ερώτηση) Εφορείας Βυζαντινών Αρχαιοτήτων στην Καστοριά. Σύμφωνα με αυτή τη νομοθετική ρύθμιση η λειτουργία της εν λόγω εφορείας θα ξεκινούσε αμέσως μετά από την τοποθέτηση υπαλλήλου του Υπουργείου Πολιτισμού ως διευθυντή. Η προκείμενη τοποθέτηση πραγματοποιήθηκε στις 23.12.2003 και ως ημερομηνία έναρξης ορίσθηκε η 1η Φεβρουαρίου 2004.
      Στο χρονικό διάστημα μετά την τοποθέτησή της, η επιλεγείσα ως διευθύντρια της 16ης Εφορείας υπέστη σοβαρό πρόβλημα υγείας και εγχειρίσθηκε. Δεδομένης αυτής της καταστάσεως ζήτησε με αίτησή της προς το Υπουργείο να μην απομακρυνθεί από τη Θεσσαλονίκη διότι θα αντιμετώπιζε σοβαρές δυσκολίες με το πρόβλημα της υγείας της.
      Η ως άνω αίτηση απορρίφθηκε από τους αρμόδιους φορείς του Υπουργείου Πολιτισμού και επέμειναν στην τοποθέτησή της. Για αυτό το λόγο η επιλεγείσα ως διευθύντρια επανήλθε με νέα αίτηση να μην απομακρυνθεί από τη θέση της στη Θεσσαλονίκη. Στο ενδιάμεσο διάστημα καμία άλλη ενέργεια δεν έλαβε χώρα για την προετοιμασία λειτουργίας της Εφορείας.
      Όσον αφορά τη δεύτερη αίτηση της επιλεγείσας διευθύντριας το Υπουργείο Πολιτισμού την έκανε αποδεκτή, αναγνωρίζοντας τους σοβαρούς λόγους υγείας που αυτή επικαλέστηκε, στις 14 Απριλίου 2004 και ανέστειλε την υπουργική απόφαση με την οποία η υπάλληλος είχε τοποθετηθεί στην εν λόγω θέση διευθύντριας στη 16η Εφορεία. Παράλληλα το Υπουργείο Πολιτισμού εξετάζει την ανεύρεση νέου προσώπου που θα στελεχώσει την εν λόγω θέση όπως επίσης και τις δυνατότητες επίλυσης του θέματος της υποδομής για να μπορέσει να τεθεί σε λειτουργία η εν λόγω Εφορεία.
      Το Υπουργείο Πολιτισμού ενδιαφέρεται άμεσα και ιδιαίτερα για την ανάδειξη του αρχαιολογικού πλούτου σε όλη την επικράτεια και δε σκοπεύει να αφήσει αναξιοποίητη την πολιτιστικά πλούσια περιοχή της Καστοριάς. Εξετάζει με προσοχή όλα τα θέματα με σκοπό την ενίσχυση πολιτιστικά και την αξιοποίηση της εν λόγω περιοχής.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      5. Στην με αριθμό 804/18-5-04 ερώτηση του Βουλευτή κ. Κυριάκου Μητσοτάκη δόθηκε με το υπ’ αριθμ. Β-13-664/11-6-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ' αριθμ. 804/18-05-2004 ερώτηση, που κατέθεσε στη Βουλή των Ελλήνων ο Βουλευτής κ. ΚYPIAKOΣ ΜΗΤΣΟΤΑΚΗΣ, σχετικά με μέτρα για την ενίσχυση και την καλύτερη εποπτεία του ανταγωνισμού, σας γνωστοποιούμε τα ακόλουθα.
      1. Η διαδικασία πρόσληψης ειδικού επιστημονικού προσωπικού (10 άτομα) στη Γραμματεία της Επιτροπής Ανταγωνισμού πρόκειται να ολοκληρωθεί εντός του μηνός lουνίου, ενώ η διαδικασία απόσπασης έξι υπαλλήλων έχει ήδη ολοκληρωθεί και αναμένεται να ολοκληρωθεί εντός της επόμενης εβδομάδας και για δύο ακόμη υπαλλήλους. Ταυτόχρονα, για την ενίσχυση του έργου της Επιτροπής Ανταγωνισμού έχουμε θέσει στην διάθεση της όλους τους ελεγκτικούς μηχανισμούς του Υπουργείου Ανάπτυξης και των Υπηρεσιών Εμπορίου των Νομαρχιών της χώρας.
      2. Το Υπουργείο Ανάπτυξης ετοιμάζει την τροποποίηση των διατάξεων του ν. 703/77 στην κατεύθυνση της ενίσχυσης του θεσμικού κύρους της αρχής με την αλλαγή του τρόπου διορισμού των μελών της και γενικότερα της ενίσχυσης του χαρακτήρα της ως ανεξάρτητης διοικητικής αρχής. Ταυτόχρονα επιδιώκεται να ενισχυθεί σημαντικά η δυνατότητα παρέμβασης της στις αγορές. Δίνεται ιδιαίτερη σημασία στην πρόληψη με την χαρτογράφηση της αγοράς και για το σκοπό αυτό επανεισάγονται διατάξεις οι οποίες εξυπηρετούν αυτόν το σκοπό και είχαν καταργηθεί (άρθρο 4α) αλλά και διευκρινίζονται και διευρύνονται οι εξουσίες της Επιτροπής Ανταγωνισμού να διενεργεί ελέγχους σε επιχειρήσεις. Επιπλέον εισάγεται διαδικασία παρέμβασης στην αγορά με λήψη διαρθρωτικών μέτρων και μέτρων συμπεριφοράς. Ακόμα, λαμβάνεται μέριμνα για την εφαρμογή του Κανονισμού 1/2003/ΕΚ που συνεπάγεται την άμεση εφαρμογή των διατάξεων περί ανταγωνισμού της Συνθήκης της Ρώμης από την Επιτροπή Ανταγωνισμού και τα δικαστήρια. Τέλος ιδιαίτερης σημασίας είναι η επαναφορά του άρθρου 2α με το οποίο απαγορεύεται η κατάχρηση σχέσης εξάρτησης. Η διάταξη αυτή δίνει τη δυνατότητα παρέμβασης της επιτροπής σε πολλές περιπτώσεις, όπου χωρίς να υπάρχει δεσπόζουσα θέση μία επιχείρηση εκμεταλλεύεται τη σχέση εξάρτησης που μία άλλη επιχείρηση έχει από αυτήν. Η διάταξη αυτή είναι κρίσιμη καθώς, ανάμεσα στα άλλα, δίνει στις μικρομεσαίες επιχειρήσεις την δυνατότητα της αντίδρασης σε ενέργειες καταχρηστικές και παράνομες προερχόμενες από άλλες επιχειρήσεις από τις οποίες έχουν σχέση εξάρτησης.
      3. Όσον αφορά τους οικονομικούς πόρους της Επιτροπής Ανταγωνισμού, αυτοί είναι επαρκείς για την κάλυψη των αναγκών της και την πρόσληψη προσωπικού.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      6. Στην με αριθμό 848/18-5-04 ερώτηση του Βουλευτή κ. Πέτρου Κατσιλιέρη δόθηκε με το υπ’ αριθμ. Β13-666/11-6-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ' αριθμ. 848/18-5-2004 ερώτηση, που κατέθεσε στη Βουλή των Ελλήνων ο Βουλευτής κ. Πέτρος Κατσιλιέρης με θέμα «Μείωση παραγωγής ανοιξιάτικης πατάτας», σας γνωστοποιούμε τα ακόλουθα:
      Η προηγούμενη κυβέρνηση, ενώ ψήφισε το Νόμο 3190/03 προκειμένου να ελέγξει αποτελεσματικότερα την διακίνηση των αγροτικών προϊόντων από το παραγωγό μέχρι τον καταναλωτή, αμέλησε να εκδώσει όλες τις σχετικές υπουργικές αποφάσεις ενεργοποίησης της ως άνω νομοθεσίας.
      Η νέα πολιτική ηγεσία του ΥΠΑΝ στις 25/5/2004 εξέδωσε πέντε υπουργικές αποφάσεις, όπου μεταξύ των άλλων καθορίζεται, ότι οι παραγωγοί, χονδρέμποροι, εντολοδόχοι έμποροι, λιανοπωλητές, πωλητές και παραγωγοί λαϊκών αγορών, καθώς και οι συνεταιριστικές οργανώσεις παραγωγών, υποχρεούνται στη διακίνηση των εμπορευμάτων τους με τη χρήση τριπλότυπου δελτίου αποστολής, το οποίο θα συνοδεύει κάθε αγαθό από το σημείο παραγωγής έως και το σημείο πώλησης με πλήρη στοιχεία ταυτότητος των διακινουμένων προϊόντων.
      Συγκροτούνται ταυτόχρονα κλιμάκια ελέγχου λαϊκών αγορών και υπαίθριου εμπορίου, τα οποία ορίζονται ως τα αρμόδια για την επιβολή κυρώσεων για κάθε παράβαση που διαπιστώνεται σχετικά με την εφαρμογή του νόμου 3190/2003. Η θητεία του κάθε κλιμακίου θα είναι δύο έτη, ενώ στο έργο τους θα συνδράμει τόσο η Ελληνική Αστυνομία και η Δημοτική Αστυνομία.
      Στα πλαίσια της υφιστάμενης νομοθεσίας και των οργανωτικών δυνατοτήτων, το Υπουργείο Ανάπτυξης ξεκίνησε μόλις πριν ένα μήνα σε συνεργασία με τις συναρμόδιες κρατικές υπηρεσίες, εντατικούς ελέγχους με στόχο την προστασία του καταναλωτή και την πάταξη του παραεμπορίου. Ήδη συνεργείο της Γενικής Διεύθυνσης Εμπορίου του ΥΠΑΝ εντόπισε επαγγελματία πωλητή λαϊκών αγορών να πουλά πατάτες με πλαστά παραστατικά παραγωγού. Η υπηρεσία διαβίβασε τα στοιχεία στον αρμόδιο Εισαγγελέα και στο ΣΔΟΕ. Σε απόσταση μικρότερη των δύο χιλιομέτρων που ορίζει η νομοθεσία, συνελήφθησαν από την ΕΛΑΣ έξω από τη Λαχαναγορά του Ρέντη έμποροι, οι οποίοι πωλούσαν εμπορεύματα, χωρίς άδεια και νόμιμα παραστατικά. Οι έλεγχοι θα συνεχισθούν και θα ενταθούν στο επόμενο χρονικό διάστημα, με στόχο να αντιμετωπισθούν φαινόμενα αισχροκέρδειας σε βάρος των καταναλωτών και παράνομης διακίνησης-πώλησης αγαθών.
      Επιπλέον, το Υπουργείο Ανάπτυξης συγκάλεσε σύσκεψη με όλες τις υπηρεσίες εμπορίου των Νομαρχιών της Χώρας, προκειμένου να τις ενημερώσει για τις νέες υπουργικές αποφάσεις και να ζητήσει την εντατικοποίηση των σχετικών ελέγχων.
      Επίσης το Υπουργείο Ανάπτυξης ετοιμάζεται να προκηρύξει διαγωνισμό για την χαρτογράφηση της αγοράς των οπωροκηπευτικών και των κρεάτων, προκειμένου όλες οι υπηρεσίες και η Επιτροπή Ανταγωνισμού να έχουν στη διάθεσή τους όλα τα απαραίτητα στοιχεία ώστε να μπορούν να παρέμβουν και να καταπολεμήσουν αθέμιτες με τον ανταγωνισμό πρακτικές.
      Οι τιμές καταναλωτή της ανοιξιάτικης πατάτας τον Μάιο 2004, σύμφωνα με τα στοιχεία της αρμόδιας υπηρεσίας του ΥΠΑΝ, κυμάνθηκαν από 0,50-0,80 ευρώ το κιλό. Οι ψηλότερες τιμές αντιστοιχούν στο 1ο 10ήμερο του Μαΐου ενώ το 2ο και 3ο 10ήμερο παρατηρήθηκε έντονα πτωτική τάση στις τελικές τιμές καταναλωτή.
      Η φετινή παραγωγή ανοιξιάτικης πατάτας, λόγω των καλών καιρικών συνθηκών και την κατά 30% αυξημένη στρεμματική σπορά, είναι αυξημένη σε σχέση με την αντίστοιχη περυσινή.
      Τα αποτελέσματα είναι να υπερκαλυφθεί η αγορά με ανοιξιάτικη πατάτα και να συμπιεστούν οι τιμές τόσο σε επίπεδο παραγωγού όσο σε επίπεδο κατανάλωσης.
      Η συμπίεση της τιμής της ανοιξιάτικης πατάτας στον παραγωγό στο β΄ 15ήμερο του Μαΐου είχε άμεση ανταπόκριση και στην διαμόρφωση των τιμών καταναλωτή.
      Η εξέλιξη των τιμών καταναλωτή στην πατάτα τον μήνα Μάιο του 2004 σε σύγκριση με τον ίδιο μήνα του 2003 απεικονίζεται με μέσες επικρατούσες τιμές, όπως προκύπτουν από τα επεξεργασμένα στοιχεία της υπηρεσίες μας, στον παρακάτω πίνακα:
      
      (Ο σχετικό πίνακας βρίσκεται στο Τεύχος Πρακτικών της Βουλής)
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      7. Στην με αριθμό 679/11-5-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 28149/25-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στο ανωτέρω σχετικό, με το οποίο μας διαβιβάστηκε η ερώτηση, που κατέθεσε στη Βουλή ο Βουλευτής κ. Μανόλης Σοφ. Στρατάκης, αναφορικά με το αντικείμενο του θέματος, σας γνωρίζουμε τα εξής:
      Με τις διατάξεις του Ν. 3174/2003, δόθηκε η δυνατότητα σε Δημόσιες Υπηρεσίες, ΟΤΑ α΄ και β΄ βαθμού και στα Νομικά Πρόσωπα Δημοσίου Δικαίου να καταρτίζουν επιχειρησιακά σχέδια, για την παροχή υπηρεσιών κοινωνικού χαρακτήρα.
      Με αποφάσεις της Τριμελούς Επιτροπής του άρθρου 5 του Ν. 3174/2003, εγκρίθηκαν σχέδια επιχειρησιακών προγραμμάτων για την παροχή των ανωτέρω υπηρεσιών, τόσο στις Περιφέρειες όσο και σε ΟΤΑ α΄ και β΄ βαθμού και με σχετικές εγκυκλίους της υπηρεσίας μας δόθηκαν οδηγίες στους φορείς υλοποίησης των προγραμμάτων για τη διαδικασία πρόσληψης του απαιτούμενου προσωπικού μερικής απασχόλησης.
      Στη συνέχεια και με την Α.Π. 19077/30-3-2004 εγκύκλιο μας, ζητήσαμε από τις Περιφέρειες του Κράτους να μας γνωρίσουν σε ποιο στάδιο υλοποίησης βρίσκεται η διαδικασία της πρόσληψης ανά Περιφέρεια, Νομαρχιακή Αυτοδιοίκηση και Δήμο.
      Τέλος σας γνωρίζουμε ότι, πρόθεση της πολιτικής ηγεσίας του Υπουργείου είναι η τροποποίηση των διατάξεων του Ν.3174/2003, με γνώμονα τη διασφάλιση της αντικειμενικότερης αξιολόγησης, καθώς και την εναρμόνιση των ρυθμίσεων του με τη γενικότερη κοινωνική πολιτική.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      8. Στην με αριθμό 577/7-5-04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 88/28-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τους κ.κ. Βουλευτές τα παρακάτω:
      1. Όσον αφορά το έργο της «Επαναδημιουργίας της λίμνης Κάρλας» που περιλαμβάνει την εργολαβία, τις απαλλοτριώσεις, τις μεταφορές δικτύων ΟΤΕ και ΔΕΗ, την πρόσληψη Τεχνικού Συμβούλου και τις μελέτες τροφοδοσίας ενίσχυσης της ύδρευσης Βόλου και ανάδειξης-προστασίας του περιβάλλοντος, αυτό άρχισε να υλοποιείται στις αρχές του 2000 και προχωρά κανονικά, ενώ η μέχρι σήμερα χρηματοδότηση του συνεχίζεται απρόσκοπτα, έχοντας απορροφηθεί στο μεγαλύτερο μέρος της.
      Όσον αφορά τις αρχαιολογικές έρευνες που διεξάγονται στους συλλεκτήρες της λίμνης και προκειμένου αυτές να μη σημειώσουν καθυστέρηση, διατέθηκε ένα επιπλέον ποσό για την ολοκλήρωσή τους.
      Οι προγενέστερες καθυστερήσεις οφείλονται αφ’ ενός στις συνεχείς αλλαγές της χάραξης των συλλεκτήρων και στεγανωτικών αναχωμάτων από την αρχαιολογία, γεγονός που απαιτούσε εκπονήσεις συμπληρωματικών μελετών και αφ’ ετέρου στις διαρκείς βροχοπτώσεις στην περιοχή που καθυστερούσαν το χωματουργικό κομμάτι του έργου, το οποίο είναι και το μεγαλύτερο. Η συμβατική προθεσμία περαίωσης του έργου είναι η 31/7/2004, πρόκειται όμως να δοθεί παράταση μέχρι το τέλος του έτους.
      2. Σχετικά με τις εργασίες ανάδειξης του τείχους της αρχαίας Άλου, οι οποίες περιλαμβάνονται στο έργο «Ολοκλήρωση αυτοκινητοδρόμου ΠΑΘΕ στο τμήμα Αγ.Θεόδωροι-Αλμυρός» αυτές διακόπηκαν μέσα στο έτος 2002 προκειμένου να κατασκευαστεί το τεχνικό γεφύρωσης του νοτίου σκέλους του τείχους που έτεμνε τον αυτοκινητόδρομο ενώ καθυστέρησε η μελέτη ανάδειξης του υπόψη περιβάλλοντος χώρου καθώς αναθεωρήθηκε από την αρμόδια αρχαιολογική Υπηρεσία μέσα στο ίδιο έτος.
      Η νέα μελέτη εκπονείται με ευθύνη της ΙΓ΄ ΕΠΚΑ, με μέριμνα της οποίας θα κινηθεί η διαδικασία έγκρισης της από το Κ.Α.Σ του Υπουργείου Πολιτισμού, η οποία θα περιλαμβάνει και την ανασκαφή στο μικρού μήκους τμήμα του δυτικού σκέλους του τείχους και έχει προβλεφθεί το απαιτούμενο κονδύλι.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      9. Στην με αριθμό 549/6-5-04 ερώτηση του Βουλευτή κ. Ιωάννου Ιωαννίδη δόθηκε με το υπ’ αριθμ. Φ 900α/4039/7186/28-5-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 549/06-05-2004 ερώτησης, που κατέθεσε ο Βουλευτής κ. Ιωάννης Ιωαννίδης, με θέμα το αίτημα του Δήμου Αμπελοκήπων Θεσσαλονίκης για παραχώρηση εκτάσεως του στρατοπέδου «Μ. Αλέξανδρος», σας γνωρίζουμε τα εξής:
      1. Το ΥΠΕΘΑ έχει θέσει σε  υψηλή προτεραιότητα την επίλυση προβλημάτων που έχουν δημιουργηθεί σε πολλές περιοχές της χώρας και αφορούν τη λειτουργία και την αξιοποίηση στρατιωτικών ακινήτων που έχουν εγκλωβιστεί στον αστικό ιστό των πόλεων. Στις περιπτώσεις αυτές η απομάκρυνση ή η μετεγκατάσταση των στρατωνιζόμενων Μονάδων, με παράλληλη αποδέσμευση των χώρων υπέρ των φορέων της Τοπικής Αυτοδιοίκησης, κρίνεται αναγκαία για λόγους κοινωνικούς, περιβαλλοντολογικούς, οικιστικής ανάπτυξης και ποιότητας ζωής, αλλά επιπλέον και επιχειρησιακούς, λόγω της γειτνίασης αυτών με αστικές περιοχές, καθώς και της νέας δομής δυνάμεων που εφαρμόζεται στις ΕΔ.
      2.Το στρατόπεδο «ΜΕΓ. ΑΛΕΞΑΝΔΡΟΥ», εκτάσεως 231 στρ., ιδιοκτησίας της Δνσης Ανταλλάξιμης Περιουσίας (Δ.Α.Π.) του Υπουργείου
Οικονομικών, κατέχεται από την Στρατιωτική Υπηρεσία (Σ.Υ.) από το 1924 και έχει κριθεί ως αποδευσμευόμενο σύμφωνα με το Ν. 2745/99 κατά την Γ΄ φάση.
      Το στρατόπεδο περιλαμβάνεται στο πρόγραμμα αξιοποίησης των αποδεσμευομένων στρατοπέδων Θεσσαλονίκης που εγκρίθηκε από τον Οργανισμό Ρυθμιστικού Σχεδίου Θεσσαλονίκης (ΟΡΣΘ) τον Απρίλιο 2003 με βάση τη μελέτη του Γραφείου «ΔΟΞΙΑΔΗ», και τη σύμφωνη γνώμη των αρμοδίων Δήμων.
      Με βάση την ανωτέρω μελέτη, το στρατόπεδο αποδίδεται στο σύνολο του στην Τοπική Αυτοδιοίκηση και σ' αυτό προβλέπονται να αναπτυχθούν διάφορες κοινωνικές δραστηριότητες, μεταξύ των οποίων και αθλητικές εγκαταστάσεις.
      3. Στο στρατόπεδο στρατωνίζονται σήμερα η 884 ΠΑΒΕΤ το 786 ΤΜΕκαι το 3° ΤΕΦ. Μετά την πρόσφατη απόφαση του ΚΥΣΕΑ για την διάλυση του Γ΄ ΣΣ, το ΓΕΣ έχει προγραμματίσει την μετεγκατάσταση των Μονάδων που παραμένουν ενεργές και των υλικών του 3ου ΤΕΦ που αλλάζει ετοιμότητα. Το κόστος της μετεγκατάστασης είναι υψηλό και μπορεί να καλυφθεί μόνο από πόρους της ΥΑΜΣ, οι οποίοι θα προέλθουν από την αξιοποίηση των αποδεσμευομένων στρατοπέδων, ως άλλωστε και ο Ν. 2745/99 προβλέπει.
      Προσωρινή παραχώρηση οιασδήποτε εκτάσεως στο Δήμο Αμπελοκήπων μέχρι την οριστική αποδέσμευση του στρατοπέδου δεν είναι επί του παρόντος δυνατή, χωρίς να διαταραχθεί σοβαρά η λειτουργία των στρατωνιζομένων Μονάδων.
      4. Το ΓΕΣ έχει κατ’ επανάληψη ενημερώσει τον ανωτέρω Δήμο για το έμα αυτό, ο οποίος είναι ιδιαίτερα ωφελημένος από παραχωρήσεις που έγιναν σ’ αυτόν κατά το παρελθόν. Οι ήδη παραχωρηθείσες εκτάσεις ανέρχονται συνολικά στα 87 στρέμματα και αφορούσαν τη δημιουργία σχολικού συγκροτήματος, γυμναστηρίου και κλειστού κολυμβητηρίου με συνέπεια να δημιουργηθεί ασφυκτική κατάσταση στις Μονάδες.
      Ωστόσο, πρέπει να σημειωθεί, ότι ο Δήμος δεν τήρησε τις δεσμεύσεις του σχετικά με την περιβαλλοντική διάπλαση και αποκατάσταση των υποδομών των θιγόμενων χώρων και εγκαταστάσεων.
      Η αποσπασματική παραχώρηση εκτάσεων και η χωροθέτηση σ’ αυτήν χρήσεων παρά τις προβλέψεις του ΟΡΣΘ, πέραν των προβλημάτων που δημιουργεί στις στρατωνιζόμενες Μονάδες, δεν βοηθά στην προώθηση του προγράμματος αξιοποίησης, που αποσκοπεί στην εξυπηρέτηση του κοινωνικού συνόλου.
      5. Κατόπιν των ανωτέρω, λόγω του αποσπασματικού χαρακτήρα δεν είναι δυνατή η ικανοποίηση του αιτήματος του Δήμου Αμπελοκήπων Θεσσαλονίκης.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΥΟΛΟΣ
      10. Στην με αριθμό 414/3-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 433/27-5-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Βουλευτή κ. Μ. Καρχιμάκη, σας γνωρίζουμε τα ακόλουθα:
      Σύμφωνα με το μέχρι σήμερα ισχύον καθεστώς, ο μοναδικός θεσμικά αποδεκτός και νομοθετικά βάσιμος τρόπος για την ενίσχυση της προώθησης και προβολής των τοπικών φυσιολατρικών πολιτιστικών και άλλων ενδιαφερομένων του νομού Λασιθίου στηρίζεται στην πρόβλεψη της παρ. 13 του άρθρου 1 του Ν. 2160/1993. Σύμφωνα με αυτή την διάταξη έχουν συσταθεί σε όλη την επικράτεια Νομαρχιακές Επιτροπές Τουριστικής Προβολής (ΝΕΤΠ) με σκοπό την κατάρτιση προγραμμάτων τουριστικής προβολής των επιμέρους περιοχών στην Ελλάδα και στο εξωτερικό καθώς και την εκτέλεση τους. Στην ίδια παράγραφο ορίζεται ότι η χρηματοδότηση των νομαρχιακών προγραμμάτων τουριστικής προβολής θα καλύπτεται σε ποσοστό μέχρι 50% από τον EOT (με έγκριση του εποπτεύοντος Υπουργού Τουρισμού), ενώ η υπόλοιπη δαπάνη θα καλύπτεται με υποχρεωτικές εισφορές των «ΟΤΑ και όλων των παραγωγικών τάξεων» του κάθε νομού.
      Επίσης, υπάρχει και η δυνατότητα οικονομικής ενίσχυσης της διαφήμισης και προβολής του νομού Λασιθίου και σε επίπεδο Περιφέρειας. Πάντως, θα πρέπει να γνωρίζετε ότι σε αυτή την περίπτωση, η οικονομική στήριξη (μέσω ΠΕΠ ή κρατικού προϋπολογισμού) ενεργειών προβολής περιοχών ή του συνόλου της Περιφέρειας Κρήτης είναι ευθύνη της Γενικής Γραμματείας της Περιφέρειας και όχι του Υπουργείου Τουρισμού.
      Μετά την ψήφιση του νομοσχεδίου του οργανισμού του Υπουργείου Τουρισμού και των αρμοδιοτήτων του, θα περιέλθει στην εποπτεία μας και η ευθύνη για την προβολή και διαφήμιση του τουρισμού στις περιφέρειες, ώστε να μπορούμε να στηρίξουμε, ακόμα πιο ενεργά, ανάλογες προσπάθειες παρουσίασης, προώθησης και προβολής.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      11. Στην με αριθμό 600/10-5-04 ερώτηση του Βουλευτή κ. Ιωάννη Χωματά δόθηκε με το υπ’ αριθμ. Β-427/28-5-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης και των αναφορών με αριθμό 600/10-5-2004, ΠΑΒ 342/6-5-2004 και ΠΑΒ 341/6-5-2004, που κατέθεσε στη Βουλή ο Βουλευτής κ. Ιωάννης Χωματάς, σχετικά με αιτήματα Κ.Τ.Ε.Λ. μικρών νήσων, σας πληροφορούμε τα παρακάτω:
      1. Σύμφωνα με το άρθρο 11, παρ. 1 του ν. 2963/2001 (Α΄ 268), τα αστικά και υπεραστικά λεωφορεία των συγκοινωνιακών φορέων (Κ.Τ.Ε.Λ., Κ.Τ.Ε.Λ. Α.Ε., Δ.Ε.Α.Σ. ΚΩ ΚΑΙ ΡΟΔΑ), όταν τίθενται για πρώτη φορά σε κυκλοφορία, είτε καινουργή είτε μεταχειρισμένα, πρέπει να είναι ηλικίας μέχρι έντεκα (11) ετών από το έτος κατασκευής του πλαισίου, του έτους αυτού μη συμπεριλαμβανομένου. Μετά τη συμπλήρωση είκοσι τριών (23) ετών από το έτος κατασκευής του πλαισίου, του έτους αυτού μη συμπεριλαμβανομένου, αυτά αποσύρονται υποχρεωτικά από την εκτέλεση του συγκοινωνιακού έργου. Η ρύθμιση αυτή εφαρμόζεται και για τα κυκλοφορούντα αστικά και υπεραστικά λεωφορεία των υπόψη συγκοινωνιακών φορέων. Επίσης με το άρθρο 20 (παραγρ. 4, περίπτωση στ΄) του ν. 3185/2003 (Α΄ 229) καθορίστηκε ότι για τα λεωφορεία των Κ.Τ.Ε.Λ. νήσων με πληθυσμό κατά την τελευταία απογραφή μέχρι 3000 κατοίκους, το όριο ηλικίας των είκοσι τριών (23) ετών εφαρμόζεται από 1-1-2006.
      Το όριο ηλικίας των 23 ετών εφαρμόστηκε κυρίως για λόγους οδικής ασφάλειας, αλλά και για τη βελτίωση της ποιότητας των παρεχόμενων υπηρεσιών με σύγχρονα λεωφορεία, καθώς και τη μείωση του κόστους συντήρησης των μέσων αυτών.
      2. Με το άρθρο 12 του ν. 2963/2001 (Α΄ 268) όπως τροποποιήθηκε με την παράγραφο 4 του άρθρου 20 του ν. 3185/2003 (Α΄ 229) προβλέπονται άλλων, παρέχονται από το Υπ.Μ.Ε. ενισχύσεις για την αντικατάσταση αστικών και υπεραστικών λεωφορείων των Κ.Τ.Ε.Λ. ή των ιδιοκτητών μετοχών αυτών. Συγκεκριμένα, για αγορά καινούργιων λεωφορείων διατίθεται ποσοστό 30% της τιμής κτήσης αυτών από το Πρόγραμμα Δημοσίων Επενδύσεων (Π.Δ.Ε.) και επιπλέον ποσοστό 10% από τον ειδικό λογαριασμό του Υπουργείου. Για αγορά μεταχειρισμένων λεωφορείων, διατίθεται ποσοστό 10% της τιμής κτήσης από το Π.Δ.Ε. και επιπλέον 5% από τον ειδικό λογαριασμό. Σε περιπτώσεις συνένωσης, τα παραπάνω ποσοστά αυξάνονται στο 35% για καινούργια λεωφορεία και στο 15% για μεταχειρισμένα, από το Π.Δ.Ε. και όταν πρόκειται για Κ.Τ.Ε.Λ. μεμονωμένων νήσων (που δεν αποτελούν νομό) το ποσοστό για καινούργια λεωφορεία που βαρύνει τον ειδικό λογαριασμό, ανέρχεται στο 15%.
      Το συνολικό ποσό που υπολογίζεται να δοθεί από το Π.Δ.Ε. ανέρχεται στα 88 εκατομμύρια ευρώ από τα οποία ήδη τα 35 εκατομμύρια έχουν δοθεί σε δικαιούχους και εκκρεμούν αιτήσεις για ενισχύσεις 23 εκατομμυρίων ευρώ. Τα υπόλοιπα 30 εκατομμύρια αναμένεται να ζητηθούν μέχρι το τέλος Αυγούστου που λήγει και η προθεσμία για την κατάθεση των αιτήσεων για χρηματοδότηση.
      3. Για τον καθορισμό του ως άνω νέου νομοθετικού πλαισίου ζητήθηκαν και οι απόψεις των συνδικαλιστικών οργανώσεων των εμπλεκομένων στις μεταφορές αυτές φορέων, και δεν εξετάζεται η τροποποίηση των σχετικών ρυθμίσεων, ακριβώς για τους λόγους για τους οποίους θεσπίστηκαν και πιο πάνω αναφέρονται.
      Ο Υπουργός
      ΜΙΧΑΛΗΣ ΛΙΑΠΗΣ»
      12. Στην με αριθμό 955/21-5-04 ερώτηση του Βουλευτή κ. Παναγιώτου Αντωνακόπουλου δόθηκε με το υπ’ αριθμ. ΓΠ/51193/10-6-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 955/21-5-2004 ερώτηση που κατατέθηκε στη Βουλή από το Βουλευτή κ. Π. Αντωνακόπουλο αναφορικά με τη λειτουργία του νέου Γ.Ν. Πύργου, σας διαβιβάζουμε το αρ. Σ.Δ. 70/4-6-2004 έγγραφο του Διοικητή του Γ.Ν. Πύργου «Ανδρέας Παπανδρέου», προκειμένου να ενημερωθείτε σχετικά.
      Επίσης, με την αρ. Υ4β/οικ. 56577/11-6-2003 απόφαση του Υπουργείου Υγείας και Κοινωνικής Αλληλεγγύης ανατέθηκε στη ΔΕΠΑΝΟΜ ΑΕ η υλοποίηση του έργου: «Προμήθεια-εγκατάσταση λοιπού ιατρικού και ξενοδοχειακού εξοπλισμού Γ.Ν. Πύργου», προϋπολογισμού 7.000.000 ευρώ. Η εν λόγω δαπάνη καλύπτεται από τους πόρους του Επιχειρησιακού Προγράμματος «Υγεία-Πρόνοια» περίοδος 2000-2006, Μέτρο 1.2 «Λειτουργικός Εκσυγχρονισμός Νοσοκομειακών Μονάδων».
      Επιπλέον και όσον αφορά το θέμα της πρόσληψης προσωπικού, σας γνωρίζουμε ότι το Υπουργείο Υγείας και Κοινωνικής Αλληλεγγύης έχει ζητήσει από το ΥΠΕΣΔΔΑ την κατ’ εξαίρεση έγκριση πρόσληψης 8.121 θέσεων μόνιμου προσωπικού, διαφόρων κλάδων και ειδικοτήτων, καθώς και 980 θέσεων προσωπικού με σύμβαση εργασίας ιδιωτικού δικαίου ορισμένου χρόνου, διαφόρων κλάδων και ειδικοτήτων διάρκειας μέχρι 8μήνες, για τη στελέχωση των Νοσηλευτικών Ιδρυμάτων της χώρας.
      ΣΤΟ πλαίσιο του ως άνω αιτήματος, έχει δοθεί καταρχήν από το Υπουργείο Οικονομίας και Οικονομικών η έγκριση για την πρόσληψη, μεταξύ άλλων, 4.500 ατόμων, διαφόρων κλάδων και ειδικοτήτων, για Νοσοκομεία, ΕΚΑΒ, Ψυχιατρεία της χώρας.
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
      13. Στην με αριθμό Κ2/3-5-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΥΠΠΟ/ΓΡ.ΥΦ./Κ.Ε/27/25-5-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αρ.πρ.Κ2/3-5-2004 ερώτησης του Βουλευτή κου Μιχάλη Καρχιμάκη, σας ενημερώνουμε τα εξής:
      Για το έργο της προστασίας και ανάδειξης του Μινωικού Ανακτόρου της Κάτω Ζάκρου έχει ολοκληρωθεί από τη Διεύθυνση Συντήρησης Αρχαιοτήτων του Υπουργείου Πολιτισμού η μελέτη συντήρησης του Ανακτόρου η οποία και εξετάστηκε από το Κεντρικό Αρχαιολογικό Συμβούλιο Με την έκδοση της σχετικής Απόφασης από τη Διεύθυνση Συντήρησης Αρχαιοτήτων θα αρχίσει και η υλοποίηση του έργου. Με χρηματοδότηση του Δήμου Ιτάνου προχώρησε η σύνταξη μελέτης για την ανέγερση εγκαταστάσεων εξυπηρέτησης επισκεπτών. Τα αρχιτεκτονικά σχέδια παραδόθηκαν στην αρμόδια ΚΔ΄ Εφορεία Προϊστορικών και Κλασικών Αρχαιοτήτων η οποία αφού τα εξετάσει θα τα παραδώσει με εισήγηση της στην Κεντρική Υπηρεσία του Υπουργείου Πολιτισμού. Όσον αφορά στο θέμα της αποστράγγισης υδάτων σε συνεργασία με τη Νομαρχιακή Αυτοδιοίκηση εξετάζεται το θέμα της εκπόνησης υδρογεωλογικής και γεωτεχνικής μελέτης ή υδραυλικής μελέτης από το ΙΓΜΕ. Για την εκπόνηση της μελέτης θα πραγματοποιηθεί και τοπογράφηση του χώρου.
      Σχετικά με το ταφικό μνημείο της οικογένειας Salomon, το οποίο βρίσκεται μέσα στον Ιερό Ναό του Αγίου Γεωργίου της Βοΐλας, στον Ιερό Ναό του Αγίου Γεωργίου έχουν γίνει εκτεταμένες εργασίες στερέωσης στο πλαίσιο του προγράμματος INTERREG II, «Πολιτιστική Διαδρομή Επαρχίας Σητείας» που υλοποιήθηκε κατά τα έτη 1997-1999.
      Σχετικά με το αρχαίο Θέατρο της Λεύκης (Κουφονησίου): Διευκρινίζεται ότι η νησίδα Κουφονήσι ή Λεύκη έχει κηρυχθεί αρχαιολογικός χώρος λόγω της ύπαρξης πλήθους αρχαιοτήτων της ελληνιστικής και ρωμαϊκής περιόδου, μεταξύ των οποίων το αρχαίο Θέατρο και τα ρωμαϊκά Λουτρά. Ανασκαφική έρευνα πραγματοποιήθηκε και μέχρι το 2001 γίνονταν εργασίες καθαρισμού και μικρών στερεώσεων κυρίως στο χώρο του αρχαίου Θεάτρου. Επίσης από τη Διεύθυνση Αναστήλωσης Αρχαίων Μνημείων έχει παραδοθεί και η μελέτη αποτύπωσης του αρχαίου Θεάτρου. Με εγκριτική Απόφαση του 2001 έχει προχωρήσει και η μελέτη ανάπλασης και προστασίας του αρχαιολογικού χώρου η οποία περιελάμβανε την ανακατασκευή της Οικίας Ρεμουντάκη ( αναψυκτήριο, χώρος υποδοχής επισκεπτών και διαμονής μελετητών)τη σήμανση των μονοπατιών, τη διαμόρφωση του περιβάλλοντος χώρου της Εκκλησίας του Αγίου Νικολάου και τον καθαρισμό του αρχαιολογικού χώρου.) Επισημαίνεται ότι για τα Κουφονήσια έχει γίνει κήρυξη του θαλάσσιου χώρου πέριξ της νήσου Λεύκης ως αρχαιολογικού για την αποτελεσματικότερη προστασία του καταβυθμισμένου τμήματος των καταλοίπων της ομώνυμης αρχαίας πόλης και έχει εγκριθεί η μελέτη ανάπλασης και προστασίας της νήσου.
      Σχετικά με την αξιοποίηση των νησιών Χρυσή, Σπιναλόγκα, Διονυσάδες, αναλυτικά αναφέρουμε τα εξής:
      ΝΗΣΙΔΑ ΧΡΥΣΗ Η ΓΑΪΔΟΥΡΟΝΗΣΙ ΙΕΡΑΠΕΤΡΑΣ:
      Ο χώρος έχει κηρυχθεί αρχαιολογικός χώρος και γενικότερα έχουν γίνει πολλές προσπάθειεςz για τη διατήρηση του φυσικού περιβάλλοντος σε συνεργασία με το Δήμο Ιεράπετρας και τις αρμόδιες Υπηρεσίες του Υπουργείου Πολιτισμού. Επίσης σε συνεργασία με τη Διεύθυνση Δασών Λασιθίου και με το Δήμο Ιεράπετρας προχώρησε η μελέτη διαχείρισης του φυσικού περιβάλλοντος Ν. Χρυσής για την απομάκρυνση διαφόρων υλικών και απορριμάτων. Από την Εφορεία Εναλίων Αρχαιοτήτων έχει προχωρήσει και το μικρό λιμενικό έργο ( προβλήτα πρόσδεσης μικρών σκαφών) στη νησίδα Χρυσή.
      ΝΗΣΙΔΑ ΣΠΙΝΑΛΟΓΚΑ
      Από το 2000 ο αρχαιολογικός χώρος της νησίδας Σπιναλόγκα λειτουργεί με ευθύνη του Υπουργείου Πολιτισμού ως οργανωμένος αρχαιολογικός χώρος. Επίσης από το Μάρτιο του 2003 έχουν ξεκινήσει εργασίες ανάδειξης του οικισμού της νησίδας με χρηματοδότηση από το Γ΄ ΚΠΣ-ΠΕΠ Κρήτης. Επίσης εκπονούνται μελέτες στερέωσης και αναστήλωσης από το προσωπικό της αρμόδιας ΚΔ΄ Εφορείας Προϊστορικών και Κλασικών Αρχαιοτήτων. Η Ε φορεία Εναλίων Αρχαιοτήτων έχει εγκρίνει επίσης και την όδευση υποβρυχίων καλωδίων για τον ηλεκτροφωτισμό και την ανάδειξη του Ενετικού Φρουρίου στα πλαίσια του προγράμματος « Φως στον Πολιτισμό μας».
      ΔΙΟΝΥΣΑΔΕΣ
      Από τις τρεις νησίδες που αποτελούν το σύμπλεγμα των Διονυσάδων η νησίδα Παξιμάδα έχει κηρυχθεί αρχαιολογικός χώρος γιατί έχουν εντοπιστεί ερείπια μινωικών κτηρίων. Στη νήσο Δραγονάδα υπάρχουν ίχνη αρχαίας οίκησης κοντά στο εκκλησάκι του Αγίου Αντωνίου. Στο σπήλαιο της νησίδας Δραγονάδας εντοπίστηκαν αρχαιότητες που χρονολογούνται από τη Μινωική έως την ενετική περίοδο.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      14. Στην με αριθμό 917/20-5-04 ερώτηση του Βουλευτή κ. Αντωνίου Φούσα δόθηκε με το υπ’ αριθμ. ΓΠ/50190/9-6-04 έγγραφο από τον Υφυπουργό Υγείας και Κοινωνικής Αλληγελλύης η ακόλουθη απάντηση:
      «Απαντώντας στην με αριθμό 917/20-5-2004 ερώτηση που κατατέθηκε στη Βουλή από το Βουλευτή κ. Α. Φούσα σχετικά με θέμα επιχορήγησης του Κέντρου Παιδικής Μέριμνας Αρρένων Πωγωνιανής, σας γνωρίζουμε τα εξής:
      Το Κέντρο Παιδικής Μέριμνας Αρρένων Πωγωνιανής, σύμφωνα με τις διατάξεις του Ν. 3106/2003 «Αναδιοργάνωση του Εθνικού Συστήματος Κοινωνικής Φροντίδας και άλλες διατάξεις» (ΦΕΚ 30 τΑ), αποτελεί Μονάδα Κοινωνικής Φροντίδας του ΠΕΣΥΠ Ηπείρου.
      Σκοπός της ανωτέρω Μονάδας είναι η περίθαλψη, μόρφωση και επαγγελματική εκπαίδευση των παιδιών που αποδεδειγμένα είναι απροστάτευτα και στερούνται οικογενειακής φροντίδας, τα οποία παραμένουν μέχρι τη συμπλήρωση του 18ου έτους της ηλικίας ή μέχρι την περάτωση των σπουδών τους και την επαγγελματική τους αποκατάσταση. Σήμερα φιλοξενούνται 45 παιδιά.
      Η επιχορήγηση της Μονάδας για την αντιμετώπιση των λειτουργικών αναγκών της για το τρέχον έτος προγραμματίστηκε στο ποσό των 113.000 ευρώ, από τις πιστώσεις που εγκρίθηκαν στο Φ.220 ΚΑΕ 2335 του προϋπολογισμού εξόδων του Υπουργείου Υγείας και Κοινωνικής Αλληλεγγύης οικονομικού έτους 2004.
      Για το Α΄ εξάμηνο διατέθηκε το ποσό των 50.850 ευρώ σύμφωνα με το ποσοστό διάθεσης (45%) που έχει οριστεί στον οικείο ΚΑΕ από τον Υπουργό Οικονομίας και Οικονομικών.
      Σημειώνεται ότι το εν λόγω Κέντρο κατά διαστήματα επιχορηγείται και από τις πιστώσεις του Ειδικού Κρατικού Λαχείου για την αντιμετώπιση έκτακτων αναγκών του.
      Κατόπιν των ανωτέρω και σε περίπτωση που το προαναφερόμενο προγραμματισμένο ποσό είναι ανεπαρκές, το Υπουργείο Υγείας και Κοινωνικής Αλληλεγγύης θα εξετάσει τη δυνατότητα συμπληρωματικής επιχορήγησης του Κέντρου, εφόσον διαβιβασθεί τεκμηριωμένο αίτημα μέσω του ΠΕΣΥΠ Ηπείρου.
      Το Υπουργείο Υγείας και Κοινωνικής Αλληλεγγύης έχει προωθήσει με έγγραφο διαδικασία πλήρωσης μέσω ΑΣΕΠ 180 κενών οργανικών θέσεων στις αποκεντρωμένες μονάδες κοινωνικής φροντίδας των ΠΕΣΥΠ όλης της χώρας (Ν. 3106/03).
      Συγκεκριμένα για Κέντρο Παιδικής Μέριμνας Αρρένων Πωγωνιανής έχει συνυπολογιστεί (1) θέση ΠΕ Παιδαγωγών Δημοτικής Εκπαίδευσης και (1) θέση ΤΕ Κοινωνικών Λειτουργών.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      15. Στην με αριθμό 948/21-5-04 ερώτηση των Βουλευτών κυρίων Λιάνας Κανέλλη, Αντωνίου Σκυλλάκο και Ιωάννου Πατσιλινάκου δόθηκε με το υπ’ αριθμ. ΓΠ/51187/9-6-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 948/21-5-2004 ερώτηση που κατατέθηκε στη Βουλή από τους Βουλευτές κκ. Λ. Κανέλλη, Α. Σκυλλάκο και Γ. Πατσιλινάκο, σχετικά με αποζημιώσεις κατατραφείσας οικοσκευής από τον σεισμό της 7/9/1999, σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης χορήγησε αποζημίωση οικοσκευής σε δικαιούχους που n κατοικία τους υπέστη ολική ή μερική κατάρρευση την ώρα του σεισμού με αποτέλεσμα την καταστροφή της οικοσκευής.
      Οι αποφάσεις για την αποζημίωση της οικοσκευές στηρίχθηκαν σε στοιχεία της Υπηρεσίας Αποκατάστασης Σεισμοπλήκτων (ΥΑΣ) της Γενικής Γραμματείας Δημοσίων Έργων, όπως είχε γίνει δεκτό και στη σύσκεψη της Διυπουργικής Επιτροπής υπό τον Πρωθυπουργό, αμέσως μετά το σεισμό της 7-9-1999, επειδή το Υπουργείο Υγείας και Κοινωνικής Αλληλεγγύης δεν διαθέτει μηχανισμούς ελέγχου πιστοποίησης καταστροφής των κτιρίων.
      Το Υπουργείο Υγείας και Κοινωνικής Αλληλεγγύης από τη στιγμή που έχει πρόταση της παραπάνω αρμόδιας Υπηρεσίας για οικονομική ενίσχυση δικαιούχων, άμεσα προβαίνει στη έκδοση σχετικής απόφασης. Έτσι προχώρησε στην έκδοση 15 Κοινών Υπουργικών Αποφάσεων με τις οποίες αποζημιώθηκαν 1.671 δικαιούχοι και το ποσό της δαπάνης ανήλθε στο ποσό των 2.841.000.000 δρχ.
      Όσον αφορά τη συγκεκριμένη Π2α/ΓΠ 101278/14-10-2002 (ΦΕΚ 1354 τΒ/18-10-2002) Κοινή Υπουργική Απόφαση, εγκρίθηκε εφάπαξ οικονομική ενίσχυση 3.000 ευρώ σε κάθε δικαιούχο, λόγω μερικής καταστροφής της οικοσκευής. Υπογραμμίζουμε ότι στη συγκεκριμένη απόφαση οι δικαιούχοι ήταν 499 και το συνολικό ποσό της δαπάνης ανήλθε στο ποσό των 1.497.000 ευρώ. Η απόφαση εκδόθηκε μετά από συνεννόηση των Υφυπουργών ΠΕΧ.ΩΔΕ και Υγείας και Κοινωνικής Αλληλεγγύης.
      Δεδομένου ότι εστάλη στο Υπουργείο έγγραφο του Συνήγορου του Πολίτη σχετικά με το ανωτέρω θέμα, η αρμόδια υπηρεσία του Υπουργείου Υγείας και Κοινωνικής Αλληλεγγύης, με έγγραφο της προς το ΥΠΕΧΩΔΕ (Υπηρεσία Αποκατάστασης Σεισμοπλήκτων) και τη Νομαρχιακή Αυτοδιοίκηση Ανατολικής Αττικής (Δ/νση Πρόνοιας), ζητά την επανεξέταση των δελτίων αυτοψίας των σεισμοπαθών που συμπεριλήφθηκαν λόγω μερικής καταστροφής για αποζημίωση οικοσκευής στην Π2α/ΓΠ 101276/14-10-02 Κοινή Υπουργική Απόφαση.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      16. Στην με αριθμό 815/17-5-04 ερώτηση του Βουλευτή κ. Ευάγγελου ΠολύζοΥ δόθηκε με το υπ’ αριθμ.ΓΠ/50241/9-6-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 815/17-5-2004 ερώτηση που κατατέθηκε στη Βουλή από το Βουλευτή κ. Ε. Πολύζο σχετικά με χορήγηση επιδόματος σε άτομα με αναπηρία, σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης εφαρμόζει έντεκα (11) προγράμματα οικονομικής ενίσχυσης για άτομα με αναπηρίες στο πλαίσιο του επικουρικού και συμπληρωματικού χαρακτήρα της Πρόνοιας, σε σχέση με τις παροχές των ασφαλιστικών ταμείων.
      Συγκεκριμένα, το Υπουργείο Υγείας και Κοινωνικής Αλληλεγγύης μέσα από την εφαρμογή της προνοιακής πολιτικής για τα άτομα με αναπηρίες αποσκοπεί στην ενίσχυση των ατόμων αυτών για την αντιμετώπιση των αυξημένων και εξειδικευμένων αναγκών που αντιμετωπίζουν εξαιτίας της αναπηρίας τους και στην κοινωνική τους ενσωμάτωση και όχι στη χορήγηση επιδόματος για την απασχόληση ατόμου για την καθημερινή εξυπηρέτηση των δικαιούχων.
      Επίσης, επίδομα δεν δικαιούνται μόνον οι τετραπληγικοί-παραπληγικοί, αλλά, μέσα από τα εφαρμοζόμενα προγράμματα οικονομικής ενίσχυσης, καλύπτονται όλες οι κατηγορίες αναπηρίας (τυφλοί, κωφοί, άτομα με κινητικές αναπηρίες, νοητική υστέρηση, κλπ.). Βασικές προϋποθέσεις ένταξης στα σχετικά προγράμματα είναι το είδος ή το ποσοστό αναπηρίας, το ασφαλιστικό καθεστώς, κλπ. Σε καμιά περίπτωση δεν απαιτείται για την ένταξη σε συγκεκριμένο πρόγραμμα οικονομικής ενίσχυσης απόλυτη αναπηρία και ανικανότητα αυτοεξυπηρέτησης. Οι προϋποθέσεις αναπηρίας για ένταξη σε κάποιο πρόγραμμα ορίζονται ανάλογα με το είδος και τη φύση της αναπηρίας και δεν απαιτείται για όλες τις περιπτώσεις καθορισμός ποσοστού αναπηρίας.
      Για το πρόγραμμα οικονομικής ενίσχυσης τετρα/παραπληγικών  απαιτείται ποσοστό αναπηρίας 67% και άνω.
      Σε κάθε περίπτωση η αναπηρία δεν καθορίζεται υποκειμενικά αλλά με αντικειμενικούς δείκτες, σύμφωνα με την διεθνή ταξινόμηση (I.C.F.) των αναπηριών και των προβλημάτων που δημιουργεί αυτή στην λειτουργικότητα και στην υγεία.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Δευτέρας 29 Νοεμβρίου 2004: 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 437/22-11-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αφαίρεση διαφημιστικών πινακίδων από κτήρια της Αθήνας κλπ.
      2. Η με αριθμό 453/23-11-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικόλαου Γκατζή προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την απόδοση στους δήμους παρακρατηθέντων πόρων, την αύξηση της κρατικής επιχορήγησης κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 444/22-11-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Πρωτόπαπα προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με το ασφαλιστικό της Εμπορικής Τράπεζας κλπ.
      2. Η με αριθμό 454/23-11-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ολοκλήρωση του έργου της παραλιακής λεωφόρου του Πειραιά κλπ.
    ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στη συζήτηση των 
    ΕΠΙΚΑΙΡΩΝ ΕΡΩΤΗΣΕΩΝ
    Επίκαιρες ερωτήσεις πρώτου κύκλου:
    Πρώτη είναι η με αριθμό 456/3/23.11.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Παπουτσή προς τον Πρωθυπουργό, σχετικά με τις προθέσεις της Κυβέρνησης για την καταβολή επιδόματος θέρμανσης, τη μείωση του ειδικού φόρου κατανάλωσης για το πετρέλαιο κίνησης κλπ.
    Η επίκαιρη ερώτηση του κυρίου συναδέλφου έχει ως εξής:
    «Έχοντας υπ’ όψιν:
    Α. Την εξέταση των παραγόντων οι οποίοι επηρεάζουν τη διαμόρφωση των διεθνών τιμών πετρελαίου σε υψηλά επίπεδα με ενδεχόμενο περαιτέρω αυξήσεων κατά τη διάρκεια του χειμώνα.
    Β. Την επιβάρυνση που έχουν στους οικογενειακούς προϋπολογισμούς, ιδιαίτερα των ευπαθών ομάδων της κοινωνίας, οι αυξήσεις στις τιμές των πετρελαιοειδών μέχρι σήμερα και των προβλεπόμενων επιπτώσεων στις τιμές πολλών προϊόντων με τη μετακύλιση του κόστους παραγωγής στον καταναλωτή.
    Γ. Την πρόταση του Προέδρου του ΠΑΣΟΚ κ. Γιώργου Παπανδρέου, στις 18 Οκτωβρίου 2004, για την ενίσχυση των οικονομικά ασθενέστερων με επίδομα θέρμανσης.
    Δ. Τις αντικρουόμενες δηλώσεις των Υπουργών περί πρωτοβουλιών στην Ευρωπαϊκή Ένωση για μείωση του ειδικού φόρου κατανάλωσης του πετρελαίου θέρμανσης και την άρνηση να ανταποκριθούν στην προφανή ανάγκη να ενισχυθούν τα ασθενέστερα εισοδήματα κατά τη διάρκεια του χειμώνα και να προστατευθεί το καλάθι της νοικοκυράς από την άνοδο των τιμών.
    Ερωτάται ο κύριος Πρωθυπουργός:
    Ποια είναι η απάντηση της Κυβέρνησης στις δύο συγκεκριμένες προτάσεις που έχει υποβάλει το ΠΑΣΟΚ:
    Α. Για το επίδομα θέρμανσης κατά τη διάρκεια του χειμώνα στους χαμηλοσυνταξιούχους, τους ανέργους, τα άτομα με αναπηρίες και τα άτομα που διαβιούν κάτω από το όριο της φτώχειας;
    Β. Για τη μείωση του ειδικού φόρου κατανάλωσης για το πετρέλαιο κίνησης στο ίδιο επίπεδο με τον ειδικό φόρο κατανάλωσης για το πετρέλαιο θέρμανσης, με προφανή στόχο την ενίσχυση των μικρών επιχειρήσεων με τον περιορισμό του κόστους λειτουργίας τους και συνέπεια την αποτροπή μετακύλισης του κόστους στην αγορά και τον καταναλωτή;»
    Θα απαντήσει ο Υπουργός Οικονομίας και Οικονομικών κ. Γεώργιος Αλογοσκούφης.
    Κύριε Υπουργέ, έχετε το λόγο.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριοι συνάδελφοι, δεν υπάρχει καμία αμφιβολία ότι τους τελευταίους μήνες οι διεθνείς τιμές του πετρελαίου παρουσίασαν μια πολύ μεγάλη έξαρση, η οποία έφτασε στο ανώτατο επίπεδό της το μήνα Οκτώβριο. Έκτοτε, μέσα στο Νοέμβριο, οι τιμές έχουν σημειώσει μια υποχώρηση. Ενώ στο ανώτατο σημείο είχαν φτάσει οι τιμές του «μπρεντ» στις διεθνείς αγορές στα πενήντα πέντε (55) δολάρια το βαρέλι, σήμερα βρίσκονται περίπου στα σαράντα πέντε (45) δολάρια, δηλαδή έχουν υποχωρήσει κατά δέκα (10) δολάρια το βαρέλι. Ελπίζουμε ότι στο μέλλον θα έχουμε μια πιο ομαλή εξέλιξη των τιμών.
    Η Κυβέρνηση σε όλο αυτό το διάστημα παρακολούθησε με πολύ μεγάλη προσοχή τις εξελίξεις και πήρε πρωτοβουλίες προκειμένου να αποτραπεί η μετακύλιση αυτών των πολύ μεγάλων αυξήσεων στον καταναλωτή και στις τιμές του πετρελαίου στη χώρα μας. Οι αυξήσεις των τιμών, μέσα από πρωτοβουλίες που πήρε η Κυβέρνηση μέσω του Υπουργείου Ανάπτυξης, ήταν πολύ μικρότερες και για το πετρέλαιο θέρμανσης και για το πετρέλαιο κίνησης από ό,τι οι διεθνείς τιμές του πετρελαίου. Είχαμε μια μεγάλη συμπίεση του περιθωρίου κέρδους μέσα από τους ελέγχους που έκανε το Υπουργείο Ανάπτυξης μέσω της Γενικής Γραμματείας Καταναλωτή, που παρακολουθεί συνεχώς τις εξελίξεις των τιμών και κάνει καθημερινώς συστηματικούς ελέγχους, που καλύπτουν το σύνολο της αγοράς.
    Από την πλευρά του Υπουργείου Υγείας και Οικονομικών μειώσαμε στο ελάχιστο δυνατόν με βάση τις υποχρεώσεις που έχουμε στην Ευρωπαϊκή Ένωση και τα ελάχιστα όρια που υπάρχουν τη φορολογία και του πετρελαίου θέρμανσης και του πετρελαίου κίνησης και έχουμε τη στιγμή αυτή στην Ευρώπη τη χαμηλότερη φορολογική επιβάρυνση στο πετρέλαιο θέρμανσης.
    Πήραμε, επίσης, πρωτοβουλίες στο πλαίσιο της Ευρωπαϊκής Ένωσης, προκειμένου να υπάρξει μια ευρωπαϊκή πρωτοβουλία να μειωθούν τα ελάχιστα ποσά φορολογίας για το πετρέλαιο, αλλά δεν συγκροτήθηκε πλειοψηφία προς αυτήν την κατεύθυνση. Θα ήθελα εδώ να πω ότι και σε πολλές άλλες ευρωπαϊκές χώρες που έχουν φορολογία στο πετρέλαιο πολύ πάνω από τα ελάχιστα που επιτρέπει η Ευρωπαϊκή Ένωση, δεν υπήρξαν μειώσεις. 
    Στην Ευρώπη, από ό,τι φαίνεται λοιπόν, παρά το ότι υπήρξαν συντονισμένες προσπάθειες και στο Συμβούλιο ECOFIN και στο Συμβούλιο Ανταγωνιστικότητας δεν υπάρχει η βούληση να υπάρχει πανευρωπαϊκή μείωση της φορολογίας στο πετρέλαιο.
    
      Εμείς εδώ στην Ελλάδα είμαστε στα ελάχιστα δυνατά όρια, παρακολουθούμε την κατάσταση και εάν υπάρχουν περαιτέρω δυσμενείς εξελίξεις –που απευχόμαστε, βεβαίως- είμαστε σε θέση να δούμε τι άλλες πρωτοβουλίες θα χρειαστούν. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών Βουλευτής κ. Παπουτσής. 
      ΧΡΗΣΤΟΣ ΠΑΠΟΥΤΣΗΣ: Πρώτα απ’ όλα, επιτρέψτε μου ένα πάρα πολύ μικρό σχόλιο, γιατί δεν αντιλαμβάνομαι καθόλου το λόγο να υπάρχει στον Κανονισμό της Βουλής η ώρα του Πρωθυπουργού, όταν ο Πρωθυπουργός δεν διαθέτει ούτε ένα τρίλεπτο για να σεβαστεί τις διαδικασίες του κοινοβουλευτικού ελέγχου. Ωστόσο, όμως, εγώ θα μείνω σήμερα στην ουσία σεβόμενος ακριβώς την εκπροσώπηση του Πρωθυπουργού από τον Υπουργό Οικονομίας και Οικονομικών κ. Αλογοσκούφη. 
      Στις 18 Οκτωβρίου με το βαρέλι στα πενήντα δύο (52) δολάρια ο Πρόεδρος του ΠΑΣΟΚ, Γεώργιος Παπανδρέου, ζήτησε επίδομα θέρμανσης για την ενίσχυση των οικονομικά ασθενέστερων, όπως άλλωστε είχε κάνει η κυβέρνηση του ΠΑΣΟΚ το 2000 με το βαρέλι τότε στα τριάντα (30) δολάρια. 
      Ζητήσαμε επίσης, με βάση το ν. 3054/2002 επιπλέον μείωση του ειδικού φόρου κατανάλωσης του πετρελαίου κίνησης για τις μικρομεσαίες επιχειρήσεις και τη βιομηχανία στα είκοσι ένα (21) ευρώ, στο ίδιο επίπεδο δηλαδή με το πετρέλαιο θέρμανσης, για να αποτραπεί η μετακύλιση στην αγορά και στην κατανάλωση των αυξήσεων στο κόστος παραγωγής προϊόντων και βεβαίως της λειτουργίας των επιχειρήσεων και κυρίως για να χτυπηθεί αποφασιστικά το λαθρεμπόριο και η κερδοσκοπία. Το κόστος αυτού του μέτρου υπολογίζεται περίπου στα τριάντα έξι (36.000.000) εκατομμύρια ευρώ το χρόνο, ενώ το όφελος που προκύπτει στην αγορά είναι σίγουρα θετικό και ανυπολόγιστο. Φυσικά, θα έχουμε διεύρυνση της φορολογητέας ύλης όπως επίσης και των εσόδων του δημοσίου. Είναι δύο προτάσεις δηλαδή του ΠΑΣΟΚ που μπορούν πραγματικά να βοηθήσουν καθοριστικά τους οικογενειακούς προϋπολογισμούς για να αντεπεξέλθουν αυτόν το βαρύ χειμώνα που έρχεται. Και μη μου πείτε πού θα βρείτε τα χρήματα, γιατί η ελάχιστη εκτίμηση για την αύξηση των εσόδων του δημοσίου από το ΦΠΑ των καυσίμων για το 2004, πέραν αυτών που είχαμε μαζέψει το 2003, είναι περίπου εκατόν σαράντα πέντε (145) εκατομμύρια ευρώ. 
      Ποια ήταν η ανταπόκριση της Κυβέρνησης; Ακούσαμε όλους αυτούς τους μήνες, όπως και σήμερα, ότι ελπίζετε να πέσουν οι διεθνείς τιμές του πετρελαίου, ότι παρακολουθείτε το μετεωρολογικό δελτίο, ότι μελετάτε, ότι υποδεικνύετε, όπως έκανε ο Υφυπουργός σας, σε όσους έχουν πρόβλημα να μειώσουν την κατανάλωση του πετρελαίου θέρμανσης και ο κόσμος σάς ακούει και κρυώνει περισσότερο!
      Απευθυνθήκαμε με ερώτηση στον Πρωθυπουργό, επειδή ακριβώς δεν μπορούμε να βγάλουμε άκρη από τις απαντήσεις των κυβερνητικών στελεχών, όπως και σήμερα. Ο κ. Αλογοσκούφης επανέλαβε για την περίφημη πρωτοβουλία με τον κ. Σιούφα για τη μείωση του ειδικού φόρου κατανάλωσης στην Ευρωπαϊκή Ένωση, όταν ο ίδιος ο Υφυπουργός του, ο κ. Ρεγκούζας, επανειλημμένως εδώ στη Βουλή, λέει την αλήθεια, ότι δεν μπορεί να υπάρξει αυτή η μείωση σε ευρωπαϊκό επίπεδο, γιατί όλα τα κράτη δεσμεύτηκαν από πέρσι για να υπάρχει αύξηση του ειδικού φόρου κατανάλωσης μέχρι το 2009. Γι’ αυτόν το λόγο απευθυνθήκαμε στον Πρωθυπουργό, κύριε Πρόεδρε, γιατί είναι προφανής η σύγχυση ανάμεσα στους Υπουργούς της Κυβέρνησης, γιατί είναι εμφανής η αδυναμία διακυβέρνησης, γιατί είναι εμφανής η ανυπαρξία σχεδιασμού, μα πάνω απ΄ όλα γιατί είναι εμφανής η έλλειψη κοινωνικής ευαισθησίας. Γιατί, τι προτείνει στην πραγματικότητα η Κυβέρνηση στους πολίτες; Προτείνει λιγότερη θέρμανση, προτείνει μεγαλύτερη ακρίβεια παντού, μειωμένο εισόδημα και βεβαίως περιορισμένη ποιότητα ζωής. Δηλαδή προτείνει τα έργα και τις ημέρες της νεοδημοκρατικής διακυβέρνησης για εννέα μήνες, δηλαδή την Ελλάδα των μειωμένων προσδοκιών!
      Σας ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ο Υπουργός Οικονομίας και Οικονομικών κ. Γεώργιος Αλογοσκούφης έχει το λόγο. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα αντιπαρέλθω την προσπάθεια να δημιουργηθεί σύγχυση και αντιπαράθεση, γιατί τα πράγματα είναι δεδομένα. Είναι δεδομένο ότι επί είκοσι και πλέον χρόνια που κυβερνούσατε, κύριε συνάδελφε, μία φορά δεήσατε να προσπαθήσετε να δώσετε επίδομα θέρμανσης και αυτό το δώσατε μισό. Δώσατε την πρώτη δόση και η δεύτερη δόση δεν δόθηκε, διότι θεωρήσατε ότι ομαλοποιήθηκε η αγορά του πετρελαίου. 
      Επίσης, είναι δεδομένο ότι η Κυβέρνηση δεν παρακολουθεί απλώς αλλά παίρνει πρωτοβουλίες για να αντιμετωπίσει τα ζητήματα. Πήρε πρωτοβουλίες και στη ρύθμιση της αγοράς του πετρελαίου και πήρε πρωτοβουλίες μειώνοντας όσο μας επέτρεπε η Ευρωπαϊκή Ένωση τη φορολογία στο πετρέλαιο. 
      Πήρε επίσης πρωτοβουλίες και στο πρόσφατο φορολογικό νομοσχέδιο, όπου αύξησε το αφορολόγητο –παρ’ ότι αυτό δεν ήταν προεκλογική δέσμευση- από τα δέκα χιλιάδες (10.000) στα έντεκα χιλιάδες (11.000) ευρώ, προκειμένου ακριβώς να υπάρξει ελάφρυνση για τα χαμηλότερα εισοδηματικά στρώματα και να μπορέσουν να αντεπεξέλθουν στις δυσκολίες όχι μόνο από τις αυξήσεις στην τιμή του πετρελαίου αλλά και στις υπόλοιπες δυσκολίες που υπάρχουν στα εισοδήματά τους. 
     Δεδομένο επίσης είναι ότι υπήρξε μια οικονομική κατάσταση, η οποία δεν ήταν ευχάριστη. Αυτή την οικονομική κατάσταση θα την αντιμετωπίσει η Κυβέρνηση με την πολιτική της, όπως αντιμετωπίζουμε το ζήτημα των τιμών του πετρελαίου με ψυχραιμία, χωρίς υστερίες. Δεν χρειάζεται να δημιουργούμε ένα κλίμα υστερίας στον κόσμο. Βλέπουμε ότι υπάρχει μια ομαλοποίηση της αγοράς του πετρελαίου. Εάν υπάρξει περαιτέρω έξαρση, θα υπάρξουν και άλλα μέτρα.
      Παρακολουθούμε καθημερινά την αγορά. Έχουμε μειώσει τη φορολογία και στο πετρέλαιο και έχουμε αυξήσει και το αφορολόγητο για τα νοικοκυριά. Η Κυβέρνηση με την πολιτική της φροντίζει να λύσει κοινωνικά προβλήματα και όχι να οξύνει κοινωνικά προβλήματα, όπως προσπαθεί να παρουσιάσει η Αντιπολίτευση. 
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση της δεύτερης με αριθμό 455/23-11-2004 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή της δεύτερης οδικής σύνδεσης Περάματος-λεωφόρου Σχιστού κλπ. 
      Η επίκαιρη ερώτηση του κυρίου συναδέλφου έχει ως εξής: 
      «Το Πέραμα συνδέεται με τον υπόλοιπο κόσμο με έναν και μοναδικό δρόμο τη λεωφόρο Δημοκρατίας. Από το δρόμο αυτόν εξυπηρετούνται ακόμη: όλη η Σαλαμίνα με τριακόσιες χιλιάδες κατοίκους τους καλοκαιρινούς μήνες, ο Πολεμικός Ναύσταθμος Σαλαμίνας, η Ναυπηγοεπισκευαστική ζώνη, οι εταιρείες πετρελαιοειδών και όλο το εμπορικό λιμάνι του Πειραιά. Δυστυχώς μετράμε δέκα νεκρούς το χρόνο από την υπερφόρτωση και τα υπόλοιπα κυκλοφοριακά προβλήματα της μοναδικής λεωφόρου. 
      Μετά από μεγάλους αγώνες των φορέων της πόλης ξεκίνησε το 1996 η κατασκευή της δεύτερης σύνδεσης Περάματος-λεωφόρου Σχιστού. Έχουν δημοπρατηθεί τα δύο από τα τρία τμήματα αλλά η κατασκευή καρκινοβατεί από ανύπαρκτη χρηματοδότηση και «παιχνίδια» του ΥΠΕΧΩΔΕ και των εργολάβων. Αποτέλεσμα μετά από σχεδόν δέκα χρόνια να έχουν διανοιχτεί απλώς χίλια μέτρα από τα τεσσεράμισι χιλιόμετρα. 
      Οι κάτοικοι και οι φορείς της πόλης έχουν πεισθεί ότι αν δεν κλείνουν καθημερινά τον έναν και μοναδικό δρόμο, δεν πρόκειται ποτέ να γίνει η δεύτερη σύνδεση. 
      Ερωτάται ο κύριος Υπουργός ποιες συγκεκριμένες ενέργειες προτίθεται να κάνει η Κυβέρνηση για να αλλάξει αυτή η απαράδεκτη κατάσταση και να ολοκληρωθεί επιτέλους η δεύτερη σύνδεση του Περάματος;»
      Το λόγο έχει ο Υφυπουργός κ. Ξανθόπουλος. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Πράγματι το Πέραμα σήμερα ασφυκτιά, διότι συνδέεται μόνο μέσω της λεωφόρου Δημοκρατίας με τη λεωφόρο Σχιστού. Εδώ και αρκετά χρόνια, συγκεκριμένα από το 1995, ξεκίνησε η εκπόνηση μελέτης -η οποία ολοκληρώθηκε το 1998- για μια δεύτερη σύνδεση μ’ ένα δρόμο μήκους περίπου τεσσεράμισι χιλιομέτρων, που ξεκινάει από τον κόμβο Ικονίου και καταλήγει στην οδό Κολοκοτρώνη στη λεωφόρο Σχιστού. 
      Η σύμβαση αυτή πρακτικώς περιελάμβανε τρία τμήματα. Το πρώτο τμήμα, το οποίο ξεκινάει από την αρχή της Ικονίου και είναι μήκους εννιακοσίων μέτρων και φτάνει στην οδό Τήνου, ολοκληρώνεται πρακτικώς μέσα στους επόμενους τρεις μήνες. Θα είναι έτοιμο το πρώτο τρίμηνο του 2005. 
      Στο δεύτερο τμήμα, μήκους χιλίων πεντακοσίων μέτρων, από την οδό Ελευθερίας μέχρι την οδό Τήνου υπήρξε μια περιπέτεια, γιατί η εργολαβία διαλύθηκε λόγω πτώχευσης του αναδόχου. Ένα πρώτο κομμάτι του, περίπου εννιακοσίων μέτρων, το οποίο έχει μείνει ημιτελές, συμπληρώθηκε από μια γειτονική εργολαβία του ΥΠΕΧΩΔΕ για άλλο έργο και ελπίζουμε ότι και αυτό θα είναι έτοιμο σύντομα και θα αποδοθεί στην κυκλοφορία. 
      Στο υπόλοιπο κομμάτι, περίπου εξακοσίων μέτρων, έχουν γίνει κάποιες χωματουργικές εργασίες στα πρώτα εκατό μέτρα και έχει μείνει αδιάνοιχτο το υπόλοιπο, κυρίως λόγω μη ολοκλήρωσης των απαλλοτριώσεων. Προβλέπεται όμως, ότι σύντομα θα μπορέσει να ολοκληρωθεί και αυτή η δύσκολη φάση των απαλλοτριώσεων και να προχωρήσει και το τμήμα αυτό εντός του 2005. 
      Το πρόβλημα είναι στο τρίτο κομμάτι, περίπου δύο χιλιομέτρων, από την οδό Ελευθερίας μέχρι την αρχή της οδού Κολοκοτρώνη, που θα συνέδεε πλήρως το Πέραμα με τη λεωφόρο Σχιστού, το οποίο λόγω υψηλού κόστους απαλλοτριώσεων και τεχνικών έργων –είναι πολύ δύσκολη εκεί η περιοχή- και προϋπολογισμού άνω των τριάντα εκατομμυρίων (30.000.000) ευρώ, δεν έχει ακόμα ούτε καν ολοκληρωμένη μελέτη για να πει κανείς ότι μπορεί να το βάλει σε μια προοπτική υλοποίησης. 
      Το θέμα επανεξετάζεται από την περιφέρεια Αττικής στα πλαίσια των πραγματικών δυνατοτήτων που έχει το πρόγραμμα εθνικού επιπέδου. Λέω σε παρένθεση ότι τα έργα αυτά, δυστυχώς, χρηματοδοτούνται μόνο από εθνικούς πόρους και βέβαια θα έλεγε κανείς ότι θα πρέπει να υπάρξει μία ευρύτερη πολιτική απόφαση με όλους τους εμπλεκόμενους φορείς, δηλαδή την περιφέρεια, το δήμο και το ΥΠΕΧΩΔΕ, ώστε να μπορέσει να αποφασιστεί κατ’ αρχή η διάθεση των τριάντα εκατομμυρίων (30.000.000) ευρώ από εθνικούς πόρους και από εκεί και πέρα να ολοκληρωθούν οι μελέτες και να μπει σε μια πορεία υλοποίησης. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ο ερωτών Βουλευτής κ. Πατσιλινάκος έχει το λόγο.
       ΙΩΑΝΝΗΣ ΠΑΤΣΙΛΙΝΑΚΟΣ: Ευχαριστώ, κύριε Πρόεδρε.
      Κύριε Υπουργέ, με μεγάλη μας λύπη βλέπουμε ότι εξακολουθεί η ίδια πολιτική. Από τον Ιούνιο ζητάμε ραντεβού με τον κ. Σουφλιά και το γραφείο του, όταν ακούει το θέμα, μας λέει «αργότερα» και «αργότερα» και φτάσαμε στο Νοέμβριο. 
      Δεν υπάρχει κανένα θέμα απαλλοτριώσεων. Οι απαλλοτριώσεις έχουν γίνει με παρέμβαση του δήμου απέναντι στην Εκκλησία της Ελλάδας, στις εταιρείες πετρελαιοειδών και στο Πολεμικό Ναυτικό. Όλα αυτά τα χρόνια με αθλιότητα το ΥΠΕΧΩΔΕ μόνο εμπόδια έβαζε στο δρόμο. Ξέρετε τι μας έλεγε; «Σταματάμε, γιατί η Εκκλησία θέλει τα λεφτά της. Σταματάμε, γιατί οι εταιρείες πετρελαιοειδών θέλουν τα λεφτά τους. Σταματάμε, γιατί το Ναυτικό δεν αφήνει το δρόμο» -το τέταρτο κομμάτι που δεν είπατε- «να περάσει μέσα από το Ναυτικό και να κατέβει πάλι στη Δημοκρατίας». Δηλαδή είναι ένας αγώνας είκοσι πέντε ετών για να έχει δεύτερη πρόσβαση η πόλη. Και δυστυχώς μόνο εμπόδια έχουμε σε αυτόν τον αγώνα. 
      Πιστεύω, λοιπόν, ότι η Κυβέρνηση πρέπει να τελειώνει με αυτήν την αθλιότητα, γιατί είναι αθλιότητα πραγματικά. Να σας πω ότι από την ημέρα που καταθέσαμε την ερώτηση μέχρι σήμερα έχουμε τρία ατυχήματα, τρεις νεκρούς. Γιατί και η Δημοκρατίας, όταν κάποτε φτιάχτηκε, κοίταξε να μην θίξει καθόλου τις εταιρείες πετρελαιοειδών, να πάρει όσο γίνεται τους ελεύθερους χώρους και να μην κάνει καμία απαλλοτρίωση στις εταιρείες, να μη φτιαχτεί σωστά: ανάποδες στροφές, στενές στροφές, οφιοειδής πορεία και δυστυχώς έχουμε καθημερινά ατυχήματα. 
      Πιστεύω, λοιπόν, ότι δεν μας παίρνει άλλο. Είκοσι πέντε χρόνια είναι πάρα πολλά. Πρέπει οπωσδήποτε να αλλάξετε πολιτική. Όχι στην ίδια πολιτική. Δεν αντέχει άλλο η πόλη. 
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Ξανθόπουλος έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ  (Υφυπουργός Περιβάλλοντος, Χωροταξίας και Δημοσίων Έργων): Αγαπητέ κύριε Βουλευτά, είστε λίγο άδικος, όσον αφορά τουλάχιστον τις παρεμβάσεις του κ. Σουφλιά, ο οποίος δυναμικά έδωσε την εντολή και ολοκληρώθηκε από άλλη εργολαβία που είναι στα όρια της νομιμότητας το κομμάτι των εννιακοσίων μέτρων μεταξύ Τήνου και Πάτμου και βέβαια είπαμε ότι ελπίζουμε σύντομα, με τη λήξη και των απαλλοτριώσεων που δεν έχουν λήξει τόσο εύκολα όσο είπατε, να ολοκληρωθεί και το δεύτερο κομμάτι. 
      Το μείζον πρόβλημα πράγματι υπάρχει και είναι στο τρίτο και τελευταίο κομμάτι από την Ελευθερίας μέχρι την Κολοκοτρώνη, αυτά τα δύο χιλιόμετρα για να μπορέσει να γίνει η σύνδεση με το Σχιστό. Αυτό είναι το μείζον πρόβλημα.
      ΙΩΑΝΝΗΣ ΠΑΤΣΙΛΙΝΑΚΟΣ: Είναι το τέταρτο κομμάτι, μέσα από το Ναυτικό να κατέβει πάλι στη Δημοκρατίας. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ  (Υφυπουργός Περιβάλλοντος, Χωροταξίας και Δημοσίων Εργων): Ναι. 
      Συνεπώς, αυτό είναι πράγματι ένα ευρύτερο θέμα που εκφεύγει των ορίων του ΥΠΕΧΩΔΕ. Σας βεβαιώνω ότι θέλουμε να το ολοκληρώσουμε το έργο, αλλά πρέπει κάποιος να μας δώσει τα τριάντα εκατομμύρια (30.000.000) ευρώ. Είναι προφανές. Τα έχουν ζητήσει οι υπηρεσίες, υπάρχει αυτή η πρόθεση που εκφράσθηκε και διά της αίτησης του επιπλέον ποσού, πρέπει, όμως, να αποφασιστεί αυτό σε επίπεδο περιφέρειας κυρίως, η οποία έχει περιορισμένες δυνατότητες –αν θέλετε- άντλησης πιστώσεων από το όλο πρόγραμμα της περιοχής και να μπορέσει πράγματι να αποφασιστεί ότι μπαίνει σε προτεραιότητα, δηλαδή ότι άλλα μένουν πίσω και υλοποιείται αυτό το τελευταίο κομμάτι. 
      Προσωπικά πιστεύω ότι έχετε δίκιο. Πρέπει να δοθεί μια λύση για τριακόσιες χιλιάδες ανθρώπους. Έτσι είναι, όπως το λέτε. Από την πλευρά τη δική μας θα κάνουμε ό,τι μπορούμε για να μπορέσει να βρεθεί η πίστωση ώστε να μιλάμε επί πραγματικών δεδομένων και να μπορέσουμε να προχωρήσουμε πράγματι στην υλοποίηση.
      Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση των επικαίρων ερωτήσεων δεύτερου κύκλου.
     Θα συζητηθεί η με αριθμό 451/23-11-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μάρκου Μπόλαρη προς τον Υπουργό Πολιτισμού, σχετικά με την προστασία των πολιτιστικών και αρχαιολογικών θησαυρών που πωλούνται παράνομα στο διαδίκτυο κλπ.
     Η επίκαιρη ερώτηση του κυρίου συναδέλφου  έχει ως εξής:
     «Αρχαία ελληνικά αντικείμενα (κυρίως νομίσματα και αγγεία) δημοπρατούνται καθημερινά μέσω του διαδικτύου από τον κόμβο διαδικτυακών δημοπρασιών eBay. Πρόσφατα παραδείγματα πωλήσεων είναι νόμισμα του 359 π.Χ. με τις μορφές του Βασιλιά Φιλίππου, ασημένιο τετράδραχμο από την Μύρινα του 2ου αιώνα π.Χ. με τη μορφή του δαφνοστεφανωμένου Απόλλωνα, αττικός κρατήρας του 450  π.Χ. με παράσταση μορφών. Το Βρετανικό Μουσείο, με τη συμβολή 100 Βρετανών βουλευτών, έχει κηρύξει πόλεμο στο παράνομο διεθνές εμπόριο αρχαιοτήτων από το διαδίκτυο, προκειμένου να προστατεύσει τους πολιτιστικούς θησαυρούς.
     Ερωτάται ο  Πρωθυπουργός και Υπουργός Πολιτισμού κ. Κώστας Καραμανλής σε ποιες ενέργειες προτίθεται να  προβεί προκειμένου να προστατευθούν ελληνικοί πολιτιστικοί και αρχαιολογικοί θησαυροί,  που πωλούνται παράνομα από το διαδίκτυο».
     Το λόγο έχει ο Υφυπουργός Πολιτισμού κ. Πέτρος Τατούλης.
     ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κύριε Πρόεδρε, ο κύριος συνάδελφος με τη σημερινή του επίκαιρη ερώτηση θίγει ένα σημαντικό πρόβλημα το οποίο ασφαλώς αφορά όλους μας, αλλά και τη διεθνή κοινότητα. Το θέμα έχει να κάνει με την πώληση των αρχαιοτήτων, αλλά και των έργων τέχνης μέσω του διαδικτύου και ιδιαίτερα μέσω του δικτυακού τόπου του eBay. 
     Πρόκειται για ένα πολύ σημαντικό πρόβλημα. Η χώρα μας εξαρχής προσπάθησε να αντιμετωπίσει αυτό το πρόβλημα. Και στη βάση του προηγούμενου οργανισμού του Υπουργείου Πολιτισμού, αλλά και με το σημερινό οργανισμό υπάρχουν διευθύνσεις, οι οποίες ασχολούνται και παρακολουθούν από πολύ κοντά και πολύ προσεκτικά τη διακίνηση όλων αυτών μέσω του διαδικτύου.
     Αυτό το πρόβλημα είναι ένα πολύ σημαντικό πρόβλημα, ένα πρόβλημα που αφορά και απασχολεί και εμάς, αλλά και όλους τους διεθνείς οργανισμούς. Τόσο η UNESCO όσο και η INTERPOL προσπαθούν να το προσεγγίσουν από πολύ κοντά, αναγνωρίζοντας το πρόβλημα και τις δυσμενείς επιπτώσεις που έχει και να διαμορφώσουν μία ενιαία πολιτική για το πώς πρέπει να αντιμετωπίζεται αυτό το πρόβλημα.
     Εμείς έξω από τη διεύθυνση των μουσείων και εκθέσεων του Υπουργείου Πολιτισμού, το οποίο παρακολουθεί από πολύ κοντά το πρόβλημα, αλλά και μέσω των πρεσβειών μας και των προξενείων μας, παρακολουθούμε όλη αυτή τη διαδικασία και προσπαθούμε να την ελέγχουμε.
     Παρ’ όλα αυτά, όμως, το πρόβλημα παραμένει και εξακολουθεί να είναι πολύ σημαντικό. Για την ιστορία, θα ήθελα να αναφέρω ότι στην τριακοστή δεύτερη συνδιάσκεψη της UNESCO που έγινε στη Ρουμανία, επιφορτίστηκε η Γενική Γραμματεία της UNESCO με την ευθύνη να αναλάβει την πρωτοβουλία για να διαμορφώσει μία τέτοια δράση για την αντιμετώπιση αυτού του προβλήματος. Ωστόσο, και κατά την τέταρτη πρόσφατη διεθνή συνδιάσκεψη της INTERPOL υπήρξε ο  προβληματισμός, αλλά σίγουρα μέχρι τώρα δεν έχουμε καταλήξει σε κάποιες πρακτικές δράσεις για να αντιμετωπίσουμε το πρόβλημα. 
     Θα ήθελα δε να αναφέρω ότι δεν ισχύει η αιτίαση του κυρίου συναδέλφου ότι αυτό το πρόβλημα απασχολεί έντονα το Βρετανικό Μουσείο, αλλά και τους εκατό συναδέλφους Βουλευτές της Βρετανίας, γιατί μέχρι τώρα η επίσημη βρετανική πλευρά και στις δύο διεθνείς συνδιασκέψεις ουσιαστικά δεν έθεσε κανένα τέτοιο θέμα. 
     Εκείνο που θέλω να διαβεβαιώσω το Σώμα είναι ότι αυτό το θέμα μάς απασχολεί και είναι ένα θέμα το οποίο ξεπερνάει τα δικά μας όρια και ένα θέμα το οποίο απασχολεί ιδιαίτερα όλες τις χώρες και ιδιαίτερα δε αυτές που έχουν έντονο το ενδιαφέρον τους πάνω στο θέμα αυτής της διακίνησης. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών Βουλευτής κ. Μάρκος Μπόλαρης.
      ΜΑΡΚΟΣ ΜΠΟΛΑΡΗΣ: Κύριε Πρόεδρε, παρακολούθησα τον κύριο Υπουργό, τον οποίο τιμώ ιδιαιτέρως. Θα μου επιτρέψετε να κάνω την παρατήρηση ότι μέχρι στιγμής στη Βουλή ο κύριος Υπουργός Πολιτισμού δεν έχει έρθει με την ιδιότητά του αυτή σε καμία διαδικασία. Άκουσα από τον κύριο Υφυπουργό να αναφέρει τέσσερις φορές τη λέξη «παρακολουθούμε», ότι αναγνωρίζουμε το πρόβλημα, παρακολουθούμε την ΟΝΕ, η οποία προσπαθεί να διαμορφώσει πολιτική, παρακολουθούμε την INΤERPOL. Νομίζω ότι αυτό το οποίο ρωτήσαμε δεν απαντήθηκε. Η ερώτηση ήταν σε ποιες ενέργειες προτίθεται να προβεί το Υπουργείο προκειμένου να προστατευθούν οι ελληνικοί, πολιτιστικοί και αρχαιολογικοί θησαυροί. Εκείνο δηλαδή το οποίο ρωτούσαμε είναι αν υπάρχει διαμορφωμένη πολιτική και πώς αυτή η πολιτική εκφράζεται με συγκεκριμένες ενέργειες.
      Το παράδειγμα του βρετανικού Κοινοβουλίου και των εκατό Βουλευτών είναι από ρεπορτάζ των εφημερίδων και δεν υπήρξε καμία αιτίαση, υπήρξε αναφορά ενός παραδείγματος, το οποίο μπορεί να είναι προς μίμηση, γιατί παραδείγματα προς αποφυγή υπάρχουν. Είχα πολύ πρόσφατα την ευκαιρία να πληροφορηθώ από Σερραίους συμπολίτες μου ότι άνθρωποι οι οποίοι απέτυχαν οικονομικά και κατέρρευσαν στην Ελλάδα, βρίσκονται στη Γερμανία και θησαυρίζουν ασχολούμενοι με το ηλεκτρονικό εμπόριο αρχαιοτήτων. Εδώ πιστεύω ότι ίσως χρειαζόταν και χρειάζεται εφεξής ένας συντονισμός μεταξύ του Υπουργείου Πολιτισμού και του Υπουργείου Δημόσιας Τάξης, δηλαδή της Ελληνικής Αστυνομίας και της αστυνομίας στις άλλες ευρωπαϊκές χώρες, γιατί αυτές οι αρχαιότητες κάπου βρίσκονται, κάπου φυλάσσονται και εκεί που φυλάσσονται βρίσκονται παρανόμως, χωρίς νόμιμες άδειες ανασκαφών, εξαγωγής κλπ. και όπως καταλαβαίνετε το ζήτημα είναι εξαιρετικά σοβαρό και επείγον για μία χώρα που έχει τον πολιτιστικό, αρχαιολογικό πλούτο, όπως έχει η πατρίδα μας.
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κύριε Πρόεδρε, άκουσα τον κύριο συνάδελφο και θα ήθελα να του πω ότι η συμμετοχή της χώρας μας σε όλα τα διεθνή φόρα, η συμμετοχή της χώρας μας σε όλους τους διεθνείς οργανισμούς που ασχολούνται με την αντιμετώπιση αυτού του προβλήματος, αποτελεί μία συγκεκριμένη πολιτική. Το ότι συμμετέχουμε από τους πρώτους στη διαμόρφωση μιας ενιαίας πολιτικής αντιμετώπισης του προβλήματος αποτελεί μια στρατηγική και ένα σχεδιασμό. Το ότι εντείνουμε αυτόν τον έλεγχο και αυτήν την παρακολούθηση και αυτό συνιστά ένα στοιχείο της δικής μας πολιτικής. Θα ήθελα, όμως να ενημερωθεί ο κύριος συνάδελφος ότι το πρόβλημα δεν είναι πρόβλημα μόνο της χώρας μας, αλλά είναι ένα πρόβλημα το οποίο θέλει τη συνέργεια όλων των διεθνών οργανισμών που ασχολούνται με την πάταξη του εγκλήματος, γιατί πρόκειται περί μιας εγκληματικής ενέργειας. Εμείς, ως Υπουργείο Πολιτισμού, βρισκόμαστε και με τους δικούς μας οργανισμούς, αλλά και με τους διεθνείς οργανισμούς. 
      Θα ήθελα βέβαια να ρωτήσω τον κύριο συνάδελφο αν έχει υπόψη του κάποιο σχέδιο διαφορετικό από αυτό που κάνουμε εμείς, να μας το υποβάλει και να δούμε ακριβώς αν βρίσκεται  στη σωστή κατεύθυνση για να το αξιοποιήσουμε. Αλλά θα ήθελα να τον διαβεβαιώσω ότι μέχρι τώρα δεν έχει υπάρξει απολύτως καμία διαφορετική πολιτική προσέγγιση. Παρακολουθούμε, λοιπόν, με συστηματικότητα το διαδίκτυο και το αντικείμενο για το οποίο σήμερα συζητάμε. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι ολοκληρώθηκε η συζήτηση των επικαίρων ερωτήσεων.
      Ο επερωτώμενος Υπουργός, κ. Καλογιάννης, μας ενημερώνει ότι είναι έξω από την Βουλή, επομένως είμαστε υποχρεωμένοι να διακόψουμε τη συνεδρίαση για λίγα λεπτά πριν μπούμε στην επερώτηση.
      
      (Δ Ι Α Κ Ο Π Η)
      
      (ΜΕΤΑ ΤΗ ΔΙΑΚΟΠΗ)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
     Εισερχόμαστε στην ημερήσια διάταξης των
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 30/8.11.2004 επερώτηση των Βουλευτών του ΠΑΣΟΚ κυρίων Θεόδωρου Πάγκαλου, Εμμανουήλ Όθωνα, Εμμανουήλ Στρατάκη, Ευαγγελίας Σχοιναράκη-Ηλιάκη, Μιχαήλ Καρχιμάκη, Νικολάου Χριστοδουλάκη, Εμμανουήλ Σκουλάκη, Βασιλείου Κεγκέρογλου, Στυλιανού Ματζαπετάκη και Εμμανουήλ Φραγκιαδουλάκη, προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη διαχείριση στερεών αποβλήτων στην Περιφέρεια Κρήτης.
     Το Πανελλήνιο Σοσιαλιστικό Κίνημα ορίζει Κοινοβουλευτικό Εκπρόσωπο τον κ. Θεόδωρο Πάγκαλο.
     Ο Πρόεδρος του Συνασπισμού Ριζοσπαστικής Αριστεράς κ. Κωνσταντόπουλος ορίζει Κοινοβουλευτικό Εκπρόσωπο τον κ. Αθανάσιο Λεβέντη.
     Το λόγο έχει ο πρώτος επερωτών κ. Εμμανουήλ Όθωνας.
      ΕΜΜΑΝΟΥΗΛ ΟΘΩΝΑΣ: Κύριε Πρόεδρε κυρίες και κύριοι συνάδελφοι, θέλω εξαρχής να διευκρινίσω κάτι που είπα σε μια αντίστοιχη επίκαιρη ερώτηση που πρόσφατα συζητήσαμε για το ίδιο θέμα. Η πρωτοβουλία αυτή των Βουλευτών του ΠΑΣΟΚ από την Κρήτη, για να συζητήσουμε, αξιοποιώντας τη μέγιστη δυνατότητα που η διαδικασία κοινοβουλευτικού ελέγχου μας παρέχει, για το τεράστιο θέμα της διαχείρισης των στερεών αποβλήτων στην περιφέρειά μας, στην Κρήτη, δεν έχει αφετηρία κανενός είδους αντιπολιτευτικής διάθεσης. Δεν αισθανόμαστε αθώοι έναντι ενόχων και δεν αισθανόμαστε ότι το θέμα και η σοβαρότητά του και ο κατ’ επείγον χαρακτήρας του είναι τέτοιος που επιτρέπει μια στείρα κομματική αντιπαράθεση. Είμαστε όμως, κύριε Υπουργέ, στην ώρα μηδέν για την Κρήτη, σε ό,τι αφορά τη διαχείριση των στερεών απορριμμάτων, για τις συνέπειες και τις παρενέργειες που η μη αντιμετώπιση αυτού του προβλήματος με τους ρυθμούς που επιβάλλονται μπορεί να έχει για την ανάπτυξη, την ευημερία του νησιού για την ίδια την υγεία των κατοίκων. 
      Θέλουμε, λοιπόν, παίρνοντας αυτήν την πρωτοβουλία, το αρμόδιο Υπουργείο να λάβει εκείνη τη γνώση, αλλά κυρίως την επίγνωση της κρισιμότητας της κατάστασης και να δούμε με ποιο τρόπο η Κυβέρνηση, το αρμόδιο Υπουργείο, αλλά και η κρατική εκπροσώπηση στην περιφέρεια –και θα πω γι΄ αυτό δύο λόγια αργότερα- σχεδιάζει, υλοποιεί, αποφασίζει και παρεμβαίνει σ΄ ένα τόσο κρίσιμο θέμα. 
      Οφείλω να πω, κύριε Υπουργέ, ότι ανησύχησα προσωπικά, αλλά και όλοι μας ιδιαίτερα, από την απάντηση που δώσατε ως Υπουργείο στην πρόσφατη και σύντομη συζήτηση που είχαμε εδώ μετά από επίκαιρη ερώτηση δική μου, διότι δείξατε μια εικόνα σαν πράγματι το Υπουργείο ΠΕΧΩΔΕ να μην έχει πάρει χαμπάρι για την κρισιμότητα του θέματος και για τα ελάχιστα χρονικά περιθώρια που έχουμε πια στη διάθεσή μας, προκειμένου να παρέμβουμε αποφασιστικά. Υπάρχει και γι΄ αυτό το θέμα, δυστυχώς, μια αναβλητικότητα χαλαροί ρυθμοί, ίδιον γενικότερα της κυβερνητικής λειτουργία όλους αυτούς τους μήνες, εφαρμόζεται και εδώ νομίζω, με πολύ τραγικές συνέπειες, οι οποίες είναι ήδη ορατές: αυτή η γνωστή τακτική «μην αναβάλεις ποτέ για αύριο αυτό που μπορείς να αναβάλεις για μεθαύριο». 
      Ήδη αποτέλεσμα αυτής της τακτικής είναι να έχουμε πρόσφατα την απόφαση-κόλαφο του Ευρωπαϊκού Δικαστηρίου, που καταδικάζει τη χώρα για τη λειτουργία της χωματερής στη θέση «Πέρα Γαλήνων», όπου εναποθέτουν τα απορρίμματά τους δώδεκα δήμοι της ευρύτερης περιοχής του Νομού Ηρακλείου και επίκειται, βέβαια, νομοτελειακά η επιβολή προστίμου από την αρμόδια γι΄ αυτό Ευρωπαϊκή Επιτροπή.
     Μια κατάσταση παρόμοια –αν όχι χειρότερη- υπάρχει στο ΧΥΤΑ που λειτουργεί στη θέση «Μαρουλά» στο Δήμο Ρεθύμνου, όπου και εκεί τα περιβαλλοντικά προβλήματα είναι σημαντικά. Υπάρχει μια κατάσταση που σίγουρα –επειδή υπάρχουν και ανάλογες προσφυγές στο Ευρωπαϊκό Δικαστήριο- θα οδηγήσει, αν δεν ληφθούν άμεσες πρωτοβουλίες, σε ανάλογες αποφάσεις και αντίστοιχες επιπτώσεις. 
     Είναι χαρακτηριστικό ότι στη συγκεκριμένη περίπτωση –και θέλω να το πω εδώ για να το γνωρίζετε- ακόμα και ο δρόμος πρόσβασης προς το ΧΥΤΑ δεν είναι αυτός που η αρχική μελέτη και η έγκριση περιβαλλοντικών όρων προβλέπει. Τα απορριμματοφόρα, που κουβαλούν ακόμα και βιολογικά απόβλητα από τα σφαγεία και την ιλύ του βιολογικού καθαρισμού, περνούν μέσα από μια έντονα αναπτυσσόμενη περιοχή με τεράστια τουριστική ανάπτυξη, που φιλοξενεί πάνω από έξι χιλιάδες τουριστικές κλίνες. Υπάρχει μια κατάσταση που επιεικώς κρίνεται απαράδεκτη.
     Απέναντι σε όλο αυτό το πρόβλημα υπάρχει η κυβερνητική εκπροσώπηση στην Περιφέρεια Κρήτης, όπου μέχρι πριν από λίγες μέρες η όλη στάση έδειχνε να αγνοεί την κρισιμότητα του θέματος. Είναι χαρακτηριστικό ότι το Περιφερειακό Συμβούλιο Κρήτης, δηλαδή, εκείνο το όργανο της διαβούλευσης, που οι αυτοδιοικητικοί, παραγωγικοί, κοινωνικοί φορείς του νησιού μαζί με τους εκπροσώπους των κομμάτων, τους Κοινοβουλευτικούς Εκπροσώπους αλλά και το Γενικό Γραμματέα της Περιφέρειας βουλεύεται, διαβουλεύεται, συζητά και συνθέτει τις επί μέρους απόψεις για την αντιμετώπιση των προβλημάτων, δεν έχει συνεδριάσει ούτε μία φορά, κύριε Υπουργέ, από τον περασμένο Μάρτιο μέχρι σήμερα.
     Δεν ξέρω αν η ανάπτυξη της Κρήτης έχει μπει στον αυτόματο πιλότο ή αν η ανάπτυξη και η αντιμετώπιση των θεμάτων σχεδιάζεται σε ένα παρασκήνιο, στο οποίο δεν ξέρω ποιοι συμμετέχουν, πόσοι συμμετέχουν και τι αποφασίζουν. Όμως, είτε το ένα συμβαίνει είτε το άλλο, είναι πολιτικά απαράδεκτο και τουλάχιστον για το θέμα που σήμερα μας απασχολεί δεν υπάρχει η πολυτέλεια και δεν αντέχει αυτό το θέμα να μην υπάρξει η συζήτηση εκείνη που πρέπει, από εκείνο το θεσμικό όργανο, το οποίο εξάλλου έχει αποφασίσει και έχει εγκρίνει, όπως ξέρετε, ομόφωνα ένα περιφερειακό σχεδιασμό αντιμετώπισης του θέματος, η υλοποίηση του οποίου θα εξηγήσω παρακάτω αν και πώς προχωρά.
     Πρόσφατα υπήρξε με πρωτοβουλία της Νομαρχιακής Αυτοδιοίκησης Ρεθύμνου μία συνάντηση στη Νομαρχία Ρεθύμνου με τους δημάρχους του νομού, τους Κοινοβουλευτικούς Εκπροσώπους του νομού και το Γενικό Γραμματέα της Περιφέρειας. Εκεί, αφού αναπτύχθηκε μια επιχειρηματολογία ανάλογη με αυτήν που τώρα αναπτύσσω, ο Γενικός Γραμματέας της Περιφέρειας ανακοίνωσε την άμεση σύγκληση του Περιφερειακού Συμβουλίου για να εξετάσει αυτό το θέμα.
     Αναμένουμε ακόμη αυτήν τη σύγκληση, αλλά, εν πάση περιπτώσει, δεν μπορούμε σε καμία περίπτωση να μείνουμε απαθείς θεατές ρυθμών και πρωτοβουλιών, που απέχουν από την αναγκαιότητα και την κρισιμότητα των στιγμών για το θέμα που μιλάμε.
     Επιτρέψτε μου, κύριε Υπουργέ, να κάνω μια πολύ σύντομη αναφορά στο ιστορικό του θέματος τα τελευταία χρόνια, μέσα από το οποίο διατυπώνονται και τα ερωτήματα στα οποία η Κυβέρνηση καλείται σήμερα να απαντήσει. Στα πλαίσια του Περιφερειακού Προγράμματος του Β΄ Κοινοτικού Πλαισίου Στήριξης η Περιφέρεια Κρήτης ανέθεσε στον Οργανισμό Ανάπτυξης Ανατολικής Κρήτης την εκπόνηση της μελέτης με τίτλο «Ολοκληρωμένος σχεδιασμός διαχείρισης στερεών αποβλήτων στην Περιφέρεια Κρήτης».
    Η μελέτη περιελάμβανε δύο εναλλακτικές λύσεις, είτε σχεδιασμός σε επίπεδο νομού είτε σχεδιασμός σε επίπεδο περιφέρειας. Οι σχεδιασμοί σε επίπεδο νομού παρ΄ότι εγκρίθηκαν με αποφάσεις των Νομαρχιακών Συμβουλίων του Ηρακλείου, του Λασιθίου και του Ρεθύμνου στα τέλη του 2000, δεν προχώρησαν σε υλοποίηση και νομίζω σωστά –εξακολουθώ να πιστεύω ότι ήταν σωστό- με επιλογή του ΥΠΕΧΩΔΕ τότε για δύο βασικούς λόγους. Ο ένας ήταν ο εξαιρετικά μεγάλος αριθμός των προτεινόμενων κατά νομό XYTA και συνεπώς η τεράστια δυσκολία χωροθέτησής τους και ο άλλος το ιδιαίτερα υψηλό κόστος υλοποίησης που σε εθνικό επίπεδο έφθανε με τις τότε εκτιμήσεις στα εξακόσια με επτακόσια δισεκατομμύρια δραχμές.
    Αντί, λοιπόν, για τους νομαρχιακούς ΧΥΤΑ προκρίθηκε να υλοποιηθεί ο σχεδιασμός σε επίπεδο περιφέρειας και με ομόφωνη απόφαση του Περιφερειακού Συμβουλίου στις 16 Ιουλίου του 2001 αποφασίστηκε η δημιουργία περιφερειακής μονάδας διαχείρισης αποβλήτων για τους τρεις νομούς Ηρακλείου, Ρεθύμνου και Λασιθίου.
    Στα Χανιά υπάρχει εξαιτίας της υπόθεσης του «Κουρουπητού» μια ιδιαιτερότητα και μια διαφορετική εξέλιξη, στην οποία νομίζω στην πορεία της συζήτησής μας θα αναφερθώ και εγώ και οι άλλοι συνάδελφοι. 
    Μετά την απόφαση αυτή του Περιφερειακού Συμβουλίου συγκροτήθηκε με απόφαση του Γενικού Γραμματέα τότε της Περιφέρειας μια επιτροπή συγκριτικής αξιολόγησης των τεχνολογιών που μπορούσαν να εφαρμοστούν στην κεντρική μονάδα, αλλά και φάκελος καταλληλότητας για τον εντοπισμό και την υπόδειξη των επικρατέστερων χώρων. 
    Είναι πάρα πολύ κρίσιμο και για την κουβέντα μας να θυμηθούμε ότι στην ίδια απόφαση του Περιφερειακού Συμβουλίου, στον ομόφωνα συμφωνημένο περιφερειακό σχεδιασμό για την αντιμετώπιση του θέματος προτάθηκε να υλοποιηθεί και το λεγόμενο «ενδιάμεσο στάδιο». Δηλαδή, οι αναγκαίες εκείνες παρεμβάσεις που θα προστάτευαν από τις παρενέργειες και τις επιπτώσεις που ήδη η χώρα έχει από την Ευρωπαϊκή ΄Ενωση, αλλά και την οξύτητα που το πρόβλημα παρουσιάζει στους υφιστάμενους ΧΥΤΑ για το διάστημα μέχρι την υλοποίηση του περιφερειακού σχεδιασμού. Την αντιμετώπιση, δηλαδή, του θέματος μεσοπρόθεσμα για τα επόμενα τρία έως τέσσερα χρόνια και εξαιτίας των απειλών για καταδίκη από την Ευρωπαϊκή ‘Ενωση για παραβάσεις της περιβαλλοντικής νομοθεσίας. 
    Τα έργα αυτά -και για τα οποία θα παρακαλούσα να έχω αυτήν τη φορά μια πολύ συγκεκριμένη απάντηση από την πλευρά σας- που αφορούσαν την επέκταση και ανάπλαση του ΧΥΤΑ στο Ρέθυμνο, την κατασκευή νέου ΧΥΤΑ στην Αγία Βαρβάρα, την αποκατάσταση του χώρου διάθεσης απορριμμάτων στην «Πέρα Γαλήνων» και κατασκευή νέου κυττάρου, την κατασκευή τεσσάρων σταθμών μεταφόρτωσης απορριμμάτων και την  επέκταση και τον εκσυγχρονισμό πέντε υφισταμένων ΧΥΤΑ -και συγκεκριμένα των ΧΥΤΑ Χερσονήσου, Δήμου Νίκου Καζαντζάκη, Βιάννου, Αγίου Νικολάου και Σητείας- εντάχτηκαν για χρηματοδότηση μετά από πρόταση του Ενιαίου Συνδέσμου Διαχείρισης Απορριμμάτων Κρήτης στο Ταμείο Συνοχής και με σχετική απόφαση της Ευρωπαϊκής Επιτροπής συνολικού προϋπολογισμού 31.993.342 ευρώ εγκρίθηκε η χρηματοδότησή τους.
    Στην απάντησή σας πρόσφατα μου είπατε ότι αυτός ο περιφερειακός σχεδιασμός υλοποιείται και ότι τα έργα αυτά πραγματοποιούνται. Είναι γνωστό ότι κανένα από αυτά τα έργα όχι μόνο δεν υλοποιείται, αλλά δεν έχει καν δημοπρατηθεί, σύμφωνα με την ενημέρωση που έχω εγώ. Αν έχει αλλάξει κάτι πείτε τό μας.
    Ένα από τα ερωτήματα, λοιπόν, στα οποία εμείς θέλουμε απάντηση για να έχουμε επίγνωση των δεδομένων είναι γιατί από τη στιγμή που η διαδικασία έχει ολοκληρωθεί -υπάρχουν τεύχη δημοπράτησης έτοιμα από την προηγούμενη άνοιξη τουλάχιστον- δεν δημοπρατούνται τα συγκεκριμένα έργα του «ενδιάμεσου σταδίου» που θα έδιναν ανάσα, ίσως εν μέρει, και τουλάχιστον θα μπλόκαραν τα πρόστιμα από τις καταδίκες από την Ευρωπαϊκή Ένωση και την Ευρωπαϊκή Επιτροπή.
    Όπως με σαφήνεια διατυπώνεται το ερώτημα που και εγγράφως σας έχουμε υποβάλει, υπάρχει αναστολή πληρωμών από την Ευρωπαϊκή Ένωση και για ποια από τα εν λόγω έργα, κύριε Υπουργέ; Θέλουμε να γνωρίζουμε.
    Σε ό,τι αφορά την υλοποίηση του Περιφερειακού Σχεδιασμού υπάρχει και από την Ειδική Επιτροπή Περιβάλλοντος της κεντρικής υπηρεσίας του ΥΠΕΧΩΔΕ μια έγκριση καταλληλότητας του χώρου που έχει προταθεί. 
      Απ’ ό,τι γνωρίζω, από τις 15 Ιανουαρίου του τρέχοντος έτους έχει προκηρυχθεί και είναι σε εξέλιξη διεθνής διαγωνισμός, γιατί το έργο αυτό είχε συμφωνηθεί και από τους τοπικούς φορείς και από το ΥΠΕΧΩΔΕ παλιότερα να γίνει με τη μέθοδο της αυτοχρηματοδότησης στον οποίον υπέβαλαν προσφορές έντεκα εταιρείες-κοινοπραξίες. Ο διαγωνισμός αυτός βρισκόταν –τουλάχιστον πριν από μήνες- στη φάση της προεπιλογής των υποψηφίων και υποτίθεται ότι θα έπρεπε σήμερα που μιλάμε να έχει ολοκληρωθεί. Και θα ακολουθούσε η δεύτερη φάση με την εξέταση των οικονομικών προσφορών, που θα κατέληγε στην τελική επιλογή του αναδόχου. 
      Τα ερωτήματα που προκύπτουν, κύριε Υπουργέ, νομίζω ότι είναι πάρα πολύ σαφή και διατυπώνονται και στο κείμενο της επερώτησης. Θα ήθελα να παρακαλέσω να είμαστε όσο γίνεται πιο συγκεκριμένοι σήμερα στη συζήτησή μας, γιατί μόνο έτσι μπορούμε να βοηθήσουμε και να προάγουμε την αντιμετώπιση του θέματος. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Με ανησυχεί πάρα πολύ –και θα ήθελα να το τονίσω- ο τρόπος και η γενική αίσθηση που παρουσιάζει για όλα τα προβλήματα η Κυβέρνηση της χαλαρότητας, των πολύ αργών ρυθμών και η όποια εκπροσώπησή της σε οποιοδήποτε επίπεδο. Σας είπα ότι αυτό το πρόβλημα δεν αντέχει τέτοιους ρυθμούς, δεν αντέχει αυτήν τη μακαριότητα και πρέπει να κρούσουμε όλοι μαζί τον κώδωνα του κινδύνου για την αντιμετώπιση του θέματος. Και εμείς αυτό θέλουμε να κάνουμε και αυτή είναι η πρόθεσή μας. 
      Υπάρχει πρόσφατη δήλωση –μόλις πριν από δέκα μέρες- του Γενικού Γραμματέα της Περιφέρειας Κρήτης, που λέει για το θέμα αυτό ότι στη Δημοκρατία δεν υπάρχουν αδιέξοδα. Θα δούμε πώς, πότε και πού θα γίνει η χωροθέτησή της κεντρικής μονάδας επεξεργασίας, ανοίγοντας έτσι το παιχνίδι για μια διερεύνηση πιθανών άλλων εναλλακτικών λύσεων, πυροδοτώντας πρωτοβουλίες δημάρχων, τοπικών φορέων ...
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό κύριε Πρόεδρε, ολοκληρώνω.
      ΠΡΟΕΔΡΕΥΩΝ (Γεώργιος Σούρλας): Κύριε Όθωνα, θέλετε να πάρετε χρόνο από τη δευτερολογία σας;
      ΕΜΜΑΝΟΥΗΛ ΟΘΩΝΑΣ:  Όχι, κύριε Πρόεδρε, τελειώνω. 
      Να προτείνουν θέσεις που ουσιαστικά με την τακτική αυτή να τις «καίνε» πριν την ώρα τους, αν υπάρχει αναγκαιότητα αναζήτησης άλλων λύσεων.
      Γι’ αυτό, θα σας παρακαλούσα, κύριε Υπουργέ, να βοηθήσετε στην εξέλιξη αυτής της συζήτησης δίνοντας πολύ συγκεκριμένες απαντήσεις για τον τρόπο που σκέφτεστε να χειριστείτε το θέμα από δω και πέρα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Και το Προεδρείο σας ευχαριστεί γιατί ήσασταν συνεπής στο χρόνο  σας, κύριε Όθωνα.
      Το λόγο έχει τώρα ο επερωτών Βουλευτής κ. Εμμανουήλ Στρατάκης. 
      ΕΜΜΑΝΟΥΗΛ ΣΤΡΑΤΑΚΗΣ:  Ευχαριστώ, κύριε Πρόεδρε. 
      Το ότι η κατάσταση, όπως εξετέθη προ ολίγου και από τον κ. Όθωνα, σε σχέση με τους ΧΥΤΑ στην Κρήτη, είναι προβληματική –ενδεχομένως και σε όλη την υπόλοιπη Ελλάδα- είναι γεγονός. Αυτό δεν το παραγνωρίζει κανείς. Βέβαια το πρόβλημα αυτό επιτείνεται, διότι τελευταία παρατηρούμε ότι αυτήν τη δραματική κατάσταση, που εμείς παρακολουθούμε, την έχουν αντιληφθεί και στην Ευρωπαϊκή Ένωση. 
      Έρχονται λοιπόν οι προειδοποιήσεις η μία μετά την άλλη ότι θα επιβληθούν τεράστια πρόστιμα. Έχουμε, δυστυχώς, ένα αρνητικό προηγούμενο και δεν μας παραδειγματίζει όσο θα έπρεπε ούτε παραδειγματίζει την Κυβέρνηση όσο θα έπρεπε, με αποτέλεσμα η Κυβέρνηση, αντί να παίρνει σοβαρά και υπεύθυνα μέτρα, να προσπαθεί χορηγώντας κάποια ψίχουλα –γιατί για ψίχουλα πρόκειται όταν μιλάμε για 500.000 ευρώ- να διευθετήσει θέματα που έχουν να κάνουν με τον ΧΥΤΑ Πέρα Γαλήνων. 
      Αυτή τουλάχιστον είναι η σημερινή ειδησεογραφία, ενόψει ενδεχομένως και της συζήτησης αυτής εδώ σήμερα στη Βουλή. Όμως έτσι δεν θα λυθούν τα προβλήματα, διότι γνωρίζουμε όλοι μας πάρα πολύ καλά ότι οι ΧΥΤΑ είναι κορεσμένοι, δεν πληρούν τους αναγκαίους τεχνικούς, περιβαλλοντικούς και νομικούς όρους. Άρα λοιπόν υπάρχει πολύ ουσιαστικό πρόβλημα. 
      Βέβαια, το πρόβλημα επιτείνεται ακόμα περισσότερο γιατί ένας σχεδιασμός που υπήρξε με ομόφωνες αποφάσεις, παρατηρούμε ότι στη συνέχεια δεν μπορεί να υλοποιηθεί στην πράξη. Και δεν μπορεί να υλοποιηθεί, διότι προέκυψε ότι, η μελέτη που είχε γίνει δεν ήταν απόλυτα σωστή, δεν ήταν απόλυτα ακριβής, δεν είχαν ληφθεί υπόψη όλες οι παράμετροι που έπρεπε να έχουν ληφθεί, με αποτέλεσμα σήμερα να υπάρχει ένα αλαλούμ. 
      Άλλα λέει ο Περιφερειάρχης, άλλα λέγατε εδώ εσείς, κύριε Υπουργέ, στις 5 Οκτωβρίου στην επίκαιρη ερώτηση του συναδέλφου και εν πάση περιπτώσει δεν γνωρίζει η δεξιά τι ποιεί η αριστερά.
      Εγώ νομίζω ότι αυτό είναι ένα ζήτημα που απασχολεί όχι μόνο εμάς αλλά συνολικά την κοινή γνώμη της Κρήτης. Όλοι βλέπουμε την προβληματικότητα της κατάστασης, ότι η κατάσταση δεν πάει άλλο και γι’ αυτόν το λόγο κάτι θα πρέπει να γίνει.
       Επίσης βλέπουμε μία Κυβέρνηση που αδρανεί γι΄ αυτό το σημαντικό θέμα. Όταν το Περιφερειακό Συμβούλιο έχει να αντιμετωπίσει ένα τόσο σοβαρό θέμα, όταν έχουν βγει προς τα έξω δηλώσεις του περιφερειάρχη ότι θα ξαναδεί το θέμα και επί της ουσίας κανείς δεν κάνει τίποτα, όπως για παράδειγμα μία συνεδρίαση για να καταλήξουμε τι πρέπει να κάνουμε, τότε υπάρχει κωλυσιεργία και σκοπιμότητα. 
      Προφανώς, λοιπόν, δεν θέλουμε να αγγίξουμε το πρόβλημα. Άλλωστε είναι γνωστή η τακτική της Κυβέρνησης η οποία, όπου βλέπει πρόβλημα, πάει μακριά, γιατί δεν έχει το θάρρος και τη δύναμη να αντιμετωπίσει τα προβλήματα όπως πρέπει. Αυτό είναι το μείζον πρόβλημα που εμείς αντιμετωπίζουμε ως κοινωνία της Κρήτης. 
      Κύριε Υπουργέ, πρέπει να γνωρίζετε ότι το πρόβλημα δεν θα λυθεί από μόνο του, δεν θα λυθεί με τον αυτόματο πιλότο. Η Κυβέρνηση και οι τοπικοί φορείς πρέπει να παρέμβουν. Οι τοπικοί φορείς κάνουν προτάσεις αλλά αυτές πέφτουν στο κενό, γιατί δεν υπάρχει το αρμόδιο όργανο που θα μπορούσε να τις αξιολογήσει και να αποφασίσει για τη σωστότερη επιλογή. Αυτό το ζήτημα αντιμετωπίζουμε σήμερα σε σχέση με τους ΧΥΤΑ και τα απορρίμματα.
      Σας είπα και προηγουμένως ότι το Περιφερειακό Συμβούλιο δεν έχει συνέλθει, αλλά ακούγονται οι απόψεις της Κυβέρνησης, είτε μέσω του εκπροσώπου της περιφέρειας είτε μέσω του Υπουργείου, οι οποίες πολλές φορές είναι αλληλοσυγκρουόμενες. Αυτό είναι ένα θέμα που δεν περιποιεί τιμή για κανέναν. 
      Εμείς θέλουμε να λυθεί το θέμα. Αναφέρθηκαν πολλά στοιχεία που έχουν σχέση με τον προγραμματισμό και τη μη υλοποίηση έργων που έχουν ενταχθεί σε προγράμματα. Όλα αυτά όμως διαμορφώνουν μία κατάσταση και δίνουν την εντύπωση ότι δεν κινείται φύλλο.
      Κύριε Υπουργέ, νομίζω ότι είναι υποχρέωσή σας σήμερα να ξεκαθαρίσετε το θέμα. Αν δεν ξεκαθαριστεί, καταλαβαίνετε ότι δεν έχουμε κανένα περιθώριο να αποφύγουμε τα πρόστιμα που θα επιβληθούν στη χώρα μας. Ταυτόχρονα, όμως, δεν έχουμε το περιθώριο να μη λύσουμε αυτό το μείζον πρόβλημα της Κρήτης και συνολικά της ελληνικής περιφέρειας, γιατί πρόκειται για μια τουριστική περιοχή που αντιμετωπίζει προβλήματα ανάπτυξης και αυτή η ανάπτυξη δυσκολεύεται μέσα από την κακή διαχείριση των απορριμμάτων. Το βλέπουμε καθημερινά, το αντιμετωπίζουμε και η Κυβέρνηση θα πρέπει να δώσει τη δέουσα προσοχή. 
      Σήμερα, λοιπόν, περιμένουμε από εσάς να δώσετε σαφείς απαντήσεις, να δούμε ποιος είναι ο σχεδιασμός της Κυβέρνησης και ταυτόχρονα να παρακαλέσουμε αυτός ο σχεδιασμός να τηρηθεί στο έπακρο. Αν δεν τηρηθεί, τότε αναμένονται δυσάρεστες καταστάσεις. 
      Βεβαίως, από την άλλη πλευρά δεν είναι δυνατόν να υλοποιηθεί ένας προγραμματισμός που είχε εκ των προτέρων αποφασιστεί, αλλά έχει ακυρωθεί στην πράξη από τις αντιδράσεις των κατοίκων, απ΄ όλα αυτά που επισημάνθηκαν ως τα αδύνατα σημεία των μελετών, αλλά και από τις αλληλοσυγκρουόμενες δηλώσεις των κυβερνητικών στελεχών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Άρα, λοιπόν, θα πρέπει να ενσκήψουμε όλοι μαζί στο τραπέζι, να δούμε ποιον προγραμματισμό θα υλοποιήσουμε, με ποιες διαδικασίες και ταχύτητες, γιατί εκεί είναι το μείζον ζήτημα. Νομίζω ότι, εάν κινηθούμε έτσι, τότε πράγματι θα μπορέσουμε να λύσουμε αυτό το μείζον πρόβλημα.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, όσοι από εσάς θέλετε να συνεχίσετε τις ομιλίες σας και να μη σας διακόπτουμε, τότε μπορείτε να ζητήσετε και να πάρετε χρόνο από τη δευτερολογία σας. Πάντως, όσοι συνάδελφοι μίλησαν μέχρι τώρα ήταν συνεπείς στο χρόνο της πρωτολογίας τους.
      Το λόγο έχει ο κ. Χριστοδουλάκης.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Σας ευχαριστώ, κύριε Πρόεδρε. 
      Κύριοι συνάδελφοι, σήμερα συζητούμε ένα θέμα μεγάλης σημασίας και θα πρέπει να το αντιμετωπίσουμε, πέρα από κομματικές αντιπαραθέσεις και σκοπιμότητες. Είναι ένα ζήτημα επιβίωσης της Κρήτης, το οποίο έχει καθοριστική σημασία και στην ανάπτυξη, αλλά πολύ περισσότερο στην ποιότητα ανάπτυξης που θα έχει το νησί τα επόμενα χρόνια. 
      Είναι κρίσιμο το εάν θα μπορέσουμε να διασφαλίσουμε όλες εκείνες τις περιβαλλοντικές υποδομές που έχει ανάγκη το νησί. Οι περιβαλλοντικές υποδομές αφορούν τους βιολογικούς καθαρισμούς, όπου έχει σημειωθεί κάποια πρόοδος, αλλά χρειάζεται μία μεγαλύτερη επιτάχυνση, καθώς και τις υποδομές και τις διαδικασίες που θα ακολουθήσουμε για τα απορρίμματα. Πρέπει να δούμε πώς θα δώσουμε βιώσιμες και αξιόπιστες λύσεις, διότι, από την εμπειρία των προγενεστέρων προσπαθειών, για πάρα πολλούς λόγους έχουν μείνει πολλά ζητήματα που πρέπει να εκπληρωθούν.
      Σήμερα δεν έχουμε πλέον την πολυτέλεια των πολλών συζητήσεων και αναζητήσεων. 
      Γι’ αυτό, πιστεύω ότι πρέπει πρώτα απ’ όλα να μας ξεκαθαρίσετε εδώ εάν θα εμμείνετε στην εφαρμογή του προγράμματος το οποίο έχει αποφασιστεί εδώ και δύο χρόνια από το περιφερειακό συμβούλιο. Αυτό είναι καθοριστικής σημασίας για να ξέρουμε πού βαδίζουμε, πού θα πρέπει να ενταθούν οι προσπάθειες, τι θα πρέπει να διορθώσουμε ή να αλλάξουμε. Χωρίς προγραμματισμό και δέσμευση δεν θα μπορέσουμε να κάνουμε τις απαραίτητες ενέργειες στον κατάλληλο χρόνο.
      Υπάρχουν βέβαια μερικά ζητήματα τα οποία τα γνωρίζουμε όλοι, και κορυφαίο ανάμεσα σ’ αυτά είναι η επαναβεβαίωση του τόπου που θα πρέπει να τοποθετηθεί η κεντρική μονάδα επεξεργασίας ή η επιλογή άλλου, αν υπάρξουν προβλήματα ή προσκόμματα για οποιοδήποτε λόγο. Πρέπει να το ξέρουμε αυτό, ώστε όλοι μαζί, πέρα από κομματικές ταμπέλες και αντιπαραθέσεις να δώσουμε μια μάχη επιβίωσης της ανάπτυξης και της ποιότητας ζωής της Κρήτης.
      Εδώ θα ήθελα με την ευκαιρία αυτή να αναφέρω και δυο  άλλα ζητήματα τα οποία αφορούν το ευρύτερο θέμα που συζητάμε. Το ένα θέμα βέβαια είναι ο Κουρουπητός. Όπως ξέρετε, ένα από τα μεγαλύτερα προβλήματα που αντιμετώπισε ο Νομός Χανίων, μέρος και αυτό του συνολικότερου προβλήματος, διάθεσης και επεξεργασίας αποβλήτων είναι ο Κουρουπητός. Με πολύ κόπο και προσπάθεια ξεκίνησε μία λύση η οποία όμως σήμερα παρουσιάζει αρκετά προβλήματα και χρειάζεται άμεση επέμβαση. Πρώτα απ’ όλα είναι βέβαιο ότι δεν έχει ολοκληρωθεί η αποκατάσταση της περιοχής, διότι η πρόταση για την ένταξη της αποκατάστασης στο πρόγραμμα περιβάλλοντος, νομίζω ότι απερρίφθη για αβάσιμους λόγους, και πρέπει επειγόντως να επανενταχθεί ούτως ώστε να γίνει αποκατάσταση και να δώσει το παράδειγμα μιας περιβαλλοντικά σωστής λειτουργούσας και αποτελεσματικής υποδομής. 
      Το δεύτερο είναι ότι θα πρέπει να αναθεωρηθεί το Σχέδιο Διαχείρισης της υποδομής αυτής, διότι έχει παρουσιάσει πολλά προβλήματα στη λειτουργία του και νομίζω ότι εν μέρει μόνο υλοποιείται. 
      Ένα άλλο θέμα που θα ήθελα να θέσω και πρέπει να μας απασχολήσει από σήμερα με μεγαλύτερη ένταση είναι ότι όχι μόνο θα πρέπει να δώσουμε λύση στα συζητούμενα αστικά απόβλητα μέσω των ΧΥΤΑ, αλλά πρέπει επειγόντως να αντιμετωπίσουμε με σοβαρότητα και με μακροχρόνιο προγραμματισμό και τα λεγόμενα μη αστικά απόβλητα, επειδή κι αυτό είναι ένα πρόβλημα που έχει το νησί και έχει λίγες δυνατότητες αντιμετώπισης. Αναφέρω χαρακτηριστικά τα απόβλητα των ελαιουργείων, τα απόβλητα από διάφορες άλλες δραστηριότητες, όπως τα σφαγεία, τα νοσοκομεία, οι οικοδομές κλπ. Για όλα αυτά τα ζητήματα πρέπει να βρεθούν κατάλληλες υποδομές, οι οποίες για να είναι αξιόπιστες δεν πρέπει μόνο να έχουν τη συναίνεση των τοπικών παραγόντων. Χρειάζεται να έχουν και τα επόμενα στάδια επεξεργασίας και κατεργασίας έτσι ώστε να έχουμε ένα πρόγραμμα ανακύκλωσης, πράγμα το οποίο σημαίνει ότι θα γίνουν πολύ πιο αποδεκτές αυτές οι λύσεις από την τοπική κοινωνία.
      Πιστεύω ότι καμία καθυστέρηση στον τομέα αυτόν δε μπορεί πια να υπάρξει και γι’ αυτό θα πρέπει να πάρουμε όλοι πρωτοβουλίες να συγκληθεί αμέσως το περιφερειακό συμβούλιο να επαναβεβαιώσει τον ισχύοντα κατ’ εμάς τουλάχιστον προγραμματισμό και να δούμε με ποια βήματα, ποιες συγκεκριμένες αποφάσεις και ενέργειες θα μπορέσουμε να υλοποιήσουμε όλο αυτό το πρόγραμμα σύγχρονων και αποτελεσματικών υποδομών για το περιβάλλον. Να σώσουμε το περιβάλλον έτσι ώστε να βοηθήσουμε μακροχρόνια την ανάπτυξη της Κρήτης και να ανεβάσουμε το επίπεδο ζωής.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Η κ. Σχοιναράκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριοι συνάδελφοι, παίρνοντας αφορμή από τη φράση του εισηγητού μας στη συγκεκριμένη επερώτηση, ο οποίος είπε ότι η έκφραση της Κυβέρνησης σε επίπεδο Περιφέρειας Κρήτης έδειχνε να αγνοεί την κρισιμότητα του θέματος και για να δείξω ότι εμείς στην Κρήτη γνωρίζουμε πολύ καλά τι σημαίνει σκουπίδια στην περιφέρειά μας, μέχρι και τα μικρά παιδιά το έχουν πλέον κατανοήσει, θα πω το εξής: 
      Τον περασμένο μήνα γιορτάζαμε την 28η Οκτωβρίου. Και σε μία προσπάθεια μία μητέρα να εξηγήσει στην τρίχρονη κόρη της τι ακριβώς σημαίνει για την Ελλάδα η γιορτή αυτή, είπε ότι κάποτε οι εχθροί ήθελαν να πάρουν την πατρίδα μας.
      Η ερώτηση του παιδιού –και αυτό δείχνει το τι έχουμε συνειδητοποιήσει εμείς στην Κρήτη- ήταν «Ήθελαν μαμά και τα σκουπίδια μας;». Αυτό, λοιπόν, δείχνει πόσο σημαντικό και σοβαρό είναι το θέμα που συζητάμε σήμερα και χωρίς καμία διάθεση στείρας αντιπολιτευτικής διαδικασίας εμείς τονίζουμε ότι έχουμε φτάσει πλέον σε αδιέξοδο.
       Είναι πολύ σοβαρό θέμα το συγκεκριμένο και η αντιμετώπισή του απαιτεί σοβαρότητα και υπευθυνότητα, για να έχει αποτελεσματικότητα. Η πρόσφατη απόφαση του Ευρωπαϊκού Δικαστηρίου να χαρακτηρίσει επικίνδυνη για τη δημόσια υγεία τη λειτουργία της χωματερής στην περιοχή Πέρα Γαλήνων επισείει και τον κίνδυνο επιβολής υψηλού χρηματικού προστίμου και γνωρίζουμε τι σημαίνει αυτό, αφού έχουμε και το παράδειγμα του Κουρουπητού. Γι΄ αυτό ακριβώς επιβάλλει την άμεση αντιμετώπιση. Το γεγονός ότι ο περιφερειάρχης ανακοίνωσε χτες ότι δίνεται το ποσό των πεντακοσίων (500) χιλιάδων ευρώ για τη διαμόρφωση της χωματερής εκεί, δεν νομίζω ότι από μόνο του λύνει το πρόβλημα. Πρέπει να ενταχθεί σε ένα συνολικό σχεδιασμό και βεβαίως το γεγονός ότι το Περιφερειακό Συμβούλιο δεν έχει καν συνεδριάσει μέχρι σήμερα δείχνει ξεκάθαρα πολλά σε ό,τι αφορά το πώς ακριβώς αντιμετωπίζει η Κυβέρνηση την ανάπτυξη της Κρήτης. Πρέπει, λοιπόν, η Κυβέρνηση μέσω των Υπουργείων ΠΕΧΩΔΕ και Οικονομίας και βέβαια της Περιφέρειας Κρήτης να πάρει άμεσα πρωτοβουλίες γιατί ακριβώς θα φτάσουμε στο επόμενο σημείο, το οποίο θα είναι χωρίς επιστροφή. 
      Θα πρέπει, όμως, να τονίσουμε και τρία τέσσερα σημεία στο πλαίσιο της δημιουργικής αντιπολίτευσης που τόνισαν και οι συνάδελφοι στην αρχή. Οφείλω να επισημάνω ότι υπάρχουν κάποια θετικά σημεία στην όλη υπόθεση, τα οποία οφείλονται στην προηγούμενη Κυβέρνηση. Το ΠΑΣΟΚ στη συγκεκριμένη περίπτωση εμπιστεύτηκε την Τοπική Αυτοδιοίκηση μέσω της επικύρωσης του θεσμοθετημένου ρόλου του Ενιαίου Συνδέσμου Διαχείρισης Απορριμμάτων Κρήτης και με τη συνεργασία της περιφέρειας και άλλων εμπλεκόμενων φορέων δημιούργησε, προχώρησε και επικύρωσε ένα ολοκληρωμένο σχέδιο διαχείρισης απορριμμάτων. Υπάρχει, λοιπόν, εγκεκριμένος από δύο μάλιστα αποφάσεις του Περιφερειακού Συμβουλίου αυτός ο περιφερειακός σχεδιασμός, ο οποίος προβλέπει την κατασκευή μιας κεντρικής θερμικής μονάδας επεξεργασίας και ανακύκλωσης. Υπάρχει εγκεκριμένη από την Ευρωπαϊκή Επιτροπή πρόταση του ΕΣΔΑΚ προς το Ταμείο Συνοχής και βεβαίως, όπως τονίστηκε και στην αρχή, έχει διεξαχθεί και βρίσκεται σε εξέλιξη ένας διεθνής διαγωνισμός από το Γενάρη του 2004 για την επιλογή αναδόχου για το συγκεκριμένο έργο. Βεβαίως, ο Ενιαίος Σύνδεσμος Διαχείρισης Απορριμμάτων Κρήτης σε συνεργασία με το σύστημα εναλλακτικής διαχείρισης συσκευασιών και άλλων προϊόντων έχει δρομολογήσει την κατασκευή κέντρου διαλογής ανακυκλώσιμων υλικών. 
      Υπάρχουν, βέβαια, και κάποια προβλήματα που έχουν ανακύψει στο συνολικό περιφερειακό σχεδιασμό. Μα, και ο ρόλος της Κυβέρνησης είναι να τα αντιμετωπίσει και να δώσει λύσεις. Για να γίνει αυτό, όμως, επιβάλλεται να υπάρξει συνεδρίαση του Περιφερειακού Συμβουλίου, για να μπορέσουν να τηρηθούν οι προθεσμίες ολοκλήρωσης ως 31-12-2006 που έχουν τεθεί από την εγκριτική απόφαση του Ταμείου Συνοχής.
      Και περιμένουμε, κύριε Υπουργέ, σήμερα απαντήσεις σε κρίσιμα ερωτήματα, όπως τι θα κάνει η Κυβέρνηση. Θα υλοποιήσει το δις, θα έλεγα, επικυρωμένο περιφερειακό σχεδιασμό; Θα τον τροποποιήσει με ό,τι αυτό σημαίνει; Γιατί, όπως επισημαίνει στο ενημερωτικό έγγραφό του και προς εσάς ο ΕΣΔΑΚ, αυτό σημαίνει ότι θα χάσουμε πολύτιμο χρόνο και πιθανότατα και εγκεκριμένα χρήματα με ό,τι αυτό σημαίνει για το περιβάλλον στη συνέχεια, αφού δεν θα υλοποιηθούν όλα αυτά. Πότε θα γίνει αυτό; Το Περιφερειακό Συμβούλιο δεν έχει συνεδριάσει μέχρι σήμερα, ως να έχει ανατεθεί η ανάπτυξη της Περιφέρειας Κρήτης σε αυτόματο πιλότο. 
      Και αυτό που θέλω να τονίσω είναι ότι εμείς ως Βουλευτές σε καμία περίπτωση δεν επικυρώνουμε τον παρασκηνιακό σχεδιασμό για την ανάπτυξη της Κρήτης. Υπάρχουν θεσμοθετημένα όργανα. Το Περιφερειακό Συμβούλιο επιβάλλεται να συνέλθει –κυριολεκτικά και μεταφορικά- για να μπορέσει να δώσει απαντήσεις σ΄ αυτό το μεγάλο θέμα και να δρομολογήσει τις εξελίξεις που απαιτούνται. 
      ΠΡΟΕΔΡΕΥΩΝ (Γεώργιος Σούρλας): Τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής, είκοσι δύο μαθητές και μαθήτριες και ένας συνοδός -δάσκαλος από 28ο Δημοτικό Νίκαιας Πειραιά. 
     Η Βουλή τους καλωσορίζει!
     (Χειροκροτήματα στην Αίθουσα)
      Θα ήθελα να τους πληροφορήσω ότι παρακολουθούν συνεδρίαση κοινοβουλευτικού ελέγχου, που σημαίνει ότι εδώ βρίσκονται κυρίως οι Βουλευτές, οι οποίοι ελέγχουν την Κυβέρνηση, οι επερωτώντες, και ο επερωτώμενος Υπουργός.
     Το λόγο έχει ο κ. Μανώλης Σκουλάκης.
     ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, θεωρήσαμε σκόπιμο οι συνάδελφοι Βουλευτές του ΠΑΣΟΚ της Κρήτης να φέρουμε αυτήν την επερώτηση, γιατί πιστεύουμε ότι το πρόβλημα της σωστής διαχείρισης των στερεών αποβλήτων στην Περιφέρεια Κρήτης, όπως και για κάθε γωνιά της Ελλάδας, είναι ένα από τα σημαντικότερα προβλήματα που αντιμετωπίζουμε και θα αντιμετωπίζουμε στο μέλλον. 
     Έχει εκπονηθεί ένα σχέδιο, έχει γίνει ένας συγκεκριμένος περιφερειακός σχεδιασμός, έχει υπάρξει η ομόφωνη απόφαση του Περιφερειακού Συμβουλίου κι εμείς ερωτούμε την Κυβέρνηση εάν είναι διατεθειμένη να επιμείνει σ΄ αυτό το σχέδιο, το οποίο προβλέπει κάποια πράγματα και επίσης προβλέπει ενδιάμεσα, αναπλάσεις, επεκτάσεις υφισταμένων ΧΥΤΑ κλπ.
     Στα πλαίσια του μεγάλου προβλήματος της διαχείρισης των στερεών αποβλήτων της Κρήτης εμείς σαν Νομός Χανίων δοκιμαστήκαμε όλα αυτά τα χρόνια. Είναι πανελλαδικώς και πανευρωπαϊκώς γνωστό το θέμα του προστίμου του Κουρουπητού. Θα θυμάστε τότε ότι ήρθε το θέμα στη Βουλή. Με πράξη νομοθετικού περιεχομένου επεβλήθη λύση, διότι, για να μην κρυβόμαστε, κύριε Υπουργέ, δεν είναι μόνο θέμα της Κυβέρνησης, είναι θέμα και όλων των εμπλεκομένων φορέων, Περιφέρειας, Νομαρχιακής Αυτοδιοίκησης, Τοπικής Ένωσης Δήμων και Κοινοτήτων, Δήμων κλπ.
     Έγινε ό,τι έγινε, βρέθηκε η ενδιάμεση λύση, πήραμε έγκριση για την κατασκευή του εργοστασίου. Έλα όμως που η κατασκευή του εργοστασίου είχε ένα συμβατικό όρο, ότι η αποπληρωμή του εργοστασίου θα γίνει μόνο αν αποκατασταθεί η χαράδρα του Κουρουπητού και το Μεσομούρι. Τελείωσε το εργοστάσιο. Υπάρχουν, κύριε Υπουργέ, τα είχαμε πει και στην επίκαιρη ερώτηση, προειδοποιητικές επιστολές, τις οποίες θα σας καταθέσω στη συνέχεια, από την Ευρωπαϊκή Ένωση. Θα φάμε πρόστιμο και για το Μεσοχώρι και για τον Κουρουπητό. 
     Το θέμα έχει έρθει στη Βουλή τρεις φορές, είναι η τέταρτη φορά που συζητιέται τώρα. Ο Νομάρχης Χανίων σας έχει στείλει έξι επιστολές και μου κάνει εντύπωση, κύριε Υπουργέ, η μη απάντησή σας. 
     Έχετε αντιληφθεί τι σημαίνει νέο πρόστιμο για τον Κουρουπητό; Έχετε αντιληφθεί τι σημαίνει να διασυρθεί ολόκληρη η Κρήτη, ο νομός ειδικότερα, η χώρα μας γενικώς; Δεν είναι δα και τεράστιο το ποσό, κύριε Υπουργέ. Για όνομα του Θεού! Είναι 1,7 εκατομμύρια ευρώ, δηλαδή πεντακόσια (500) εκατομμύρια δραχμές. Δεν αξίζει τον κόπο να σκύψετε πάνω στο πρόβλημα; Ανακοινώσατε πρόσφατα κάποια έργα από το ΥΠΕΧΩΔΕ. Δεν χωρούσε αυτό το τεράστιο εθνικής σημασίας έργο σε αυτά τα έργα που εξαγγείλατε; 
     Επιτέλους, απαντήστε, κύριε Υπουργέ, σήμερα τι θα γίνει με το Μεσομούρι, που έχει περάσει στο ΕΠΠΕΡ, υπάρχει η απόφαση στο γραφείο σας ή στο γραφείο του Γενικού Γραμματέα, δεν ξέρω, δεν υπογράφεται τώρα τρεις μήνες. Να μας δώσετε ακόμα απάντηση τι θα γίνει με τον Κουρουπητό. 
     Εμείς το μόνο που έχουμε να κάνουμε είναι να εκπέμψουμε αγωνία. Κραυγή αγωνίας είναι η σημερινή. Ο νομός θα καταστραφεί αν επιβληθεί πρόστιμο. Η Κρήτη θα υποστεί τεράστιες ζημιές, η χώρα θα διασυρθεί. Είναι κραυγή αγωνίας, είναι SOS. Κύριε Πρόεδρε, χτυπώ το καμπανάκι, χτυπήστε το κι εσείς. Το πρόστιμο του Κουρουπητού έρχεται, αν δεν υπάρξει αντίδραση από πλευράς Υπουργείου.
     Κύριε Υπουργέ, θα καταθέσω για την ιστορία, γιατί είμαι μάντης κακών, τις πέντε επιστολές του νομάρχη. Θα καταθέσω ξανά τα κείμενα, τα οποία έχουμε ανταλλάξει είτε μέσω αναφορών είτε από την ερώτηση, γιατί πραγματικά εμείς πιστεύουμε ότι αν σκύψετε πάνω στο πρόβλημα και το δείτε σοβαρά και συνειδητοποιήσετε ακριβώς το μέγεθος του προβλήματος, υπάρχει λύση. Για όνομα του Θεού, κύριε Υπουργέ! Το κράτος έχει επιτέλους συνέχεια.
     Εμείς αν θέλετε ευθυνόμαστε, γιατί δεν μπορέσαμε να το εντάξουμε τότε στο ΕΠΠΕΡ. Δεν ξέρω ποιος έφταιγε, ίσως δεν ήταν έτοιμη η μελέτη. Χρονολογικά δεν ξέρω αν πήγαμε καλά από πλευράς ημερομηνιών. Απερρίφθη τότε η αίτηση ένταξης του έργου στο ΕΠΠΕΡ. Αυτό σημαίνει ότι εσείς πρέπει να αδιαφορήσετε; Μου είχατε πει την άλλη φορά, πριν τρεις μήνες, ότι μέσα σε ένα δίμηνο θα έχει εγκριθεί το πρόγραμμα από την Ευρωπαϊκή Ένωση. Έχει περάσει τόσος καιρός και ουδεμία απάντηση. 
     Δεν έχω να προσθέσω τίποτε άλλο, κύριε Πρόεδρε. Ξανακρούω τον κώδωνα του κινδύνου, SOS, έρχεται το πρόστιμο του Κουρουπητού. 
     Τα καταθέτω για τα Πρακτικά, για να υπάρχουν, κύριε Πρόεδρε.
     (Στο σημείο αυτό ο Βουλευτής κ. Μανώλης Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, το Προεδρείο έχει το δικαίωμα μόνο να κρούει τον κώδωνα επί των διαδικασιών για την εξάντληση του χρόνου και να καταγράφονται στα Πρακτικά τα όσα οι Βουλευτές αναφέρουν.
     Ο κύριος Υπουργός έχει το λόγο.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, άκουσα με πολλή προσοχή τους συναδέλφους Βουλευτές σε όλα όσα έθεσαν στις ομιλίες τους.
     Οφείλω να πω εξαρχής ότι με μεγάλη έκπληξη διαπίστωσα στο κείμενο της επερώτησης που καταθέσατε και γίνεται αναφορά σε μια επίκαιρη ερώτηση του συναδέλφου κ. Όθωνα, της 5ης Οκτωβρίου 2004, προ ενός μηνός περίπου  για το ίδιο θέμα, δηλαδή, τη διαχείριση των στερεών αποβλήτων στην Κρήτη. Έδωσα, λοιπόν, την εντύπωση, σύμφωνα με το κείμενό σας, ότι ανατρέπεται ο περιφερειακός σχεδιασμός για τα στερεά απόβλητα στην Κρήτη και ότι υπήρξαν αντιφάσεις στη δήλωσή μου για το συγκεκριμένο θέμα.
     Θέλω να πω, κύριε Πρόεδρε, κυρίες και κύριοι συνάδελφοι, ότι αν διαβάσει κανείς το κείμενο της απάντησής μου στα Πρακτικά, θα διαπιστώσει ότι η απάντηση είναι εντελώς ξεκάθαρη και δεν αφήνει κανένα απολύτως περιθώριο παρερμηνείας. Απορώ ειλικρινά, για ποιο λόγο κατατέθηκε  η συγκεκριμένη επερώτηση.
     Θα είμαι πάρα πολύ σαφής και συγκεκριμένος και θα απαντήσω σε όλα τα ερωτήματα, τα οποία έχετε θέσει.
     Θέλω κατ΄ αρχήν να διευκρινίσω για μία ακόμη φορά ότι ουδέποτε ετέθη θέμα ή ελήφθη απόφαση από το Περιφερειακό Συμβούλιο Κρήτης, προκειμένου να τροποποιηθεί ο περιφερειακός σχεδιασμός της διαχείρισης των απορριμμάτων της Περιφέρειας Κρήτης. Αντίθετα, έχει εγκριθεί η χρηματοδότηση όλων των έργων, που προβλέπονται στον περιφερειακό σχεδιασμό από το Ταμείο Συνοχής –έχω τη σχετική απόφαση, την οποία θα καταθέσω και στα Πρακτικά- με φορέα υλοποίησης τον ΕΣΔΑΚ, τον Ενιαίο Σύνδεσμο Διαχείρισης Απορριμμάτων Κρήτης, που είναι σύνδεσμος της Τοπικής Αυτοδιοίκησης και δεν είναι οργανισμός του ΥΠΕΧΩΔΕ. Δεν έχει ξεκινήσει καμία διαδικασία εξέτασης εναλλακτικών θέσεων για τη χωροθέτηση της κεντρικής μονάδας επεξεργασίας. Ο υφιστάμενος σχεδιασμός προβλέπει την εγκατάσταση της μονάδας θερμικής επεξεργασίας, όπως αυτή έχει εγκριθεί και όπως εσείς αναφέρατε από το Περιφερειακό Συμβούλιο Κρήτης προ διετίας στο Δήμο Αγίας Βαρβάρας. 
     Ο ΕΣΔΑΚ ως υπεύθυνος φορέας υλοποίησης των έργων, όπως άλλωστε ορίζεται στην απόφαση του Ταμείου Συνοχής, προχωρεί τις διαδικασίες προετοιμασίας των προβλεπομένων έργων, δηλαδή αναπλάσεις και επεκτάσεις υφισταμένων ΧΥΤΑ, προκειμένου να λειτουργήσουν στο ενδιάμεσο στάδιο του περιφερειακού σχεδιασμού, μέχρις ότου κατασκευαστεί και τεθεί σε λειτουργία το εργοστάσιο θερμικής επεξεργασίας στο Δήμο Αγίας Βαρβάρας.
     Αν και η δημοπράτηση όλων των έργων, τα οποία προανέφερα, είναι ευθύνη του ΕΣΔΑΚ και των συναρμοδίων δήμων, μέχρι σήμερα εξ όσων γνωρίζουμε στο ΥΠΕΧΩΔΕ δεν έχει δημοπρατηθεί κανένα έργο του Ταμείου Συνοχής.
      Πιο αναλυτικά θέλω να αναφέρω τα εξής. Έχει εκπονηθεί και έχει εγκριθεί με την από 13.4.2002 απόφαση του Περιφερειακού Συμβουλίου Κρήτης –την οποία επίσης, κύριε Προέδρε, θα καταθέσω στα Πρακτικά- ο περιφερειακός σχεδιασμός για τη διαχείριση των στερεών αποβλήτων.
      Θέλω εδώ να πω ότι με την ΚΥΑ 50910/2727/22.12.2003 οι υφιστάμενοι μέχρι την 22.12.2003 περιφερειακοί σχεδιασμοί διαχείρισης στερεών απορριμμάτων αναθεωρούνται ή τροποποιούνται εντός διετίας, δηλαδή μέχρι την 22.12.2005, έτσι ώστε να μπορέσουν να εναρμονιστούν με τις διατάξεις της εν λόγω ΚΥΑ. 
      Η αναθεώρηση, όμως, δεν ξεκινάει από μηδενική βάση. Αυτό είναι απολύτως ξεκάθαρο. Δεν θίγει εγκεκριμένα έργα αλλά θέτει στόχους και αρχές για τη διαχείριση των στερεών αποβλήτων, ορίζει τους υπόχρεους φορείς, θέτει όρους και προϋποθέσεις για την διαχείριση των απορριμμάτων. Παράλληλα επιβάλλει μέτρα για τους χώρους ανεξέλεγκτης διάθεσης στερεών αποβλήτων.
      Η περιβαλλοντική αδειοδότηση των έργων διαχείρισης στερεών αποβλήτων στην Περιφέρεια Κρήτης έχει ως εξής: Έχουν εγκριθεί οι περιβαλλοντικοί όροι για τα εξής έργα, για τα οποία άλλωστε ήταν προϋπόθεση η έγκριση των περιβαλλοντικών όρων δεδομένου ότι εντάχθηκαν στο Ταμείο Συνοχής. Αναφέρω τα έργα:
      Ολοκληρωμένη διαχείριση απορριμμάτων Περιφέρειας Κρήτης, ΧΥΤΑ Αγίας Βαρβάρας, με την υπ’ αριθμόν 130789/11.8.2003 ΚΥΑ «περί έγκρισης των περιβαλλοντικών όρων». 
      Αποκατάσταση -επέκταση του χώρου υγειονομικής ταφής απορριμμάτων στη θέση «Αθάνατοι» του Δήμου Ρεθύμνου με την αριθμό πρωτοκόλλου 132347/28.7.2003 ΚΥΑ.
      Επέκταση ΧΥΤΑ Καζαντζάκη, επέκταση ΧΥΤΑ Χερσονήσου, επέκταση ΧΥΤΑ Βιάμου, επέκταση ΧΥΤΑ Σητείας, επέκταση ΧΥΤΑ Αγίου Νικολάου.
      Επιπλέον έχει ολοκληρωθεί η διαδικασία περιβαλλοντικής αδειοδότησης του έργου «Δημιουργία μονάδας μηχανικής διαλογής, κομποστοποίησης και χώρου υγειονομικής ταφής απορριμμάτων και μονάδας συμπίεσης, δεματοποίησης και προσωρινής αποθήκευσης απορριμμάτων στο Δήμο Ακρωτηρίου Χανίων» με πράξη νομοθετικού περιεχομένου την οποία νομίζω, κάποιος συνάδελφος, ανέφερε σήμερα στην ομιλία του.
      Με την συγκεκριμένη πράξη νομοθετικού περιεχομένου οφείλω να υπενθυμίσω ότι εγκρίθηκε ο σχεδιασμός διαχείρισης στερεών αποβλήτων του Νομού Χανίων έτσι όπως αποτυπώνεται σε απόφαση του Νομαρχιακού Συμβουλίου της 3ης Φεβρουαρίου του 1999 για το σχέδιο «Διαχείριση απορριμμάτων της 5ης διαχειριστικής ενότητας Χανίων». 
      Εγκρίθηκε η χωροθέτηση μονάδας μηχανικής διαλογής, κομποστοποίησης και χώρου υγειονομικής ταφής απορριμμάτων της 5ης διαχειριστικής ενότητας στη θέση Κορακιά Χανίων.
      Εγκρίθηκαν οι περιβαλλοντικοί όροι της προαναφερόμενης μονάδας. Εγκρίθηκε η χωροθέτηση της μονάδας συμπίεσης, δεματοποίησης και προσωρινής αποθήκευσης των απορριμμάτων στη θέση Μεσομούρι Δήμου Ακρωτηρίου Νομού Χανίων. Εγκρίθηκαν οι περιβαλλοντικοί όροι της προαναφερόμενης μονάδας. Κηρύχθηκε τέλος, αναγκαστική απαλλοτρίωση σχετικά με την υπόθεση εκτάσεων του Νομού Χανίων για σκοπό δημόσιας ωφέλειας. 
      Τα έργα τα οποία έχουν κατασκευαστεί και λειτουργούν σήμερα στην Κρήτη είναι: Ο ΧΥΤΑ Χανίων, το εργοστάσιο μηχανικής διαλογής και κομποστοποίησης –ολοκληρώθηκε προ δεκαημέρου περίπου και έχει ήδη τεθεί σε δοκιμαστική λειτουργία από την ΔΕΔΙΣΑ Χανίων, διαδημοτική επιχείρηση –ο ΧΥΤΑ Καζαντζάκη Νομού Ηρακλείου, ο ΧΥΤΑ Χερσονήσου Νομού Ηρακλείου, ο ΧΥΤΑ Βιάνου Νομού Ηρακλείου, ο ΧΥΤΑ Σητείας Νομού Λασιθίου, ο ΧΥΤΑ Αγίου Νικολάου στον ίδιο νομό, ο ΧΥΤΑ Ρεθύμνου, ο ΧΥΤΑ Αμαρίου, ο ΧΥΤΑ Αρμένων στο Νομό Χανίων, ο ΧΥΤΑ Πελεκάνου και ο ΧΥΤΑ Σφακίων επίσης οι δύο τελευταίοι στο Νομό Χανίων.
Τα έργα που αφορούν στις επεκτάσεις των υφισταμένων ΧΥΤΑ δεν έχουν επί του παρόντος δημοπρατηθεί. 
    Σε ό,τι αφορά στη χρηματοδότηση και υλοποίηση του περιφερειακού σχεδιασμού με την απόφαση Ε2003/5264/18.12.2003 της Ευρωπαϊκής Επιτροπής έχουν ενταχθεί στον τρίτο κύκλο του Ταμείου Συνοχής και υλοποιούνται –και όταν λέω «υλοποιούνται», κύριοι συνάδελφοι, εννοώ ότι ωριμάζουν τα έργα για να μπορέσουν να δημοπρατηθούν- τα παρακάτω έργα: ΧΥΤΑ Αγίας Βαρβάρας Νομού Ηρακλείου με προϋπολογισμό έργου δώδεκα εκατομμύρια εξακόσιες δεκαπέντε χιλιάδες οκτακόσια τριάντα τέσσερα ευρώ (12.615.834) ευρώ, αποκατάσταση και επέκταση ΧΥΤΑ Ρεθύμνου με προϋπολογισμού έργου τέσσερα εκατομμύρια τριάντα χιλιάδες οκτακόσιες δεκαεννέα (4.030.819) ευρώ, επεκτάσεις και εκσυγχρονισμός υφισταμένων ΧΥΤΑ, δηλαδή επεκτάσεις στο Δήμο Χερσονήσου, στο Δήμο Καζαντζάκη, στο Δήμο Αγίου Νικολάου και εκσυγχρονισμός στους ΧΥΤΑ των Δήμων Σητείας και Βιάννου. Ο προϋπολογισμός των συγκεκριμένων έργων ανέρχεται σε έντεκα εκατομμύρια διακόσιες πενήντα εννέα χιλιάδες πεντακόσια είκοσι τρία (11.259.523) ευρώ.
    Σε ό,τι αφορά στην κεντρική μονάδα επεξεργασίας στερεών αποβλήτων της περιφέρειας Κρήτης, η οποία επίσης έχει εγκριθεί με την από 13.4.2002 απόφαση του Περιφερειακού Συμβουλίου Κρήτης, εκκρεμεί η περιβαλλοντική αδειοδότησή της σύμφωνα με την κείμενη νομοθεσία. Η χρηματοδότηση του συγκεκριμένου έργου προβλέπεται να πραγματοποιηθεί μέσω ιδιωτικών επενδύσεων.
    Επαναλαμβάνω, δηλαδή, κυρίες και κύριοι συνάδελφοι, ακριβώς όσα είχα πει στην απάντηση μου στην επίκαιρη ερώτηση της 5ης Οκτωβρίου του 2004. Δεν έχει αλλάξει ούτε μία κεραία από αυτά τα οποία είχα πει. Για τα παραπάνω έργα δεν υπάρχει καμία αναστολή πληρωμών μέχρι σήμερα από την Ευρωπαϊκή Ένωση.
    Επιπλέον, θα πρέπει να αναφέρω ότι σύμφωνα με την εγκριτική απόφαση ένταξης των συγκεκριμένων έργων στο Ταμείο Συνοχής, υπάρχουν κάποιες δεσμεύσεις. Η ημερομηνία λήξης ανάληψης των νομικών δεσμεύσεων είναι η 31η Δεκεμβρίου του 2006 και η ολοκλήρωση της επιλεξιμότητας των πληρωμών και βεβαίως των δαπανών είναι η 31η Δεκεμβρίου 2007.
    Σε ό,τι αφορά στο επιχειρησιακό πρόγραμμα «Περιβάλλον 2000-2006» και με βάση το συμπλήρωμα προγραμματισμού και τις διαθέσιμες πιστώσεις για τη διαχείριση μη επικίνδυνων στερεών αποβλήτων, σας ενημερώνω ότι μέχρι σήμερα από το ΕΠΠΕΡ έχουν δημοσιοποιηθεί επτά προσκλήσεις, προκειμένου να υποβληθούν προτάσεις από τους ενδιαφερόμενους φορείς για έργα κατασκευής χώρων υγειονομικής ταφής αποβλήτων και αποκαταστάσεις χώρων ανεξέλεγκτης διάθεσης αποβλήτων. 
    Οι μοναδικές αιτήσεις που υποβλήθηκαν στο ΕΠΠΕΡ από την Περιφέρεια Κρήτης και τη Νομαρχιακή Αυτοδιοίκηση Χανίων και σχετίζονται βεβαίως με τη διαχείριση των στερεών απορριμμάτων, είναι δύο έργα. Το πρώτο είναι η αποκατάσταση του χώρου διάθεσης απορριμμάτων στη θέση Μεσομούρι του Δήμου Ακρωτηρίου του Νομού Χανίων και το δεύτερο έχει να κάνει με προμήθεια μηχανημάτων για τον καθαρισμό ακτών για τις ανάγκες της Νομαρχιακής Αυτοδιοίκησης Χανίων. Τα έργα αυτά είναι έργα ενταγμένα στο ΕΠΠΕΡ.
    Τέλος, θέλω να σας ενημερώσω ότι η επιλογή της καταλληλότερης θέσης για την εγκατάσταση έργων διαχείρισης στερεών αποβλήτων, αποτελεί αντικείμενο της διαδικασίας περιβαλλοντικής αδειοδότησης και αξιολόγησης. Η όποια αναθεώρηση των επιλεγμένων χώρων είναι αρμοδιότητα της περιφέρειας Κρήτης και όχι του ΥΠΕΧΩΔΕ. Το ΥΠΕΧΩΔΕ παρεμβαίνει μόνο στην περιβαλλοντική αδειοδότηση και εφόσον πρόκειται για μεγάλα έργα -για παράδειγμα εάν ο πληθυσμός που αναφέρεται στο συγκεκριμένο έργο είναι της τάξεως των διακοσίων χιλιάδων κατοίκων και πάνω- ή αναφερόμαστε σε έργα που, έχουν προταθεί σε προστατευόμενες περιοχές, ή σε περιοχές του δικτύου «Φύση 2000».
    Επισημαίνεται, όμως, ότι οποιαδήποτε μεταβολή ήθελε προκύψει στο καθεστώς υλοποίησης των έργων διαχείρισης στερεών αποβλήτων, που ήδη βρίσκονται με εγκεκριμένη πίστωση στο Ταμείο Συνοχής, θα οδηγήσει με μαθηματική ακρίβεια, σε αδυναμία υλοποίησής τους, εφόσον θα προκύψουν μεταβολές τόσο όσον αφορά στους προϋπολογισμούς όσο και στις εγκριτικές αποφάσεις περιβαλλοντικής αδειοδότησής τους.
      Μετά από όσα ανέφερα συνοψίζοντας, είναι προφανές ότι ο εγκεκριμένος περιφερειακός σχεδιασμός για τη διαχείριση των στερεών αποβλήτων στην Κρήτη ισχύει έτσι όπως εγκρίθηκε με απόφαση του Περιφερειακού Συμβουλίου Κρήτης το 2002. Δεν εξετάζονται από το ΥΠΕΧΩΔΕ εναλλακτικές θέσεις για την χωροθέτηση της κεντρικής μονάδας επεξεργασίας. Και πώς θα μπορούσε να γίνει άλλωστε αυτό, όταν το συγκεκριμένο θέμα είναι αρμοδιότητα του ΕΣΔΑΚ; Για τις αναπλάσεις και επεκτάσεις των υφισταμένων ΧΥΤΑ, πέραν των στοιχείων που ανέφερα, αρμόδιος είναι ο Ενιαίος Σύνδεσμος Διαχείρισης Απορριμμάτων Κρήτης και όχι το ΥΠΕΧΩΔΕ.  Τέλος, σε ό,τι αφορά το τέταρτο και τελευταίο ερώτημά σας, δεν υπάρχει σήμερα -επαναλαμβάνω- καμία αναστολή πληρωμών για τα εν λόγω έργα.
      Επιτρέψτε μου να κάνω μία αναφορά στις ομιλίες των συναδέλφων Βουλευτών όπου βεβαίως υπήρξαν αντιφάσεις. Ο κ. Χριστοδουλάκης ζήτησε να ενισχυθεί και όχι απλώς να εφαρμοστεί ο ισχύων προγραμματισμός. Ο κ. Στρατάκης μίλησε περί ακύρωσης του σχεδιασμού που έγινε από το Περιφερειακό Συμβούλιο Κρήτης. Είναι ασφαλώς αντικρουόμενες οι απόψεις. Η θέση του ΥΠΕΧΩΔΕ είναι ξεκάθαρη έτσι όπως την είπα προηγουμένως.
      Σε ό,τι αφορά το θέμα που έθεσε ο κ. Σκουλάκης και αφορά στην αναθεώρηση του ΕΠΠΕΡ, θέλω να σας πληροφορήσω ότι σήμερα συνεδριάζει η πέμπτη επιτροπή παρακολούθησης του επιχειρησιακού προγράμματος «Περιβάλλον». Από εκεί ερχόμαστε, γι’ αυτό και καθυστέρησα και ζητώ συγνώμη και από εσάς, κύριε Πρόεδρε, και από τους συναδέλφους. Συνεδριάζει, λοιπόν, η επιτροπή παρακολούθησης του ΕΠΠΕΡ. Η αναθεώρηση του Προγράμματος είναι έτοιμη. Εκτιμώ ότι πλέον είναι θέμα ημερών για να έχουμε οριστικά τη σύμφωνη γνώμη της Ευρωπαϊκής Ένωσης σε ό,τι αφορά το αναθεωρημένο πρόγραμμα.
      Επειδή ετέθη -και ορθώς πιστεύω- από τους συναδέλφους στις ομιλίες τους το θέμα της εναλλακτικής διαχείρισης απορριμμάτων, επιτρέψτε μου να κάνω μία σύντομη αναφορά στο θέμα και να ενημερώσω το Σώμα για τις αποφάσεις τις οποίες έχουμε πάρει στο ΥΠΕΧΩΔΕ.
      Όπως είναι γνωστό, με τον νόμο 2939/2001 περί εναλλακτικής διαχείρισης των συσκευασιών και άλλων προϊόντων ενσωματώνονται οι διατάξεις της Οδηγίας 94/62 για τις συσκευές στο εθνικό μας δίκαιο. Ο συγκεκριμένος νόμος περιέχει τις βασικές αρχές, τις βασικές κατευθύνσεις για την εναλλακτική διαχείριση άλλων προϊόντων. Ως άλλα προϊόντα νοούνται τα οχήματα στο τέλος του κύκλου ζωής τους, χρησιμοποιημένα ελαστικά, απόβλητα ηλεκτρικού και ηλεκτρονικού εξοπλισμού, χρησιμοποιημένα λιπαντικά έλαια, συσσωρευτές, ηλεκτρικές στήλες κλπ.
      Ο συγκεκριμένος νόμος έχει πάρα πολλές εκτελεστικές διατάξεις. Στο ΥΠΕΧΩΔΕ με γρήγορους ρυθμούς προχωρούμε στην εφαρμογή του συγκεκριμένου νόμου, εκδίδοντας τις σχετικές υπουργικές αποφάσεις. Ήδη στο ΥΠΕΧΩΔΕ για την εφαρμογή της πολιτικής αυτής έχει συσταθεί Γραφείο Εναλλακτικής Διαχείρισης Συσκευασιών και άλλων προϊόντων. Το έργο του γραφείου υποστηρίζεται από την επιτροπή παρακολούθησης της εναλλακτικής διαχείρισης, η οποία συγκροτείται από εκπροσώπους της Τοπικής Αυτοδιοίκησης, πέρα από τα Υπουργεία ασφαλώς, οικολογικών οργανώσεων, καταναλωτών κλπ.
      Στόχος είναι έως την 31/12/2005 να αξιοποιείται το 50-65% κατά βάρος του συνόλου των αποβλήτων συσκευασίας, από το οποίο το 25-45% να ανακυκλώνεται με τουλάχιστον 15% ανακύκλωση για κάθε υλικό συσκευασίας. Στο πλαίσιο αυτό υπάρχουν υπουργικές αποφάσεις με τις οποίες έχει εγκριθεί -για παράδειγμα, για τον ηλεκτρικό και ηλεκτρονικό εξοπλισμό- το εθνικής εμβέλειας συλλογικό σύστημα εναλλακτικής διαχείρισης αποβλήτων ηλεκτρικού και ηλεκτρονικού εξοπλισμού υπό την επωνυμία «Ανακύκλωση Συσκευών Α.Ε.»
      Για τα οχήματα στο τέλος του κύκλου ζωής τους εγκρίθηκε αντίστοιχα το εθνικής εμβέλειας συλλογικό σύστημα με διακριτικό τίτλο «ΕΔΟΕ Α.Ε.», το οποίο έχει την ευθύνη για την εφαρμογή των όρων και προϋποθέσεων που αναφέρονται στο νόμο και στα σχετικά προεδρικά διατάγματα.
      Σε ό,τι αφορά τα μεταχειρισμένα ελαστικά οχημάτων, επίσης με υπουργική απόφαση έχει εγκριθεί το εθνικής εμβέλειας συλλογικό σύστημα υπό το διακριτικό τίτλο «ΕΚΟ ΕΛΑΣΤΙΚΑ». Αντίστοιχα, για τα απόβλητα λιπαντικών ελαίων η κατανάλωση των οποίων ανέρχεται περίπου στους εκατόν σαράντα χιλιάδες τόνους ετησίως στη χώρα μας, με αντίστοιχη υπουργική απόφαση έχει εγκριθεί συλλογικό σύστημα εναλλακτικής διαχείρισης αποβλήτων λιπαντικών ελαίων υπό το διακριτικό τίτλο «Ελληνική Τεχνολογία Περιβάλλοντος Α.Ε.». Το ίδιο και για τις ηλεκτρικές στήλες και τους συσσωρευτές.
      Κλείνοντας, κυρίες και κύριοι συνάδελφοι, θα ήθελα να πω ότι ο σχεδιασμός της διαχείρισης των στερεών απορριμμάτων στην Περιφέρεια της Κρήτης είναι από τους πιο ώριμους σε ό,τι αφορά τις μελέτες και τις εντάξεις σε χρηματοδοτικά σχήματα από όλους στη χώρα. Σας αναφέρω ότι υπάρχουν Περιφέρειες της χώρας οι οποίες ακόμα δεν έχουν καν εγκεκριμένο περιφερειακό σχέδιο.
       Στόχος του ΥΠΕΧΩΔΕ είναι να βοηθήσει στην κατεύθυνση να υλοποιηθούν με τον καλύτερο δυνατό τρόπο και ασφαλώς εγκαίρως όλα τα έργα τα οποία αφενός μεν είναι ενταγμένα στο Ταμείο Συνοχής, αφετέρου δε έχουμε τις καταγγελίες της Ευρωπαϊκής Ένωσης για τις οποίες θα κάνω μία αναφορά στη δευτερολογία μου.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του ΠΑΣΟΚ αυτήν τη στιγμή δεν είναι στην Αίθουσα.
      Ας μιλήσει λοιπόν ο κ. Αθανάσιος Λεβέντης, Κοινοβουλευτικός Εκπρόσωπος του Συνασπισμού.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, σήμερα συζητούμε ένα θέμα το οποίο έχει ταλανίσει όλη τη χώρα και όλες τις πόλεις. Έχουν επιβληθεί πρόστιμα και επίκεινται πολύ βαρύτερα. Το θέμα που συζητούμε, η διαχείριση των απορριμμάτων, αποτελεί ένα κραυγαλέο παράδειγμα της άναρχης και απρογραμμάτιστης ανάπτυξης της χώρας μας, της έλλειψης χωροταξικού σχεδιασμού, της έλλειψης προσδιορισμού χρήσεων γης και δραστηριοτήτων και προπαντός απουσίας υποδομών στην ανάπτυξη.
      Αυτό που κάνουμε όσον αφορά τα απορρίμματα είναι όταν είναι μικρά χωριουδάκια να τα πετάμε στην αυλή του γείτονα, όταν μεγαλώνει λίγο και γίνεται μια μικρή πόλη να τα πετάμε στην άλλη γειτονιά και όταν μεγαλώνει η πόλη, τα βγάζουμε έξω από την πόλη στα σύνορα ή στα χωρικά ύδατα και προπαντός στα ρέματα των γειτονικών πόλεων.
      Έτσι, εξελίχθηκαν όλες οι ως τώρα χωματερές που είναι χιλιάδες ανά τη χώρα και δυστυχώς σε αυτό το μοτίβο λειτουργεί και η κλασική χωματερή της πρωτεύουσας, η χωματερή των Άνω Λιοσίων, όπου συγκεντρώνονται τα απορρίμματα όλης της Αττικής, αν θέλετε, και από περιοχές εκτός Αττικής και βέβαια είναι το χειρότερο πρότυπο που μπορούμε να επικαλεστούμε ώστε να πείσουμε και άλλες περιοχές να δεχθούν τέτοιου είδους τύπο διαχείρισης απορριμμάτων.
      Τα αποτελέσματα τα ξέρουμε και τα βλέπουμε, και αν θέλετε, έχει δημιουργηθεί τώρα και μία ψευδαίσθηση ότι εκεί, σε αυτόν τον συφοριασμένο τόπο των Άνω Λιοσίων δέχονται όλα τα απορρίμματα γιατί -δεν ξέρω- έχουν την εντύπωση ότι τους αρέσουν και το λένε από πολλές πλευρές. Το λένε δήμοι, δημοτικοί και κοινοτικοί άρχοντες αλλά και οι πολίτες. Ας φύγουν από εμάς, μακριά  από εμάς και ας πάνε όπου να ΄ναι. Και βέβαια η εύκολη λύση είναι να πάνε εκεί που υπάρχει και λειτουργεί μια χωματερή. 
      Το ίδιο ακριβώς συμβαίνει και στην Κρήτη σε μικρότερο βέβαια βαθμό και έρχεται τώρα η απειλή. Ο κ. Σκουλάκης απηύθυνε ένα απεγνωσμένο SOS «Κάντε κάτι, γιατί έρχονται οι ποινές». Μα, ακριβώς εμείς μόνο με τις ποινές μπορούμε ενδεχομένως να σκεφθούμε και να συνετιστούμε. Ενδεχομένως, γιατί και αυτό είναι συζητήσιμο.
     Αυτό που δυστυχώς είναι πραγματικότητα, είναι ότι δεν έχουμε υποδομές, δεν έχουμε λάβει καμία μέριμνα προκαταβολικά. Και ήρθαν από την Ευρωπαϊκή Ένωση πάνω από εκατό δισεκατομμύρια (100.000.000.000) ευρώ ως τώρα, με τα τρία κοινοτικά πλαίσια στήριξης. Αυτά πρώτα και κύρια στόχευαν που; Στο να δημιουργήσουμε τις υποδομές των πόλεων, δηλαδή διαχείριση απορριμμάτων, αποχετεύσεις, βιολογικούς καθαρισμούς; Εμείς δυστυχώς δεν τα χρησιμοποιήσαμε προς αυτήν την κατεύθυνση. Απειροελάχιστα!
     Δεν ξέρω, κύριε Υπουργέ, τι στοιχεία έχετε, αλλά φοβάμαι ότι απειροελάχιστα θα είναι τα ποσά που έχουν διατεθεί για τη διαχείριση των απορριμμάτων απ’ αυτά τα κονδύλια που ήρθαν από την Ευρωπαϊκή Ένωση και που οφείλαμε σε σημαντικό ποσοστό να τα χρησιμοποιήσουμε προς αυτή την πλευρά. 
     Ξοδέψαμε πάνω από εκατό δισεκατομμύρια (100.000.000.000) για τους Ολυμπιακούς Αγώνες και θεωρήσαμε ότι πήγαν καλά οι αγώνες, επομένως καλώς τα σκορπίσαμε.
     Άκουσα με μεγάλη προσοχή τον κ. Χριστοδουλάκη, ο οποίος επίσης κάνει έκκληση, ότι πρέπει να βρεθεί λύση και ότι η Κρήτη καταστρέφεται και κάτι πρέπει να κάνουμε. Θυμάμαι όταν ήταν αρμόδιος Υπουργός και πηγαίναμε και του λέγαμε από την Ελευσίνα και το Θριάσιο, ότι, κύριε Υπουργέ, εδώ πάει να κάνει τεράστιες επεκτάσεις ο Λάτσης στα διυλιστήρια που μπαίνουν μέσα στην πόλη της Ελευσίνας και κάντε κάτι, αυτός κούναγε το κεφάλι και έβαζε τις υπογραφές για να γίνουν οι επεκτάσεις. Κι έπρεπε να έρθει το  Συμβούλιο της Επικρατείας να τις σταματήσει. Τώρα λοιπόν, εγώ δεν επιχαίρω γι’ αυτό και δεν λέω ότι πρέπει να κάνετε κι εσείς το ίδιο, κύριε Υπουργέ και η Κυβέρνηση σ’ αυτήν την περίπτωση που ο κ. Χριστοδουλάκης κάνει έκκληση. Απεναντίας πρέπει όλοι να κινηθούμε συντονισμένα.
     Εδώ δεν θα πρέπει να υπάρξουν κομματικές αντιπαραθέσεις, αλλά πρέπει να ξεκαθαρίσουμε τι ακριβώς θέλουμε. Πρώτα-πρώτα τι διαχείριση απορριμμάτων θέλουμε να κάνουμε. Θα είναι καύσεις; Γιατί αυτό που αναφέρθηκε όσον αφορά στη θερμική επεξεργασία, δεν ξέρω αν είναι καύση ή κάποιου άλλου είδους επεξεργασία των απορριμμάτων. Ασφαλώς πρέπει να παραδειγματιστούμε και απ’ αυτά που κάνουν και οι άλλες ευρωπαϊκές χώρες. Εδώ παραδείγματος χάρι στην Αττική ξεκινήσαμε με ένα απόλυτο δόγμα της κ. Παπανδρέου, ότι όλα τα απορρίμματα φεύγουν εκτός από την πρωτεύουσα και τους γύρω δήμους και μένουν οπωσδήποτε εντός Αττικής, δηλαδή, στο παλαιό Υπόλοιπο Αττικής και δεν φεύγουν επ’ ουδενί εκτός Αττικής. Και οπωσδήποτε θα είναι ΧΥΤΑ. Δεν ξέρω αν αυτά τα απόλυτα δόγματα ισχύουν εδώ στην Κρήτη.
     Ακούγοντας για τη θερμική επεξεργασία, δεν ξέρω, κύριε Υπουργέ, αν αυτό είναι εργοστάσιο καύσης ή κάποιου άλλου είδους επεξεργασία. Ασφαλώς όμως, πρέπει να εξετάσουμε όλες τις εκδοχές. Πρέπει όμως, να ξέρουμε ότι όταν γίνεται η καύση, πρέπει να γίνεται με ειδικές προϋποθέσεις, δηλαδή, πάνω από τους 1000 βαθμούς θερμοκρασία, πράγμα που σημαίνει ότι αυξάνει κατακόρυφα το κόστος κατά δυο και τρεις φορές. Από εκεί και πέρα θα πρέπει να σκεφτούμε ότι η χρήση γης και οι σχεδιασμοί των δραστηριοτήτων θα πρέπει να γίνουν με τέτοιο τρόπο, ώστε τα αγαθά αλλά και αυτά που κανείς δεν τα επιθυμεί, τα απορριπτέα, πρέπει να μοιραστούν με έναν τρόπο χωροταξικά σωστό και δίκαιο. Δεν μπορεί ορισμένες περιοχές να φορτώνονται όλες τις απαράδεκτες από άλλους δραστηριότητες και ορισμένες να καρπούνται, να θησαυρίζουν, αξιοποιώντας τη γη και αξιοποιώντας και την υποβάθμιση των άλλων. Αυτού του είδους η πρακτική και η νοοτροπία, όπως συζητούσαμε χθες στην επιτροπή Αποτίμησης Τεχνολογίας, ότι εμείς αγοράζουμε ρύπους από άλλες χώρες για να ρυπαίνουμε, αυτό είναι απαράδεκτο. Θα πρέπει εμείς που παράγουμε τα απορρίμματά μας, να δούμε και πως θα τα διαχειριστούμε μέσα στα δικά μας χωρικά ύδατα.
     Βέβαια πριν φθάσουμε σ’ αυτό, θα πρέπει να σκεφθούμε και κάτι άλλο. Έχουμε καταναλωτικά πρότυπα τα οποία παράγουν πάρα πολλά απορρίμματα. Θα πρέπει να δούμε πώς αυτά θα τα περιορίσουμε. Θα πρέπει να δούμε πώς θα γίνεται η διαλογή στην πηγή και αυτό είναι υπόθεση και ευθύνη και της τοπικής αυτοδιοίκησης αλλά και των πολιτών. Και ασφαλώς θα πρέπει να υπάρχουν και οι σταθμοί μεταφόρτωσης, τα εργοστάσια ανακύκλωσης και όλα τα σχετικά.
     Ένα άλλο μεγάλο κεφάλαιο είναι, εκτός από τα οικιακά απορρίμματα και τα βιομηχανικά απορρίμματα, τα απόβλητα. Με διόρθωσε, κάποιος Υπουργός, σε μια άλλη περίπτωση επίκαιρης ερώτησης, ότι δεν είναι απορρίμματα αλλά είναι απόβλητα αυτά που βγαίνουν από τις βιομηχανίες. Όλα είναι απορρίμματα και όλα είναι απόβλητα, δεν είναι ζήτημα τίτλου και όρου. Το θέμα είναι ότι και αυτά θα πρέπει να τα σκεφθούμε, γιατί υπάρχουν περιοχές -ακούω και για το Ηράκλειο και γενικότερα στην Κρήτη- που υπάρχουν τέτοιου είδους απόβλητα τα οποία θα πρέπει και αυτά να τα διαχειριστούμε με ορθολογικό τρόπο.
    Υπάρχουν πρότυπα που μπορούμε να παραδειγματιστούμε από τις άλλες χώρες. Θα πρέπει, όμως, θα έλεγα πάλι κλείνοντας να περιορίσουμε όσο το δυνατόν αυτά τα απορρίμματα που παράγουμε, να κάνουμε διαλογή στην πηγή ορθολογική πια κατανομή και σωστή λειτουργία και ασφαλώς διάθεση πόρων. Και εδώ θα πρέπει η Κυβέρνηση να σκεφθεί ότι προς αυτήν την κατεύθυνση θα πρέπει να διατεθούν πόροι, γιατί αλλιώς δεν πρόκειται να γίνει τίποτα.
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ο Βουλευτής κ. Μάξιμος Χαρακόπουλος ζητά ολιγοήμερη άδεια απουσίας του στο εξωτερικό.
    Εγκρίνει η Βουλή;
    ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τη ζητηθείσα άδεια.
    Ο Κοινοβουλευτικός Εκπρόσωπος του ΠΑΣΟΚ κ. Πάγκαλος έχει το λόγο.
    ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, το θέμα που συζητάμε δεν προσφέρεται για αντιπαράθεση μεταξύ των κομμάτων. Είναι ένα θέμα που έχει χρονίσει κατά τρόπο απαράδεκτο, έχουμε όλοι τις ευθύνες μας και θα εξηγήσω κατά ποίο τρόπο.
    Υπάρχει μια χρεοκοπία συνολικά του πολιτικού συστήματος της χώρας αλλά και μια ειδικότερη χρεοκοπία της Τοπικής Αυτοδιοίκησης. Και εκεί όπως γνωρίζετε όλοι συμμετέχουμε. Η Τοπική Αυτοδιοίκηση δεν αλλάζει με τις εθνικές εκλογές. Υπάρχει παράλληλα με το Κοινοβούλιο και όποια και αν είναι η Πλειοψηφία στο Κοινοβούλιο, υπάρχουν όλα τα Κόμματα της Βουλής που ελέγχουν τον έναν ή τον άλλο δήμο, τη μια ή την άλλη νομαρχία.
    Η αποκομιδή των απορριμμάτων ήταν η μια από τις τρεις κλασσικές ιδιότητες της Τοπικής Αυτοδιοίκησης για την οποία μάλιστα λοιδορούσαμε παλιά την Τοπική Αυτοδιοίκηση και λέγαμε ότι οι δήμοι δεν έχουν ως καθήκον παρά μόνο την αποκομιδή των απορριμμάτων, το ληξιαρχείο και το νεκροταφείο. Έπρεπε, λοιπόν, κατ’ εξοχήν εκεί η Τοπική Αυτοδιοίκηση ν’ αρθεί στο ύψος των περιστάσεων, να εφαρμόσει τις νέες αρμοδιότητες και δυνατότητες που της έχουν δοθεί, να βάλει σε δράση τους θεσμούς αυτούς, τους ενιαίους συνδέσμους όπως υπάρχει στην Αττική όπως υπάρχει και στην Κρήτη και να δώσει λύση. Όμως, λύση δεν εδόθη όπως γνωρίζετε. Και δεν εδόθη, διότι υπάρχει ο φοβερός αυτός δαίμων της δημόσιας ζωής της χώρας μας, το πολιτικό κόστος το οποίο λειτούργησε επί του προκειμένου προς όλες τις κατευθύνσεις, προς όλες τις παρατάξεις και σ’ όλη τη διάρκεια του θέματος.
    Τώρα έχουμε φθάσει σ’ ένα σημείο αδιεξόδου. Δεν υπάρχει περιθώριο. Καθόμαστε πάνω σε εκατοντάδες ωρολογιακές βόμβες για τη δημόσια υγεία και για τη διεθνή θέση της χώρας. Διότι ολιγωρούντες περί το θέμα, φθάσαμε στο εξευτελιστικό για τη χώρα σημείο να αναγκαζόμαστε να δώσουμε λύση, διότι η Ευρωπαϊκή Ένωση μας επιβάλλει τη λύση με τους μηχανισμούς που διαθέτει και εφαρμόζοντας τους κανονισμούς που και εμείς οι ίδιοι έχουμε ψηφίσει και τους οποίους οφείλουμε να σεβαστούμε.
    Λέω, λοιπόν, ότι η αναφορά στις ευθύνες έχει κάποια σημασία αν θέλετε ιστορική, παιδευτική, αλλά καμία πρακτική. Και ορθώς σας άκουσα να μας κάνετε εδώ μια περιγραφή των δυνατοτήτων που έχετε αυτήν τη στιγμή. Το μείζον θέμα της χώρας βέβαια είναι η Αττική και η μείζων ολιγωρία προέρχεται από το μεγαλύτερο παραγωγό σκουπιδιών στην επικράτεια που είναι ο Δήμος Αθηναίων, ο οποίος κατά κάποιο τρόπο επί σειρά ετών ένιπτε τας χείρας του, λέγοντας εγώ αντιπροσωπεύω ένα συγκρότημα κορεσμένο πολεοδομικά, δεν έχω οικόπεδα, δεν έχω ελεύθερους χώρους, άρα τα σκουπίδια μου τα εξάγω. Αλλά η λογική της εξαγωγής, δεν έχει δυνατότητα απείρου επεκτάσεως. Διότι ακούω και μερικούς στο χώρο στον οποίο και εγώ και ο προλαλήσας συνάδελφος -και αυτός και εγώ κατ’ ανάγκην έχουμε γίνει ειδικοί επί των απορριμμάτων, «απορριμματολόγοι»- οι οποίοι λένε, να πάρουμε λέει τα σκουπίδια των Αθηνών, της Αττικής και να τα μεταφέρουμε με το τραίνο ή με μεγάλες νταλίκες στη Βοιωτία ή στην Εύβοια. Μα δεν είναι δυνατόν όπως καταλαβαίνετε! Γιατί δεν θα ήταν τοπικισμός, θα ήταν στοιχειώδης αντίδραση των κατοίκων αυτών των περιοχών να πουν, όχι δεν θα μας φέρετε τα σκουπίδια εδώ. Πρέπει να δοθεί λύση με βάση δοκιμασμένες αρχές που έχουν εφαρμοστεί σε όλη την Ευρώπη και στην Αμερική, σε όλες τις πολιτισμένες κοινωνίες και που ισχύουν και για εμάς. Δεν μπορούμε να κάνουμε τίποτα που να μην το έχουν κάνει ήδη οι άλλοι. Ποιες είναι αυτές οι αρχές; 
    Πρώτον, πρέπει να εισαγάγουμε και να ενισχύσουμε τη διαδικασία η οποία μειώνει τον όγκο των απορριμμάτων. Ποια είναι αυτή η διαδικασία; Είναι η διαφοροποίηση στην πηγή και η ανακύκλωση όσων από τα απορρίμματα προσφέρονται.
    Δεύτερη γενική αρχή, η επιλογή των απορριμμάτων και η συσκευασία τους τρόπον τινά, πρέπει να γίνεται κοντά στην πηγή. Δεν μπορεί να γίνεται μακριά. Και μ’ αυτήν την έννοια στην Αθήνα, θα πρέπει να γίνει μέσα στα όρια του Δήμου Αθηναίων. Υπάρχουν δυνατότητες τέτοιες στον Ελαιώνα παραδείγματος χάρη -δεν χρειάζονται μεγάλες εκτάσεις- όπου μπορεί να διενεργηθεί αυτή η επιλογή. Το ίδιο πρέπει να ισχύσει και στην Κρήτη. Οι μεγάλοι δήμοι πρέπει να βρουν τον τρόπο μέσα στα όρια του εδάφους τους, της έκτασής τους να κάνουν τη διαλογή των απορριμμάτων. Από εκεί και πέρα βεβαίως προχωράμε στην εφαρμογή λύσεων, οι οποίες, όποιες και αν είναι, – και εγώ δεν θέλω να μπω σε μια τεχνική συζήτηση και θα σας συμβούλευα να μην μπείτε και εσείς, γιατί όλες οι τεχνικές συζητήσεις έχουν γίνει και έχουν ξαναγίνει και είναι τρόπος υπεκφυγής οι τεχνικές συζητήσεις- ό,τι και να γίνει, κύριε Υπουργέ, τελικά θα υπάρχει κάτι που πρέπει κάπου να ταφεί. Και αν τα κάψετε θα έχετε στάχτες και αποκαΐδια και αν τα διαλύσετε δια χημικών μεθόδων, θα έχετε υγρά και στερεά κατάλοιπα. Κάπου πρέπει να τα πάτε. Πρέπει να βρεθεί, λοιπόν, ο τρόπος κάπου να θάβονται αυτά τα πράγματα μέσα σε χωματερές νέου τύπου, με υγειονομικές μεθόδους, με στεγανό πυθμένα για να μη διαρρέουν τα διάφορα δηλητηριώδη και ενοχλητικά για τη δημόσια υγεία υγρά, με εκμετάλλευση των παραγομένων αερίων, με κάλυψή τους με άλλα φερτά υλικά, όπως είναι τα μπάζα και άλλα τέτοια τα οποία δημιουργούν και τις βάσεις της περαιτέρω εκμετάλλευσης και αξιοποίησης των χώρων αυτών.
    Υπάρχει εδώ ένας περιφερειακός σχεδιασμός ο οποίος αν δεν κάνω λάθος υπάρχει από το 2001. Αυτόν τον περιφερειακό σχεδιασμό εγώ θα σας πρότεινα να τον χρησιμοποιήσετε. Αλλά εάν θέλετε να τον αναθεωρήσετε κάπου κάντε το, αλλά κάντε το με πολύ σύντομες διαδικασίες και θα έχετε τη συμπαράστασή μας, κύριε Υπουργέ. Διότι πιστεύουμε ότι αυτό το πρόβλημα δεν είναι πρόβλημα κομματικής αντιπαράθεσης. Είναι πρόβλημα που οι κομματικές δυνάμεις του τόπου πρέπει να συντρέξουν, πρέπει να αναχθούν στο ύψος τους και οι τοπικοί άρχοντες και οι Βουλευτές κάθε περιοχής. Και πρέπει το κράτος που διαθέτει τα μέσα να μελετήσει και να εξετάσει όλες τις πτυχές του προβλήματος, να προτείνει τελικές λύσεις και να τις εφαρμόσει με όλα τα μέσα που διαθέτει. Δεν μπορούμε αλλιώς να προχωρήσουμε. Διαφορετικά θα έχουμε έναν κατεξευτελισμό της χώρας, θα πληρώσουμε χρήματα που τα χρειαζόμαστε, για όνομα του Θεού, για άλλες δημιουργικές ανάγκες και βεβαίως δεν θα οδηγηθούμε πάλι σε λύση με κανέναν τρόπο. Νομίζω ότι αυτό είναι το συμπέρασμα αυτής της συζήτησης. Και επειδή η Κρήτη είναι ένα ιδιαίτερα δύσκολο μέρος -και είναι δύσκολο διότι είναι εξαιρετικά πυκνοκατοικημένη, έχει μεγάλη συχνότητα χώρων πολιτιστικής κληρονομιάς, όπως ξέρετε είναι σχεδόν ολόκληρη η Κρήτη ένας αρχαιολογικός τόπος, είναι μεγάλη η τουριστική της ανάπτυξη- πρέπει να αντιμετωπιστεί με ιδιαίτερη φροντίδα και ιδιαίτερη αίσθηση του κατεπείγοντος. Η Αττική, η Κρήτη και η Θεσσαλονίκη βέβαια είναι οι πρώτοι χώροι όπου το πρόβλημα αυτό μπορεί να μας δημιουργήσει προβλήματα μεγάλης έκτασης.
    Βαδίστε, λοιπόν, προς τα εμπρός. Από αυτήν τη συζήτηση αποκομίστε την εντύπωση ότι δεν είστε μόνος και ότι θα έχετε από την πλευρά της Αντιπολίτευσης κριτική ενδεχομένως, όταν θεωρούμε ότι κάτι δεν γίνεται αρκετά γρήγορα ή δεν γίνεται κατά τρόπον επαρκή, αλλά καλόπιστη κριτική και εποικοδομητική. Διότι θέλουμε να λυθεί το πρόβλημα. Δεν θέλουμε να το κάνουμε ένα αντικείμενο όπου θα αποτύχει η Κυβέρνηση και μαζί θα αποτύχει ολόκληρη η κοινωνία μας και το πολιτικό μας σύστημα.
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Και εμείς ευχαριστούμε τον κ. Πάγκαλο που ήταν περιεκτικός και σύντομος.
    Ο κ. Όθωνας Εμμανουήλ έχει το λόγο για να δευτερολογήσει.
      ΕΜΜΑΝΟΥΗΛ ΟΘΩΝΑΣ: Ευχαριστώ, κύριε Πρόεδρε.
      Δεν κατανόησα εγώ, κύριε Υπουργέ, από πού προκύπτει ότι στο κείμενο της επερώτησης που καταθέσαμε υπονοούμε ότι, από την απάντησή σας πριν από ένα-ενάμιση μήνα στη σχετική επίκαιρη ερώτησή μου, προκύπτει ότι η Κυβέρνηση εξετάζει το ενδεχόμενο αλλαγής του περιφερειακού σχεδιασμού ή τροποποίησης.
      Αυτό που λέμε στο κείμενο της επερώτησή μας, κύριε Υπουργέ, είναι ότι η απάντησή σας τότε έδειχνε να αγνοεί την κρισιμότητα του θέματος –και νομίζω ότι είναι πάρα πολύ φανερό και από το απόσπασμα που φιλοξενείται στο κείμενο της επερώτησης που καταθέσαμε- και κυρίως ότι φαίνεται, ότι με βάση αυτή την ίδια απάντηση ότι είχατε μια ενημέρωση από τις υπηρεσίες σας προφανώς ή από την Περιφέρεια Κρήτης, που δεν ήταν πάρα πολύ κοντά στην πραγματικότητα.
     Χαρακτηριστικά και ενδεικτικά θα επικαλεστώ την αναφορά σας, σε ό,τι αφορά τις χρηματοδοτήσεις: «Θα σας πω ότι τα έργα που είναι εντεταγμένα και εγκεκριμένα στον περιφερειακό σχεδιασμό έχουν ενταχθεί στον τρίτο κύκλο του Ταμείου Συνοχής» -και σωστά το λέτε μέχρι εκεί- «και υλοποιούνται». Σήμερα μας είπατε ότι από τα έργα αυτά πράγματι δεν έχει δημοπρατηθεί κανένα, είναι θέμα του ΕΣΔΑΚ.
     Εγώ βέβαια θα ήθελα περαιτέρω -και θα παρακαλούσα γι’ αυτό στη δευτερολογία σας- να υπάρξει διευκρίνιση. Γιατί το ΥΠΕΧΩΔΕ -το ξέρετε καλύτερα από μένα, κύριε Υπουργέ- δεν είναι ούτε Πόντιος Πιλάτος ούτε παρακολουθεί ούτε πρέπει να παρακολουθεί με απάθεια και με μακαριότητα είτε τις κινήσεις της περιφέρειας, που είναι η κυβερνητική και κρατική εκπροσώπηση κατά τόπο ούτε βέβαια και τους ρυθμούς υλοποίησης των έργων από τους αντίστοιχους φορείς.
     Όταν για τα συγκεκριμένα έργα, για την κρισιμότητα αυτού του θέματος –που όλοι τονίζουμε και συζητάμε καλή τη πίστη, ανεξάρτητα από την πλευρά των εδράνων που καθόμαστε- τα Τεύχη Δημοπράτησης είναι έτοιμα από το Φεβρουάριο και δεν έχει δημοπρατηθεί κανένα έργο, γεννώνται εύλογα ερωτηματικά. Και μάλιστα τα ερωτηματικά γίνονται πιο έντονα, όταν έχει ζητηθεί από τον ΕΣΔΑΚ έγκριση πίστεως από την περιφέρεια και δεν έχει δοθεί για ορισμένα απ’ αυτά τα έργα.
     Εσείς απαντάτε εδώ. Αλλά ελπίζω μετά από μερικές μέρες ή εβδομάδες να μην έρθουμε πάλι εδώ και, όπως τώρα, που λέμε «τότε λέγαμε ότι τα έργα υλοποιούνται», «σήμερα λέμε ότι τα έργα δεν δημοπρατήθηκαν τελικά», αλλά «φταίει ο ΕΣΔΑΚ». Και ελπίζω να μην πούμε τότε απ’ αυτό το Βήμα ότι υπάρχει αναστολή τελικά πληρωμών από την Ευρωπαϊκή Ένωση, για κάτι στο οποίο σήμερα είστε κατηγορηματικός.
     Και θα ήθελα στο σημείο αυτό να επιστήσω την προσοχή σας και να συνεννοηθούμε λίγο καλύτερα, να μας δώσετε μια άλλη εξήγηση, γιατί άραγε αυτά τα συγκεκριμένα έργα ανάπλασης και επέκτασης ΧΥΤΑ στη θέση Αθάνατος του Δημοτικού Διαμερίσματος Μαρουλά του Δήμου Ρεθύμνου, στην Αγία Βαρβάρα και σε όλα αυτά τα οποία αναφέρθηκαν αναλυτικά δεν έχουν δημοπρατηθεί. Η απάντηση «είναι θέμα του ΕΣΔΑΚ, δεν γνωρίζω γιατί δεν δημοπρατούνται» δεν με καλύπτει πολιτικά, κύριε Υπουργέ.
     Σήμερα πήγαμε την κουβέντα παρακάτω. Είπε η Κυβέρνηση, με τρόπο ρητό και κατηγορηματικό -και ελπίζω μη διαπραγματεύσιμο- ότι ο περιφερειακός σχεδιασμός ισχύει. Το είχατε πει και την προηγούμενη φορά πράγματι. Μόνο που αυτό κάποια στιγμή, όταν βρείτε χρόνο, πείτε το και στον Περιφερειάρχη Κρήτης. Πείτε και στον Περιφερειάρχη Κρήτης, κύριε Υπουργέ, ο οποίος -σας είπα και προηγούμενα, δεν είναι δέκα μέρες- δηλώνει ότι «αυτό που ισχύει βέβαια για μας, είναι η Αγία Βαρβάρα. Από κει και πέρα θέλω να πω ότι στη Δημοκρατία δεν υπάρχουν αδιέξοδα. Φιλοδοξία της Περιφέρειας Κρήτης, όπως και όλων των φορέων, είναι να προχωρήσουμε τη διαχείριση των απορριμμάτων. Το πώς θα το κάνουμε, το πότε θα το κάνουμε και πού θα το κάνουμε, επιτρέψτε μου να μην είμαι σε θέση να το γνωρίζω». Και από κάτω έχει τις θετικές αντιδράσεις των κατοίκων της περιοχής, όπου πρόκειται να χωροθετηθεί με βάση τον περιφερειακό σχεδιασμό η μονάδα. Αφού λοιπόν, η θέση σας είναι αυτή που διατυπώσατε, κάποια στιγμή ενημερώστε τον Περιφερειάρχη και κάποια στιγμή πάρτε τις αντίστοιχες πρωτοβουλίες.
     Επίσης θα ήθελα να πω, ότι το δεύτερο σημείο που με χαροποίησε είναι ότι, κάνατε πράγματι ένα πάρα πολύ αναλυτικό απολογισμό του κυβερνητικού έργου του ΠΑΣΟΚ στο θέμα. Γιατί όλα όσα είπατε, σε χρόνο αόριστο, «έγινε», «εντάχθησαν», κλπ. αφορούν τις παρεμβάσεις και τις πρωτοβουλίες και την εξέλιξη της διαδικασίας και των πραγμάτων στο διάστημα που δεν είχατε την πολιτική ευθύνη στο συγκεκριμένο τομέα.
     Κλείνοντας, θα ήθελα, συνεχίζοντας και το πνεύμα της κατάληψης της παρέμβασης του Κοινοβουλευτικού Εκπροσώπου του ΠΑΣΟΚ για την καλή μας πράγματι πρόθεση, να σταθούμε δίπλα και στις δικές σας πρωτοβουλίες για την άσκηση μιας ομολογουμένως αντιδημοφιλούς αρμοδιότητας. Γι’ αυτό εντοπίζονται και τα προβλήματα και στους φορείς της Αυτοδιοίκησης σ’ αυτά τα θέματα και ευρύτερα. Και εγώ αυτό που σας καλώ σήμερα να κάνετε γι’ αυτό το θέμα και για παρόμοια, αλλά ιδιαίτερα για το θέμα της Κρήτης που μας ευαισθητοποιεί και μας, είναι να μην το αφήσετε στη μακαριότητα της γραφειοκρατικής, υπηρεσιακής διαδικασίας. Δείτε το βήμα-βήμα, πού βρίσκεται το κάθε έργο, γιατί κολλάει, τι πρέπει να γίνει για να ξεμπλοκαριστεί να πάει πιο γρήγορα, πώς θα κερδίσουμε χρόνο -το χρειαζόμαστε αυτό- και παράλληλα, επειδή όλοι παροικούμε κάποια Ιερουσαλήμ και τη συγκεκριμένη την παροικούμε οι παριστάμενοι πολύ καλά, η Κυβέρνηση πρέπει να είναι έτοιμη ανά πάσα στιγμή, να έχει στη διαπραγμάτευση, που δυστυχώς εξελίσσεται γύρω από αυτά τα θέματα, έτοιμο ένα αντισταθμιστικό πακέτο ωφελημάτων για τις περιοχές εκείνες που καλούνται να φιλοξενήσουν τέτοιου είδους δραστηριότητες. Και με πολιτικές κινήσεις, με ενημέρωση, με αναλυτική παρουσίαση και ειλικρίνεια του τι θέλουμε να κάνουμε -η καθαρή γλώσσα και οι καθαρές κουβέντες λύνουν τα προβλήματα, τα μισόλογα, οι παρασκηνιακές διαβουλεύσεις, οι διαρροές, οι ψίθυροι, επιτείνουν την καχυποψία και το πρόβλημα με μία αναλυτική παρουσίαση κάποιων προτάσεων αναπτυξιακής τόνωσης της περιοχής, νομίζω ότι μπορούμε να προχωρήσουμε άμεσα, γρήγορα και αποτελεσματικά. Και σ’ αυτήν την κατεύθυνση εμείς θα είμαστε δίπλα σας. Όμως θα είμαστε και πάλι εδώ και πολύ σύντομα, κύριε Υπουργέ, για να «ενοχλήσουμε», αν διαπιστώσουμε ότι αυτή η κραυγή αγωνίας που σήμερα εκφέρουμε, δεν βρήκε την ανταπόκριση που είναι αναγκαία.
     Για το θέμα αυτό ισχύει ίσως κάτι που λέγεται ότι το καλύτερο δυνατό που έχει να κάνει κανείς είναι να κάνει κάτι απόλυτα σωστό. Η δεύτερη καλύτερη επιλογή είναι να κάνει κάτι που δεν είναι απόλυτα σωστό, ή χειρότερη, όμως, επιλογή είναι να μην κάνει τίποτα. Και εμείς σας καλούμε να αποφύγετε αυτήν την επιλογή.
     ΠΡΟΕΔΡΕΥΩΝ (Γεώργιος Σούρλας): Ο κ. Εμμανουήλ Στρατάκης έχει το λόγο.
     ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
     Διαπίστωσα στην πρωτολογία του κυρίου Υπουργού ότι προσπάθησε να επιρρίψει στους Βουλευτές της Αντιπολίτευσης αυτό που επεσήμανα ως μία δεδομένη κατάσταση, ότι, δηλαδή, άλλα είπε ο κ. Χριστοδουλάκης που ενίσχυσε την προσπάθεια που έχει αποφασιστεί και εγώ δήθεν μίλησα για ακύρωση. Εγώ προσωπικά δεν πήρα θέση, γιατί ασφαλώς δεν έκανα δηλώσεις στις εφημερίδες, αλλά τόνισα ότι όλη αυτή η προσπάθεια που είχε ξεκινήσει μετά την ομόφωνη απόφαση του περιφερειακού συμβουλίου το 2001, ήταν μία προσπάθεια που στην πράξη ακυρώθηκε, γιατί και οι κάτοικοι αντιδρούσαν για τους δικούς τους λόγους και κυρίως γιατί θεώρησαν -και είχαν στοιχεία- ότι η συγκεκριμένη μελέτη δεν ήταν πλήρης και άρα είχαν λόγους να αντιδρούν, αλλά και κυρίως -και αυτό πρέπει να σας το επισημάνω- γιατί στελέχη του χώρου σας και νυν Βουλευτές δήλωναν στη συγκεκριμένη περιοχή ότι «αυτοί που θα έλθουν εδώ» -βέβαια τότε ήταν το ΠΑΣΟΚ στην κυβέρνηση- «για να κάνουν το ΧΥΤΑ θα περάσουν πάνω από τα πτώματά μας».
     Ε, όλο αυτό το κλίμα διαμορφώθηκε από το χώρο σας, κύριε Υπουργέ και δεν θα πρέπει να το ξεχνάτε. Μην προσπαθείτε, λοιπόν, να πείτε σε μας ότι διαφοροποιούμαστε σε σχέση με τα ζητήματα που έχουν μπει. Εμείς λέμε -και δεν θα μπούμε στα τεχνικά ζητήματα- ότι αν υπάρχουν θέματα που πρέπει να ερευνηθούν, αν υπάρχουν ζητήματα τα οποία πρέπει να ιδωθούν με περισσότερη προσοχή στα πλαίσια των δυνατοτήτων αναθεώρησης, που εσείς είπατε ότι έχετε μέχρι το δωδέκατο μήνα του 2005, πρέπει να δούμε ποιες είναι αυτές οι μεταβολές. Γιατί αν δεν διαμορφώσουμε το κατάλληλο κλίμα που πρέπει να διαμορφωθεί με την οποιαδήποτε διαδικασία, τότε ενδεχομένως και κάποια άλλα να μην μπορούν να υλοποιηθούν. Είναι γνωστές οι αντιδράσεις, κύριε Υπουργέ, είναι γνωστές οι επιπτώσεις που υπήρξαν σε υπαλλήλους της περιφέρειας, οι αντιδράσεις των κατοίκων κ.ο.κ.
      Άρα, λοιπόν, μην προσπαθείτε να ρίξετε σε μας πράγματα που τα έχετε υποδαυλίσει στο παρελθόν ως χώρος και που, εν πάση περιπτώσει, γι’ αυτά εμείς δεν έχουμε καμία ευθύνη. Εμείς σας επισημαίνουμε ότι, εφόσον αυτή τη στιγμή έχετε την ευθύνη, πρέπει να δείτε τις πτυχές που βάζουν οι κάτοικοι, γιατί το οποιοδήποτε έργο για να προχωρήσει, απαιτεί -κατά κάποιο τρόπο- και μία στοιχειώδη συναίνεση. Και αυτήν τη συναίνεση θα πρέπει να την εξασφαλίσετε για να μπορούν να υλοποιηθούν τα έργα.
      Όμως σημασία έχει ότι εδώ προσπαθείτε να επωφεληθείτε και τονίζετε κάθε φορά ό,τι έχει γίνει μέχρι σήμερα σε σχέση με αυτό το πραγματικά πολύ κρίσιμο θέμα και αναφέρεσθε σε ενέργειες που έχουν γίνει στο παρελθόν. Δεν αναφέρετε καμία δική σας συγκεκριμένη ενέργεια στους εννιά μήνες, που είσθε Κυβέρνηση, σε σχέση με την υλοποίηση των έργων.
      Εμείς θέλουμε να επισημάνουμε πως ό,τι τελικά αποφασισθεί, πρέπει να αποφασισθεί μέσα από τα αρμόδια όργανα, αφού ο Γενικός Γραμματέας της Περιφέρειας άφησε την αίσθηση ότι θα συγκαλέσει ξανά το Περιφερειακό Συμβούλιο για να δει ξανά το θέμα. Δεν το είπαμε εμείς. Δεν κάναμε εμείς τις δηλώσεις στις εφημερίδες.
      Άρα, λοιπόν, ό,τι είναι να γίνει, πρέπει να γίνει το συντομότερο δυνατόν και ό,τι έχει αποφασισθεί, πρέπει να υλοποιηθεί όσο γίνεται γρηγορότερα, διότι αυτό επιβάλλει η εξέλιξη των πραγμάτων, αυτό επιβάλλουν οι ανάγκες και κυρίως αυτό επιβάλλει η στάση και η θέση της χώρας μας, προκειμένου ούτε τα πρόστιμα να μπουν, αλλά και να μην εκτεθούμε διεθνώς.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Η κ. Ευαγγελία Σχοιναράκη-Ηλιάκη έχει το λόγο για να δευτερολογήσει.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε.
      Κύριε Υπουργέ, κυρία και κύριοι συνάδελφοι, ο στόχος της επερώτησής μας 
-το είπα από την αρχή- δεν ήταν αντιπολιτευτικός, αλλά η ενεργοποίηση της Κυβέρνησης για την υλοποίηση ενός ώριμου έργου, όπως ο ίδιος ο Υπουργός παραδέχθηκε, τώρα μάλιστα που στην πόρτα μας, πέρα από τα σκουπίδια, βρίσκεται και η απειλή του προστίμου. Και γι’ αυτόν ακριβώς το λόγο η υλοποίηση αυτού του περιφερειακού σχεδιασμού, του δις επικυρωμένου, πρέπει να αποτελεί πρώτη προτεραιότητα.
      Και προφανώς η δήλωση του Γενικού Γραμματέα της Περιφέρειας Κρήτης, που αποτελεί την έκφραση της κάθε κυβέρνησης σε κάθε περιφέρεια, ότι δεν γνωρίζει, δηλαδή, ποιος είναι ο σχεδιασμός -αν θα υλοποιηθεί ή δεν ξέρω τι άλλο- να είναι στα πλαίσια μιας προσπάθειας των περιφερειακών κυβερνητικών στελεχών να αποδομήσουν κάθε θετικό έργο που υπάρχει μέχρι σήμερα, προκειμένου στη συνέχεια η όποια θετική υλοποίηση -γιατί συμβαίνει αυτό και σε άλλα ζητήματα, όπως στο χώρο της υγείας- και η όποια θετική πορεία να φαίνεται ως έργο της σημερινής Κυβέρνησης.
      Κύριε Υπουργέ, νομίζω ότι τα προβλήματα δεν έχουν χρώμα. Θέλουν απάντηση. Ή, αν  θέλετε, επειδή η πολιτεία έχει συνέχεια, επιβάλλεται να συνεχίζει να δρομολογεί λύσεις που δίνουν απαντήσεις στο πρόβλημα, ανεξάρτητα ποιος έχει κάνει το σχεδιασμό. Χαίρομαι που εσείς τοποθετηθήκατε, όπως τοποθετηθήκατε και αναδείξατε το πλέον ώριμο της πρότασης του Περιφερειακού Συμβουλίου, μετά την πρόταση του ΕΣΔΑ Κρήτης, σε ό,τι αφορά τον περιφερειακό σχεδιασμό για τη διαχείριση των στερεών αποβλήτων της Κρήτης.
      Το θέμα του προστίμου είναι μια πραγματικότητα. Τα πεντακόσιες χιλιάδες (500.000) ευρώ που δόθηκαν, είναι μία παρωνυχίδα στα τέσσερα εκατομμύρια (4.000.000) ευρώ που χρειάζονται, κύριε Υπουργέ. Είναι, όμως, ένα πρώτο βήμα και σε καμία περίπτωση δεν θέλω να το παραγνωρίσω. Επιβάλλεται, όμως, να δείτε τη συνολική απάντηση, γιατί δέκα μόλις μήνες έχουμε περιθώριο να απαντήσουμε πειστικά προς την Ευρωπαϊκή Ένωση. Και η Ευρωπαϊκή Ένωση -το γνωρίζετε πολύ καλά εσείς, το ζείτε τώρα- δεν καλύπτεται με επιφανειακές λύσεις.
      Το άλλο θέμα που ήθελα να αναφέρω, είναι αυτό που είπατε, ότι είναι θέμα του ΕΣΔΑΚ το ένα, είναι θέμα του ΕΣΔΑΚ το άλλο, είναι θέμα του ΕΣΔΑΚ το τρίτο. Δεν νομίζω ότι πρέπει να ρίξουμε όλα τα βάρη στον Ενιαίο Σύνδεσμο Διαχείρισης Απορριμμάτων Κρήτης, κύριε Υπουργέ. 
      Σαφώς αποτελεί το θεσμοθετημένο φορέα -επικυρωμένο αυτό από το προηγούμενο Περιφερειακό Συμβούλιο- για τη λύση αυτών των προβλημάτων, αλλά αν δεν υπάρξει κυβερνητική πολιτική βούληση και στήριξη πάνω σ’ αυτό το θέμα, σαφώς ο Ενιαίος Σύνδεσμος Διαχείρισης Απορριμμάτων από μόνος του δεν μπορεί να κάνει το παραμικρό. Είναι ώριμος, είπατε, ο μόνος ώριμος σε όλη τη χώρα, σχεδιασμός. Δώστε λοιπόν λύση, όχι ευχολόγια -γιατί αυτά είναι χωρίς αντίκρισμα- και βεβαίως χρονοδιάγραμμα.
      Εκείνο που ήθελα να πω, είναι ότι θα είμαστε όλοι εδώ να στηρίξουμε σαφώς κάθε θετικό βήμα. Θέλουμε όμως, στα πλαίσια του θεσμικού μας ρόλου, να έχουμε βήμα-βήμα ενημέρωση για την υλοποίηση. Δεν έχουμε χρόνο, κύριε Υπουργέ. Χρήματα χρειάζονται και πολιτική βούληση, για να γίνει πράξη αυτός ο περιφερειακός σχεδιασμός.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Καλογιάννης έχει το λόγο για να δευτερολογήσει.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε και ευχαριστώ και τους συναδέλφους για το διάλογο που κάνουμε. 
      Κατ’ αρχήν ως προς το θέμα της διαχείρισης των στερεών απορριμμάτων, εφόσον έχουν γίνει θετικά βήματα -και έχουν γίνει θετικά βήματα από την προηγούμενη κυβέρνηση, τα ανέφερα εξάλλου στην πρωτομιλία μου, γιατί είμαι από εκείνους τους ανθρώπους που τα αναγνωρίζουν και τα λένε- και αναφερόμενος στο γεγονός ότι η Κρήτη είναι ώριμη ως Περιφέρεια στο θέμα της διαχείρισης των απορριμμάτων, επιτρέψτε μου να πω ότι στις υπόλοιπες Περιφέρειες της χώρας έχουμε μείνει εξαιρετικά πίσω.
      Να αναφερθώ στην Ήπειρο και να πω ότι έχει εγκριθεί ο περιφερειακός σχεδιασμός και ότι τώρα προσπαθούμε να προχωρήσουμε τον πρώτο χώρο υγειονομικής ταφής απορριμμάτων, όταν οι υπόλοιπες χώρες, όπως πολύ σωστά ανέφερε και ο κ. Λεβέντης και ο κ. Πάγκαλος, τόσο στην Ευρωπαϊκή Ένωση όσο και διεθνώς, έχουν ξεπεράσει αυτά τα προβλήματα εδώ και δεκαετίες και εφαρμόζουν μεθόδους, στις οποίες και εμείς οφείλουμε να προσχωρήσουμε.
      Συνεπώς στο ερώτημα αν έγιναν θετικά βήματα από την προηγούμενη κυβέρνηση για την Κρήτη, απαντώ «ναι» και το αναγνωρίζω. Όμως θα πρέπει να έρθουμε και στο σημείο των καταγγελιών της Ευρωπαϊκής Ένωσης, που βαρύνουν αποκλειστικά, όχι μόνο για την Κρήτη, αλλά και για ολόκληρη τη χώρα, τις προηγούμενες κυβερνήσεις. 
      Επιτρέψτε μου να κάνω μια σύντομη αναφορά στα συγκεκριμένα θέματα, τα οποία άλλωστε ετέθησαν και από τους συναδέλφους. Ουσιαστικά εκκρεμούν τρεις υποθέσεις. Ο χώρος στους Πέρα Γαληνούς Νομού Ηρακλείου, ο ΧΥΤΑ στη θέση Αθάνατοι, Νομού Ρεθύμνου και βεβαίως το Μεσομούρι του Νομού Χανίων.
      Για το πρώτο θέμα, «Διάθεση απορριμμάτων στους Πέρα Γαληνούς», η πρώτη επιστολή της Ευρωπαϊκής Επιτροπής προς τις ελληνικές αρχές έγινε στις 23 Φεβρουαρίου του 2000. Σήμερα υπάρχει προσφυγή στο Δικαστήριο των Ευρωπαϊκών Κοινοτήτων. Είμαστε εν αναμονή της έκδοσης της πρώτης καταδικαστικής απόφασης. Σας αναφέρω δύο-τρία πιο αναλυτικά σημεία για το συγκεκριμένο θέμα, επειδή ασφαλώς πιστεύουμε ότι είναι σοβαρό.
      Η Ευρωπαϊκή Επιτροπή κατέθεσε προσφυγή στο Δικαστήριο των Ευρωπαϊκών Κοινοτήτων το Νοέμβριο του 2002 για τον τρόπο διαχείρισης των στερεών αποβλήτων στο χώρο διάθεσης απορριμμάτων στους Πέρα Γαληνούς. Για το συγκεκριμένο χώρο είχε δοθεί προέγκριση χωροθέτησης από τη Νομαρχιακή Αυτοδιοίκηση Ηρακλείου από το Μάρτιο του 1995, η οποία, όμως, ακυρώθηκε το 1998 με σχετική απόφαση του Πολυμελούς Πρωτοδικείου Ηρακλείου. 
      Ο χώρος στους Πέρα Γαληνούς δεν είναι περιβαλλοντικά αδειοδοτημένος και τα μέτρα που έχουν ληφθεί για την ελεγχόμενη και ασφαλή λειτουργία του χώρου κρίνονται από την Ευρωπαϊκή Επιτροπή ως ανεπαρκή. Είναι η υπόθεση C. 420/2002.
      Σύμφωνα με πρόσφατη απόφαση της επιτροπής, ουσιαστικά πιστοποιείται ότι η χώρα μας είναι παραβάτης. Καλούμαστε να συμμορφωθούμε εντός συγκεκριμένου χρονικού διαστήματος -που είναι ένας χρόνος από σήμερα- και πρέπει να έχουμε λάβει όλα τα κατάλληλα μέτρα συμμόρφωσης, για να αποσυρθεί η υπόθεση από την Ευρωπαϊκή Επιτροπή και να μην καταβάλει πρόστιμο η χώρα μας.
      Το δεύτερο θέμα είναι ο ΧΥΤΑ στη θέση Μαρουλά Νομού Ρεθύμνου. Η αποστολή της πρώτης επιστολής της Ευρωπαϊκής Επιτροπής προς τις ελληνικές αρχές έγινε στις 26 Φεβρουαρίου 2002. Σήμερα βρισκόμαστε στο στάδιο της αιτιολογημένης γνώμης. Η Ευρωπαϊκή Επιτροπή απέστειλε την αιτιολογημένη γνώμη, διαπιστώνοντας παράβαση της κοινοτικής περιβαλλοντικής νομοθεσίας για τη διαχείριση των στερεών αποβλήτων σε συνδυασμό με την προστασία της φύσης και τη ρύπανση των υπογείων υδάτων.
      Ο χώρος του ΧΥΤΑ στη θέση Αθάνατοι του Νομού Ρεθύμνου έχει λάβει προέγκριση χωροθέτησης τον Ιούλιο του 1992 και έχει εγκεκριμένους περιβαλλοντικούς όρους από τον Αύγουστο του 1993.
     Έχει εκδοθεί στις 28.7.2003 κοινή υπουργική απόφαση για τους περιβαλλοντικούς όρους αποκατάστασης και επέκτασης του υφιστάμενου χώρου. Όταν τεθεί σε λειτουργία το προβλεπόμενο από τον περιφερειακό σχεδιασμό εργοστάσιο, στη θέση Αγία Βαρβάρα του Νομού Ηρακλείου θα σταματήσει η λειτουργία στη θέση Αθάνατοι και θα ξεκινήσει η διαδικασία αποκατάστασής του.
     Πρέπει εδώ να αναφέρω ότι ο ΧΥΤΑ αυτός βρίσκεται μέσα στο προτεινόμενο δίκτυο «ΦΥΣΗ 2000» στη θέση Πρασιανό Φαράγγι και έχει κωδικό GR433000. Είναι ένα πρόσθετο θέμα που τίθεται για το συγκεκριμένο χώρο.
     Σε ό,τι αφορά τον τρίτο χώρο, το Μεσομούρι Νομού Χανίων, η πρώτη επιστολή από την Ευρωπαϊκή Επιτροπή προς τις αρμόδιες ελληνικές αρχές ήρθε στις 19 Ιουνίου 2002. Σήμερα είμαστε στο στάδιο της προειδοποιητικής επιστολής. Για το έργο θέλω να αναφέρω ότι το ΥΠΕΧΩΔΕ αδειοδότησε και χρηματοδότησε την κατασκευή της μονάδας συμπίεσης, δεματοποίησης και προσωρινής αποθήκευσης στο Μεσομούρι, η οποία ετέθη σε λειτουργία στις 26 Φεβρουαρίου 2001. Η ενέργεια αυτή αποτέλεσε μια από τις προϋποθέσεις, προκειμένου να σταματήσει η καταβολή του χρηματικού προστίμου για τον Κουρουπητό. Αναφέρθηκε εκτενώς ο κ. Σκουλάκης σ’ αυτό.
     Όλα τα συμφωνηθέντα σχετικά με τη λειτουργία της εν λόγω μονάδας εφαρμόστηκαν με εξαίρεση την παύση λειτουργίας του Μεσομουρίου, που λειτουργούσε ως χώρος προσωρινής αποθήκευσης. Η λειτουργία της μονάδας στο Μεσομούρι, όπως είναι γνωστό, διακόπηκε τον Ιανουάριο του 2003 και το σύνολο των αποβλήτων της περιοχής Χανίων έκτοτε αποτίθεται στο ΧΥΤΑ στη θέση Κορακιά.
     Η Νομαρχιακή Αυτοδιοίκηση Χανίων κατάρτισε σχέδιο  για τη διευθέτηση του χώρου, που έχει εγκριθεί από την αντίστοιχη Διεύθυνση της Περιφέρειας Κρήτης, τη Διεύθυνση ΠΕΧΩ. Το έργο έχει ενταχθεί για χρηματοδότηση στο ΕΠ ΠΕΡ με την υπ’ αριθμ. 166264/17.6.03 απόφαση του τότε γενικού γραμματέα του ΥΠΕΧΩΔΕ. Το Μάρτιο του 2004 εκδόθηκε απόφαση αποκατάστασης του χώρου και της ευρύτερης περιοχής στη θέση Μεσομούρι του Δήμου Ακρωτηρίου. 
     Είναι ένα από τα θέματα που απασχολούν σοβαρά το ΥΠΕΧΩΔΕ και ένα από τα θέματα που συζητάμε ακόμη και σήμερα, όπως σας είπα στη συνεδρίαση της Επιτροπής Παρακολούθησης του επιχειρησιακού προγράμματος «ΠΕΡΙΒΑΛΛΟΝ», με τους κοινοτικούς.
     Θέλω να πω, ολοκληρώνοντας, ότι ως ΥΠΕΧΩΔΕ στηρίζουμε τους σχεδιασμούς που έχουν γίνει μέχρι σήμερα και τα έργα τα οποία έχουν ενταχθεί είτε στο Ταμείο Συνοχής είτε στα περιφερειακά και τομεακά προγράμματα του Γ΄ Κοινοτικού Πλαισίου Στήριξης.
     Θέλω να επαναλάβω για μια φορά ακόμη ότι έργα εγκεκριμένα από τον περιφερειακό σχεδιασμό της Κρήτης, τα οποία είναι ήδη στο Ταμείο Συνοχής, θεωρώ εξαιρετικά ριψοκίνδυνο να τα τροποποιήσουμε, διότι αν κάποιος προτείνει αλλαγή στο συγκεκριμένο σχεδιασμό, θα πρέπει ασφαλώς να προτείνει και τη χρηματοδότηση των συγκεκριμένων έργων, δεδομένου ότι είναι απολύτως βέβαιο ότι αν υπάρξει τροποποίηση, δεν θα προλάβουμε τις προθεσμίες τις οποίες θέτει το Ταμείο Συνοχής.
     Θέλω επίσης, να πω ότι στο ΥΠΕΧΩΔΕ, για να μπορέσουμε να δώσουμε λύση στον τεράστιο αριθμό των χώρων ανεξέλεγκτης διάθεσης απορριμμάτων, εκπονήσαμε πρότυπες τεχνικές προδιαγραφές, οι οποίες βρίσκονται εδώ και ένα μήνα περίπου στις Περιφέρειες όλης της χώρας, με τελικούς αποδέκτες τους ΟΤΑ της Χώρας, ούτως ώστε με ομοιόμορφο τρόπο και εντός εύλογου χρονικού διαστήματος -το εύλογο χρονικό διάστημα είναι ένα εξάμηνο, ένα επτάμηνο από σήμερα- όλοι οι χώροι αυτοί να έχουν πάρει άδεια περιβαλλοντικής αποκατάστασης.
     Τέλος θα ήθελα να πω ότι στην αναθεώρηση του ΕΠ ΠΕΡ έχουμε προβλέψει να διαθέσουμε τους απαιτούμενους πόρους για την αντιμετώπιση των επειγουσών περιπτώσεων που αφορούν τη συμμόρφωση της χώρας σε παραβιάσεις της περιβαλλοντικής και κοινοτικής νομοθεσίας στα θέματα των αποβλήτων, τόσο των στερεών όσο και των υγρών.
      Αναφέρομαι, δηλαδή, κυρίως σε υποθέσεις, οι οποίες έχουν ανοίξει τα προηγούμενα χρόνια. Οι χώροι δυστυχώς δεν έχουν λειτουργήσει, οι μονάδες βιολογικού καθαρισμού είναι μη λειτουργικές σήμερα. Έγινε αυτή η πρόβλεψη και στα επόμενα χρόνια θα χρηματοδοτηθούν από το ΕΠ ΠΕΡ, για να μπορέσουμε να κλείσουμε και αυτές τις εκκρεμότητες.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε, θα θέλατε να δευτερολογήσετε; 
      ΘΕΟΔΩΡΟΣ ΠΑΓΚΑΛΟΣ: Όχι, κύριε Πρόεδρε. 
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, θα μπορούσα εγώ να δευτερολογήσω;
      ΠΡΟΕΔΡΕΥΩΝ (Γεώργιος Σούρλας): Κύριε Κοινοβουλευτικέ Εκπρόσωπε, ο Κανονισμός δεν προβλέπει δευτερολογία για εσάς. Ας το σεβαστούμε. 
      Το Προεδρείο εκφράζει την ικανοποίησή του για το επίπεδο στο οποίο διεξήχθη ο διάλογος, βέβαια με τη συμβολή όλων όσοι συμμετείχαν στη συζήτηση. 
      Ο Βουλευτής κ. Βασίλειος Πάππας ζητεί άδεια ολιγοήμερης απουσίας στο εξωτερικό.
      Η Βουλή εγκρίνει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια. 
      Κυρίες και κύριοι συνάδελφοι, θα ήθελα να σας ανακοινώσω ότι οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και Δημοσίων Έργων, Αγροτικής Ανάπτυξης και Τροφίμων, Μεταφορών και 	Επικοινωνιών, Τουριστικής Ανάπτυξης, Εμπορικής Ναυτιλίας, Απασχόλησης και Κοινωνικής Προστασίας και η Αναπληρωτής Υπουργός Πολιτισμού κατέθεσαν σχέδιο νόμου: «Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση και άλλες διατάξεις». 
      Παραπέμπεται στην αρμόδια Διαρκή Επιτροπή. 
      Κυρίες και κύριοι συνάδελφοι, κηρύσσεται περαιωμένη η συζήτηση της υπ’ αριθμόν 30/8-11-2004 επερώτησης Βουλευτών του ΠΑΣΟΚ προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τη διαχείριση στερεών αποβλήτων στην Περιφέρεια Κρήτης. 
      Κυρίες και κύριοι συνάδελφοι, στο σημείο αυτό δέχεσθε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 13.10΄ λύεται η συνεδρίαση για την προσεχή Δευτέρα 29 Νοεμβρίου 2004 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 24/14/1-11-2004 επερώτησης Βουλευτών του ΠΑΣΟΚ προς τον Υπουργό Εμπορικής Ναυτιλίας, σχετικώς με τη θέση της Ελλάδας στην Απόφαση –πλαίσιο του Συμβουλίου της Ευρωπαϊκής Ένωσης για την ενίσχυση της ποινικής νομοθεσίας σχετικά με την καταστολή της ρύπανσης από τα πλοία, σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                                           ΟΙ ΓΡΑΜΜΑΤΕΙΣ



19

Συνεδρίαση 26-11-2004


