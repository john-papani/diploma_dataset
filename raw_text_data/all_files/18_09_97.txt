Σελίδα 1249 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ

ΘΕΡΟΥΣ 1997

ΣΥΝΕΔΡΙΑΣΗ Μ'

Πέμπτη 18 Σεπτεμβρίου 1997

Αθήνα, σήμερα στις 18 Σεπτεμβρίου 1997, ημέρα Πέμπτη και ώρα 10.14' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ' σύνθεση), για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.

Εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης "Τροποποίηση και συμπλήρωση διατάξεων του ν. 2190/1994 και άλλες διατάξεις".

Θα συζητήσουμε τα υπόλοιπα άρθρα σε ενότητες από το άρθρο 4 έως 7 και 16 έως 24. Κατόπιν θα μπούμε στις τροπολογίες των Βουλευτών, αυτές που ο κύριος Υπουργός δέχεται να συζητηθούν -όπως συμφωνήσαμε χθες- και θα ψηφίσουμε το ακροτελεύτιο άρθρο. Η ψήφιση του νομοσχεδίου στο σύνολο θα αναβληθεί για άλλη συνεδρίαση.

Κύριε Υπουργέ, θέλετε επί των άρθρων 4 έως 7 να κάνετε κάποιες φραστικές διορθώσεις;

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οχι, αλλά θέλω να κάνω πιο πολύ, ως συνέχεια της χθεσινής συνεδρίασης, σύντομες ανακοινώσεις και θα διανεμηθούν στο Σώμα όπως ζήτησαν πάρα πολλοί συνάδελφοι.

Η πρώτη ανακοίνωση είναι ο αναλυτικός κατάλογος των εξαιρέσεων. Δηλαδή, επειδή είχαμε διατυπώσει στο νόμο ότι από την εφαρμογή του 2190 ψηφίστηκαν κάποιοι νόμοι που εξαιρούσαν διάφορες υπηρεσίες από τον 2190 και ζήτησαν πολλοί συνάδελφοι να πουμε τι αφορούν αυτοί οι νόμοι, θα διανεμηθεί ένα αναλυτικό κείμενο.

Δεύτερον, γίνεται δεκτή η πρόταση του κ. Παυλόπουλου ότι για τις Τράπεζες που εισέρχονται για πρώτη φορά στο σύστημα, οι προσλήψεις ισχύουν από την ημέρα της κατάθεσης του νομοσχεδίου και της ψήφισής του. Και όλοι οι τυχόν εργαζόμενοι που έχουν προσληφθεί καταγγέλουν τις συμβάσεις.

Τρίτον, όλες οι τροπολογίες -τις μελετήσαμε- των συναδέλφων θα διανεμηθούν και αυτές ως αναδιατυπώσεις και θέλουμε να το δώσουμε αυτό σαν μία ένδειξη ίσης μεταχείρησης, γιατί πάντα υπήρχε αυτό το παράπονο των Βουλευτών με την κυβερνητική πλευρά.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Υπουργέ, και παρακαλώ να κατατεθούν στα Πρακτικά και να μπουν σελίδες οι εξαιρέσεις από το σύστημα των προσλήψεων, όπως αυτές τις κατέθεσε ο κύριος Υπουργός για να υπάρχουν και επίσης οι αναδιατυπώσεις των άρθρων βάσει της χθεσινής συζήτησης.

(Στο σημείο αυτό ο Υφυπουργός Εσωτερικών, Δημοσίας Διοίκησης και Αποκέντρωσης, κ. Σταύρος Μπένος, καταθέτει στα Πρακτικά τις σχετικές εξαιρέσεις από το σύστημα προσλήψεων και τις αναδιατυπώσεις των άρθρων, οι οποίες έχουν ως εξής:

"ΕΞΑΙΡΕΣΕΙΣ ΑΠΟ ΤΟ ΣΥΣΤΗΜΑ ΠΡΟΣΛΗΨΕΩΝ

(με νόμους μετά τον ν. 2190/1994)

1. ν.2247/1994 άρθρο 1 παρ. 19

Εξαιρεί το εργατοτεχνικό προσωπικό δακοκτονίας του Υπουργείου Γεωργίας, εφόσον η απασχόληση δεν υπερβαίνει τα 60 ημερομίσθια κατ' έτος.

2. ν. 2335/1995 άρθρο 17 παρ. 4

Εξαιρεί το προσωπικό του Οργανισμού κατά των Ναρκωτικών (Ο.ΚΑ.ΝΑ.), του Κέντρου Ελέγχου Ειδικών Λοιμώξεων (Κ.Ε.Ε.Λ.) και το προσωπικό των Ψυχιατρικών Νοσοκομείων Αττικής και Θεσσαλονίκης, που απασχολείται στα προγράμματα απεξάρτησης από ναρκωτικά.

3. ν. 2336/1995 άρθρο 3 παρ. 2

Εξαιρεί το εκπαιδευτικό προσωπικό του Ο.Α.Ε.Δ..

4. ν. 2434/1996 άρθρο 25 παρ. 1

Εξαιρεί το προσωπικό του Εθνικού Κέντρου Πιστοποίησης Δομών Συνεχιζόμενης Επαγγελματικής Κατάρτισης και του Πειραματικού Ινστιτούτου Επαγγελματικής Κατάρτισης Αττικής (ΠΙΕΚΑ) (του Υπουργείου Εργασίας).

5. ν. 2229/1994 άρθρο 5 παρ. 3

Εξαιρεί το προσωπικό με σύμβαση ορισμένου χρόνου των Ειδικών Υπηρεσιών Δημοσίων 'Εργων.

6. ν. 2244/1994 άρθρο 6 παρ. 6 και 7

Εξαιρείται το ανειδίκευτο προσωπικό (εργάτες) που χρησιμοποιεί η ΔΕΗ και ο ΟΤΕ για επισκευή και συντήρηση δικτύων ή εγκαταστάσεων για απασχόληση μέχρι 60 ημερομίσθια κατ' έτος. Εξαιρεί το διορισμό ενός μέλους της οικογένειας θανόντος συνεπεία εργατικού ατυχήματος.

7. ν. 2266/1994 άρθρο 14 παρ. 13

Εξαιρεί το διορισμό ενός μέλους οικογένειας υπαλλήλου του δημοσίου τομέα που απεβίωσε κατά την εκτέλεση υπηρεσίας και εξαιτίας αυτής.

8. ν. 2408/1996 άρθρο 5 παρ. 7 και

Σελίδα 1250 

 

ν. 2479/1997 άρθρο 3 παρ. 15β

Εξαιρεί το προσωπικό που προσλαμβάνει η Α.Ε. ΘΕΜΙΣ ΚΑΤΑΣΚΕΥΑΣΤΙΚΗ (Υπουργείου Δικαιοσύνης).

ΥΠΟΥΡΓΕΙΟ ΕΣΩΤΕΡΙΚΩΝ, ΔΗΜΟΣΙΑΣ ΔΙΟΙΚΗΣΗΣ

ΚΑΙ ΑΠΟΚΕΝΤΡΩΣΗΣ

ΓΕΝΙΚΗ ΓΡΑΜΜΑΤΕΙΑ ΔΗΜΟΣΙΑΣ ΔΙΟΙΚΗΣΗΣ 

Αθήνα, 18 Σεπτεμβρίου 1997

ΑΝΑΔΙΑΤΥΠΩΣΗ ΔΙΑΤΑΞΕΩΝ

ΒΑΣΕΙ ΤΗΣ ΧΘΕΣΙΝΗΣ ΣΥΖΗΤΗΣΗΣ ΣΤΗ ΒΟΥΛΗ

ΚΑΙ ΤΩΝ ΤΡΟΠΟΛΟΓΙΩΝ ΜΕ ΓΕΝΙΚΟ ΚΑΙ ΕΙΔΙΚΟ ΑΡΙΘΜΟ

908/97, 811/75 και 937/123

1. Στην παρ. 8 του άρθρου 5 του νομοσχεδίου (με την οποία προστίθεται παρ. 18 στο άρθρο 21 του ν. 2190/1994), όπως αναδιατυπώθηκε με το από 16 Σεπτεμβρίου κείμενο "ΑΝΑΔΙΑΤΥΠΩΣΗ ΔΙΑΤΑΞΕΩΝ" και κατατέθηκε την ίδια ημέρα στη Βουλή, και ειδικότερα:

α) στο δεύτερο εδάφιο αυτής διαγράφονται οι λέξεις "και μόνο για την πρόσληψη εργατών" και

β) στο τρίτο εδάφιο αυτής διαγράφεται η λέξη "εργατικού".

2. Στο άρθρο 17 του νομοσχεδίου προστίθενται παράγραφοι 9, 10 και 11 που έχουν ως εξής:

"9. Ο χρόνος υπηρεσίας των επαναπροσλαμβανομένων σύμφωνα με τις διατάξεις του άρθρου 25 του ν. 2190/1994, καθώς και των προσλαμβανομένων σε ασφαλιστικά ταμεία σύμφωνα με τις διατάξεις του άρθρου 14 παρ. 25 του ν. 2266/1994, που έχουν διανύσει στους φορείς από τους οποίους είχαν απολυθεί και ο εκτός υπηρεσίας χρόνος των προσλαμβανομένων σε ασφαλιστικά ταμεία βάσει της ανωτέρω διάταξης, αποτελεί χρόνο πραγματικής υπηρεσίας για κάθε συνέπεια από της επαναπρόσληψης ή πρόσληψής τους.

10. Στο άρθρο 13 παρ. 23 εδάφιο β' του ν. 2307/1995 μετά τις λέξεις "υπάλληλοι Ν.Π.Δ.Δ." προστίθενται από τότε που ίσχυσε οι λέξεις "και Ν.Π.Ι.Δ.".

11. Στο τέλος της παρ. 13 του άρθρου 25 του ν. 2190/1994 προστίθεται το ακόλουθο εδάφιο:

"Επαναπροσλαμβανόμενοι οι τελευταίοι, αν η θέση τους είναι κατειλημμένη, εντάσσονται σε κενή ή προσωποπαγή θέση της Δικαστικής Υπηρεσίας του νομικού προσώπου με σχέση έμμισθης εντολής, εφόσον κατά το χρόνο της απόλυσής τους είχαν συμπληρώσει τουλάχιστον πενταετή θητεία ως μέλη Νομικών Συμβουλίων στον ίδιο φορέα, εφαρμοζομένων και γι' αυτούς των διατάξεων των παρ. 6 και 7 του παρόντος άρθρου, χωρίς δικαίωμα καταβολής αναδρομικών αποδοχών ή αποζημίωσης μέχρι την ένταξή τους".

3. Στο άρθρο 23 του νομοσχεδίου προστίθεται παράγραφος 5 που έχει ως εξής:

"5. Οι συμβάσεις εργασίας προσωπικού υπαγόμενων στις ρυθμίσεις του παρόντος νόμου που προσλήφθηκε από Τράπεζες που υπάγονται το πρώτον στο σύστημα προσλήψεων του ν. 2190/1994, εφόσον έγιναν από την κατάθεση του νομοσχεδίου στη Βουλή έως και τη δημοσίευση του παρόντος, καταγγέλλονται υποχρεωτικώς βάσει των διατάξεων της εργατικής νομοθεσίας".

Ο ΥΦΥΠΟΥΡΓΟΣ ΕΣΩΤΕΡΙΚΩΝ, 

ΔΗΜΟΣΙΑΣ ΔΙΟΙΚΗΣΗΣ ΚΑΙ ΑΠΟΚΕΝΤΡΩΣΗΣ

ΣΤΑΥΡΟΣ ΜΠΕΝΟΣ"

ΠΡΟΕΔΡΕΥΩΝ (Παναγιώτης Σγουρίδης): Μετά τις ερμηνευτικές δηλώσεις του κυρίου Υπουργού, ο κ. Λάλος, εισηγητής της Πλειοψηφίας, έχει το λόγο επί των άρθρων 4 έως 7.

ΚΑΝΕΛΛΟΣ ΛΑΛΟΣ: Κύριοι συνάδελφοι, κύριε Πρόεδρε, ουσιαστικά με το τέταρτο άρθρο αντικαθίσταται στο σύνολό του το άρθρο 19, του ν. 2190.

Το άρθρο 19 συγκεκριμένα, προέβλεπε την πλήρωση θέσεων ειδικού επιστημονικού προσωπικού και υπαλλήλων επί θητεία. Ο λόγος που οδήγησε στην αλλαγή αυτή είναι ότι το εν λόγω προσωπικό προσλαμβανόταν για συγκεκριμένη και εξειδικευμένη επιστημονική εργασία και συνεπώς δεν μπορούσε να προσλαμβάνεται μόνο με τα τυπικά του προσόντα, αλλά θα έπρεπε να προσμετρώνται και τα ουσιαστικά.

'Ετσι καθιερώνεται μία συγκεκριμένη διαδικασία, η οποία θα γίνεται πάντοτε βέβαια, υπό τον έλεγχο και την καθοδήγηση του Α.Σ.Ε.Π., αλλά η οποία θα εκτιμά ουσιαστικά τα προσόντα του υποψηφίου για την κάλυψη της συγκεκριμένης θέσεως. Αυτό θα γίνεται από πενταμελή επιτροπή στην οποία θα συμμετέχουν δύο μέλη του Α.Σ.Ε.Π., δύο καθηγητές των Ανωτάτων Εκπαιδευτικών Ιδρυμάτων και ένας ειδικός επιστήμονας ως εκπρόσωπος του φορέα που θα κάνει την πρόσληψη.

Η επιτροπή θα εξετάζει και τα τυπικά προσόντα, γεγονός το οποίο θα είναι βέβαια ικανή και αναγκαία συνθήκη για την πρόσληψη. Και όταν λέμε τυπικά προσόντα εννοούμε τους τίτλους σπουδών, αλλά και τα ουσιαστικά, μέσα από κάποια δημόσια συνέντευξη.

Στο πέμπτο άρθρο περιλαμβάνονται κάποιες διευκρινιστικές ρυθμίσεις. Καθορίζεται σαν ελάχιστο τυπικό προσόν το απολυτήριο δημοτικού για πρόσληψη εποχιακού προσωπικού και διευκρινίζεται ποιος θεωρείται άνεργος. 'Ανεργος θεωρείται, βέβαια, εκείνος του οποίου το ετήσιο εισόδημά του δεν είναι μεγαλύτερο από το δωδεκαπλάσιο του μηνιαίου επιδόματος ανεργίας, το οποίο δίνεται από το αρμόδιο ταμείο ανεργίας.

Με την παράγραφο 7 στο άρθρο 5 επίσης, προβλέπονται δραστικές κυρώσεις σε όλους αυτούς, οι οποίοι θα καταστρατηγούν τον 2190 και ο καταλογισμός του συνόλου των αποδοχών, που έχουν δοθεί σε παρανόμως προσληφθέντες υπαλλήλους, θα γίνεται βέβαια σε αυτούς που διέταξαν την παράνομη πρόσληψη.

Νομίζω ότι αυτή η ρύθμιση θα αποθαρρύνει σε πάρα πολύ μεγάλο βαθμό όλους αυτούς οι οποίοι έχουν τη διάθεση, τη σκέψη να καταστρατηγήσουν το νόμο.

Με το ίδιο άρθρο καθορίζεται ο τρόπος πρόσληψης προσωπικού ορισμένου χρόνου του Ο.Τ.Ε., με απασχόληση μόνο φοιτητών, ιδιαίτερα στις πόλεις των Αθηνών, Πατρών και Θεσσαλονίκης.

Επίσης, κύριε Υπουργέ, επαναφέρατε τη ρύθμιση για το ευκαιριακά απασχολούμενο προσωπικό του Ο.Π.Α.Π. και του Ο.Δ.Ι.Ε.. Η μία σας πρόταση, βέβαια, κινείται στα πλαίσια των προτάσεων και των θέσεων που εκφράστηκαν από πάρα πολλούς συναδέλφους μέσα σε αυτήν την Αίθουσα.

Εγώ διατηρώ κάποιες επιφυλάξεις κατά πόσο θα μπορέσουμε να λύσουμε το πρόβλημα. Πολύ φοβάμαι δηλαδή, ότι στην πράξη δεν θα εφαρμοσθεί ο 2190 στους συγκεκριμένους οργανισμούς, γιατί οι διοικήσεις τους θα μετατρέψουν όλες τις συμβάσεις σε τριήμερες συμβάσεις ανά εβδομάδα και συνεπώς δεν θα κάνουν καθόλου προκήρυξη. Νομίζω ότι το θέμα θα μας απασχολήσει και στο μέλλον.

Βεβαίως υπάρχει η ασφαλιστική δικλείδα που έχουμε ψηφίσει στο συγκεκριμένο νομοσχέδιο, που λέει ότι ο Υπουργός μπορεί με δική του απόφαση να καταργήσει εξαίρεση και ίσως αυτό να μας απασχολήσει στο μέλλον.

Με το έκτο άρθρο ρυθμίζονται οι συμβάσεις μίσθωσης έργων με φυσικά πρόσωπα. Η ρύθμιση γίνεται με τέτοιο τρόπο, έτσι ώστε σε καμία περίπτωση να μην υποκρύπτει εξαρτημένη εργασία. Σκοπός αυτής της ρύθμισης είναι να κλείσει και αυτό το παράθυρο, το οποίο επέτρεπε παράνομες προσλήψεις μέσα από αναθέσεις έργων, φαινόμενο πολύ συχνό που είδαμε σε πάρα πολλές περιπτώσεις και κυρίως στους Οργανισμούς Τοπικής Αυτοδιοίκησης.

Με το ίδιο άρθρο προβλέπονται και πολύ αυστηρές κυρώσεις πειθαρχικές και ποινικές, σε όλους αυτούς, οι οποίοι καταστρατηγούν τη διαδικασία των συμβάσεων.

Τέλος, με το έβδομο άρθρο ρυθμίζονται διάφορα οργανωτικά και λειτουργικά θέματα του Α.Σ.Ε.Π. Σίγουρα αυτές οι ρυθμίσεις είναι καρπός των προτάσεων μέσα από την εμπειρία που είχαν αυτά τα τρία χρόνια τα μέλη του Α.Σ.Ε.Π. για την καλύτερη λειτουργία τους, αυτό όμως που κυρίως χρειάζεται και έχει τονισθεί επανειλημμένως σε αυτή την Αίθουσα, είναι η ουσιαστική ενίσχυση του Α.Σ.Ε.Π. και όσον αφορά την υλικοτεχνική υποδομή του και όσον αφορά την ενίσχυσή του σε προσωπικό, για να μπορέσει επιτέλους να ανταποκριθεί στα καθήκοντά του, στο ρόλο που του έχουμε αναθέσει.

Σελίδα 1251 

 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κανέλλο Λάλο.

Ορίστε, κύριε Παυλόπουλε, έχετε το λόγο. Το πεντάλεπτο, όπως ξέρετε είναι με ανοχή.

ΠΡΟΚΟΠΗΣ ΠΑΥΛΟΠΟΥΛΟΣ: Εντάξει, ευχαριστώ. Δεν είναι πάρα πολλά αυτά που έχω να πω άλλωστε.

Θα ήθελα πρώτα-πρώτα να επισημάνω το γεγονός ότι ο κύριος Υπουργός αποδέχθηκε την πρόταση να θεωρηθούν μη νόμιμες εκείνες οι προσλήψεις οι οποίες έγιναν από τη στιγμή κατά την οποία κατατέθηκε το νομοσχέδιο.

Νομίζω πως πέρα από το γεγονός ότι αποτελεί μία πράξη η οποία δείχνει και τις προθέσεις του Υπουργού, είναι κάτι το οποίο θα μπορούσε να αρχίσει να εφαρμόζεται γενικότερα.

Είναι γνωστό σε αυτήν την Αίθουσα, ότι από τη μία πλευρά τα νομοσχέδια πολλές φορές αργούν να ψηφισθούν και από την άλλη πλευρά, όταν ψηφισθούν, αργούν και να δημοσιευθούν στην εφημερίδα της Κυβερνήσεως. Σε κρίσιμα νομοσχέδια, λοιπόν, πολλές φορές η διοίκηση έρχεται την τελευταία στιγμή να εκμεταλλευθεί τον κενό χρόνο, ο οποίος απομένει και να πάρει μέτρα τα οποία στην ουσία φαλκιδεύουν την ίδια την εφαρμογή των νομοσχεδίων.

Πρωτοβουλία σαν και αυτή που δέχθηκε ο Υφυπουργός κ. Μπένος νομίζω ότι πρέπει να υπάρξει και σε άλλα νομοσχέδια, τα οποία είναι παρεμφερή. Αυτό ήταν το πρώτο που ήθελα να τονίσω.

Το δεύτερο και το οποίο αφορά γενικότερα τη συζήτηση, που έγινε πάνω στο θέμα των προσλήψεων, είναι το εξής: Από την πλευρά της Νέας Δημοκρατίας εδώ και πολύ καιρό, κύριε Πρόεδρε, κυρίες και κύριοι συνάδελφοι, έχουμε επισημάνει ότι σε μείζονα θέματα, όπως είναι παραδείγματος χάρη και τα θέματα της Δημόσιας Διοίκησης, αλλά όπως είναι και τα θέματα εξωτερικής πολιτικής και τα θέματα παιδείας, η συναίνεση είναι κάτι ιδιαίτερα σημαντικό. Νομίζω ότι αυτό αποδεικνύεται και στη συγκεκριμένη περίπτωση, δηλαδή στη σημερινή συζήτηση που κάνουμε.

Θα παρατηρήσατε, κυρίες και κύριοι συνάδελφοι, κατά τη διάρκεια των συζητήσεων που έγιναν, επ' ευκαιρία αυτού του νομοσχεδίου ότι πολλές προτάσεις κατατέθησαν και πολλές από αυτές έγιναν δεκτές, με αποτέλεσμα και να βελτιωθεί το σχέδιο νόμου, αλλά και το επίπεδο της συζήτησης να παραμείνει ιδιαίτερα υψηλό. Αυτό δείχνει ότι η θέση που είχαμε ακολουθήσει ως Νέα Δημοκρατία, ότι δηλαδή η ευρύτερη συναίνεση αποτελεί προϋπόθεση για την επιλογή ορθών λύσεων, είναι σωστή.

Πιστεύω ότι αυτή η πρωτοβουλία που ανελήφθη αλλά και η διαδικασία που ακολουθήθηκε θα υιοθετηθεί και σε άλλες περιπτώσεις. Και το λέω αυτό ενόψει του σχεδίου νόμου για την παιδεία που πρόκειται να έλθει.

Ας έλθουμε τώρα στη συζήτηση επί των συγκεκριμένων άρθρων. Δύο παρατηρήσεις θέλω να κάνω. Η μία αφορά τις μισθώσεις έργου. Είναι γνωστό ότι πίσω από τις μισθώσεις έργου- κάτι που γίνεται χρόνια ολόκληρα- υποκρύπτονται συμβάσεις εργασίας. Η μίσθωση έργου, που στο χώρο του Αστικού Δικαίου έχει μία συγκεκριμένη ιδιαιτερότητα, αποτέλεσε την κερκόπορτα μέσα από την οποία καταστρατηγήθηκαν πάρα πολλές φορές διατάξεις σχετικές με τις προσλήψεις. 'Οπως έχει αυτή η διάταξη σήμερα, πιστεύω ότι ένα μέρος μόνο των κινδύνων μπορεί να αντιμετωπίσει. Το λέω γιατί το θετικό της διάταξης είναι πως απαγορεύει την οποιαδήποτε ανανέωση ή παράταση των συμβάσεων έργου. Και αυτό είναι ορθό. Από την άλλη πλευρά, πρώτον δεν ορίζεται τίποτα σχετικά με το ποιες είναι οι εγγυήσεις κάτω από τις οποίες προσλαμβάνεται κάποιος με σύμβαση έργου.

Μήπως θα έπρεπε να λέγεται ότι είναι άκυρη η σύμβαση έργου από τη στιγμή κατά την οποία προσλαμβάνεται κάποιος για να καλύψει πάγιες και διαρκείς ανάγκες, έστω και για την τριετία που διαρκεί;

Δεύτερον, θεωρώ ότι ο κεντρικός έλεγχος που γίνεται από τους δύο συναρμόδιους υπουργούς, δηλαδή το ότι υπάρχει κοινή υπουργική απόφαση, δεν είναι ιδιατέρως θετικό. Και αυτό γιατί έτσι μπορεί να δημιουργηθεί η εντύπωση πως μπαίνει αυτή η ασφαλιστική δικλείδα για λόγους κομματικού ελέγχου. Το γεγονός όμως ότι προηγείται αυτή η απόφαση δημιουργεί εύλογα ερωτηματικά με την εξής έννοια: Mήπως άραγε -και δεν το αποδίδω στο σημερινό Υπουργείο, αλλά νομοθετούμε για το μέλλον- θα μπορούσε να αποτελέσει αυτή η διάταξη τρόπο ποδηγέτησης και ελέγχου από την κεντρική εξουσία των συμβάσεων έργου; Μήπως ο Υπουργός με το να δίνει εκείνος την άδεια, για να γίνουν αυτές οι συμβάσεις ταυτόχρονα θα θέτει όρους ποιοι θα είναι οι συμβαλλόμενοι;

Το τελευταίο, κύριε Πρόεδρε, είναι το άρθρο 7. Θα επανέλθω, κύριε Υπουργέ, γιατί το άρθρο σας δίνει μία ευκαιρία να ρυθμιστεί το μισθολογικό θέμα που ετέθη και από τον κ. Ιωαννίδη και από εμένα και το οποίο αφορά τα μέλη του Α.Σ.Ε.Π. Είναι μία ευκαιρία να το δείτε όσο θα διαρκεί η συζήτηση του άρθρου για να λυθεί το ζήτημα αυτό.

Πέραν τούτου δράττομαι της ευκαιρίας για να πω ότι, αν το νομοσχέδιο για τα μέλη Δ.Ε.Π. μείνει με τη μορφή που συζητείται ενώπιον της Επιτροπής Μορφωτικών Υποθέσεων είναι βέβαιο -και, βεβαίως, δεν αφορά τον ομιλούντα που τελεί εν αναστολή των ιδιοτήτων του ως μέλος Δ.Ε.Π., αλλά αφορά τους λοιπούς- ότι θα στερηθεί η Δημόσια Διοίκηση πολύτιμων υπηρεσιών ανθρώπων οι οποίοι έχουν συγκεκριμένη εμπειρία. Με την ευκαιρία του Α.Σ.Ε.Π. νομίζω ότι μπορείτε να δώσετε την δυνατότητα και στον Υπουργό Παιδείας να αντιληφθεί δηλ. οι ρυθμίσεις που επιχειρεί να εισαγάγει θα έχουν ευρύτερες επιπτώσεις σε όλους τους χώρους της Δημόσιας Διοίκησης. Σας ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαδημόπουλος έχει το λόγο.

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, θέλω να κάνω δύο παρατηρήσεις στα άρθρα 6 και 7 για τις συμβάσεις έργου σύμφωνα με το άρθρο 681 του Αστικού Κώδικα.

Δε βλέπω το λόγο, γιατί αυτή η ρύθμιση να γίνεται έτσι όπως διαλαμβάνεται στο νομοσχέδιο. Απαιτείται κατά το νομοσχέδιο κοινή απόφαση των Υπουργών Εσωτερικών, Δημόσιας Διοίκης και Αποκέντρωσης και του κατά περίπτωση Υπουργού. Δηλαδή, κάθε φορά, αν μια περιφερειακή υπηρεσία χρειάζεται να επιτελέσει κάποιο έργο, θα ερωτά την κυβέρνηση για να εκδίδει αυτή την απόφαση; Νομίζω ότι εδώ είναι μια μεγάλη πολυτέλεια και δε χρειάζεται. Εκτός αν ο κύριος Υπουργός προβεί σε μία δήλωση -που υποπτεύομαι ότι έτσι έχει το πράγμα- που να λέει ότι αυτό γίνεται μόνο και μόνο για να ξεφύγουμε από περιπτώσεις καταστρατήγησης.Δηλαδή να υποκρύπτεται ενδεχομένως σύμβαση εργασίας και να θέλουν να τη βαπτίσουν σε σύμβαση μίσθωσης έργου και για να κλείσουμε αυτό το παράθυρο επινοήσαμε αυτήν την τακτική, δηλαδή της έκδοσης κοινής υπουργικής απόφασης. 'Αλλως, η ρύθμιση αυτή δεν βλέπω να έχει νόημα.

Στο άρθρο 7, προφανώς για να δώσουμε κάποιο γόητρο και αξία και στους καθηγητές των Τ.Ε.Ι, λέμε ότι στη σύνθεση του Α.Σ.Ε.Π. μετέχουν καθηγητές Α.Ε.Ι. και καθηγητές Τ.Ε.Ι. Είχαμε πει στην επιτροπή ότι αυτή η ρύθμιση δεν πρέπει να περάσει. Γιατί; Διότι όταν επιζητούμε να ιδρύσουμε στη χώρα μας μία ανεξάρτητη ανώτατη διοικητική αρχή, η οποία θα επιλαμβάνεται αυτών των θεμάτων του σχετικού νομοσχεδίου και θέλουμε αυτή να έχει πράγματι γόητρο και κύρος, πρέπει να απαρτίζεται και από ανώτατους δικαστικούς και από καθηγητές πανεπιστημίου και όχι από καθηγητές Τ.Ε.Ι, όταν γνωρίζουμε πολύ καλά ότι η συντριπτική πλειοψηφία των καθηγητών Τ.Ε.Ι αποτελείται από καθηγητές μέσης εκπαίδευσης και σπανίζουν αυτοί που έχουν, έστω ένα διδακτορικό δίπλωμα. Νομίζω ότι πρέπει να διαγραφεί και να μείνει το αρχικό κείμενο, γιατί δεν πρέπει να μετέχουν στη σύνθεση αυτού του ανωτάτου οργάνου και καθηγητές των Τ.Ε.Ι, γιατί έτσι υποχωρούμε και ικανοποιήσουμε μερικά φιλόδοξα αιτήματα, αλλά συγχρόνως με την τακτική μας αυτή μειώνουμε το κύρος αυτού του οργάνου.

Αυτά είχα να πω, κύριε Πρόεδρε.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Παπαδημόπουλο.

Σελίδα 1252 

 

Ο κ. Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Κύριοι συνάδελφοι, επανειλημμένα έχουμε αναφερθεί κατά τη συζήτηση του νομοσχεδίου στις διατάξεις του άρθρου 4, όπου ουσιαστικά ανοίγει η πόρτα για την κατάργηση της όποιας αξιοκρατίας και διαφάνειας υπήρχε στην πρόσληψη του ειδικού επιστημονικού προσωπικού. Kαι για να είμαστε συγκεκριμένοι, ενώ το άρθρο 19 του ν.2190 προέβλεπε την κατάταξη των υποψηφίων, με βάση τα τυπικά και ουσιαστικά τους προσόντα, γεγονός που μπορούσε να εγγυηθεί μία αντικειμενική και διαφανή διαδικασία, με το νέο άρθρο 4, πλέον, η πρόσληψη γίνεται μετά από συνεκτίμηση όλων αυτών των προσόντων -με ποια κριτήρια είναι το ερώτημα-και μετά από ατομική συνέντευξη από επιτροπή του Α.Σ.Ε.Π. Και όταν ακούμε συνέντευξη, ο καθένας καταλαβαίνει σ'αυτήν την Αίθουσα τι ακριβώς υποκρύπτεται. Εκείνο που γίνεται είναι ότι ουσιαστικά ανοίγουν οι πόρτες για τις προσλήψεις των "ημετέρων". Αυτόν το φόβο δεν το επισημαίνουμε μόνο εμείς -το επισημάναμε και στην επιτροπή και στη συζήτηση και στην ομιλία μας επί της αρχής του νομοσχεδίου- εκφράζεται και από την τριτοβάθμια συνδικαλιστική οργάνωση των εργαζομένων στο δημόσιο τομέα από την ΑΔΕΔΥ, η οποία δηλώνει ριζικά αντίθετη με την κατάργηση των αντικειμενικών κριτηρίων, τα οποία ίσχυαν μέχρι σήμερα, όσον αφορά την πρόσληψη του ειδικού επιστημονικού προσωπικού. Επιπλέον εκφράσαμε το φόβο μας, από τη συζήτηση ακόμα στην αρμόδια Επιτροπή, ότι με τη διάταξη αυτή ουσιαστικά ανοίγεται ο δρόμος για τη μετονομασία όλων των θέσεων πανεπιστημιακής εκπαίδευσης σε ειδικό επιστημονικό προσωπικό, γεγονός που θα τους εντάξει στις νέες αδιαφανείς και ρουσφετολογικες προσλήψεις.

Πραγματικά, "πριν αλέκτωρ λαλήσει τρεις", ήρθε η επιβεβαίωσή μας, η τροπολογία του Υπουργείου Οικονομικών στο νομοσχέδιο για τον Κώδικα Δικαστικών και Ποινικών Κυρώσεων στη φορολογική νομοθεσία, η οποία κυρώθηκε, η οποία ψηφίστηκε.

Τι λέει η τροπολογία αυτή για τους κλάδους ΠΕ εφοριακών; Στους κλάδους ΠΕ εφοριακών, τελωνειακών και δημοσιονομικών, συνιστώνται τετρακόσιες θέσεις, ούτε μία ούτε δύο μόνιμου προσωπικού. Η πρόσληψη του προσωπικού στις θέσεις αυτές, είναι σύμφωνα με τις διατάξεις του άρθρου 19 του ν. 2190/1994, όπως ισχύουν κάθε φορά. Αυτό αναφέρεται στη δεύτερη παράγραφο της τροπολογίας αυτής, η οποία ψηφίστηκε από την κυβερνητική Πλειοψηφία. 

Αντιλαμβάνεστε, λοιπόν, ότι με τη διάταξη αυτή του άρθρου 4 του νομοσχεδίου που συζητάμε, η οποία καθιερώνει ένα καθεστώς αδιαφάνειας, ανοίγει ο δρόμος για την τακτοποίηση των ημετέρων. 'Εχουμε μία χειροτέρευση του ν. 2190.

'Ενα δεύτερο ζήτημα υπάρχει, όσον αφορά τις διατάξεις του άρθρου 6, με τις συμβάσεις έργου. 'Εχουμε καταγγείλει επανειλημμένα ότι με τις συμβάσεις έργου, υποκρύπτεται η καταστρατήγηση των εργασιακών σχέσεων και των δικαιωμάτων των εργαζομένων, ενώ από την άλλη μεριά καθιερώνονται αδιαφανή κριτήρια. Με ποια κριτήρια θα γίνει η συγκεκριμένη ανάθεση; Αυτό είναι ένα ζήτημα.

Δεύτερον, για ποια προστασία από καταστρατήγηση του νόμου μιλάτε με τις συμβάσεις έργου, όταν είναι γνωστό ότι ακόμη και οι καθαρίστριες στο δημόσιο απασχολούνται με συμβάσεις έργου; Ο καθένας, βέβαια, καταλαβαίνει τι σημαίνουν αυτές οι διατάξεις, ορθάνοιχτες πόρτες, όσον αφορά την τακτοποίηση πάντα των ημετέρων.

Με τη διάταξη του άρθρου 7, με το Ανώτατο Συμβούλιο Επιλογής Προσωπικού και τις ρυθμίσεις οι οποίες προβλέπονται, δεν γίνεται τίποτε άλλο, παρά επιβεβαιώνεται εκείνο, που είχαμε πει από την αρχή, ότι και το ΑΣΕΠ ουσιαστικά βρίσκεται κάτω από κυβερνητικό έλεγχο.

Πριν ολοκληρώσω την τοποθέτησή μου, θα ήθελα να αναφερθώ στους εργαζόμενους στον Ιππόδρομο. Με την αναδιατύπωση της σχετικής παραγράφου, η οποία διανεμήθηκε κατά την προχθεσινή συζήτηση, αναφέρεται ότι οι διατάξεις της παραγράφου αυτής δεν ισχύουν για το προσωπικό από τα ανωτέρω που απασχολείται έως τρεις μέρες την εβδομάδα.

Εδώ θα θέλαμε να διατυπώσουμε τη θέση μας, η οποία είναι και καθαρή. 'Εχουμε άλλωστε καταθέσει και σχετική τροπολογία. Η θέση μας είναι, οι εργαζόμενοι, οι οποίοι μέχρι σήμερα απασχολούνταν, να συνεχίσουν την απασχόλησή τους, για να μετατραπεί σε αορίστου χρόνου η σχέση τους. Βεβαίως, έχουμε άλλωστε καταθέσει και τη σχετική τροπολογία, για τους νεοπροσλαμβανόμενους από εδώ και στο εξής, να ισχύουν οι διατάξεις και να ισχύουν συγκεκριμένα αντικειμενικά κριτήρια.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κύριε Υφυπουργέ, όπως τα πήγαμε καλά στη διάρκεια των συζητήσεων, πιστεύω ότι θα τα πάμε και σήμερα καλά, αφού δεχθείτε και από 'μας και από όλους τους συναδέλφους, τις προτάσεις, που θα γίνουν στα υπολειπόμενα άρθρα, που έχουμε προς συζήτηση.

Φρονώ ότι στο άρθρο 4 η αντικατάσταση, κύριε Υφυπουργέ, της διάταξης, που αφορά την πλήρωση ειδικού επιστημονικού προσωπικού, είναι αντίθετη με τη φιλοσοφία και το πνεύμα του ν. 2190 για τον εξής λόγο: Δεν καθορίζονται και δεν ιεραρχούνται τα κριτήρια επιλογής.

Αυτός ο λόγος είναι που φέρνει τη διάταξη αυτή σε αντίθεση με το πνεύμα και τη φιλοσοφία του ν.2190. Αν ψηφίσουμε τη διάταξη αυτή, θα έχει σαν αποτέλεσμα τούτο: Θέσεις, δηλαδή, εργασίας πανεπιστημιακής εκπαίδευσης διαφόρων ειδικοτήτων να μετονομάζονται σε θέσεις ειδικού επιστημονικού προσωπικού, προκειμένου να εξυπηρετηθούν πελατειακές σχέσεις. Συνεπώς κατά τούτο χωλαίνει η διάταξη αυτή του άρθρου 4. Αυτή είναι η παρατήρησή μου σ' αυτό το άρθρο.

Στο άρθρο 5, δεν έχω να κάνω καμία παρατήρηση.

Θα σταθώ στο άρθρο 6. 'Οπως διατυπώθηκε και από άλλους συναδέλφους, οι συμβάσεις μίσθωσης έργου αποτελούν συνήθη τρόπο καταστρατήγησης του συστήματος προσλήψεων των εργασιακών σχέσεων και συνεπώς αφήνουν ελεύθερο το πεδίο για ανάπτυξη πελατειακών σχέσεων. Οι προτεινόμενες ρυθμίσεις δεν είναι βέβαιο ότι θα εξαλείψουν τα κακά συμπτώματα, γι' αυτό προτείνουμε να εξετασθούν συμπληρωματικά μέτρα, όπως κάποια από αυτά είναι: Ποιοτική και ποσοτική παραλαβή του έργου από επιτροπή παραλαβής, ρήτρα υπερημερίας του αναδόχου κ.ά.

Το τελευταίο άρθρο της ενότητας αυτής, το άρθρο 7 ρυθμίζει θέματα του Α.Σ.Ε.Π. Συμφωνώ με τις προτάσεις των υπόλοιπων συναδέλφων και δεν έχω να κάνω καμία παρατήρηση.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Καρακώστα.

Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Υπουργέ, πάντα πρέπει το καλό να επαινείται. Το έλεγα και στις 'Ενοπλες Δυνάμεις, που από τα εκατό καλά ψάχναμε να βρούμε το ένα άσχημο για να το θίξουμε. 

Είναι ισοβαρείς -αν δεν είναι καλύτερο- και σαν διαπαιδαγώγηση της κοινωνίας να επαινεί κανείς, κύριε Πρόεδρε, το καλό περισσότερο από το να έχει διάθεση να καυτηριάσει το άσχημο.

Πού θέλω να καταλήξω; Χθες η Βουλή είχε ρεσιτάλ κοινοβουλευτισμού, κύριοι συνάδελφοι. Είναι από τις λίγες όμορφες στιγμές που νοιώθουμε και οι Βουλευτές ότι και το Κοινοβούλιο έχει σοβαρό νομοθετικό ρόλο, πως το Σύνταγμά μας και το πνεύμα της Κοινοβουλευτικής Δημοκρατίας επιτάσσει και η συνείδηση του δημοκρατικού ανθρώπου εμπνέει.

Χθες λοιπόν, κύριε Πρόεδρε, είχαμε ρεσιτάλ κοινοβουλευτικής λειτουργίας και θα εξηγήσω γιατί. 

Πρώτον, με διάθεση καλοπροαίρετης κριτικής ανεπτύχθη ένα πνεύμα διαλόγου, διαλεκτικής δημοκρατίας, που οδήγησε σε συνθέσεις γονιμότατες για το κύρος του νομοσχεδίου -ενός κεφαλαιώδους νομοσχεδίου- που αύριο θα είναι νόμος του κράτους. 

Δεύτερον, από την κυβερνητική πλευρά -δεν με παρακινεί 

Σελίδα 1253 

καθόλου το συναίσθημα- επέδειξε ο κύριος Υφυπουργός με τη συμπεριφορά του, τη στάση του και το συνεναιτικό του πνεύμα ότι αυτή η διαλεκτική της δημοκρατίας ανυψώνει το Κοινοβούλιο, ανυψώνει τον κοινοβουλευτισμό και συνθέτει σε καλύτερες επιλογές τη λειτουργία του Κοινοβουλίου. Είναι βασικός παράγοντας αυτός. Μακάρι να συνεχιστεί.

Αυτός είναι εκσυγχρονισμός, κύριε Υπουργέ, και όχι εκσυγχρονισμός ταμπέλας, αλλά εκσυγχρονισμός ουσίας της δημοκρατικής ζωής του τόπου που το έχει ανάγκη ο λαός, το έχει ανάγκη η πατρίδα.

Τώρα, έρχομαι στα άρθρα. 

Το άρθρο 4 καθορίζει τη διαδικασία πρόσληψης ειδικού επιστημονικού προσωπικού. Αν η συνέντευξη, κύριε Υπουργέ, είναι αντικειμενική, τότε να υπάρχει. Και βάζω το "αν", διότι έχουμε δει τόσα και τόσα πράγματα στην Ελλάδα, που και εμείς μπορούμε να είμαστε επιφυλακτικοί. Θα είναι αντικειμενικό το πόρισμα της αντίστοιχης πενταμελούς επιτροπής από τη συνέντευξη, ή θα έχουμε το περίεργο και το απαράδεκτο να έχει βαθμολογία άριστη στα ουσιαστικά προσόντα και να ανατρέπονται αυτά από την προκατειλημμένη απόφαση που περιλαμβάνονται στο πόρισμα της συνέντευξης.

Μήπως δηλαδή δεν θα χρειαζόταν καθόλου η συνέντευξη; Αναμφισβητήτως, αν λειτουργήσει αντικειμενικά ο μηχανισμός της συνέντευξης, συναποκομίζει η επιτροπή κάποια στοιχεία. Γιατί, μεταξύ μας, η ακτινοβολία του προσώπου δεν είναι μόνο το πτυχίο και δεν είναι μόνο οι γνώσεις αναμφισβητήτως. Χρειάζεται να κατοχυρωθεί η αντικειμενικότητα, η οποία μέσα στην ελληνική πραγματικότητα, κύριε Πρόεδρε, έχει πληγεί με τέτοιο τρόπο, ώστε παρά τις καλές προθέσεις και τις αποδεδειγμένες διατάξεις καλών προθέσεων, είναι ευάλωτη. Η γνώμη για την αντικειμενικότητα, εξακολουθεί να είναι προκατειλημμένη. Αυτά, σε ό,τι αφορά το ειδικό επιστημονικό προσωπικό για τη διαδικασία πρόσληψης.

Στο άρθρο 5, είχα εκφράσει επιφυλάξεις, γιατί έχω συγκεκριμένες αποδείξεις, κύριε Πρόεδρε, για τον Ο.Π.Α.Π. και τον Ο.Δ.Ι.Ε. δηλαδή μέχρι τρεις μέρες να μπορεί ο Ο.Π.Α.Π. μόνος του να προσλαμβάνει κλπ. Πρέπει να ισχύουν και εδώ. Είναι μια ενίσχυση τους άνεργους φοιτητές. Γιατί να μη γίνεται με αντικειμενικά κριτήρια; Γιατί να είναι ελεύθερος ο Ο.Π.Α.Π.; Δεν είναι ότι θα πάνε, έστω και ρουσφετολογικά, εκατό φοιτητές να φάνε λίγο ψωμάκι. Είναι ότι μένει ένα "παραθυράκι" αδικαιολόγητο για το κύρος του νόμου. Αυτό με πονάει και αυτό με ενδιαφέρει.

Σύμβαση μίσθωσης έργου. 'Ακουσα με ιδιαίτερη προσοχή τους συναδέλφους και τον κ.Παυλόπουλο που επεσήμανε και σαν ειδικός ορισμένα πράγματα σεβαστά.

Νομίζω, κύριε Παυλόπουλε, ότι η γενική ύφανση του νομοσχεδίου αποκλείει -ξέρω ότι με νομική ερμηνεία και ανάλυση διεισδύετε στα πράγματα- να είναι στα συνήθη καθήκοντα ότι πρέπει να είναι αιτιολογημένη ότι πρέπει να γίνεται με απόφαση του Υπουργού Εσωτερικών. Βάζει φραγμούς πλέον στην εκμετάλλευση που γινόταν, αν θέλετε, μέχρι τώρα. Δεν ξέρω αν μπορείτε να κάνετε και μια διασταλτικότερη κατοχύρωση, αλλά νομίζω ότι το άρθρο κατοχυρώνει πλήρως και αυτήν τη λειτουργική διαδικασία.

Θα προχωρήσω στο άρθρο 7, κύριε Υπουργέ. Το Α.Σ.Ε.Π. θα παίξει πολύ σπουδαίο ρόλο. Επειδή η σημερινή Κυβέρνηση έχει διακηρύξει και το κάνει καθημερινή πράξη, ότι επιθυμεί επιτέλους ν'αλλάξουν τα πράγματα στην πατρίδα, να κάνουμε αναδιαρθρώσεις βαθειές και τομές βαθύτερες, πρέπει να μεριμνήσουμε, ώστε το Α.Σ.Ε.Π. να είναι υπερκομματικό, αν δεν είναι. Ο πρώτος όρος για να λειτουργήσει το Α.Σ.Ε.Π., είναι ο πλουραλισμός. Η αξία, η γοητεία της δημοκρατίας, είναι ακριβώς αυτό το σημείο. Είναι η πανελλήνια έκφραση, η αντιπροσωπευτική αντικειμενικότητα. Το Α.Σ.Ε.Π., θα πρέπει να προσπαθήσουμε όλοι μας να είναι αντικειμενικό,αν δεν είναι -δεν έχω λόγους να πιστεύω ότι δεν είναι- και το λέω μόνο, αν τίθεται σαν επιφύλαξη η αντικειμενικότητα του Α.Σ.Ε.Π. Είναι ο πρώτος όρος του ν.2190. Αν το Α.Σ.Ε.Π. δεν λειτουργεί αντικειμενικά, αν το Α.Σ.Ε.Π. μπορεί να λειτουργήσει μεροληπτικά, τινάζεται στον αέρα όλο το οικοδόμημα.

Ψηφίζω και τα τέσσερα αυτά άρθρα. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ.Πεπονής έχει το λόγο.

ΑΝΑΣΤΑΣΙΟΣ ΠΕΠΟΝΗΣ: Κύριε Πρόεδρε, εκφράζω κάποιες επιφυλάξεις για την πληρότητα του άρθρου 4. Θα δημιουργήσει ίσως προβλήματα.

Κατ'αρχήν, δεν αντιλαμβάνομαι, γιατί είναι δυνητική η συνέντευξη. Αν υπάρχει ένας λόγος που δικαιολογεί αυτή την εξαίρεση, την οποία καθιερώνει το άρθρο 4, είναι προφανώς για να υπάρξουν εκτιμήσεις, πέραν εκείνων που υπαγορεύουν τα τυπικά αξιοκρατικά προσόντα του υποψηφίου. Αν δηλαδή ο ένας υποψήφιος έχει το διδακτορικό με άριστα και ο άλλος με λίαν καλώς, είναι βέβαιο ότι το διδακτορικό με άριστα υπερέχει του διδακτορικού με λίαν καλώς.

'Οταν ορίζεται, ότι η επιλογή του ειδικού επιστημονικού προσωπικού γίνεται ύστερα από εκτίμηση των τυπικών και ουσιαστικών προσόντων και για το σκοπό αυτό η επιτροπή μπορεί να προβαίνει και σε δημόσια συνέντευξη, σημαίνει ότι η επιτροπή μπορεί να αγνοήσει την καταφανή υπεροχή ενός υποψηφίου, βάσει παραδείγματος χάριν των τίτλων σπουδών.

Δε διαφωνώ ριζικά με τη διάταξη. Αποδέχομαι ότι για ορισμένες θέσεις η φυσική παρουσία του υποψηφίου, οι απαντήσεις που θα δώσει σε ερωτήσεις αναγόμενες εις τον κύκλο των αρμοδιοτήτων, τις οποίες πρόκειται να ασκήσει, έχουν μια χρησιμότητα. Αλλά δεν είναι δυνατόν να αγνοούνται παντελώς τα αντικειμενικά και διαφανώς διαπιστούμενα αξιοκρατικά στοιχεία, τα οποία προσκομίζει ο κάθε υποψήφιος.

Υπάρχει και ένα δεύτερο πρόβλημα. Ορίζετε την προθεσμία ασκήσεως των ενστάσεων και μάλιστα αποκλείοντας ένσταση, για λόγους ουσιαστικούς κι αυτό νομίζω ότι είναι λάθος. Αν προσληφθεί κάποιος, ο οποίος έχει το δίπλωμά του με "καλώς" και αποκλεισθεί κάποιος που έχει ένα ντοκτορά με "άριστα", αυτός στερείται της δυνατότητος να θέσει εαυτόν, υπό μία άλλη κρίση; Αλλά σε ποιον θα υποβληθεί η ένσταση, στο ΑΣΕΠ; Μα, όταν μέλη του Α.Σ.Ε.Π. έχουν μετάσχει στη διαμόρφωση της προσβαλλόμενης απόφασης, δεν δημιουργείται πρόβλημα; Φοβούμαι ότι είναι πάρα πολύ αμελέτητη αυτή η διάταξη.

Και κάτι άλλο ακόμη. Δεν προκύπτει σαφώς ο συσχετισμός αυτών των ρυθμίσεων, με τη ρύθμιση που αποδεχθήκαμε στο άρθρο 1, όπου προβλέπει ειδική διαδικασία για την πρόσληψη ειδικού επιστημονικού προσωπικού στις κρατικές επιχειρήσεις. Κι εδώ κάνετε ρητή αναφορά στις κρατικές επιχειρήσεις. Λέτε για την προκήρυξη πλήρωσης θέσεων ειδικού επιστημονικού προσωπικού του άρθρου 103 παράγραφος 3 του Συντάγματος, ή αντίστοιχου επιστημονικού προσωπικού των Νομικών Προσώπων Ιδιωτικού Δικαίου της παραγράφου 1 του άρθρου 14.

'Αρα, περιλαμβάνονται εδώ και τα νομικά πρόσωπα, τα οποία ήδη έχουν υπαχθεί, ως προς το ειδικό επιστημονικό προσωπικό, στη διάταξη του άρθρου 1. 

Σας προτείνω να κρατήσετε το άρθρο. Να το μελετήσετε ή να το αποσύρετε και να το επαναφέρετε σε ένα άλλο συναφές νομοσχέδιο. 'Εχω σοβαρές ανησυχίες.

Για λίγο, θα αναφερθώ στο άρθρο για τις συμβάσεις μίσθωσης έργου. Ο σκοπός στον οποίο αποβλέπει είναι ορθός και η βασική σύλληψη είναι ορθή. Διότι, όπως ελέχθη εδώ και είχα κι εγώ την ευκαιρία επανειλημμένα να το καταγγείλω, η σύμβαση έργου ήταν ένα ψευδώνυμο για την καταστρατήγηση ή την παραβίαση άλλων διατάξεων, οι οποίες καθόριζαν τον τρόπο, τη διαδικασία και τις προϋποθέσεις πρόσληψης ή διορισμού προσωπικού.

'Αριστα, λοιπόν, θέτετε την κατάρτιση των συμβάσεων έργου υπό έλεγχο. 'Ομως, θα μου επιτρέψετε να σας υπενθυμίσω, ότι ένα από τα κύρια χαρακτηριστικά των ψευδώνυμων συμβάσεων έργου είναι ότι συμφωνείται μία εργολαβική αμοιβή και συμφωνείται παράλληλα η καταβολή της σε μηνιαίες ή διμηνιαίες δόσεις, το οποίο σημαίνει απλά, ότι δεν πρόκειται για σύμβαση έργου, αλλά για πρόσληψη εργαζομένου μισθωτού, ο οποίος θα πληρώνεται κάθε μήνα, δήθεν με τη μορφή και το πρόσχημα της καταβολής σε μηνιαίες δόσεις του εργολαβικού τιμήματος.

Σελίδα 1254 

 

Προτείνω να αρχίσει η παράγραφος 3, ως εξής: "Ρήτρα καταβολής της εργολαβικής αμοιβής, κατά τακτά χρονικά διαστήματα, ανεξάρτητα από την πρόοδο του έργου" και να συνεχιστεί ως έχει, δηλαδή "και ανανέωση ή παράταση σύμβασης μίσθωσης απαγορεύεται και είναι αυτοδικαίως άκυρη".

Νομίζω ότι αν αποκλείσετε αυτό το κατ' εξοχήν χαρακτηριστικό των ψευδώνυμων συμβάσεων έργου, θα έχετε ακόμη μία διασφάλιση.

Η άλλη μου παρατήρηση είναι η εξής, ότι κακώς κατά τη γνώμη μου το έχετε ως αυτοτελές άρθρο. 'Επρεπε να ενταχθεί στο άρθρο 21, όπου ήδη ο 2190 προβλέπει -και ελπίζω ότι την κρατάτε αυτή τη διάταξη- ότι η σύμβαση έργου που υποκρύπτει σύμβαση εργασίας είναι άκυρη. Αυτό το είχαμε προβλέψει από το 1994. Και νομίζω ότι εκεί θα έπρεπε να προστεθούν και αυτές οι κατά τη γνώμη μου ορθές ρυθμίσεις.

Και ένα τελευταίο κύριε Υπουργέ. Είχαμε βάλει στον 2190 μια διάταξη η οποία κατοχύρωνε αυτούς οι οποίοι με διάφορες μορφές σύμβασης εργάζονται σε προγράμματα. Εγώ προσωπικά λόγω της προηγούμενης θητείας μου είχα υπόψη μου τα προγράμματα της Γενικής Γραμματείας 'Ερευνας και Τεχνολογίας. 'Εχω την εντύπωση οτι πρεπει, ή με ρητή αναφορά ή με δική σας δήλωση, να διευκρινιστεί ότι οι διατάξεις του άρθρου 6 -αν το αφήσετε ως αυτοτελές άρθρο- δεν θίγουν την ισχύ της παρ.3 του άρθρου 21 του ν. 2190, διότι θα δημιουργηθούν πολλά προβλήματα αν θεωρηθεί ότι αυτή η διάταξη κατά κάποιο τρόπο έρχεται σε αντίθεση με την άλλη σε ό,τι αφορά την αναγκαία ευλυγισία σε καθαρώς ερευνητικά ή ενδεχομένως και άλλα προγράμματα χρηματοδοτούμενα από το Κοινοτικό Πλαίσιο Στήριξης.

ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, έχει τελειώσει ο κατάλογος των ομιλητών και έχετε το λόγο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, όπως και τις προηγούμενες δυο μέρες έτσι και σήμερα είχαμε μια σειρά πολύ εποικοδομητικών προτάσεων. Θα ήθελα να τις σχολιάσω επί της ουσίας και επειδή χρειάζεται και ένας μικρός χρόνος αναδιατυπώσεων, θα πρότεινα, κύριε Πρόεδρε, αφού ολοκληρώσω να μπούμε στη συζήτηση του άλλου κεφαλαίου και κάποια στιγμή όταν θα έχουμε κάνει τις αναδιατυπώσεις, να κάνουμε διακοπή για την ψήφιση των άρθρων αυτών.

Κατ' αρχήν στο συνάδελφο κ.Λάλο τον εισηγητή της Πλειοψηφίας, θέλω να του πω ότι δεν υπάρχει φόβος μετατροπής των συμβάσεων του Ο.Π.Α.Π. σε τριήμερες, γιατί είναι σαφής ο κανονισμός του Ο.Π.Α.Π. που προβλέπει τις μονοήμερες συμβάσεις. Το έχουμε ελέγξει. Δεν υπάρχει επομένως τέτοιο πρόβλημα.

Με αφορμή αυτό εξετάζουμε την πρόταση που μας έκανε ο κ. Σπυριούνης θετικά, να δούμε πώς θα τη διατυπώσουμε, έτσι ώστε οι συμβάσεις να ισχύουν για τους φοιτητές όπως είναι στον Ο.Τ.Ε. Πραγματικά έτσι δίνουμε ακόμα μεγαλύτερη διαφάνεια στο σύστημα και αυτή η μικρή απασχόληση προσιδιάζει περισσότερο στις χιλιάδες των φοιτητών που είναι στις περιοχές όπου λειτουργεί ο Ο.Π.Α.Π. Αυτό όμως δεν μπορεί να ισχύσει για τον Ο.Δ.Ι.Ε. που εκεί χρειάζεται μια πιο μεγαλύτερη θα έλεγε κανείς εξοικείωση με συστήματα μηχανοργάνωσης. Γι' αυτό έχει και μια δυσκολία διατύπωσης και δεν μπορούμε να το διατυπώσουμε αμέσως για να σας το δώσουμε.

Αναφορικά με τις προτάσεις που έκανε ο κ. Παυλόπουλος, τη μια την αποδεχόμαστε και θα την αναδιατυπώσουμε. Δηλαδή, αυτό που είπατε να γίνεται σαφής αναφορά στις πάγιες και διαρκείς ανάγκες. Για το άλλο, παρ' ό,τι εγώ ιδιαίτερα δεν καταλαμβάνομαι από κανένα κλίμα ελέγχου, πρέπει να υπάρχει ένας κεντρικός έλεγχος των μεν κεντρικών φορέων από το Υπουργείο Προεδρίας, των δε περιφερειακών φορέων από τους περιφερειάρχες, όπως ψηφίσαμε με το ν. 2503. Αναφέρομαι εδώ στην αυτοδιοίκηση. 

Ο κ. Παπαδημόπουλος έκανε μια πρόταση, η οποία όμως, κύριε συνάδελφε, έχει γίνει δεκτή για τα Τ.Ε.Ι. Αυτό που είπατε έχει περάσει στις αναδιατυπώσεις.

Τώρα ο συνάδελφος του Κ.Κ.Ε. έθεσε το θέμα για το επιστημονικό προσωπικό, καθώς και άλλοι συνάδελφοι όπως και ο κ. Πεπονής. Θα μας επιτρέψετε να το μελετήσουμε λίγο. Είναι ένα θέμα που πραγματικά μας προβληματίζει και εμάς έντονα. Υπήρξαν φαινόμενα -ξέρετε αυτά τα ανέδειξε η πράξη- όπου τα πτυχία δεν είχαν ίση αξία σε ό,τι έχει σχέση με το τυπικό βαθμολογικό τους μέρος και πρέπει να υπάρχει και μια κρίση. Θα μου πείτε ότι μ' αυτόν τον τρόπο φαντάζει το σύστημα να μην είναι απολύτως αντικειμενικό. Μιλάμε, όμως, για μια ελάχιστη μερίδα εργαζομένων, που πρόκειται να καταλάβουν θέσεις στο δημόσιο, υψηλής στάθμης.

'Ομως το μελετούμε ακόμη γιατί είπαμε στην κοινοβουλευτική διαδικασία προσπαθούμε να παραλάβουμε όλα τα μηνύματά σας. Το μελετούμε και θα επανέλθουμε στις οριστικές αναδιατυπώσεις.

Ο κ. Καρακώστας αναφέρθηκε στα κριτήρια τα επιστημονικά και στις συμβάσεις έργου. Νομίζω ότι η διατύπωση που μας πρότεινε ο κ. Πεπονής καλύπτει απόλυτα το θέμα κ. του Καρακώστα. Και αυτή ακριβώς τη διατύπωση, που μας έκανε ο κ. Πεπονής, για να κατασφαλίσουμε απολύτως το τι σημαίνει σύμβαση έργου, το μελετούμε τώρα και θα σας ανακοινώσω σε λίγο την αναδιατύπωση. Βεβαίως μελετούμε και το σύνολο των προτάσεων που μας έκανε ο κ. Πεπονής και θα επανέλθουμε σε αυτές.

Αγαπητοί συνάδελφοι, επίσης θέλω να κάνω μερικές ακόμη διευκρινήσεις. Σας μοίρασα το κείμενο με τις εξαιρέσεις. Σας μοίρασα αναδιατυπώσεις, οι οποίες περιλαμβάνουν στην ουσία δυο πράγματα. Περιλαμβάνουν τις τροπολογίες που κάναμε αποδεκτές από συναδέλφους αφ' ενός και αφ' ετέρου την πρόταση που μας έκανε χθες ο κ. Παυλόπουλος δηλαδή όσες προσλήψεις έχουν γίνει να θεωρηθούν άκυρες. 

Κύριε Παυλόπουλε, θέλω να κάνω μια διευκρίνηση. Το έχουμε βάλει για τις τράπεζες. Αν θέλετε αυτό να επεκταθεί και αλλού, θα το συζητήσουμε, έχουμε χρόνο για τη συζήτηση.

ΠΡΟΚΟΠΗΣ ΠΑΥΛΟΠΟΥΛΟΣ: Θα το συζητήσουμε, κύριε Υπουργέ.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τέλος, κύριε Κεφαλογιάννη, έχουμε όλες τις περιπτώσεις που έχουν σταλεί στον εισαγγελέα προς έρευνα και με το ερώτημα αν συντρέχουν προϋποθέσεις άσκησης ποινικής διώξης. Τις έχουμε καταγράψει αναλυτικά. Εχουμε και μια δεύτερη κατάσταση που φαίνονται οι φορείς που παραπέμφθηκαν στον εισαγγελέα για παράνομες προσλήψεις εποχικού προσωπικού από τη σύσταση του ΑΣΕΠ μέχρι σήμερα. Θα σας τις μοιράσουμε τώρα να τις δείτε.

ΠΡΟΕΔΡΕΥΩΝ (Παναγιώτης Σγουρίδης): Θα κατατεθούν στα Πρακτικά. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Βεβαίως και θα κατατεθούν και θα σας μοιραστούν.

Θα επανέλθω, αγαπητέ Πρόεδρε, με τις οριστικές αναδιατυπώσεις που περιλαμβάνουν και μια μικρή ρύθμιση γιατί δεν θέλω να αιφνιδιαστείτε και σ' αυτό. Είχαμε βάλει στην αρχή για τη μετάταξη του νοσηλευτικού προσωπικού που όπως ξέρετε ασκείται μια πολύ μεγάλη πίεση και είπαμε να μπει ένας φραγμός. Διότι αυτό το προσωπικό το έχει πολύ ανάγκη το σύστημα υγείας. Ο κ. Γείτονας, όμως, πριν από λίγο ήρθε και μου είπε ότι αυτή η πενταετία που βάλαμε -δηλαδή σε μια πενταετία να μην επιτρέπεται η μετάταξη- είχε δημιουργήσει ένα κλίμα προσδοκιών γι' αυτούς που έχουν κλείσει την πενταετία.

Γι' αυτό, λοιπόν, αυτήν τη διάταξη θα την αποσύρουμε για να τη διαμορφώσουμε καλύτερα σε επόμενο νομοσχέδιο να είναι δηλαδή πιο αποτελεσματική.

(Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Σταύρος Μπένος καταθέτει στα Πρακτικά την προαναφερθείσα κατάσταση, η οποία έχει ως εξής: "Κατάσταση

που εμφαίνονται οι φορείς που παραπέμφθηκαν στον Εισαγγελέα για παράνομες προσλήψεις εποχιακού προσωπικού από 

Σελίδα 1255 

της συστάσεως του ΑΣΕΠ μέχρι και σήμερα

1. Ελληνικά Ταχυδρομεία (ΕΛΤΑ)

2. Καταστήματα Αφορολογήτων Ειδών (ΚΑΕ)

3. Ολυμπιακή Αεροπορία 

4. Εθνική Λυρική Σκηνή

5. Ολυμπιακή Αεροπλοϊα

6. Ολυμπιακή Αεροπορία

7. ΕΥΔΑΠ

8. Δήμος Αγίων Αναργύρων

9. Ταμείο Εθνικής Οδοποιϊας (ΤΕΟ)

10. ΟΠΑΠ

11. Νοσοκομείο "ΑΓΙΑ ΟΛΓΑ"

12. Ελληνικός Οργανισμός Γάλακτος (ΕΛΟΓ)

13. Ε.Ο.Τ. "Χιονοδρομικό Κέντρο Παρνασσού"

14. Εθνικό Ινστιτούτο Εργασίας

15. Λιμενικό Ταμείο Σάμου

16. Επιμελητήριο Φλώρινας

17. Κοινότητα Πρίνου

18. Ολυμπιακή Αεροπορία 

19. Οικονομικό Πανεπιστήμιο Αθηνών 

20. Ε.Ο.Τ. "Ιαματικές Πηγές Μεθάνων"

21. ΤΕΙ Κοζάνης

22. ΤΑΣ Κοζάνης

23. Αριστοτέλειο Πανπιστήμιο Θεσσαλονίκης

24. Ε.Ο.Τ. "Ακτή Βουλιαγμένης"

25. Κοινότητα Γλυκής Θεσπρωτίας 

26. ΕΑΒ

27. Πανεπιστήμιο Αθηνών 

28. Δημοτικό Βρεφοκομείο Αθηνών 

29. Κοινότητα Μαυροχωρίου Καστοριάς 

30. Κοινότητα Σκάλας Κεφαλληνίας

31. Ε.Ο.Τ. "ΞΕΝΙΑ Ακροναυπλίας"

32. Ολυμπιακή Αεροπορία

33. Δήμος Πλατέας Ημαθίας

34. Ε.Ο.Τ. "Χιονοδρομικό Κέντρο Παρνασσού"

ΠΕΡΙΠΤΩΣΕΙΣ ΠΟΥ ΕΣΤΑΛΗΣΑΝ ΣΤΟΝ ΕΙΣΑΓΓΕΛΕΑ

ΠΡΟΣ ΕΡΕΥΝΑ ΑΝ ΣΥΝΤΡΕΧΟΥΝ ΟΙ ΠΡΟΥΠΟΘΕΣΕΙΣ ΑΣΚΗΣΗΣ ΠΟΙΝΙΚΗΣ

ΔΙΩΞΗΣ ΚΑΤΑ ΤΑ ΕΤΗ 1996-17.9.1997

ΔΙΑΔΙΚΑΣΙΑ ΜΕ ΤΟ ΑΡΘΡΟ 18 Ν.2190

1. Εισαγγελία Πλημ/κών Λέσβου -Η υποψήφια της Νομ. Λέσβου Ελισάβετ Γιαλούρη για παραποιήσεις α) στην χρονολογία γέννησης στο πιστοποιητικό γέννησης και β)στο βαθμό του απολυτηρίου της (Προκήρυξη 5.562 θέσεων στα Νοσοκομεία κ.λ.π.).

2. Εισαγγελία Πλημ/κων Αθηνών - υποψήφια της κατηγορίας ΤΕ κλάδου Νοσηλευτικής της Νομ. Αθηνών Ευαγγελία Βουρούκου για παραποιήσεις στα προσκομιζόμενα με την αίτησή της για διορισμό δικαιολογητικά (Προκήρυξη 5.562 θέσεων στα Νοσοκομεία κ.λ.π.).

3. Εισαγγελία Πλημ/κων Ιωαννίνων - Η υποψήφια της κατηγορίας ΥΕ της Νομ. Ιωαννίνων Πηνελόπη Παπαδοπούλου για παραποίηση του πιστοποιητικού του Δημάρχου του Ιωαννίνων προς την χρονολογία γέννησης (Προκήρυξη 5.562 θέσεων στα Νοσοκομεία κ.λ.π.). 

4. Εισαγγελία Πλημ/κων Κοζάνης - Η υποψήφια της κατηγορίας ΠΕ κλάδου Πολιτικών Μηχανικών της Νομ. Κοζάνη Ευφημία Τσιορογκάρου για παραποίηση εγγράφου του ΔΙΚΑΤΣΑ ως προς την ημερομηνία εκδόσεως και επικυρώσεως σε προφανή αντίθεση με την ημερομηνία πρωτοκολλήσεως (Προκήρυξ 5.562 θέσεων στα Νοσοκομεία κ.λ.π.).

5. Εισαγγελία Πλημ/κων Ηρακλείου - Η υποψήφια της κατηγορίας ΥΕ της Νομ. Ηρακλείου Ειρήνη Τσαγκαράκη για παραποίηση του πιστοποιητικού αποφοίτησης από το Δημοτικό ως προς την χρονολογία αποφοίτησης (Προκήρυξη 5.562 θέσεων στα Νοσοκομεία κ.λ.π.).

6. Εισαγγελία Πλημ/κων Αθηνών - Ο υποψήφιος της κατηγορίας ΔΕ κλάδου Οδηγών Λεωφορείων της Νομ. Αθηνών Στεργιούλας Αστέριος για παραποιήσεις α) του φωτοαντιγράφου της επαγγελματικής άδειας οδήγησης και β)του φωτοαντιγράφου του δελτίου ασφαλιστικής ταυτότητας και εισφορών ως προς την ημερομηνία επικύρωσης αυτών (Προκήρυξη 1.234 θέσεων σε Υπηρεσίες και Φορείς του Δημοσίου τομέα).

ΠΡΟΕΔΡΕΥΩΝ (Παναγιώτης Σγουρίδης): Σύμφωνα με την πρότασή σας κύριε Υπουργέ, λέτε ότι θα τελειώσουμε τη συζήτηση των άρθρων 4 εως 7. Δε θα τα ψηφίσουμε, θα μπούμε στην άλλη ενότητα των άρθρων και όταν θα τελειώσετε τις αναδιατυπώσεις, θα μπούμε σ' αυτό.

Ορίστε, κύριε Παυλόπουλε.

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, να ξεκινήσω, κύριε Υπουργέ, από αυτό για το οποίο δεσμευθήκατε μόλις τώρα. Θα ήθελα να το επισημάνω ούτως ή άλλως. Κατάλαβα ότι έγινε εκ παραδρομής. Η πρόταση την οποία είχα κάνει έλεγε ότι θα πρέπει να θεωρηθούν άκυρες και να λυθούν όλες οι συμβάσεις προσλήψεων που έγιναν σε φορείς που δεν υπάγονταν στο 2190 και υπάγονται το πρώτον τώρα, εφ' όσον αυτές έγιναν από τη στιγμή της κατάθεσης του σχεδίου νόμου στη Βουλή. Δηλαδή να καλύψει το σύνολο των φορέων και όχι μόνο τις τράπεζες. Αυτό είναι το πρώτο.

Δεύτερον, για το θέμα των συμβάσεων έργου. Σε καμιά περίπτωση -και οφείλω αυτή τη διευκρίνιση- δεν θέλουμε οι συμβάσεις έργου να καταργηθούν και δεν αποσκοπούμε στην περιστολή τους από τη στιγμή κατά την οποία ξέρουμε ότι οι συμβάσεις έργου, είναι ένα ευέλικτο εργαλείο για τη Δημόσια Διοίκηση, για την εκτέλεση έργων, τα οποία δεν μπορούν να γίνουν υπό άλλες προϋποθέσεις. Αυτό που εμείς ζητούμε και φαίνεται ευχαρίστως να αποδέχεται το Υπουργείο -και σ' αυτό το σημείο τονίζω βεβαίως και την πρόταση που έκανε ο κ. Πεπονής- είναι ότι δεν πρέπει σε καμιά περίπτωση να υποκρύπτεται πίσω από τη σύμβαση έργου, με οποιασδήποτε μορφής σύμβαση εργασίας, η κάλυψη μονίμων αναγκών των υπηρεσιών.

Κύριε Υπουργέ, είναι αλήθεια ότι στο άρθρο 6, όπως το έχετε, υπάρχει μία ασφαλιστική δικλείδα -αλλά μία μόνο- εκεί που λέει "ανανέωση ή παράταση της σύμβασης απαγορεύεται και είναι αυτοδικαίως άκυρη". Και στη μία περίπτωση και στην άλλη λέει ότι δεν μπορεί να υποκρύπτεται τέτοιου είδους σύμβαση εργασίας πίσω από τη σύμβαση έργου.

H εισήγηση την οποία θέτουμε υπόψη σας είναι η εξής: Δεν προκύπτει πουθενά ρήτρα ακυρότητας της σύμβασης. Εμείς -και αυτό θα ήταν προς όφελος των δικών σας προθέσεων- σας προτείνουμε να λεχθεί το εξής, πέρα απ' αυτά που λέτε: "Σύμβαση έργου, η οποία καταρτίζεται κατά τέτοιον τρόπο, ώστε μέσω αυτής να καλύπτονται πάγιες και διαρκείς ανάγκες" -να μη χρησιμοποιήσουμε τον όρο "τα συνήθη καθήκοντα", γιατί ο όρος αυτός δέχεται πολλές ερμηνείες- "είναι αυτοδικαίως άκυρη". Δηλαδή, να χρησιμοποιήσουμε τον όρο "πάγιες και διαρκείς ανάγκες" που είναι ευρύτερος και να χρησιμοποιήσουμε τη ρήτρα ακυρότητος. 'Ετσι διασφαλίζεται πολύ περισσότερο ο σκοπός, για τον οποίο τίθεται αυτή η διάταξη και βεβαίως, δεν φαλκιδεύουμε και την ουσία της σύμβασης έργου.

'Ενα τρίτο σημείο είναι το θέμα του Ο.Π.Α.Π. Εδώ είναι αλήθεια ότι όπως το έχετε στην αρχική διατύπωση -βεβαίως το τροποποιήσατε στη συνέχεια- η προηγούμενη εμπειρία, η προϋπηρεσία, λαμβάνεται υπόψη για την πρόσληψη. Θα πρέπει να αντιληφθείτε ότι δημιουργείται εδώ μία ανισότητα. 'Ανθρωποι οι οποίοι υπηρετούν, που έχουν προσληφθεί -ξέρουμε πώς προσλαμβάνονται οι άνθρωποι στον Ο.Π.Α.Π., με κομματικά κριτήρια, για να είμαστε στο σημείο αυτό ακριβείς- έχουν μία προτεραιότητα έναντι εκείνων οι οποίοι δεν προσλήφθηκαν ποτέ στον Ο.Π.Α.Π. 

Δηλαδή, τι λέτε: Να προσλαμβάνονται στον Ο.Π.Α.Π. κατά προτεραιότητα εκείνοι, οι οποίοι ήδη υπηρετούν. Το εποχιακό προσωπικό, όμως, πρέπει να εναλλάσσεται. 'Εχουμε, λοιπόν, αυτό το πριμ προϋπηρεσίας, ας το πω έτσι.

Και με τον τρόπο αυτό είναι αντικειμενική πια η ρύθμιση η οποία γίνεται;

Εάν παρ' ελπίδα θελήσετε να το κρατήσετε, όταν θα συζητηθεί η τροπολογία για την Ολυμπιακή, τότε θα πρέπει να λάβετε υπόψη σας και το εξής: Εάν στον Ο.Π.Α.Π.

Σελίδα 1256 

παραδείγματος χάρη θεωρείτε ότι η προϋπηρεσία -έστω και με αυτόν τον τρόπο- αποτελεί ένα είδος πριμ για την πρόσληψη, τότε να θεωρήσετε ότι και στην Ολυμπιακή Αεροπορία -στο μέτρο που υπάγεται και η Ολυμπιακή Αεροπορία στις διατάξεις του 2190- σε ορισμένες κατηγορίες προσωπικού πρέπει να ληφθεί υπόψη η προϋπηρεσία. Δηλαδή, οι άνθρωποι που ως εποχιακοί είχαν υπηρετήσει, θα πρέπει να έχουν το αντίστοιχο πριμ. Δεν μπορεί να ισχύει μόνο για τον Ο.Π.Α.Π. Αυτό το προνόμιο της προϋπηρεσίας πρέπει να το επεκτείνετε σε όλους τους φορείς και όχι μόνο στον Ο.Π.Α.Π.

Σας προτείνω, λοιπόν, ή να καταργήσετε εντελώς το πριμ προϋπηρεσίας, δεδομένου ότι μπορεί να εκληφθεί ή μπορεί να είναι και εκ του πονηρού ή, αν το διατηρήσετε για τον Ο.Π.Α.Π., να το επεκτείνετε σαν στοιχείο πλέον, το οποίο αφορά και την εφαρμογή του 2190 γενικώς.

'Ενα τελευταίο ζήτημα, το οποίο ήθελα να θέσω, αφορά το άρθρο 4 -τονίσθηκε από την πλευρά σας, κύριε Πεπονή- και συγκεκριμένα την παράγραφο 2. Λέτε: "Η επιλογή του ειδικού επιστημονικού προσωπικού γίνεται ύστερα από εκτίμηση των τυπικών και ουσιαστικών προσόντων των υποψηφίων από πενταμελή επιτροπή..." Είναι ορθό και ακριβές ότι πρέπει να λαμβάνονται σοβαρά υπόψη τα τυπικά προσόντα και ιδίως οι τίτλοι σπουδών. Δεν αποτελούν το άπαν...

(Στο σημείο αυτό κτυπά το κουδούνι λήξεως του χρόνου ομιλίας του κυρίου Βουλευτή)

Τριάντα δευτερόλεπτα, παρακαλώ, κύριε Πρόεδρε.

Δεν αποτελούν το άπαν, λοιπόν, αλλά η ουσία είναι ότι πρέπει να δοθεί κάποια έμφαση. Δεν είναι το μόνο κριτήριο. Σας προτείνω, λοιπόν, την ακόλουθη διατύπωση: "Η επιλογή του ειδικού επιστημονικού προσωπικού γίνεται ύστερα από εκτίμηση των τυπικών και ουσιαστικών προσόντων των υποψηφίων και ιδίως των τίτλων σπουδών...". Το "ιδίως των τίτλων σπουδών" σημαίνει ότι μεταξύ των κριτηρίων θα δίνεται ιδιαίτερη έμφαση στους τίτλους σπουδών. Είναι -αν θέλετε- ένας ερμηνευτικός οδηγός για το δικαστή, ο οποίος θα κρίνει τα θέματα της νομιμότητας, ως προς την εφαρμογή της σχετικής διάταξης. 

Τονίσθηκε από την πλευρά του κ. Πεπονή -επιτρέψτε μου, κύριε Πρόεδρε, γιατί αφορά τη βελτίωση του άρθρου, την παράγραφο 6- για το θέμα της ενστάσεως, ότι αυτή αφορά μόνο θέματα νομιμότητας, όχι θέματα ουσίας.

Θα μου επιτρέψει ο κ. Πεπονής να διαφωνήσω. Είναι ορθή η θέση που διατύπωσε το Υπουργείο. Πρώτα πρώτα λέτε "μέσα σε αποκλειστική προθεσμία δέκα ημερών". Το "αποκλειστική προθεσμία" δεν χρειάζεται. 'Ολες οι σχετικές προθεσμίες είναι εξ ορισμού και εκ φύσεως αποκλειστικές για τους διοικουμένους.

Είτε το βάλετε είτε δεν το βάλετε είναι αποκλειστική προθεσμία. Το σωστό είναι να βγει, γιατί θα δημιουργηθούν ερμηνευτικά προβλήματα. Το τονίζω: 'Ολες οι προθεσμίες που ο νόμος τάσσει στο διοικούμενο, εάν δεν λέγεται το αντίθετο, είναι αποκλειστικές.

'Ομως εδώ, λέτε ότι η ένσταση αυτή, είναι ένσταση η οποία αφορά θέματα νομιμότητας και όχι ουσίας. Ο λόγος για τον οποίο μπήκε αυτό είναι για το εξής. Αν έμπαινε ότι η ένσταση αφορά και θέματα ουσίας, τότε θα επρόκειτο περί ενδικοφανούς προσφυγής. Η ένσταση, η οποία δεν αφορά μόνο νομιμότητα, αλλά και ουσία είναι κλασσική περίπτωση ενδικοφανούς προσφυγής, όπως θα ήταν και εδώ. Αν ήταν ενδικοφανής προσφυγή, τότε η άσκησή της αποτελεί προϋπόθεση του παραδεκτού, για να ασκηθεί -όπως γνωρίζουμε όλοι- το ένδικο μέσο ενώπιον του Συμβουλίου της Επικρατείας ή οποιουδήποτε άλλου δικαστηρίου είναι αρμόδιο, όταν προσβάλλουμε την απόφαση με την οποία γίνεται η πρόσληψη.

Δεν θέλησε το Υπουργείο -κατά τη γνώμη μου ορθώς- να δημιουργήσει μία διαδικαστική προϋπόθεση. Το αφήνει σαν ειδική διοικητική προσφυγή, όπου η διοίκηση θα κρίνει τα θέματα νομιμότητας μόνο.

Και από εκεί και πέρα, αν δεν ικανοποιηθεί ο ενδιαφερόμενος, να μην κάνει καν την προσφυγή και να πάει κατευθείαν στη δικαιοσύνη.

Η λογική, λοιπόν, του Υπουργείου ήταν αυτή. Νομίζω ότι το Υπουργείο πριν απαντήσει στον κ. Πεπονή πρέπει να σκεφθεί. Εάν θέλει να γίνεται έλεγχος και επί της ουσίας από πλευράς ενδικοφανούς προσφυγής, ας το πει. Εάν, όμως, ο σκοπός είναι να διευκολύνει τον διάδικο ενδιαφερόμενο, να μην κάνει προηγουμένως ενδικοφανή προσφυγή, που θα ήταν υποχρεωτική και να προσφεύγει κατευθείαν στα δικαστήρια για να κερδίζει χρόνο, τότε μπορεί να το αφήσει ως έχει.

'Εχω, πάντως, την εντύπωση ότι και αν βάλουμε ότι γίνεται, εκτός από έλεγχο νομιμότητας και έλεγχος ουσίας, από τη στιγμή που είναι το ίδιο όργανο το οποίο κάνει τον έλεγχο -στην ουσία πρόκειται για αίτηση θεραπείας, δεν πρόκειται για ιεραρχική προσφυγή- είναι βέβαιο ότι δεν πρόκειται να μεταπεισθεί τόσο εύκολα. Στη συντριπτική πλειοψηφία θα μείνουν τα πράγματα έτσι.

Εμένα προσωπικά δεν θα με ενοχλούσε να μείνει και ως έχει η σχετική διάταξη.

Ευχαριστώ και συγγνώμη, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κ.Πεπονής έχει το λόγο.

ΑΝΑΣΤΑΣΙΟΣ ΠΕΠΟΝΗΣ: Κύριε Πρόεδρε, η πρότασή μου, σε ό,τι αφορά το άρθρο 4, μπορεί να εξειδικευθεί με την εξής διατύπωση, η οποία δεν διαφέρει ουσιαστικά, απλώς παραλλάσσει από την επίσης, κατά τη γνώμη μου, εύστοχη διατύπωση, την οποία επρότεινε ο κ. Παυλόπουλος. Δηλαδή στην παράγραφο 2 στην τρίτη σειρά, μετά από τη φράση "από εκτίμηση των τυπικών και ουσιαστικών προσόντων των υποψηφίων" προτείνω να τεθεί, και να προστεθεί "λαμβανομένου πάντοτε υπόψη και του τίτλου σπουδών". Η λέξη "και" έχει, κατά τη γνώμη μου, μία σημασία. Είναι μία επιταγή δικαίου, υπό την έννοια ότι δεν δίνουμε αποκλειστική βαρύτητα στον τίτλο σπουδών.

Οι παρατηρήσεις του κ. Παυλόπουλου σε ό,τι αφορά την ένσταση είναι πράγματι βάσιμες. Δε θα επιμείνω.

Θα μου επιτρέψετε, όμως, να επιμείνω στο ότι δεν είναι δυνατόν το Α.Σ.Ε.Π. να είναι και κρίνων και κρινόμενος ως προς τη νομιμότητα. Και νομίζω ότι σε αυτό δεν μπορούν να υπάρξουν σοβαρές αντιρρήσεις. Δεν μπορεί να μετέχει το Α.Σ.Ε.Π. στη διαμόρφωση μίας κρίσεως και μετά το ίδιο να κρίνει, εάν είναι νόμιμη η απόφαση, δηλαδή εάν έχει τηρηθεί ο νόμος ως προς την απόφαση ή την κρίση, η οποία προσβάλλεται.

Δεν έχω καταλάβει: Η ένσταση σε ποιον απευθύνεται; Αυτό είναι ένα κενό του νόμου. 'Ενσταση σε ποιον; 

ΠΡΟΚΟΠΗΣ ΠΑΥΛΟΠΟΥΛΟΣ: Στο Α.Σ.Ε.Π.

ΑΝΑΣΤΑΣΙΟΣ ΠΕΠΟΝΗΣ: Εφόσον είναι στο Α.Σ.Ε.Π., κατά τη γνώμη μου, υπάρχει πρόβλημα.

Εγώ θα επρότεινα η σύνθεση της πενταμελούς επιτροπής να έχει ως εξής. Από πενταμελή επιτροπή που συγκροτείται με απόφαση της Ολομέλειας του Α.Σ.Ε.Π. Και στην παράγραφο 3: "Η επιτροπή επιλογή αποτελείται από δύο επιστήμονες" -κάποιων προσόντων- "υποδεικνυόμενους από το Α.Σ.Ε.Π.". 'Οχι όμως τα ίδια τα μέλη του Α.Σ.Ε.Π. να είναι και κριτές των υποψηφίων και κριτές του εαυτού τους.

Επίσης, νομίζω ότι υπάρχει μία σοβαρή αντίφαση σε ό,τι αφορά τη ρύθμιση στο άρθρο 6, η οποία προβλέπει ότι "για συμβάσεις μίσθωσης έργου από τους Ο.Τ.Α. πρώτου και δεύτερου βαθμού και τα νομικά πρόσωπα την απόφαση εκδίδει ο Γενικός Γραμματέας... ή το υπ'αυτού εξουσιοδοτημένο όργανο".

Στην πρώτη περίπτωση, είναι οι ίδιοι οι Υπουργοί, οι οποίοι εκδίδουν την απόφαση. Και στην περιφέρεια είναι δυνατόν, την αντίστοιχη απόφαση, να την εκδίδει ένας υφιστάμενος του Γενικού Γραμματέα;

Εφόσον στην περίπτωση των κεντρικών υπηρεσιών ή των Noμικών Προσώπων Ιδιωτικού Δικαίου του Κράτους είναι οι Υπουργοί οι οποίοι εκδίδουν την εγκριτική απόφαση, δεν είναι δυνατόν για την περιφέρεια την απόφαση να την εκδίδει ένας υπάλληλος κατ' εξουσιοδότηση. Πρέπει να την εκδίδει ο ίδιος ο Γενικός Γραμματέας για να έχει την πλήρη ευθύνη αυτού

Σελίδα 1257 

το οποίο εγκρίνει.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα ήθελα να παρακαλέσω να έχω τη συνδρομή του κ. Παυλόπουλου και του κ. Πεπονή στην οριστική διατύπωση αυτών των δύο σημαντικών άρθρων. Για το επιστημονικό προσωπικό και για τις συμβάσεις έργου, έχουμε χρόνο μέχρι τον κύκλο του επόμενου κεφαλαίου να συνεργαστούμε προκειμένου να κάνουμε μία διατύπωση για να μην την ανακοινώνω μετά και αρχίζει διάλογος. Να την κάνουμε από κοινού μέχρις ότου την ανακοινώσουμε επίσημα.

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.

Ο κ.Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Απλά θα ήθελα να επαναλάβω σε συντομία τις απόψεις μας για το άρθρο 4. Δεν ξεγελιόμαστε. Από τη στιγμή που δεν υπάρχουν αντικειμενικά κριτήρια, τα οποία μπορεί να μετρηθούν, από τη στιγμή που μπαίνει πλέον το υποκειμενικό στοιχείο της κρίσης, κανένας έλεγχος δεν μπορεί να εξασφαλιστεί για σκόπιμες και εκ προθέσεως πράξεις ή παραλείψεις με στόχο να ευνοηθούν κάποιοι άνθρωποι και φυσικά οι ημέτεροι άνθρωποι.

Εάν θέλουμε να εξασφαλίσουμε αξιοκρατία και διαφάνεια, ο μόνος τρόπος είναι να καθιερωθούν αντικειμενικά και μετρήσιμα κριτήρια. 'Αλλωστε ειπώθηκε και από τις ομιλίες άλλων συναδέλφων, ότι πρέπει να το εξετάσουμε και προσωπικά να δούμε τι θα ελέγξετε όταν έχετε να εξετάσετε υποκειμενική κρίση. 

Συνεπώς η τροποποίηση του άρθρου 19, με τις διατάξεις που περιέχονται στο άρθρο 4, ή όποιες άλλες παραπλήσιες, δεν πρόκειται να προφυλάξουν από οποιεσδήποτε σκόπιμες ενέργειες.

Και τελειώνω με ένα άλλο ζήτημα ακόμη. Στο άρθρο 7 προβλέπεται η καταβολή παραβόλου για την εξέταση των ενστάσεων, άλλως οι ενστάσεις δεν εξετάζονται. Θεωρούμε ότι αυτή η ρύθμιση δεν είναι σωστή. Δεν πρέπει να υπάρχει κανένα παράβολο και ο κάθε παραπονούμενος να έχει το δικαίωμα ατελώς, όπως γίνονταν μέχρι σήμερα, να προσφεύγει στις αρμόδιες επιτροπές για να εξετάσουν τις ενστάσεις. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο.

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μία διευκρίνιση να κάνω στον κύριο Υπουργό γιατί η επιτροπή στην οποία γίνεται η ένσταση δεν αναφέρεται. Προφανώς η ένσταση γίνεται στο Α.Σ.Ε.Π., δεν μπορεί να γίνεται και διαφορετικά.

Η πενταμελής επιτροπή -το λέω αυτό για τον κ. Πεπονή- η οποία συνιστάται για να κάνει την πρόσληψη, αποτελείται μόνο από δύο μέλη του Α.Σ.Ε.Π. Τα υπόλοιπα τρία μέλη από την πενταμελή επιτροπή είναι εκτός Α.Σ.Ε.Π. 'Αρα, δεν υπάρχει πλήρης ταύτιση κρίνοντος και κρινομένου από τη στιγμή που η πλειοψηφία είναι εκτός Α.Σ.Ε.Π. Εάν το πάρουμε έτσι ως δεδομένο, μπορεί να παραμείνει ως έχει. Γιατί άλλη επιτροπή ενώπιον της οποίας μπορεί να ασκηθεί ένσταση δεν θα μπορούσε να υπάρξει. Το μόνο που θα μπορούσατε να κάνετε είναι να πείτε ότι δεν μετέχει κανένα μέλος του Α.Σ.Ε.Π. στην πενταμελή επιτροπή, ώστε το Α.Σ.Ε.Π. στη συνέχεια να είναι εκείνο που θα κρίνει.

Προσωπικά από τη στιγμή που η πλειοψηφία δεν ανήκει στα μέλη του Α.Σ.Ε.Π. δεν υπάρχει πρόβλημα. Εκείνο μόνο που μπορούμε να πούμε, κύριε Υπουργέ, και το λέω και για τους υπηρεσιακούς παράγοντες, είναι ότι κατά την κρίση της ένστασης από το Α.Σ.Ε.Π., στο Α.Σ.Ε.Π. που την κρίνει, υποχρεωτικά δεν μετέχουν τα δύο μέλη εκείνα τα οποία μετείχαν στην πενταμελή επιτροπή. Οπότε με τον τρόπο αυτό είμαστε απόλυτα εντάξει. Μπορείτε, λοιπόν, να προσθέσετε εκεί που λέτε "κατά των ανωτέρω πινάκων οι ενδιαφερόμενοι μπορούν να ασκήσουν ένσταση μέσα σε προθεσμία" ότι "η ένσταση ασκείται ενώπιον του Α.Σ.Ε.Π. και κατά τη σχετική κρίση της ένστασης δεν μετέχουν τα μέλη του Α.Σ.Ε.Π. που μετείχαν στην πενταμελή επιτροπή". Οπότε ο φόβος του κ. Πεπονή στην περίπτωση αυτή δεν υπάρχει.

ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος εγγεγραμένος να μιλήσει επί της ενότητας των άρθρων 4 έως 7 και αναβάλλεται η ψήφισή τους, για να γίνουν οι διορθώσεις, οι οποίες χρειάζονται, σύμφωνα με τις παρατηρήσεις των συναδέλφων Βουλευτών.

Εισερχόμαστε στην ενότητα των υπολοίπων άρθρων. Είναι τα άρθρα 16 έως 24. 

Ο κ. Λάλος έχει το λόγο. Τα πέντε λεπτά είναι με ανοχή.

ΚΑΝΕΛΛΟΣ ΛΑΛΟΣ: Κύριοι συνάδελφοι, στο τρίτο κεφάλαιο περιλαμβάνονται νέες ρυθμίσεις με τις οποίες αντιμετωπίζονται διάφορα θέματα προσωπικού.

'Ετσι προτείνεται οι μητέρες υπάλληλοι που υιοθετούν τέκνα, να έχουν τα ίδια ακριβώς δικαιώματα με τις φυσικές μητέρες, όσον αφορά και την άδεια και το μειωμένο ωράριο.

Προτείνεται, επίσης, να επεκταθεί η εφαρμογή του νόμου που προβλέπει επαύξηση της άδειας μέχρι έξι ημέρες για τα ανάπηρα άτομα, και στους ανάπηρους υπαλλήλους του δημοσίου, των Ν.Π.Δ.Δ. και στους Ο.Τ.Α.

Για λόγους, επίσης, κοινωνικής προστασίας, για τους υπαλλήλους του δημοσίου που έχουν ανάπηρα παιδιά, προτείνεται η προβλεπόμενη από το νόμο κατά μία ώρα μειωμένη εργασία τους να είναι χωρίς αποκοπή των αποδοχών τους. Είναι πάρα πολύ θετικό και ειλικρινά δείχνει την ευαισθησία σας το γεγονός ότι προσθέσατε στο νομοσχέδιο κάποιες διατάξεις, με τις οποίες ρυθμίζονται θέματα που αφορούσαν τους τυφλούς υπαλλήλους του δημοσίου, δηλαδή να υπάρξει μείωση του ωραρίου εργασίας τους κατά δύο ώρες ημερησίως. Είναι κάτι που ίσχυε πάρα πολλές δεκαετίες για τους εργαζόμενους τυφλούς στη Δ.Ε.Η., στον Ο.Τ.Ε. και στις τράπεζες.

Ακόμη, δεχθήκατε την τροπολογία που είχε κατατεθεί από κάποιους συναδέλφους για τα παιδιά των δημοτικών βρεφοκομείων.

Για πρώτη φορά στο άρθρο 17 παρ.4 ρυθμίζεται το θέμα των αποδοχών των αποσπωμένων υπαλλήλων στις δημόσιες υπηρεσίες. 'Ετσι από 1.1.1998 οι αποδοχές των ανωτέρω υπαλλήλων θα βαρύνουν τους φορείς στους οποίους αποσπώνται. Νομίζουμε ότι έτσι θα μπει φραγμός στις άσκοπες και ίσως πολλές φορές ρουσφετολογικού χαρακτήρα αποσπάσεις. Θα περιοριστούν μόνο σε εκείνες τις αποσπάσεις που ανταποκρίνονται σε πραγματικές ανάγκες των υπηρεσιών. Και επιτέλους οι φορείς των οποίων το προσωπικό αποσπάται, θα απαλλαχθεί από το δυσβάσταχτο βάρος καταβολής μισθού σε υπαλλήλους που δεν προσφέρουν τις υπηρεσίες τους.

Τέλος, με το άρθρο 19 ενισχύεται με εξειδικευμένο επιστημονικό προσωπικό η υπηρεσία ανάπτυξης πληροφορικής -αυτή είναι η υπηρεσία της Γενικής Γραμματείας Δημόσιας Διοίκησης του Υπουργείου Εξωτερικών- για να μπορέσει αυτή η υπηρεσία ν'ανταποκριθεί στο ρόλο της, δηλαδή στην υλοποίηση της κυβερνητικής πολιτικής, όσον αφορά την ανάπτυξη της πληροφορικής στο δημόσιο τομέα. Και κυρίως για να μπορέσει να συντονίσει και να παρακολουθήσει ένα μεγάλο αριθμό έργων πληροφορικής, τα οποία έχουν ενταχθεί στο Β'Κοινοτικό Πλαίσιο Στήριξης. Η ενίσχυση θα γίνει με τη σύσταση σαράντα πέντε θέσεων εξειδικευμένου επιστημονικού προσωπικού, σε ζητήματα ηλεκτρονικών υπολογιστών.

'Οσον αφορά το τέταρτο κεφάλαιο, το οποίο περιλαμβάνει τα άρθρα 20 έως και 25, πολύ λίγα θα μπορούσαμε να προσθέσουμε, γιατί περιλαμβάνει κυρίως διατάξεις διευκρινιστικού χαρακτήρα.

Με το άρθρο 21 απλώς δίνεται η δυνατότητα στους συμμετέχοντες στον τελευταίο διαγωνισμό και μόνο σε όσους είχαν βαθμολογία ίση με τη βάση, ανεξάρτητα αν έχουν υπερβεί το όριο ηλικίας, να συμμετάσχουν και στον επόμενο διαγωνισμό.

Είναι πολύ θετική η πρόταση που κάνατε, κύριε Υπουργέ, με το άρθρο 22, να υπάρξει κωδικοποιημένο ενιαίο κείμενο στο οποίο να καταγράφονται και να καταγραφούν όλες οι διατάξεις περί προσλήψεων, για να μπορέσουμε επιτέλους

Σελίδα 1258 

όλοι εμείς, αλλά κυρίως οι φορείς του δημοσίου και ο λαός, να γνωρίζουμε επακριβώς τι ισχύει για το σύστημα προσλήψεων.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Λάλο.

Ο κ. Παπαδημόπουλος έχει το λόγο.

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, σχεδόν το 90% του άρθρου 16 ρυθμίζει περιπτώσεις που αφορούν αντίστοιχες διατάξεις του Υπαλληλικού Κώδικα, δηλαδή του π.δ. 611/77. Βέβαια οι διατάξεις αυτές θα μπορούσαν να μπουν σε ένα άλλο νομοσχέδιο, που θα τροποποιούσε αυτό το προεδρικό διάταγμα. Αλλά, επειδή είναι διοικητικής φύσεως θέματα, έχουν θέση και εδώ. 'Ομως, δεν υπάρχει η σωστή νομοτεχνική διάταξη της ύλης. Βλέπουμε ότι οι διευκολύνσεις, που παρέχονται στις διάφορες κατηγορίες υπαλλήλων, επιλύονται από τον Υπαλληλικό Κώδικα και έτσι δεν ήταν αναγκαίο να νοθεύσουμε αυτό το νομοσχέδιο με τέτοιου είδους ρυθμίσεις.

Ας περίμεναν οι υπάλληλοι αυτοί λίγο αργότερα, με κάποια άλλη ευκαιρία.

Βασικά, δεν είμαστε αντίθετοι με τις ρυθμίσεις αυτές, δεδομένου ότι έχει προκύψει στην πρακτική εφαρμογή του Δημοσιοϋπαλληλικού Κώδικα ότι υπάρχουν υπάλληλοι, οι οποίοι πρέπει να συγκατοικήσουν, δηλαδή, οι σύζυγοι και επιθυμούν να πάνε στη θέση όπου υπηρετεί ο σύζυγος, για παράδειγμα η σύζυγος να πάει στη θέση που υπηρετεί ο σύζυγος, αλλά εάν αυτό δεν γίνεται, είναι διατεθειμένη να απωλέσει τις αποδοχές επί τρία χρόνια. Αυτό, βέβαια, είναι βλαβερό για τα συμφέροντα του υπαλλήλου και δεν του κάνουμε και καμία σημαντική εξυπηρέτηση. Να γίνει αφού το επιθυμεί ο ίδιος.

'Οσον αφορά τις μειωμένες ώρες εργασίας, για ορισμένες κατηγορίες υπαλλήλων δεν έχουμε αντίρρηση, κυρίως γι'αυτούς που έχουν αναπηρία πάνω από 67%, είτε ψυχική είτε σωματική.

Στο άρθρο 17 λέμε ότι από την 1.1.98 οι υπάλληλοι οι οποίοι αποσπώνται από διάφορες υπηρεσίες, θα πληρώνονται από τα κονδύλια που προβλέπονται στην υπηρεσία όπου αποσπάστηκαν και όχι από τις υπηρεσίες από τις οποίες αποσπάστηκαν. Εξαιρούμε ορισμένες περιπτώσεις υπαλλήλων, αυτούς τους υπαλλήλους, δηλαδή, που είναι στην Προεδρία της Δημοκρατίας κλπ., όπως αναφέρει η σχετική διάταξη.

'Ηθελα, κύριε Υπουργέ εδώ, μια και διασπάσαμε τον κανόνα και εισάγουμε και πάλι εξαιρέσεις, να μπει και η κατηγορία των αποσπωμένων υπαλλήλων στα πανεπιστήμια. Γιατί; Γιατί όπως ξέρουμε όλοι, τα πανεπιστήμια είναι εκείνα τα οποία ποτέ μέχρι τώρα δεν είχαν επαρκείς πιστώσεις για πλήρη κάλυψη του προϋπολογισμού των δαπανών. 'Εχουν ελλείμματα.

Θυμάστε ότι πέρσι, πρόπερσι είχαν αναστείλει τη λειτουργία τους γιατί δεν είχαν να πληρώσουν το τακτικό προσωπικό. Τώρα το Πανεπιστήμιο για να φθάσει στην ανάγκη να ζητήσει απόσπαση ορισμένων υπαλλήλων να υπηρετήσουν σ'αυτό, σημαίνει ότι πράγματι έχει ανάγκη. Τι θα κάνει με τους υπαλλήλους που χρειάζεται; Συνήθως οι υπάλληλοι αυτοί είναι ειδικευμένο επιστημονικό προσωπικό. Να πούμε στο Πανεπιστήμιο να τους πληρώσει με τα κονδύλια τα οποία έχει στη διάθεσή του, τα οποία δεν επαρκούν ούτε για το μόνιμο προσωπικό; 

'Εχω τη γνώμη ότι εδώ πρέπει να βάλουμε λίγο νερό στο κρασί και μια και εισάγουμε εξαιρέσεις, να πούμε, "ως και αυτοί που αποσπώνται στα πενεπιστήμια".

'Οσον αφορά τη σύσταστη θέσεων στη Γενική Γραμματεία Δημόσιας Διοίκησης, προβλέπεται από το σχετικό άρθρο η σύσταση σαράντα πέντε θέσεων, τεσσάρων κατηγοριών, δηλαδή, χωρίς να αναφέρεται πώς θα πληρωθούν αυτές οι θέσεις, ειδικά στο άρθρο αυτό. Βεβαίως, με το άρθρο 4 μπορούμε να πούμε ότι δίδεται διέξοδος στο θέμα. Αλλά τι μας πειράζει να βάλουμε μία διατύπωση τέτοια που να μην αφήνει καμία αμφιβολία στην εφαρμογή αυτού του άρθρου; Να πούμε, δηλαδή, ότι η πλήρωση αυτών των θέσεων θα γίνει όπως προβλέπει το σχετικό άρθρο 4 του παρόντος νόμου, ώστε να φύγει κάθε υποψία από την όλη διατύπωση.

Επίσης, στο άρθρο 22 που αφορά την κωδικοποίηση διατάξεων, λέμε ότι επιτρέπεται να γίνει κωδικοποίηση. Πρέπει να φύγει οπωσδήποτε η λέξη "επιτρέπεται". Για "επιτρέπεται" είμαστε εδώ; Εδώ έχει γίνει όλη η νομοθεσία άνω κάτω με αυτές τις τροπολογίες και δεν ξέρουμε ακριβώς τι ισχύει.

Αφήνουμε, δηλαδή, την ευχέρεια στον αρμόδιο Υπουργό να εκδώσει διατάγματα και όποτε θελήσει και με την ανεκτικότητα αυτού του "επιτρέπεται";

Πρέπει να πούμε ότι οφείλει να εκδώσει και μάλιστα, θα έλεγα το πολύ-πολύ εντός προθεσμίας τριών μηνών, διότι θα χρειαστεί να κάνουμε διαγωνισμούς.

Πότε ο αρμόδιος Υπουργός θα προβεί στην έκδοση του σχετικού διατάγματος; Να του βάλουμε προθεσμία και να του πούμε ότι αυτή η κωδικοποίηση θα γίνει το πολύ σε τρεις μήνες, γιατί θα επίκεινται οπωσδήποτε διορισμοί και πρέπει η νομοθεσία να κωδικοποιηθεί για να ξέρουμε, εν πάση περιπτώσει, τι ισχύει.

Τέλος, στις μεταβατικές διατάξεις του άρθρου 23 είπατε ότι δεν θα δεχθείτε συζήτηση τροπολογιών για δύο λόγους: Πρώτον διότι πολλές απ' αυτές έχουν ικανοποιηθεί με την αναδιατύπωση του σχεδίου και δεύτερον διότι είναι πολλές οι περιπτώσεις και δεν πρέπει να νοθεύσουμε αυτό το νομοσχέδιο με την επίλυση τόσων εκκρεμοτήτων που υπάρχουν στους διάφορους φορείς της Δημόσιας Διοίκησης.

Θα έλεγα ότι μια και στην παράγραφο 3 βάζουμε κάποιες κατηγορίες υπαλλήλων, γιατί να μην πούμε εδώ, χωρίς να συζητήσουμε τροπολογία ότι τακτοποιούνται και αυτοί που υπηρετούν στις δεκατρείς περιφέρειες της χώρας, δηλαδή αυτοί που προσελήφθησαν μέσω της Εταιρείας Διαχείρισης Τεχνικής Βοήθειας. 'Ετσι θα ξεφύγουμε από τον σκόπελο των τροπολογιών, αυξάνοντας λίγο το κείμενο της παραγράφου 3. Και αυτό γιατί δεν ξέρουμε πότε το Υπουργείο σας θα βρεθεί στην ευχάριστη θέση να συλλέξει όλες τις εκκρεμότητες απ' όλες τις υπηρεσίες της χώρας και να φέρει ένα νομοσχέδιο που θα έχει ως επικεφαλίδα "τακτοποίηση εκκρεμοτήτων" ώστε να λήξει άπαξ διά παντός αυτή η ιστορία και να μην έχουμε σε κάθε νομοσχέδιο κατηγορίες υπαλλήλων που να πιέζουν προς πάσα κατεύθυνση για την τακτοποίηση των προβλημάτων που αντιμετωπίζουν.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι πολύ θετικά τα όσα είπατε, κύριε συνάδελφε.

Θα εξετάζαμε το θέμα για τα πανεπιστήμια, αν είχαμε την ιδέα σας πιο νωρίς γιατί καταλαβαίνετε ότι είναι και το συναρμόδιο Υπουργείο Παιδείας με το οποίο πρέπει να έχουμε μια συνεννόηση. Δεν πρέπει να αιφνιδιάζουμε τα άλλα Υπουργεία σ' αυτό που είπατε να ισχύσει η εξαίρεση των αποσπάσεων και για τα πανεπιστήμια. Εγώ κατ' αρχήν το βρίσκω θετικό. Αν προλάβουμε να έχουμε μια συνεννόηση μέχρι την ψήφιση θα το δούμε.

Ακόμη βρίσκω θετικό το θέμα της προθεσμίας που βάλατε για την κωδικοποίηση. Θα το εντάξουμε. Να μην είναι το "επιτρέπεται" όπως είπατε, αλλά να βάλουμε συγκεκριμένη προθεσμία για την κωδικοποίηση.

Για το θέμα των περιφερειών σας είπα χθες ότι χρειάζεται μια συμφωνία όλων των πλευρών. Δηλαδή, να καθήσουμε να δούμε τις περιπτώσεις και να συμφωνήσουμε. Αν αυτή η συμφωνία εκφραστεί σήμερα απ' όλες τις πτέρυγες και μόνο σ' αυτήν την περίπτωση για να μην αναιρέσουμε αυτά που έχουμε πει θα μπορούσαμε να εξετάσουμε το θέμα. Αν όλοι οι συνάδελφοι και όχι μόνο οι εισηγητές, εκφραστούν θετικά οπότε τηρείται ο όρος της ομοφωνίας που έχουμε θέσει θα το εξετάσουμε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Υφυπουργέ, στο άρθρο 16 παράγραφος 4 θα σας παρακαλέσω εκεί που αναφέρεται στη μείωση του ωραρίου της εργασίας να περιληφθεί εδάφιο που να προβλέπει και για τους συζύγους που συντηρούν συζύγους

Σελίδα 1259 

με 100% αναπηρία. 

ΠΡΟΕΔΡΕΥΩΝ (Παναγιώτης Σγουρίδης): Κύριε Καρακώστα, θα εννοείτε αναπηρία 80% και πάνω, γιατί αναπηρία 100% σημαίνει...

ΙΩΑΝΝΗΣ ΚΑΡΑΚΩΣΤΑΣ: Συντηρούν συζύγους με πλήρη αναπηρία. Αν το ποσοστό αναπηρίας είναι μικρότερο καλύτερα. Αυτοί τώρα δεν προστατεύονται.

ΠΡΟΕΔΡΕΥΩΝ (Παναγιώτης Σγουρίδης): Το Προεδρείο επικροτεί την παρατήρησή σας αλλά απλώς ήθελα να πω ότι το 100% δεν υπάρχει. Το ποσοστό είναι από 80% και πάνω, που σημαίνει ότι είναι παραπληγικός, ημιπληγικός κλπ.

ΙΩΑΝΝΗΣ ΚΑΡΑΚΩΣΤΑΣ: Οι παραπληγικοί είναι 100%.

Επίσης, κύριε Υφυπουργέ, στο άρθρο 17 παράγραφος 5 δίδεται η δυνατότητα σε κάποιες κατηγορίες για μετατάξεις σε ανώτερες θέσεις.

Εδώ βλέπω ότι αυτή η διάταξη είναι αποσπασματική και ξεκομμένη από το συνολικό πλαίσιο ορθολογικής κατανομής και αξιοποίησης του προσωπικού και αυτή θα λειτουργήσει σε βάρος άλλων υπαλλήλων που κατέλαβαν τις θέσεις εργασίας με το νόμιμο και τυπικά προβλεπόμενο τρόπο. 

Είναι σκόπιμο να υπάρξουν κάποιες ασφαλιστικές δικλείδες που να λειτουργούν στην κατεύθυνση άμβλυνσης των προβλημάτων και την ενιαία και ισότιμη αντιμετώπιση όλων αυτών των υπαλλήλων. 

Σχετικά με το άρθρο 22 που αναφέρεται στην κωδικοποίηση των διατάξεων θα ήθελα να σταθώ στην τελευταία του παράγραφο που λέει: "Η διενέργεια διορθώσεων και προσαρμογών στη φραστική διατύπωση και η διενέργεια των αναγκαίων προσαρμογών εν όψει της γενικώς ισχύουσας νομοθεσίας". 'Οπως εκφράζεται εδώ ενδέχεται το διάταγμα που θα κάνει αυτές τις διορθώσεις να υποκαταστήσει τη νομοθετική λειτουργία γι' αυτό οι φραστικές διατυπώσεις ίσως να αλλοιώσουν το περιεχόμενο του νόμου που θέσπισε η Βουλή. Να αλλάξει, λοιπόν, η φραστική διατύπωση για να μη δημιουργήσει προβλήματα.

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαηλίας έχει το λόγο.

ΗΛΙΑΣ ΠΑΠΑΗΛΙΑΣ: Κύριε Πρόεδρε, θέλω να μιλήσω για την παράγραφο 5 του άρθρου 23 που προστέθηκε με την αναδιατύπωση που μοιράστηκε πριν από λίγο.

Κατά τη συζήτηση στη διαρκή επιτροπή είχαμε ζητήσει να μας διανεμηθεί μια κατάσταση κατά τη συζήτηση του νομοσχεδίου στο Τμήμα όπου θα φαινόταν αν και ποιες τράπεζες πήραν πότε και πόσους υπαλλήλους από τις τελευταίες εκλογές μέχρι και σήμερα, κάτι που δεν έχει δοθεί μέχρι τώρα.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τη ζήτησα αυτήν την κατάσταση, την έχω και θα τη μοιράσω. Εννοώ την κατάσταση των Τραπεζών και όσα πρόλαβαν να κάνουν. Είναι δηλώσεις όλων των διοικητών γι αυτό που ζητήσατε στην επιτροπή.

ΗΛΙΑΣ ΠΑΠΑΗΛΙΑΣ: Υπάρχουν μέσα σε αυτές τις καταστάσεις, κύριε Υπουργέ, διορισμοί;

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μόνο στην Εμπορική Τράπεζα υπάρχουν διορισμοί, ήτοι τέσσερις εργάτες, δεκατρείς τεχνίτες και δύο κλητήρες. Οι άλλες τράπεζες έχουν απαντήσει αρνητικά.

ΗΛΙΑΣ ΠΑΠΑΗΛΙΑΣ: Βέβαια όλα αυτά είναι υπό έλεγχο πρώτα από όλα δικό σας και εκ των υστέρων από δικό μας έλεγχο, αλλά για να αποκλείσουμε κάθε περίπτωση και επειδή πολλά ακούστηκαν εδώ και στα Μέσα Μαζικής Ενημέρωσης, θα ήταν σωστό να μη βάλουμε χρονικό όριο την κατάθεση του νομοσχέδιου, αλλά να βάλουμε σαν χρονικό όριο την εξαγγελία του Πρωθυπουργού κι αυτό για να αυξηθεί ακόμα περισσότερο το κύρος και της Κυβέρνησης και του Πρωθυπουργού και του κράτους. Διαφορετικά εκείνο που κάνουμε και συνηγορούμε σαν νομοθετικό σώμα είναι να ενισχύουμε την άποψη που υπάρχει στο λαό ότι δεν υπάρχει κράτος. Και δεν μπορείς να πεις ότι υπάρχει κράτος όταν υπάρχουν κάποιοι φύλακες και κάποια πρόσωπα που όπως είπα χθες γράφουν στα παλαιότερα των υποδημάτων τους τον Πρωθυπουργό της χώρας και το Υπουργικό Συμβούλιο. Και το κάνουν αυτό πέραν του ότι έχουμε κάνει επανειλημμένως τροπολογίες γι αυτό το θέμα, έχει εξαγγήλει ο Πρωθυπουργός και το Υπουργικό Συμβούλιο, και με τις προγραμματικές δηλώσεις μετά τις εκλογές και εν συνεχεία, ότι δεν πρόκειται να γίνει καμία πρόσληψη. Είναι γνωστό ότι έχει στείλει επιστολές σε όλους τους διοικητές των τραπεζών να μην προχωρήσουν σε καμία πρόσληψη και αυτοί περιφρονώντας και τον Πρωθυπουργό και την απόφαση του Υπουργικού Συμβουλίου προχώρησαν σε λίγες ή πολλές δεν ξέρω προσλήψεις.

Γι'αυτό το λόγο η παράκλησή μου είναι ο χρόνος που θα αρχίζει για να υπάρξουν καταγγελίες των συμβάσεων αυτών να είναι ο χρόνος που έγιναν οι εξαγγελίες του Πρωθυπουργού και του Υπουργικού Συμβουλίου. Αυτό περισσότερο για να ανυψωθεί το κύρος του κράτους, της Κυβέρνησης και του Νομοθετικού Σώματος.

Και μια τελευταία παρατήρηση. Κύριε Υπουργέ, όπως έχετε διατυπώσει την παράγραφο 5 λέτε ότι "καταγγέλλονται υποχρεωτικώς βάσει των διατάξεων της εργατικής νομοθεσίας". Πότε καταγγέλλονται; Μήπως πρέπει να βάλουμε μια προθεσμία εντός μηνός από της δημοσίευσης του παρόντος; Δείτε το.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Παπαηλία.

Ο κ.Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Το άρθρο 16 λύνει μερικά προβλήματα ευαισθησίας στον άνθρωπο για υιοθεσία, για παραπληγικές καταστάσεις κλπ. με πολύ ευαίσθητο τρόπο, με ανθρώπινο τρόπο. Χρειάζονταν αυτές οι διατάξεις επιτέλους.

Για το άρθρο 17 θα πω ότι χρειαζόταν και η διάταξη που κάνετε με προσθήκη των παραγράφων 9, 10 και 11 για τους προσληφθέντες. Βέβαια, κάποτε αυτό έπρεπε να τελειώσει και πιστεύω ότι γίνεται με τον 2190 γιατί είναι συνακόλουθο. Είναι ανεπίτρεπτο να μην προσφέρει κανείς σε συγκεκριμένη υπηρεσία και μετά να έρχεται το κράτος και να του λέει θεωρείσαι ως μηδέποτε απομακρυνθείς κλπ. Αλλά για τη συγκεκριμένη περίπτωση συνηγορώ και καλά κάνετε που θεωρείται ο μεσολαβήσας χρόνος σαν εν υπηρεσία διανυθείς. Νομίζω ότι είναι δίκαιο γιατί στην έννοια της αποκατάστασης μιας αδικίας περιλαμβάνεται και η αναγκαιότητα και της υλικής αποκατάστασης. Πιστεύω ότι λύνεται ένα πολύ ζωτικό θέμα και με τον 2190 για όσους προσελήφθησαν. Είχε τακτοποιηθεί νομίζω με το άρθρο 25, αν θυμάμαι καλά, αλλά και με τον 2247. Συμφωνώ απολύτως μ'αυτήν την προσθήκη που κάνετε, κύριε Υπουργέ, στο άρθρο 17.

Είπα χθες και έρχεται λίγο σε αντίθεση με την ευλάβεια που οφείλουμε στον 2190 για εκείνο τον πανελλήνιο διαγωνισμό που είχε γίνει, κύριε Υπουργέ. Βέβαια έγινε και συζήτηση παλαιότερα, πριν ένα χρόνο, εδώ στη Βουλή, έγιναν και ονομαστικές ψηφοφορίες. Θέλω να επισημάνω ότι εξακολουθώ να είμαι συνεπής προς τη συνείδησή μου γιατί και τότε, μάλιστα αρνήθηκα τη σύμπλευση με το σύνολο των συναδέλφων μου του ΠΑΣΟΚ, που στην ονομαστική ψηφοφορία είχαν αρνηθεί την πρόσληψη των επιτυχόντων και εγώ είχα ψηφίσει υπέρ της τροπολογίας, υπέρ της πρόσληψης. Επομένως, είμαι συνεπής με τη συνείδησή μου να πω ότι εξακολουθώ να υποστηρίζω ότι πρέπει αυτό το θέμα των επιλαχόντων εκείνης της εποχής που έχει δύο όψεις -τώρα μιλώ για τη μία, θα αναφέρω αμέσως μετά και την άλλη- να το δούμε. Γιατί το λάθος της προκήρυξης και η εν συνεχεία ακολουθηθείσα πολιτική δημιούργησε σ'αυτούς την ελπίδα ότι είναι δυνατόν να προσληφθούν. Μετά προσθέσετε σ'αυτό, κύριε Υπουργέ και το γεγονός ότι προσελήφθησαν κάποιοι, ότι προσελήφθησαν άνθρωποι γιατί οι κατά νομαρχία διαγωνισμοί είχαν σαν αποτέλεσμα σε μία νομαρχία ένας με δέκα να προσλαμβάνεται και στην αντίστοιχη θέση μιας άλλης νομαρχίας ένας με δεκαεννιά να μην προσλαμβάνεται. Μαζί, επαναλαμβάνω, μ'αυτήν την ελπίδα που κυοφορήθηκε και με την εντονότατη και εξογκωμένη και βαρύτατη και συντριπτική ανεργία που μαστίζει τους νέους μας και μαζί με τη δαπάνη που συνεπάγεται η διεξαγωγή ενός πανελλήνιου διαγωνισμού, 

Σελίδα 1260 

μήπως πέρα από την πρόνοια που κάνετε να έχουν δικαίωμα να συμμετάσχουν στον επόμενο, ανεξαρτήτως αν έχουν υπερβεί το όριο ηλικίας. Μήπως θα πρέπει κάποιες περιπτώσεις απ'αυτούς, έτσι κραυγαλέας δικαιοσύνης, να τις ξαναδούμε.

Ψηφίζω τα άρθρα και ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Σωτηρόπουλος έχει το λόγο.

ΒΑΣΙΛΕΙΟΣ ΣΩΤΗΡΟΠΟΥΛΟΣ: Με το άρθρο 19 συνιστώνται ορισμένες θέσεις για την υποστήριξη, για την ανάπτυξη υπηρεσίας πληροφορικής στη Γενική Γραμματεία Δημόσιας Διοίκησης του Υπουργείου Εσωτερικών, Δημόσιας Διοίκησης και Αποκέντρωσης. Με το εδάφιο 1 προβλέπονται δεκαπέντε θέσεις του κλάδου ΠΕ και με το εδάφιο 2 άλλες δέκα θέσεις του κλάδου ΤΕ. Βεβαίως, οι θέσεις αυτές είναι δικαιολογημένες μια και η υπηρεσία που αναπτύσσεται είναι για την υποστήριξη, την ανάπτυξη της πληροφορικής μέσα στη Γραμματεία της Δημόσιας Διοίκησης. Με το εδάφιο δ', όμως, δημιουργούνται άλλες δεκαπέντε θέσεις ειδικού επιστημονικού προσωπικού με σχέση εργασίας ιδιωτικού δικαίου, ορισμένου χρόνου, διάρκειας τριών ετών με δυνατότητα ανανέωσης.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

H Γενική Γραμματεία Δημόσιας Διοίκησης έχει και άλλους ειδικούς επιστήμονες. Εδώ δεν καθορίζεται τι πτυχιούχοι πρέπει να είναι αυτοί οι ειδικοί επιστήμονες και πώς θα προσληφθούν αυτοί οι δεκαπέντε που προβλέπονται από το εδάφιο δ' της παραγράφου 1 του άρθρου 19.

Θα πρέπει, λοιπόν, εφόσον αναπτύσσεται αυτή η υπηρεσία πληροφορικής, να είναι όλοι πτυχιούχοι πληροφορικής ή ΠΕ ή ΤΕ. Ειδικούς επιστήμονες έχει η Γενική Γραμματεία Δημόσιας Διοίκησης. Να καθοριστεί τι πτυχιούχοι χρειάζονται και πώς θα προσληφθούν αυτοί οι δεκαπέντε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκελεστάθης έχει το λόγο.

ΝΙΚΟΛΑΟΣ ΓΚΕΛΕΣΤΑΘΗΣ: Κυρίες και κύριοι συνάδελφοι, με το άρθρο 19, που προβλέπεται η σύσταση σαράντα πέντε νέων θέσεων, δεν προβλέπεται και ο τρόπος με τον οποίο θα προσληφθούν εκείνοι οι οποίοι θα καλύψουν αυτές τις θέσεις. Γεννάται το ερώτημα ότι θεσμοθετούνται διαρκώς με διάφορα νομοσχέδια νέες θέσεις στον ευρύτερο δημόσιο τομέα και δεν προβλέπεται ταυτόχρονα ο τρόπος με τον οποίο θα γίνουν οι προσλήψεις αυτές. Και διατυπώθηκαν ανησυχίες στην Αίθουσα αυτή και από άλλους συναδέλφους και θέλω να επισημάνω, κύριε Υπουργέ, ότι το θέμα αυτό είναι σοβαρό.

Με το προηγούμενο νομοσχέδιο, που συζητήσαμε στο Τμήμα για τη σύσταση της Δ.Ε.Κ.Α. Α.Ε. προβλέπεται και εκεί η πρόσληψη ενός αριθμού προσωπικού απροσδιορίστου και ζητήσαμε από τον κύριο Υφυπουργό Οικονομικών να προσδιορίσει τον τρόπο με τον οποίο θα καλυφθούν οι θέσεις αυτές και είπε αυτολεξεί "ε, μπορεί να προσληφθούν μερικοί εμπειρογνώμονες". Το "μερικοί" είναι από ένας, δύο, τρεις, αλλά και εκατό. Και ζητήσαμε να δεσμευθεί πώς θα γίνει η πρόσληψη αυτού του προσωπικού, διότι δεν πρόκειται περί εμπειρογνωμόνων, πρόκειται περί υπαλλήλων. 'Οπως είναι διατυπωμένη η διάταξη λέει ότι "το προσωπικό αυτής της Δημόσιας Επιχείρησης Κινητών Αξιών μπορεί να καλύπτεται από προσωπικό του Υπουργείου Οικονομικών". "Μπορεί", άρα, δηλαδή, μπορεί να γίνουν και διορισμοί οιασδήποτε μορφής προσωπικού. Και ο κύριος Υφυπουργός Οικονομικών δεν θέλησε να δεσμευθεί.

Τώρα εδώ νομίζω ότι έχετε υποχρέωση να διατυπώσετε και πώς θα γίνει η πρόσληψη αυτών των σαράντα πέντε υπαλλήλων. Και αντιλαμβάνεσθε όλοι ότι επιτείνεται το κλίμα της δυσπιστίας για την εφαρμογή του νόμου αυτού από τα παράθυρα τα οποία υπάρχουν, αλλά και εκείνα τα οποία ανοίγονται. Και ανεξάρτητα από τις προθέσεις της εφαρμογής του νόμου αυτού το ζήτημα είναι το αποτέλεσμα, η πράξη. Επειδή, λοιπόν, από την ισχύ του νόμου 2190/1994 μέχρι σήμερα γνωρίζουμε όλοι πόσος μεγάλος αριθμός εργαζομένων στον ευρύτερο δημόσιο τομέα προσελήφθη με καταστρατήγηση του νόμου αυτού, αν θέλετε, τουλάχιστον και με την ευκαιρία αυτή, δείξετε ότι υπάρχει μία δέσμευση τουλάχιστον για τις προβλεπόμενες αυτές θέσεις, ότι η πρόσληψή τους θα γίνει με τις διατάξεις του νόμου 2190/1994. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κανταρτζής, Κοινοβουλευτικός Εκπρόσωπος του Κομμουνιστικού Κόμματος Ελλάδος έχει το λόγο.

ΑΧΙΛΛΕYΣ ΚΑΝΤΑΡΤΖΗΣ: Συμφωνούμε με τις ρυθμίσεις, οι οποίες περιέχονται στο άρθρο 16, που έχουν σαν σκοπό να διευκολύνουν κάποιες ειδικές κατηγορίες εργαζομένων, που αντιμετωπίζουν ιδιαίτερα προβλήματα.

Για τις ρυθμίσεις που έχουν σχέση με το άρθρο 17, με τις μετατάξεις κλπ., έχουμε πει κατ' επανάληψη, θα το επαναλάβουμε και πάλι ότι χρειάζεται μία συνολική ρύθμιση του θέματος αυτού. Δεν μπορεί να έρχονται αποσπασματικά στα διάφορα νομοσχέδια σκόρπιες διατάξεις που αποβλέπουν στη μετάταξη ενός ή άλλου, όταν είναι γνωστό ότι οι μετατάξεις γίνονται είτε για λόγους εκδικητικούς είτε για λόγους ρουσφετολογικούς. Πρέπει, επιτέλους, να λυθεί συνολικά αυτό το πρόβλημα.

'Ερχομαι στο άρθρο 18. Γίνεται αντικατάσταση του άρθρου που προβλέπει τη σύσταση του διοικητικού συμβουλίου στο Κέντρο Ερευνών για θέματα ισότητας. 'Ομως, και το νέο διοικητικό συμβούλιο, τα μέλη του οποίου περιορίζονται, δεν παύει να διορίζεται από τον Υπουργό. Η διάταξη προβλέπει σαφώς ότι τα μέλη του διοικητικού συμβουλίου διορίζονται με απόφαση του Υπουργού Εσωτερικών, Δημόσιας Διοίκησης και Αποκέντρωσης.

Κατά τη γνώμη μας, σ' έναν τέτοιο οργανισμό το διοικητικό συμβούλιο πρέπει να αποτελείται από εκλεγμένους εκπροσώπους των γυναικείων οργανώσεων και όχι διορισμένους από τον Υπουργό, να μετατρέπεται, δηλαδή, σ' ένα ακόμα κυβερνητικό όργανο.

Με το άρθρο 19 συνιστώνται κάποιες θέσεις στην Γενική Γραμματεία Δημόσιας Διοίκησης του Υπουργείου Εσωτερικών.

Το ερώτημα είναι, πρώτον, αν έχουν εκφέρει γνώμη οι εργαζόμενοι. Δεύτερον, με τις θέσεις αυτές και πάλι γίνεται μία διάσπαση στις κατηγορίες του προσωπικού, σε ειδικό προσωπικό κλπ. 

'Εχουμε εκφέρει κατ' επανάληψη τη γνώμη μας ότι, όταν μιλάμε για πάγιες και διαρκείς ανάγκες στο δημόσιο τομέα, πρέπει μία να είναι η σχέση, η οποία καθορίζει τη σχέση εργασίας, σχέση εργασίας δημοσίου δικαίου.

ΠΡΟΕΔΡΕΥΩΝ (Παναγιώτης Ν. Κρητικός): Η κ.Αλφιέρη έχει το λόγο.

ΣΤΥΛΙΑΝΗ ΑΛΦΙΕΡΗ: Θα τοποθετηθώ και εγώ στην ενότητα των άρθρων που συζητούμε τώρα.

Κατά πρώτον, θεωρώ θετικές τις τροποποιήσεις που έγιναν στο άρθρο 16, γιατί πραγματικά λύνονται μερικά πρακτικά ζητήματα και ρυθμίζονται υποθέσεις που έχουν αντίκρυσμα στην καθημερινή ζωή των πολιτών.

'Ενα θέμα που θα ήθελα να βάλω έχει σχέση με το άρθρο 19. Η Υπηρεσία Ανάπτυξης Πληροφορικής σίγουρα είναι μία υπηρεσία που το μέλλον της καθορίζεται δυναμικό. Ως εκ τούτου, πέρα από αυτήν την αποσπασματική τοποθέτηση αυτών των ανθρώπων, καλό θα είναι να γίνει μία οργάνωση σε βάθος. Μιλάμε για πεντακόσια δισεκατομμύρια (500.000.000.000) που θα διαχειριστεί. Πρέπει να γίνει ένας οργανισμός με ειδικό προσωπικό εκπαιδευμένο πάνω στην πληροφορική. Απόφοιτοι πανεπιστημίου υπάρχουν και πρέπει να υπάρξουν και κάποιοι άξονες για να καλύψουν αυτήν την υπόθεση.

Τέλος, το άρθρο 23 έχει κάποιες μεταβατικές διατάξεις. Θα μου επιτρέψετε να υπενθυμίζω κάτι, παρ' όλο που ο κύριος Υφυπουργός το έχει πει κατ' επανάληψη, αλλά θα ήταν καλό να το πω γι' άλλη μία φορά. 

Οι εκκρεμότητες που μένουν όσον αφορά τις προσλήψεις θα συζητηθούν από διακομματική επιτροπή.

Το θέμα των χιλίων εκατόν ενενήντα ένα ειπώθηκε και από άλλους συναδέλφους. Είναι ένα θέμα κοινωνικό, θα έλεγα, γιατί είναι αρκετοί εργαζόμενοι που πέτυχαν με το ν.2190, 

Σελίδα 1261 

δεν αμφισβήτησε κανείς το αποτέλεσμα, παραιτήθηκαν από άλλες δουλειές και αυτήν τη στιγμή έχουν στελεχώσει πολλές υπηρεσίες και ήδη δουλεύουν.

Θα μπορούσε να μπεί σαν μία διάταξη, για να τακτοποιηθεί αυτό το θέμα, στις μεταβατικές διατάξεις.

Αν ο κύριος Υφυπουργός δεν βλέπει λύση του θέματος σήμερα, θα πρέπει η διακομματική επιτροπή να γίνει σύντομα, για να αντιμετωπίσει αυτά τα προβλήματα.

Ο Συνασπισμός ψηφίζει θετικά αυτά τα άρθρα. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Εξαντλήθηκε το στάδιο των πρωτολογιών.

Ο κύριος Υφυπουργός έχει το λόγο, εάν το επιθυμεί.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, είχαμε συμφωνήσει με τους συναδέλφους να κάνουμε αναδιατύπωση, επί τη βάσει των προτάσεών τους, του πρώτου κεφαλαίου που συζητούσαμε. Θα σας πρότεινα επί της διαδικασίας να κάνουμε πρώτα αυτό, για να ψηφίσουμε τα άρθρα από 4 έως 7, τα οποία είχαν μείνει ως εκκρεμότητα. 

ΠΡΟΕΔΡΕΥΩΝ (Παναγιώτης Ν. Κρητικός): Να ολοκληρώσουμε τη συζήτηση της ενότητας, την οποία συζητάμε αυτήν τη στιγμή, δηλαδή, τα άρθρα 16 έως 24.

Επ' αυτών των άρθρων έχετε το λόγο, για να ολοκληρωθεί η συζήτηση και εν συνεχεία, θα έρθουμε στα κρατηθέντα άρθρα.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Να κάνω μερικά σχόλια, λοιπόν, για τις τοποθετήσεις των συναδέλφων, που πάλι ήταν πλουσιότατες σε ιδέες.'Εχουμε μόνο το πρόβλημα της επεξεργασίας της αποδοχής αυτών των ιδεών, αγαπητοί συνάδελφοι.

Επανέρχομαι στην πρόταση του συναδέλφου της Νέας Δημοκρατίας του κ. Παπαδημόπουλου και θα εντάξουμε στην κωδικοποίηση έναν υποχρεωτικό όρο. Δεν θα αφήσουμε, δηλαδή, προαιρετικά την κωδικοποίηση αυτών των διατάξεων, γιατί είναι ένα σημαντικό πια νομοθέτημα, όπως γίνεται. Επιθυμούμε κι εμείς σαν Υπουργείο -και φαντάζομαι ότι και όλοι το επιθυμείτε- να γίνει πια ένας σαφής, καθαρός κανόνας και να πάρει και πολύ μεγάλη δημοσιότητα.

'Αρα, λοιπόν, ορθά πρότεινε ο αγαπητός συνάδελφος και θα αναδιατυπώσουμε διάταξη, να γίνει προθεσμία έξι μηνών για την κωδικοποίηση όλων των διατάξεων.

Αγαπητοί συνάδελφοι, θα ήθελα τη θέση σας, όταν θα συζητηθεί η σχετική τροπολογία για τις περιφέρειες. Αν υπάρχει παμψηφία, θα το εξετάσουμε.

Κύριε Καρακώστα, θα ήθελα να πω ότι είναι ορθή η παρατήρησή σας. Παρακαλώ να συνεργαστείτε για τη νομοτεχνική της επεξεργασία, ως προς αυτό που είπατε για τις συζύγους των ατόμων, που έχουν πολύ βαριά αναπηρία, δηλαδή, να επεκταθεί και σ' αυτούς το προνόμιο της μειωμένης εργασίας.

Ορθή η παρατήρηση, κύριε Καρακώστα. Την αποδεχόμαστε και να την αναδιατυπώσουμε.

ΙΩΑΝΝΗΣ ΚΑΡΑΚΩΣΤΑΣ: Ευχαριστούμε, κύριε Υπουργέ.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Για τον κ. Παπαηλία, που και στην επιτροπή το έθεσε, αλλά και εδώ, θα ήθελα να πω το εξής. Σας βεβαιώνω ότι το εξετάσαμε με πολύ θετικό τρόπο. Δεν μπορούσαμε να πάμε πιο πίσω. Μπορεί να έκανε την εξαγγελία ο Πρωθυπουργός -και όντως αυτή η εξαγγελία ήταν πολύ σημαντική και είχε ένα ηθικό βάρος- παρ' όλα αυτά, οι προσλήψεις είναι νόμιμες για την περίοδο εκείνη. Εκεί που μπορούσαμε να εκταθούμε, το κάναμε και εκτεινόμαστε από την ημέρα που ξεκίνησε να συζητείται το νομοσχέδιο.

Κύριε Παυλόπουλε, παρακαλώ ζητώ και τη δική σας συνδρομή, επειδή θέσατε το θέμα, για το πώς να αναδιατυπώσουμε τη διάταξη αυτή, έτσι ώστε να μην περιλαμβάνει μόνο τις τράπεζες, αλλά το σύνολο των φορέων που εντάχθηκαν στον ν.2190, με τις ρυθμίσεις που κάνουμε τώρα.

Κύριε Σπυριούνη, ως προς τους επιλαχόντες -που έχετε αυτήν την ευαισθησία- νομίζω ότι τοποθετήθηκα και χθες. Είναι ένα πολύπλοκο θέμα. Σας είπα ότι είναι μέσα στη χωρία των θεμάτων, που διακομματικά θα αντιμετωπίσουμε, για να δώσουμε μία οριστική λύση. 

Η φιλοδοξία μας, επαναλαμβάνω, είναι σε λίγους μήνες να μην υπάρχει καμία εκκρεμότητα, να είναι εντελώς καθαρό το πεδίο και όπως ξεκαθάρισε το πεδίο με τον ν.2190, να ξέρουμε τους κανόνες του παιχνιδιού από εδώ κι εμπρός και να μην κοιτάξουμε ποτέ πίσω στο παρελθόν. 'Ο,τι ρυθμίσεις γίνουν για πίσω από εδώ και πέρα, για το παρελθόν, θα γίνουν με αυτήν την προϋπόθεση -αναφέρομαι και στη συνάδελφο του Συνασπισμού- δηλαδή, την προϋπόθεση ότι θα ομοφωνήσουμε. Δεν θα φέρουμε διάταξη εδώ σαν Κυβέρνηση. Θα καθήσουμε, θα συζητήσουμε και όπου συμπέσουμε όλοι, θα φέρουμε τη διάταξη εδώ, για να γίνει μια οριστική ρύθμιση των εκκρεμοτήτων του παρελθόντος, έτσι ώστε να ξεκαθαρίσουμε το παρελθόν και αφού ξεκαθαρίσαμε και τους κανόνες του ν.2190, να ξέρουμε τι γίνεται από εδώ κι εμπρός.

Στον αγαπητό κ. Γκελεστάθη, θα ήθελα να πω ότι βεβαίως θα ισχύουν οι διατάξεις του ν.2190 γι' αυτούς τους επιστήμονες. Ισχύει πια για όλους. Δεν εξαιρείται κανείς, κύριε Γκελεστάθη. Σας διαβεβαιώνω, αφού ζητήσατε αυτήν τη δήλωση, κατηγορηματικά για το θέμα αυτό.

ΝΙΚΟΛΑΟΣ ΓΚΕΛΕΣΤΑΘΗΣ: Διατυπώστε το και στο άρθρο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι αυτονόητο. Δεν υπάρχει περίπτωση. Σας το λέω κατηγορηματικά, κύριε Γκελεστάθη, ότι υπάγεται το προσωπικό αυτό στις διατάξεις του ν.2190.

Για το συνάδελφο του ΚΚΕ, θα ήθελα να πω ως προς το άρθρο 17, που έκανε την παρατήρηση γι' αυτήν τη μετάταξη, η οποία είναι ευεργετική για τους εργαζόμενους, ότι το συζητήσαμε με την ΑΔΕΔΥ. Δεν θα έλεγα ότι αυτή η διάταξη έχει ένα χαρακτήρα αποσπασματικό. Είναι μια τρέχουσα διάθεση εξυπηρέτησης των ατόμων, που έχουν κάποια σημαντικά προσόντα και καταπνίγονται σε υπηρεσίες, που δεν είναι αντίστοιχες για τα προσόντα τους.

Αγαπητοί συνάδελφοι, αυτά είναι τα σχόλια για το κεφάλαιο αυτό. Σας παρακαλώ να μας δώσετε λίγο χρόνο για τις αναδιατυπώσεις, όσο θα συζητούνται οι τροπολογίες.

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, όχι να προχωρήσουμε στις αναδιατυπώσεις, κύριε Υπουργέ, να μην έχουμε άλλη καθυστέρηση. Μία, δύο περιπτώσεις είναι αυτές που αποδεχθήκατε. Δεν νομίζω ότι είναι δύσκολες. Να διατυπωθούν και να κηρυχθεί περαιωμένη η συζήτηση.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, με συγχωρείτε, δεν έχει κλείσει η συζήτηση ούτως ή άλλως, υπάρχουν δευτερολογίες. 

ΠΡΟΕΔΡΕΥΩΝ (Παναγιώτης Ν. Κρητικός): Ωραία! Με την προϋπόθεση ότι δεν υπάρχει άλλος...

ΦΟΙΒΟΣ ΙΩΑΝΝΙΔΗΣ: Αφού ζητάει χρόνο ο Υπουργός, δεν νομίζω ότι υπάρχει θέμα. 

ΠΡΟΕΔΡΕΥΩΝ (Παναγιώτης Ν. Κρητικός): Δεν του τον αρνούμεθα, εφόσον υπάρχει και στάδιο συζητήσεως και καλώς το θέσατε. Κατά τη διάρκεια της συζητήσεως να προχωρήσετε στις αναδιατυπώσεις.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μπορούμε, κύριε Πρόεδρε, να κάνουμε τώρα τις αναδιατυπώσεις του πρώτου κεφαλαίου και να ψηφίσουμε τα άρθρα; 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, θα ολοκληρώσουμε τη συζήτηση. 

Εισερχόμαστε στο στάδιο των δευτερολογιών.

Ο κ. Παυλόπουλος έχει το λόγο.

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, κυρίες και κύριοι συνάδελφοι θέλω να κάνω μία παρατήρηση μόνο. Κύριε Υπουργέ, θα ήθελα να διευκρινίσετε στη Βουλή ότι σε αυτό το κεφάλαιο οι διατάξεις που υπάρχουν και αφορούν τμήματα τα οποία περιλαμβάνονται στον Υπαλληλικό Κώδικα θα είναι ταυτόσημες και στον Υπαλληλικό Κώδικα που θα μας φέρετε.

Είναι γνωστό και δεσμεύτηκε ο Υπουργός ότι μέχρι τις αρχές του επόμενου μήνα θα έχει ολοκληρωθεί η διαμόρφωση του Υπαλληλικού Κώδικα. Και, βεβαίως, υπό τις προϋποθέσεις 

Σελίδα 1262 

αυτές, θα ψηφιστεί ο Υπαλληλικός Κώδικας στη συνέχεια.

Νομίζω πως θα ήταν ανακόλουθο να ψηφίζουμε αυτήν τη στιγμή διατάξεις -οι οποίες είναι διατάξεις του Υπαλληλικού Κώδικα, ιδίως για θέματα μετατάξεων, και οι οποίες είναι διατάξεις που η φυσική τους θέση είναι μέσα στον Υπαλληλικό Κώδικα- που θα τις δούμε να διαμορφώνονται με άλλο τρόπο στον Υπαλληλικό Κώδικα ο οποίος πρόκειται να έρθει.

Θα σας παρακαλούσα, λοιπόν, να μου πείτε πρώτον ότι δεν υπάρχει διαφοροποίηση των διατάξεων αυτών σε σχέση με αυτές που το σχέδιο περιλαμβάνει ή εάν πραγματικά υπάρχει διαφοροποίηση να τροποποιήσετε τις διατάξεις αυτές για να υπάρχει αυτή η ενότητα. Για να τις κρίνουμε κατά τρόπο εννιαίο όταν θα έρθει να συζητηθεί και το σχέδιο του Υπαλληλικού Κώδικα στη Βουλή.

Ευχαριστώ πολύ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): 'Αλλος εκ των κυρίων συναδέλφων που επιθυμεί το λόγο για να δευτερολογήσει;

Ο κ. Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Δεν επιθυμώ να δευτερολογήσω, κύριε Πρόεδρε, απλώς θα ήθελα σε σχέση με το θέμα που έθεσε ο κύριος Υφυπουργός προηγουμένως -και με συγχωρείτε που ομιλώ έτσι, αλλά κάποιο πρόβλημα οδόντων δεν μου επιτρέπει να μιλήσω με άνεση- για την τακτοποίηση των εκκρεμοτήτων του παρελθόντος, να πω ότι είναι ένα σοβαρό θέμα. Ορθά το θέσατε ότι πρέπει να γίνει σε συνεννόηση διακομματική, ακριβώς για να μην υπάρχει καμμία παρανόηση ότι πρόκειται, περί εμμέσου παρεμβάσεως ή παραβιάσεως του νόμου Πεπονή, του ν.2190, όπως τροποποιείται. Θα ήθελα, όμως, να έχετε υπόψη σας και την ειδικότερη περίπτωση ανθρώπων εργαζομένων με μία ειδική σχέση στα ασφαλιστικά ταμεία.

Υπάρχουν άνθρωποι που, άλλοι τρία, άλλοι τέσσερα, άλλοι έξι και επτά χρόνια, εργάζονται στα ασφαλιστικά ταμεία με μία ιδιόμορφη σχέση, ως επιμελητές εισπράξεων. Είναι άνθρωποι που τους έχουν ανάγκη οι ασφαλιστικοί οργανισμοί, κυρίως το ΤΕΒΕ, αλλά και το ΤΑΞΙ και το Ταμείο Εμπόρων και οι οποίοι προφανώς ανήκουν σε μία κατηγορία ιδιόμορφη που, όμως, επί πολλά χρόνια εργάζονται πραγματοποιώντας τα έσοδα γι' αυτούς τους ασφαλιστικούς οργανισμούς. 

Αυτό είναι ένα θέμα, το οποίο παρακαλώ να δείτε με ιδιαίτερη προσοχή σε συνεργασία και με τις διοικήσεις των ασφαλιστικών οργανισμών. 'Ολες έχουν επίμονα ζητήσει αυτό το προσωπικό που έχει αποδώσει έργο ήδη στους ασφαλιστικούς οργανισμούς να μην απομακρυνθεί από αυτούς.

Επίσης, θα ήθελα να επιστήσω λίγο την προσοχή σας, κύριε Υπουργέ, σε μία παρατήρηση που έκανε ο συνάδελφος κ. Καρακώστας σε ό,τι αφορά τη διατύπωση που αναφέρεται στην έκδοση του προεδρικού διατάγματος για την κωδικοποίηση. 'Ισως αν σας μείνει λίγος καιρός να συνεννοηθείτε και με τους συνεργάτες σας, να ξαναδείτε τη διατύπωση αυτής της διατάξεως που προβλέπει την έκδοση προεδρικού διατάγματος για την κωδικοποίηση, μήπως πράγματι υπάρξει κάποιος κίνδυνος ως έχει η σημερινή διατύπωση να καταλήξει το προεδρικό διάταγμα να ανατρέπει νομοθεσία που έχει περάσει από τη Βουλή. Είναι ένα θέμα που μπορείτε να το δείτε ενδεχομένως με τους συνεργάτες σας για αλλαγή διατύπωσης στο σημείο αυτό. Ευχαριστώ.

Να ολοκληρώσω, κύριε Υπουργέ, με την εξής παρατήρηση. Η διάταξη που αναφέρεται στους επιτυχόντες στον διαγωνισμό που εν συνεχεία τοποθετήθηκαν στους ΤΟΕΒ, παραμένει ως έχει; Δηλαδή, η παρ.3 το άρθρο 23 παραμένει ως έχει;

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Παραμένει ως έχει.

ΦΟΙΒΟΣ ΙΩΑΝΝΙΔΗΣ: Είναι ορθή τακτοποίηση μιας εκκρεμότητας. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, επί του άρθρου 16 αποδεχθήκατε μια τροπολογία που έκανε ο κ. Καρακώστας και συγκεκριμένα στη παρ.4. Πώς τη διατυπώνετε ακριβώς;

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, με συγχωρείτε, δεν είναι ορθό να έρθουμε πιο πίσω και μετά να έρθουμε σ' αυτό τον κύκλο; 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι. Να ολοκληρώσουμε πρώτα αυτήν τη συζήτηση και μετά θα επανέλθουμε.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Καλώς. 

Κατ' αρχήν θα κάνω μια δήλωση για τον κ. Παυλόπουλο, ότι είναι προφανές πως ό,τι αλλαγές γίνονται εδώ σε σχέση με το υπαλληλικό καθεστώς, είναι σε πλήρη συνεννόηση με την επιτροπή του κώδικα. Το λέω κατηγορηματικά.

'Ερχομαι τώρα στην πρόταση που έκανε ο κ. Καρακώστας. Στη παρ. 4 του άρθου 16 μετά τις λέξεις "σωματική αναπηρία", προστίθεται η φράση "ή σύζυγο με αναπηρία 100% τον οποίον συντηρεί".

'Ερχομαι στο αρθρο 22. Η παρ. 1 του άρθρου 22 διαμορφώνεται ως εξής: "1. Με π.δ. που εκδίδεται εντός έξι μηνών από την δημοσίευση του παρόντος με πρόταση του Υπουργού Εσωτερικών, Δημόσιας Διοίκησης και Αποκέντρωσης κωδικοποιούνται ..." και συνεχίζεται η διατύπωση ως έχει. Αυτή ήταν η πρόταση του κ. Παπαδημόπουλου.

Αναφορικά τώρα με το άρθρο 23 η αναδιατύπωση αφορά την επέκταση όχι μόνο στις τράπεζες, αλλά σε όλους τους φορείς, που εντάχθηκαν στο ν. 2190 μετά τη συζήτηση του διημέρου. Στην προστιθέμενη, λοιπόν, με την αναδιατύπωση παρ. 5 στο άρθρο 23, διαγράφεται η λέξης "τράπεζες" και τίθεται οι λέξεις "φορείς του δημόσιου τομέα". 'Ετσι κλείνουμε τις αναδιατυπώσεις που έγιναν.

ΗΛΙΑΣ ΠΑΠΑΗΛΙΑΣ: Κύριε Υπουργέ, με συγχωρείτε. Λέτε καταγγέλλονται; 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι, καταγγέλλονται.

ΗΛΙΑΣ ΠΑΠΑΗΛΙΑΣ: Από πότε. Πρέπει να βάλετε κάποιο όριο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εντός ενός μηνός. Μετά το "καταγγέλλονται" μπαίνει και το "εντός ενός μηνός", μετά τη δημοσίευση του παρόντος.

ΗΛΙΑΣ ΠΑΠΑΗΛΙΑΣ: Γιατί, κύριε Υπουργέ, δεν θεωρείτε ότι είναι αυτοδικαίως άκυρες; Δεν υπάρχει πρόβλημα. Αφού είναι αποκατάσταση νομοσχεδίου μπορούμε να πούμε ότι είναι αυτοδικαίως άκυρες.

ΠΡΟΚΟΠΗΣ ΠΑΥΛΟΠΟΥΛΟΣ: Αυτό είναι το πιο σωστό, κύριε Υπουργέ. Και η διατύπωση την οποία έχω δώσει αυτό λέει. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Οι σύμβουλοί μου, όμως, μου λένε ότι δεν είναι σύμφωνο με την εργατική νομοθεσία αν γίνει έτσι και δεν θα πάρουν αποζημιώσεις. 

ΗΛΙΑΣ ΠΑΠΑΗΛΙΑΣ: Καλώς. Τότε καταγγέλονται εντός μηνός. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Παρακαλώ, λοιπόν, να σημειωθεί στα Πρακτικά η εξής διατύπωση: "Καταγγέλλονται εντός ενός μηνός από τη δημοσίευση του παρόντος".

ΦΟΙΒΟΣ ΙΩΑΝΝΙΔΗΣ: Δεν χρειάζεται να πούμε "εντός ενός μηνός". Να πούμε "εντός μηνός".

ΠΡΟΕΔΡΕΥΩΝ (Παναγιώτης Ν. Κρητικός): Σωστό, "εντός μηνός". Πρόκειται για πλεονασμό.

Κηρύσσεται περαιωμένη η συζήτηση επί της ενότητας των άρθρων 16 έως 24 και προχωρούμε στην ψήφιση των άρθρων ένα ένα χωριστά.

Ερωτάται το Τμήμα: Γίνεται δεκτό το άρθρο 16, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 16 έγινε δεκτό κατά πλειοψηφία όπως τροποποιήθηκε από τον κύριο Υπουργό.

Σελίδα 1263 

 

Ερωτάται το Τμήμα: Γινεται δεκτό το άρθρο 17, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΕΛΕΣΤΑΘΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 17 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Ερωτάται το Τμήμα: Γινεται δεκτό το άρθρο 18, ως έχει στην έκθεση της διαρκούς επιτροπής;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 18 έγινε δεκτό κατά πλειοψηφία ως έχει στην έκθεση της διαρκούς επιτροπής.

Ερωτάται το Τμήμα: Γινεται δεκτό το άρθρο 19, ως έχει στην έκθεση της διαρκούς επιτροπής;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 19 έγινε δεκτό κατά πλειοψηφία ως έχει στην έκθεση της διαρκούς επιτροπής.

Ερωτάται το Τμήμα: Γινεται δεκτό το άρθρο 20, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΕΛΕΣΤΑΘΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 20 έγινε δεκτό κατά πλειοψηφία όπως τροποποιήθηκε απο τον κύριο Υπουργό.

Ερωτάται το Τμήμα: Γίνεται δεκτό το άρθρο 21, ως έχει στην έκθεση της διαρκούς επιτροπής;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 21 έγινε δεκτό κατά πλειοψηφία ως έχει στην 'Εκθεση της διαρκούς επιτροπής.

Ερωτάται το Τμήμα: Γίνεται δεκτό το άρθρο 22, όπως τροποποιήθηκε από τον κύριο Υπουργό;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 22 έγινε δεκτό ομοφώνως, όπως τροποποιήθηκε από τον κύριο Υπουργό.

Ερωτάται το Τμήμα: Γίνεται δεκτό, το άρθρο 23 όπως τροποποιήθηκε από τον κύριο Υπουργό;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 23 έγινε δεκτό, όπως τροποποιήθηκε από τον κύριο Υπουργό ομοφώνως.

Ερωτάται το Τμήμα: Γίνεται δεκτό το άρθρο 24 όπως έχει στην έκθεση της διαρκούς επιτροπής;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 24 έγινε δεκτό, όπως έχει στην έκθεση της διαρκούς επιτροπής, ομοφώνως.

Επανερχόμεθα στην ενότητα των άρθρων 4 έως 7 για να ανακοινώσει τις αναδιατυπώσεις ο κύριος Υπουργός των άρθρων 4 έως και 7.

Ο κύριος Υπουργός έχει το λόγο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κατ'αρχήν, να κάνω μια διευκρίνιση για τα Πρακτικά. Ισχύουν οι αναδιατυπώσεις που διανεμήθηκαν σήμερα.

Πηγαίνουμε, λοιπόν, στην πρώτη ενότητα των άρθρων και έχουμε τις εξής αναδιατυπώσεις: 

Κύριε Πρόεδρε, υπάρχει το εξής πρόβλημα. Δεν ξέρω αν μπορούμε να επανέλθουμε. Εξήγησα ότι στο άρθρο 18 είχαμε προσθέσει με τις αναδιατυπώσεις που είχαμε μοιράσει, μια διάταξη να μη μπορεί για πέντε χρόνια να μετατάσσεται το νοσηλευτικό προσωπικό. Ο κ.Γείτονας μου είπε ότι αυτό μπορεί να δημιουργήσει μια προσδοκία όσου νοσηλευτικού προσωπικού καλύψει την πενταετία και αρχίσει μια μαζική υποβολή αιτήσεων για μετατάξεις. 'Ηθελα να το απαλείψουμε.

ΠΡΟΕΔΡΕΥΩΝ (Παναγιώτης Ν. Κρητικός): Το αποσύρατε.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι, αλλά ήταν στο άρθρο 18 που ψηφίστηκε...

ΠΡΟΕΔΡΕΥΩΝ (Παναγιώτης Ν. Κρητικός): Είχατε πει, όμως, πριν ψηφιστεί, ότι το αποσύρετε.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Πολύ καλά. 

Προσθήκες λοιπόν: 

Πρώτον, στο άρθρο 4 του νομοσχεδίου προστίθεται παράγραφος 3 που έχει ως εξής: "3. Οι διατάξεις του παρόντος άρθρου δεν εφαρμόζονται στους φορείς που υπάγονται στις ειδικές ρυθμίσεις της παραγράφου 3 του άρθρου 1 του παρόντος νόμου".

Δεύτερον, στην παράγραφο 2 του άρθρου 19 του ν.2190/94, όπως αντικαθίσταται με το άρθρο 4 του νομοσχεδίου, μετά τις λέξεις "ύστερα από εκτίμηση των τυπικών και ουσιαστικών προσόντων των υποψηφίων", προστίθενται οι λέξεις "λαμβανομένων υπόψη και των τίτλων σπουδών".

Τρίτον, στην παράγραφο 6 του άρθρου 19 του ν. 2190/1994, όπως αυτό αντικαθίσταται με το άρθρο 4 του νομοσχεδίου, προστίθεται στο τέλος της παραγράφου αυτής το ακόλουθο εδάφιο: "Η ένσταση ασκείται ενώπιον του ΑΣΕΠ και κατά την εκδίκασή της δεν μετέχουν τα μέλη του ΑΣΕΠ που συμμετείχαν στην επιτροπή εκλογής του παρόντος άρθρου."

Τέταρτον, από την αυτή ως άνω παράγραφο 6 του άρθρου 19 διαγράφεται η λέξη "αποκλειστική".

Αυτά, αγαπητοί συνάδελφοι, για το άρθρο 4.

ΠΡΟΕΔΡΕΥΩΝ (Παναγιώτης Ν. Κρητικός): Επί του άρθρου 4 έχετε άλλη παρατήρηση; 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οχι.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, μπορώ να κάνω μια νομοτεχνική παρατήρηση; 

ΠΡΟΕΔΡΕΥΩΝ (Παναγιώτης Ν. Κρητικός): Δεν γίνεται συζήτηση τώρα. 'Εχει ολοκληρωθεί η συζήτηση. 

ΦΟΙΒΟΣ ΙΩΑΝΝΙΔΗΣ: ... κατά τη συζήτηση της ενστάσεως.

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση του άρθρου 4.

Ερωτάται το Τμήμα: Γίνεται δεκτό το άρθρο 4 όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 4 έγινε δεκτό όπως τροποποιήθηκε από τον κύριο Υπουργό κατά πλειοψηφία.

Επί του άρθρου 5 ποιες είναι οι διατυπώσεις που έχετε να κάνετε, κύριε Υπουργέ;

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Πρώτον, από την παράγραφο 19 του άρθρου 21 του ν. 2190, όπως αυτή προστίθεται με το άρθρο 5 του νομοσχεδίου, διαγράφεται το προτελευταίο εδάφιο που ορίζει: "Για ποσοστό έως 50% (πενήντα τοις εκατό) του αριθμού ... σε εργασίες του ΟΠΑΠ και του ΟΔΙΕ, αντίστοιχα."

Δεύτερον, στο τέλος της αυτής ως άνω παραγράφου 19 τίθεται το ακόλουθο εδάφιο: "Οι φοιτητές τριτοβάθμιας εκπαίδευσης προσλαμβάνονται ως ευκαιριακά απασχολούμενο προσωπικό κατά προτίμηση έναντι των λοιπών υποψηφίων".

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση του άρθρου 5.

Ερωτάται το Τμήμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 5 έγινε δεκτό όπως τροποποιήθηκε από τον κύριο Υπουργό κατά πλειοψηφία.

Επί του άρθρου 6, κύριε Υπουργέ.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας 

Σελίδα 1264 

Διοίκησης και Αποκέντρωσης): 'Αρθρο 6. Πρώτον, στο τέλος της παραγράφου 1 του άρθρου 6 προστίθεται το εξής: "Σύμβαση μίσθωσης έργου που καλύπτει πάγιες και διαρκείς ανάγκες είναι αυτοδικαίως και καθ' ολοκληρίαν άκυρες".

Δεύτερον, στην παράγραφο 3 του άρθρου 6 του νομοσχεδίου προστίθεται το εξής: "Ρήτρα καταβολής της εργολαβικής αμοιβής τμηματικώς κατά μήνα ή άλλο χρονικό όριο χωρίς συνάρτηση με την πρόοδο του έργου είναι αυτοδικαίως άκυρη".

Τρίτον, στο τέλος του άρθρου 6 του νομοσχεδίου, προστίθεται παράγραφος 8 ως ακολούθως: "8. Οι διατάξεις του παρόντος άρθρου δεν θίγουν τις διατάξεις της παραγράφου 3 του άρθρου 21 του ν. 2190/1994."

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση του άρθρου 6.

Ερωτάται το Τμήμα: Γίνεται δεκτό το άρθρο 6 όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 6 έγινε δεκτό, όπως τροποποιήθηκε από τον κύριο Υπουργό κατά πλειοψηφία.

Επί του άρθρου 7, κύριε Υπουργέ, έχετε καμιά τροποποίηση-παρατήρηση;

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οχι, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): 'Ο,τι έχετε διανείμει φυσικά.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ισχύει ό,τι έχω δώσει. 

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση του άρθρου 7.

Ερωτάται το Τμήμα: Γίνεται δεκτό το άρθρο 7 όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 7 έγινε δεκτό όπως τροποποιήθηκε από τον κύριο Υπουργό, κατά πλειοψηφία.

Πριν εισέλθουμε στο ακροτελεύτιο άρθρο του σχεδίου νόμου, θα συζητήσουμε τις τροπολογίες, αρχής γενομένης από τη μία και μοναδική τροπολογία του κυρίου Υπουργού. Είναι η τροπολογία με γενικό αριθμό 943 και ειδικό 126. Πριν από τη συζήτηση, έχει ο κύριος Υπουργός καμιά παρατήρηση;

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αγαπητοί συνάδελφοι, αυτή η τροπολογία θα έλεγα ότι είναι προφανής. 'Ηταν να γίνουν κάποιες εκλογές, κάποιων δήμων που είχαν συνενωθεί, αλλά τώρα εν όψει του σχεδίου "Καποδίστριας", αντιλαμβάνεστε ότι πρέπει να ανακοπεί αυτή η διαδικασία στο όλον του σχεδίου "Καποδίστριας". Αυτό είναι το περιεχόμενο της τροπολογίας.

ΝΙΚΟΛΑΟΣ ΓΚΕΛΕΣΤΑΘΗΣ: Το σχέδιο "Καποδίστριας" δεν το αναβάλετε να το δείτε καλύτερα; 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε.

Επί της τροπολογίας ποίος εκ των κυρίων συναδέλφων επιθυμεί να λάβει το λόγο;

ΑΧΙΛΛΕΥΣ ΚΑΝΤΑΡΤΖΗΣ: Εγώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Κανταρτζή, έχετε το λόγο.

Πριν από την έλευση του "Καποδίστρια" προηγήθηκε μία άλλη αρχή.

ΝΙΚΟΛΑΟΣ ΓΚΕΛΕΣΤΑΘΗΣ: Το θέμα του "Καποδίστρια" είναι πολύ σοβαρό, κύριε Πρόεδρε, θα έχουμε μεγάλη ζημιά στη χώρα.

ΠΡΟΕΔΡΕΥΩΝ (Παναγιώτης Ν. Κρητικός): 'Οταν θα έλθει, θα το δούμε.

ΝΙΚΟΛΑΟΣ ΓΚΕΛΕΣΤΑΘΗΣ: Αναγκαστικά με τον εκσυγχρονισμό δεν πάμε.

ΠΡΟΕΔΡΕΥΩΝ (Παναγιώτης Ν. Κρητικός): Δεν είναι θέμα του παρόντος. Παρακαλώ! 'Αλλωστε η Δεσφίνα νομίζω ότι δεν θίγεται.

Ορίστε, κύριε Κανταρτζή.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, ο κύριος Υπουργός κατά την τοποθέτησή του διετύπωσε με σαφήνεια αυτό το οποίο κατά κάποιο τρόπο επιχειρείται να αποσιωπηθεί από την αιτιολογική έκθεση, αλλά και μέσα από την προτεινόμενη διάταξη. Ουσιαστικά γίνεται επίκληση. Για να μη γίνουν εκλογές τον Οκτώβριο του 1997 που έπρεπε να γίνουν, για να μην έχουμε ξανά εκλογές μετά από ένα χρόνο, να αναβληθούν οι εκλογές λέει η προτεινόμενη διάταξη για ένα χρόνο.

Τι σημαίνει, όμως, στην πραγματικότητα; Είναι αυτό το οποίο είπε ο κύριος Υπουργός προηγουμένως. Ενώ είχαμε διαδικασία εθελοντικών συνενώσεων, ενώ κάποιες κοινότητες πήραν απόφαση και έχει προχωρήσει η σχετική διαδικασία, την παγώνουν όχι για να μην υποβληθούν σε δύο συνεχείς εκλογικές αναμετρήσεις, αλλά για να την εντάξουν στο σχέδιο "Καποδίστριας". Και αυτό σημαίνει ότι μπορούν να αλλάξουν και να συνενωθούν μέσα από τη διαδικασία των αναγκαστικών συνενώσεων με την προσθήκη και άλλων ενδεχομένως κοινοτήτων που θα είναι ενταγμένες συνολικά στο σχέδιο "Καποδίστριας". Και αυτό δεν μπορούμε να το δεχθούμε. Γι' αυτόν ακριβώς το λόγο δεν μπορούμε να δεχθούμε και να ψηφίσουμε τη συγκεκριμένη τροπολογία. 

Επιπλέον θα ήθελα να επισημάνω και ένα ακόμη γεγονός: Μέσα από την έκθεση του Γενικού Λογιστηρίου του Κράτους καταρρίπτεται ο περίφημος μύθος που είχε καλλιεργηθεί όλα αυτά τα χρόνια, ότι υπήρξαν ουσιαστικά κίνητρα για την εθελοντική συνένωση των κοινοτήτων. 

Από την έκθεση του Γενικού Λογιστηρίου του Κράτους και από την τελευταία παράγραφο προκύπτει ότι η συνένωση αυτή δεν προκαλεί καμία δαπάνη του κρατικού προϋπολογισμού. Εκείνο που στην πραγματικότητα γίνονταν ήταν το ξαναμοίρασμα της μιζέριας, με τα ψίχουλα που δίνονται στην Τοπική Αυτοδιοίκηση και με τις συνενώσεις.

Εμείς καταψηφίζουμε τη συγκεκριμένη τροπολογία. 

ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος κύριος συνάδελφος να μιλήσει επί της τροπολογίας του κυρίου Υπουργού.

Ερωτάται το Τμήμα: Γίνεται δεκτή η υπ' αριθμόν 943/126 τροπολογία του κυρίου Υπουργού; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς η υπ' αριθμόν 943/126 τροπολογία του κυρίου Υπουργού έγινε δεκτή κατά πλειοψηφία και θα αριθμηθεί ως ίδιον άρθρο στο συζητούμενο σχέδιο νόμου. 

Πριν εισέλθουμε στο ακροτελεύτιο άρθρο, υπάρχουν εμπρόθεσμες τροπολογίες των κυρίων συναδέλφων τις οποίες δικαιούνται να αναπτύξουν. 

Αλλά, πριν αρχίσει η συζήτηση επί των τροπολογιών ο κύριος Υπουργός θα πάρει το λόγο να δηλώσει εάν αποδέχεται καμία εκ των τροπολογιών των κυρίων συναδέλφων, είτε είναι εμπρόθεσμες είτε είναι εκπρόθεσμες. Αυτό ισχύει και για τις εκπρόθεσμες.

Ορίστε, κύριε Υπουργέ, έχετε το λόγο

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κάναμε μία πάρα πολύ συστηματική δουλειά και όποιες τροπολογίες αποδεχόμαστε τις ενσωματώσαμε στις αναδιατυπώσεις.

'Οπως θα είδατε στις αναδιατυπώσεις, δεν περιλάβαμε μόνο την κυβερνητική βούληση για κάποιες αλλαγές, αλλά και πολλές προτάσεις περίπου είκοσι συναδέλφων.

'Αρα, λοιπόν, ό,τι ήταν να αποδεχθεί η Κυβέρνηση το είχε περιλάβει στις αναδιατυπώσεις. 

Είπα κατά τη διάρκεια της συζήτησης ότι, εάν για το θέμα των περιφερειών που έχει κατατεθεί τροπολογία από πολλούς συναδέλφους, υπάρχει παμψηφία της Βουλής, η Κυβέρνηση είναι διατεθειμένη να την αποδεχθεί. Αυτό, όμως, στην περίπτωση που υπάρχει ομοφωνία από το Κοινοβούλιο.

ΙΩΑΝΝΗΣ ΖΑΦΕΙΡΟΠΟΥΛΟΣ: Για όσες τροπολογίες υπάρχει ομοφωνία θα τις δεχθεί η Κυβέρνηση;

Σελίδα 1265 

 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οχι, αγαπητέ συνάδελφε. 

ΓΙΑΝΝΗΣ ΖΑΦΕΙΡΟΠΟΥΛΟΣ: Τότε υπάρχει θέμα. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ακούστε, αγαπητέ συνάδελφε, να σας πω γιατί.

ΓΙΑΝΝΗΣ ΖΑΦΕΙΡΟΠΟΥΛΟΣ: Εάν ομοφωνήσει το Κοινοβούλιο, γιατί δεν τις δέχεται, κύριε Υπουργέ;

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Γιατί πολλές φορές συγκρούονται με γενικότερες αρχές.

ΓΙΑΝΝΗΣ ΖΑΦΕΙΡΟΠΟΥΛΟΣ: Τότε να τις συζητήσουμε όλες.

ΠΡΟΕΔΡΕΥΩΝ (Παναγιώτης Ν. Κρητικός): Δήλωσε ο κύριος Υπουργός ότι ενετάχθησαν κάποιες τροπολογίες στα άρθρα τα οποία συζητήθηκαν και ψηφίστηκαν με τη συναινετική διάθεση που έδειξε η Κυβέρνηση, απομένουν όμως...

ΓΙΑΝΝΗΣ ΧΑΡΑΛΑΜΠΟΥΣ: Είναι εύκολο να μας πει ποιες ενέταξε;

ΠΡΟΕΔΡΕΥΩΝ (Παναγιώτης Ν. Κρητικός): Δεν ξέρω αν μπορεί να το πει τώρα ο κύριος Υπουργός.

Εισερχόμαστε στη συζήτηση των εμπροθέσμων τροπολογιών και με τη σειρά.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Σιούφα, έχετε το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, θα ήθελα να παρακαλέσω να τοποθετηθεί ο κύριος Υπουργός στο θέμα το οποίο έθεσε και ο κοινοβουλευτικός εκπρόσωπος του ΠΑ.ΣΟ.Κ. και αφορά τη μεγάλη εκκρεμότητα η οποία υπάρχει στο χώρο των ασφαλιστικών οργανισμών με τους επιμελητές εισπράξεων. 

Πρώτον, η ρύθμιση αυτή, η οποία γίνεται με το άρθρο που ψηφίσθηκε πριν από λίγο, δεν έχει καμία σχέση με αυτό το θέμα.

Δεύτερον, η Κυβέρνηση θα πρέπει να δει με κατανόηση και ενδιαφέρον, στα πλαίσια της διακοινοβουλευτικής συνεννόησης, ένα μεγάλο θέμα που βρίσκεται σε εκκρεμότητα στους ασφαλιστικούς οργανισμούς.

Το έθεσε με ενάργεια ο κοινοβουλευτικός εκπρόσωπος του ΠΑ.ΣΟ.Κ. και θα ήθελα να παρακαλέσω τον κύριο Υπουργό να τοποθετηθεί σε αυτό το θέμα. 

ΠΡΟΕΔΡΕΥΩΝ (Παναγιώτης Ν. Κρητικός): Υπάρχει σχετική τροπολογία επ' αυτού του θέματος, κύριε Σιούφα; Δεν νομίζω ότι υπάρχει. Ας τοποθετηθεί, όμως, ο κύριος Υπουργός.

Ορίστε, κύριε Υπουργέ, έχετε το λόγο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Να πω στον αγαπητό συνάδελφο ότι για τους επιμελητές εισπράξεων των ασφαλιστικών ταμείων, είναι ένα θέμα που απασχολεί την Κυβέρνηση. Και όπως είπαμε, αγαπητέ συνάδελφε, στο πλαίσιο της διακομματικής συνεννόησης που θα κάνουμε, θα εξετάσουμε και το ζήτημα αυτό. 

ΠΡΟΕΔΡΕΥΩΝ (Παναγιώτης Ν. Κρητικός): Ποιος, εκ των κυρίων συναδέλφων επιθυμεί να αναπτύξει την τροπολογία που έχει καταθέσει; 

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, να συζητηθούν με τη σειρά.

ΠΡΟΕΔΡΕΥΩΝ (Παναγιώτης Ν. Κρητικός): Ενδεχομένως να μην θέλουν οι κύριοι συνάδελφοι να μιλήσουν. Γι' αυτό λέω "ποιος εκ των κυρίων συναδέλφων". Και φυσικά θα συζητηθούν με τη σειρά. 

Πρώτη είναι η τροπολογία με αριθμό 811/75 του κ. Γιαννακόπουλου. Ο κ. Γιαννακόπουλος θέλει να την αναπτύξει;

ΙΩΑΝΝΗΣ ΓΙΑΝΝΑΚΟΠΟΥΛΟΣ: Μάλιστα, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Γιαννακόπουλε, έχετε το λόγο.

ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, παρακαλώ να κρατηθεί γιατί δεν την έχω μπροστά μου.

ΠΡΟΕΔΡΕΥΩΝ (Παναγιώτης Ν. Κρητικός): Η επόμενη τροπολογία είναι η με αριθμό 834/76 του κ. Χρυσανθακόπουλου. Η Υπηρεσία μου λέει ότι έχει ενσωματωθεί. Δεν είναι παρών και ο κ. Χρυσανθακόπουλος. Δεν συζητείται. 

Η επόμενη τροπολογία είναι η με αριθμό 836...

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, να συζητηθεί και η τροπολογία του κ. Γιαννακόπουλου.

ΠΡΟΕΔΡΕΥΩΝ (Παναγιώτης Ν. Κρητικός): 'Εχει κρατηθεί, κύριε συνάδελφε. Προχωρούμε παρακάτω. Δεν θα χάσει το δικαίωμά του ο κύριος συνάδελφος.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υπουργέ, έχετε το λόγο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, για την τροπολογία 811/75 του κ. Γιαννακόπουλου, θα ήθελα να πω ότι την έχουμε δεχθεί και έχει ενσωματωθεί στις αναδιατυπώσεις.

ΠΡΟΕΔΡΕΥΩΝ (Παναγιώτης Ν. Κρητικός): Εφόσον έχει γίνει δεκτή, δεν τίθεται προς συζήτηση, ούτε κατά το μέρος που ενδεχομένως δεν έχει γίνει δεκτή. 

Η επόμενη τροπολογία είναι η με αριθμό 837/78 της κας Φουντουκίδου.

Η κα Φουντουκίδου δεν είναι παρούσα.

Η επόμενη τροπολογία είναι η με αριθμό 840/79 του κ. Λάλου.

Ο κ. Λάλος έχει το λόγο.

ΚΑΝΕΛΛΟΣ ΛΑΛΟΣ: Κύριε Υπουργέ, νομίζω ότι θα πρέπει να κάνετε δεκτή τη συγκεκριμένη τροπολογία, που αφορά τη μονιμοποίηση των εξήντα ατόμων, που υπηρετούν μέχρι σήμερα στις δεκατρείς περιφέρειες της πατρίδας μας, εργαζόμενων, οι οποίοι έχουν προσληφθεί μέσω της Εταιρείας Διαχείρισης Τεχνικής Βοήθειας, γιατί νομίζω ότι το συγκεκριμένο προσωπικό έχει μια τεράστια εμπειρία, πάνω από δυόμισι χρόνια. Το σύνολο θα έλεγα από αυτούς τους εργαζόμενους έχουν μπει στις συγκεκριμένες υπηρεσίες πριν από την έναρξη ισχύος του 2190. Πιστεύω ότι έχουν προσφέρει ένα πάρα πολύ μεγάλο έργο στις περιφέρειες. Αυτήν τη στιγμή καλύπτουν πάγιες και διαρκείς ανάγκες. Και μάλιστα, μέσα από το νέο οργανωτικό σχήμα, που προωθείται στις περιφέρειες σήμερα, νομίζω ότι η παρουσία τους εκεί είναι απαραίτητη.

Πιστεύω ότι θα πρέπει να κάνετε δεκτή τη συγκεκριμένη τροπολογία και να ρυθμίσετε την εκκρεμότητα αυτή. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ιωαννίδης Κοινοβουλευτικός Εκπρόσωπος του ΠΑ.ΣΟ.Κ. έχει το λόγο.

ΦΟΙΒΟΣ ΙΩΑΝΝΙΔΗΣ: Κύριε Υπουργέ, θα ήθελα και εγώ με τη σειρά μου να εκφράσω την ευχή αν είναι δυνατόν να γίνει δεκτή αυτή η τροπολογία, η οποία πράγματι είναι μία δίκαιη ρύθμιση και μία αναγκαία ρύθμιση με την έννοια ότι αυτό είναι πολύτιμο προσωπικό που τις υπηρεσίες του θα στερηθούν οι περιφέρειες τώρα, που όπως ξέρετε με τις δικές σας ρυθμίσεις, του Υπουργείου σας ρυθμίσεις, αναλαμβάνουν ένα πολύ μεγάλο και σημαντικό έργο. 

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ζαφειρόπουλος έχει το λόγο.

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, δεν υπάρχει αντίθετη άποψη ότι πραγματικά οι εργαζόμενοι αρχικά προσληφθέντες από την Εταιρεία Διαχείρισης Τεχνικής Βοήθειας, προσέφεραν και προσφέρουν σημαντικό έργο στις περιφέρειες της χώρας. Δεν υπάρχει αντίρρηση να περάσει η τροπολογία η οποία προτείνεται, παρά το γεγονός ότι αυτό αποτελούσε καθήκον της Κυβέρνησης να έχει ενσωματώσει τη διάταξη νόμου με την οποία θα έλυε το πρόβλημα, δεδομένου ότι από δύο και πλέον ετών το έχει υποσχεθεί κατά κόρον στους ενδιαφερομένους. Είναι απορίας άξιο πώς της διέφυγε σ'αυτό το πάρα πολύ θετικό σχέδιο νόμου που συζητάει η Βουλή τις τελευταίες ημέρες.

'Ομως, παρόμοιες περιπτώσεις υπάρχουν πάρα πολλές. Και διερωτώμαι: Γιατί ποικίλει η ευαισθησία της Κυβέρνησης και 

Σελίδα 1266 

αλλού επιδεικνύεται πάρα πολύ ευαίσθητη, όπως δικαίως στην περίπτωση αυτή, αλλού λιγότερο ευαίσθητη και αλλού αναίσθητη; Διερωτώμαι: Η Κυβέρνηση, για να προχωρήσει η ψήφιση της παρούσης τροπολογίας, θα πρέπει να δεσμευθεί ότι θα δει όλες τις παρόμοιες περιπτώσεις που υπάρχουν. Και μάλιστα, θα έλεγα κύριε Πρόεδρε, ότι κατά μείζονα λόγο πρέπει να ρυθμιστούν παρόμοιες περιπτώσεις, γιατί υπάρχουν εργαζόμενοι της αυτής ουσιαστικής κατηγοριοποίησης, οι οποίοι δεν προσλήφθηκαν από καμία εταιρεία τεχνικής βοήθειας, αλλά από αυτό το δημόσιο. 'Αρα, έχουν τις καλύτερες και αυξημένες προϋποθέσεις για να τύχουν αυτής της μεταχείρισης που έτυχαν οι υπηρετούντες, άριστοι κατά την άποψή μου, υπάλληλοι στις περιφέρειες της χώρας.

Θα παρακαλέσω τον παριστάμενο κύριο Υπουργό, ο οποίος δεν έχει ευθύνη για εκείνα τα οποία καταλόγισα στην Κυβέρνηση -διότι προ ολίγων μόλις ημερών κατέλαβε το θώκο του Υφυπουργού Εσωτερικών και Δημόσιας Διοίκησης- να εξηγήσει στο Τμήμα πώς η Κυβέρνηση προτίθεται να επιδείξει ίση ευαισθησία για όμοιες περιπτώσεις. Διότι αποδεχόμενη αυτήν την τροπολογία, μένει έκθετη απέναντι στις εκατοντάδες δημοσίους λειτουργούς, οι οποίοι υπηρέτησαν και υπηρετούν την πολιτεία με συνέπεια τουλάχιστον ίδια με εκείνη που την υπηρετούν οι εργαζόμενοι στις περιφέρειες.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γιαννακόπουλος έχει το λόγο.

ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, θέλω να προσθέσω τη φωνή μου γι'αυτήν την τροπολογία. Πράγματι οι άνθρωποι που υπηρετούν στις περιφέρειες έχουν αποκτήσει μία τεράστια εμπειρία και βοηθούν τις περιφέρειες στους σκοπούς και τους στόχους που έχουν για τα έργα κλπ. Οι περισσότεροι δε από αυτούς -ίσως όλοι, δεν είμαι σίγουρος- έχουν προσληφθεί πριν την ισχύ του ν.2190. 

'Ομως, όπως είπε και ο κ. Ζαφειρόπουλος, η Κυβέρνηση δεν πρέπει να έχει δύο μέτρα και δύο σταθμά. Υπάρχουν και άλλες τροπολογίες, όπως αυτή για τους δασοπυροσβέστες, όπως αυτή για τους δέκα επτά εργαζόμενους στον ΕΟΤ, οι οποίοι υπηρετούν τριάντα δύο μήνες και είναι εκεί όμηροι. 'Οταν ξέρουμε ότι η Κυβέρνηση και η Βουλή έχει δεχθεί τροπολογίες για πολύ λιγότερο χρονικό διάστημα, τουλάχιστον κύριε Υπουργέ, που παρίστασθε εδώ, θα πρέπει να κάνουμε μία ενιαία ρύθμιση. Τουλάχιστον να "περάσουν" οι τροπολογίες για εκείνους που είχαν προσληφθεί πριν από το ν.2190 και συνεχίζουν μέχρι σήμερα να υπηρετούν, είτε με συνεχείς ανανεούμενες συμβάσεις, είτε με ασφαλιστικά μέτρα, γιατί υπάρχουν αποφάσεις δικαστηρίων που λένε ότι εδώ υποκρύπτεται σύμβαση εργασίας αορίστου χρόνου, γιατί οι συγκεκριμένοι υπάλληλοι εξυπηρετούν πάγιες και διαρκείς ανάγκες της υπηρεσίας και, όπως πολύ επιτυχώς είπε ο κ. Ζαφειρόπουλος, εδώ αυτούς τους έχει προσλάβει το δημόσιο, χωρίς αυτό να σημαίνει ότι είναι νύξη για τους εργαζόμενους στην περιφέρεια. Συμφωνώ και υπερθεματίζω να γίνει δεκτή η τροπολογία αυτή, καθώς και εκείνη που αφορά τους εργαζόμενους πέραν των 32 μηνών στο ΕΟΤ (Καζίνο).

Πρέπει, όμως, κύριε Υπουργέ, για να είμαστε συνεπείς, να μη βάζουμε δύο μέτρα και δύο σταθμά, όχι διαφορετικές καταστάσεις. Δεν θα πω και εγώ ότι ευθύνεσθε εσείς.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

'Ομως, σε όμοιες περιπτώσεις με περισσότερα τυπικά και ουσιαστικά προσόντα εργαζόμενοι θα πρέπει να συμπεριληφθούν και να γίνουν δεκτές οι τροπολογίες. Να γίνει μεν δεκτή αυτή η τροπολογία αλλά να γίνουν δεκτές και αυτές που είπε ο κ. Ζαφειρόπουλος, ιδιαίτερα οι εργαζόμενοι στον ΕΟΤ που είναι δεκαεπτά και υπηρετούν τουλάχιστον τριάντα δύο μήνες.

ΠΡΟΕΔΡΕΥΩΝ (Λουκάς Αποστολίδης): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Επί της τροπολογίας αυτής συμφωνούμε και εμείς, διότι πράγματι οι άνθρωποι αυτοί για δυόμισι και πλέον χρόνια απασχολούνται στο δημόσιο και έχουν αποκτήσει ένα δικαίωμα προσδοκίας διορισμού. Είναι δίκαιο και σωστό να ικανοποιηθούν.

Κύριε Υπουργέ, παράλληλα θα σας έλεγα και τούτο. 'Εχω και εγώ καταθέσει τροπολογία για να τακτοποιήσουμε παρόμοιες υποθέσεις. 'Εχω καταθέσει την 915/103 τροπολογία που αφορά προσωπικό που προσλήφθηκε πριν από την ισχύ του ν. 2190/94 στον τομέα αποκατάστασης σεισμοπλήκτων που συστήθηκε στη Διεύθυνση Τεχνικών Υπηρεσιών του Νομού Αχαϊας με έδρα την Πάτρα και υπηρέτησε μέχρι 31.12.96 με σύμβαση εργασίας ορισμένου χρόνου που παρατάθηκε διαδοχικά μέχρι 31.12.97 με βάση τις διατάξεις της παραγράφου 6 του άρθρου 13 του ν. 2266/94. Εφόσον έχουν συμπληρώσει ήδη στις 31.12.97 συνεχόμενη υπηρεσία τριάντα μηνών. Πρόκειται περί εξήντα πέντε ατόμων. 'Αρα έχουμε και εδώ, όπως είναι για τις περιφέρειες, άλλα εξήντα πέντε άτομα που έχουν προσληφθεί πριν την ισχύ του ν. 2190. Αυτό είναι δίκαιο όπως και άλλες περιπτώσεις. Θα πρέπει να αντιμετωπίσουμε συνολικά το θέμα για να ικανοποιήσουμε όλους αυτούς τους ανθρώπους και όχι μεμονωμένους.

ΠΡΟΕΔΡΕΥΩΝ (Λουκάς Αποστολίδης): Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Νομίζω ότι ο κύριος Υπουργός ξεκαθάρισε ένα πράγμα με διαύγεια και με σαφήνεια, το περιεχόμενο του οποίου είναι το εξής: Θα αξιολογηθούν όλα αυτά τα θέματα και με συναινετικές, υπερκομματικές διαδικασίες θα κοιτάξουμε τι μπορούμε από αυτά, μέσα στο πνεύμα του ν.2190, να τακτοποιήσουμε. 'Εχω και δυο τροπολογίες. Πιστεύω ότι αυτό λύνει το πρόβλημα. Γιατί; Γιατί αν γίνει μία τροπολογία αποδεκτή και δεν γίνει δεκτή η δική μου, που πιστεύω ότι συντρέχουν ίσοι και καλύτεροι όροι, τότε καταψηφίζω την οποιαδήποτε άλλη. Για τη συγκεκριμένη τροπολογία θέλω να πω το εξής: Εγείρει τρία θέματα. Το πρώτο: Το ανθρώπινο και της αξιοπιστίας του κράτους έναντι του ανθρώπου.

Το δεύτερο: Υπάρχει ο ν.2190. Και αν γίνουν μονιμοποιήσεις, να γίνουν βάσει αυτού του νόμου, έστω κι αν προσελήφθησαν κάποιοι. Με ποιες διαδικασίες, όμως, κύριε Υπουργέ; Είναι γνωστά. Κάποιοι είχαν τη δυνατότητα να διορίζουν εκατό και κάποιοι δεν διόρισαν ούτε έναν στα οκτώ χρόνια που είμαστε Βουλευτές. Να υπάρχει μία στοιχειώδης δικαιοσύνη, γιατί κάποιοι είχαν αναγάγει το ρουσφέτι σε εκείνο που τους έλειπε, τα προσόντα να είναι εδώ μέσα. Θα μιλάμε ξεκάθαρα και με το νέο πνεύμα που μας διακρίνει.

Το τρίτο σημείο. Αν αυτοί οι άνθρωποι έχουν μία εξειδίκευση και υπηρετούν το δημόσιο τόσα χρόνια, αντιμετωπίζουν τη γνωστή κατάσταση επιβίωσης. Προσφέρουν εξειδικευμένη εργασία και έχουν θεμελιώσει και την ελπίδα ότι θα μονιμοποιηθούν κάποτε. Αυτό δημιουργεί ένα θέμα.

Καταλήγω. Πρέπει να αντιμετωπίσουμε αυτά τα προβλήματα καθολικά. 'Αλλως πως καταψηφίζω τυχόν ρύθμιση για μία ή δύο περιπτώσεις. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Η κ. Αλφιέρη έχει το λόγο.

ΣΤΥΛΙΑΝΗ ΑΛΦΙΕΡΗ: Ο Συνασπισμός δεν αποδέχεται αυτήν την τροπολογία γιατί πιστεύουμε ότι θα αρχίσει να τραυματίζεται ο νόμος. Υπήρξε μία συνεργασία και μία συναίνεση στη συζήτηση αυτού του νομοσχεδίου. Εσείς ο ίδιος, κύριε Υφυπουργέ, είπατε ότι υπάρχουν πάρα πολλές εκκρεμότητες οι οποίες πρέπει να λυθούν διακομματικά. Θεωρώ, λοιπόν, ότι δεν πρέπει να αρχίσουμε να τραυματίζουμε το νόμο και να του δημιουργούμε τρύπες. Πήγαμε καλά και ψηφίσαμε ένα νόμο που θα ελεγχθεί στην πορεία για την φερεγγυότητά του. 'Αρα, οι συνάδελφοι δεν πρέπει να επιμένουν σε αυτές τις τροπολογίες γιατί μπορεί μεν αυτές να έχουν κοινωνικό έρεισμα, αλλά χαλούν την εικόνα του νομοθετικού μας έργου.

Ο Συνασπισμός δεν δέχεται να ψηφίσει αυτήν την τροπολογία αλλά συμφωνεί τον επόμενο χρόνο να τακτοποιηθούν όλες αυτές οι εκκρεμότητες.

ΠΡΟΕΔΡΕΥΩΝ (Λουκάς Αποστολίδης): Ο κ. Παυλόπουλος έχει το λόγο.

Σελίδα 1267 

 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, σκοπός όλων των ρυθμίσεων που εισάγονται με αυτόν το νόμο είναι η διασφάλιση της αξιοκρατίας κατά την πρόσληψη. Είναι γνωστό όμως ότι σε ορισμένες οριακές περιπτώσεις έχουν δημιουργηθεί καταστάσεις οι οποίες πολλές φορές αν ανατραπούν είναι δυνατόν να διαταράξουν την ομαλή λειτουργία δημοσίων υπηρεσιών. Μία από αυτές τονίστηκε προηγουμένως και από τον κ. Σιούφα και από τον κ. Ιωαννίδη.

Στο πλαίσιο αυτής της νοοτροπίας έχω την εντύπωση ορισμένες από τις τροπολογίες το Υπουργείο πρέπει να τις δει, όπως και την προκείμενη. Δηλαδή, δεν θα πρέπει -δεν είναι αυτός ο στόχος της Αξιωματικής Αντιπολίτευσης- ρυθμίσεις που εισάγονται τώρα να δημιουργήσουν προβλήματα στη συνέχεια στην ομαλή λειτουργία δημοσίων υπηρεσιών. Εναπόκειται στο Υπουργείο να κρίνει εκείνες τις περιπτώσεις που πραγματικά θα ήταν δυνατόν να εξετασθούν χωρίς αυτό να σημαίνει ότι αναιρείται το περιεχόμενο των διατάξεων που ψηφίστηκαν.

ΠΡΟΕΔΡΕΥΩΝ (Λουκάς Αποστολίδης): Ο κ. Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: 'Εχουμε αναφερθεί επανειλημμένα στις διαδικασίες που έγιναν οι προσλήψεις και στα παράθυρα που αφήνει αυτός ο νόμος αλλά και στη διάσπαση των εργασιακών σχέσεων των εργαζομένων, γεγονός που οδηγεί σε ένα καθεστώς ομηρίας. 'Εχουμε διατυπώσει τη θέση μας ότι εκείνοι οι εργαζόμενοι που καλύπτουν πάγιες και διαρκείς ανάγκες στο δημόσιο πρέπει να υπαχθούν σε μία και μοναδική σχέση δικαίου, στη σχέση εργασίας δημοσίου δικαίου.

Συνεπώς, πρέπει να υπάρξει συνολική αντιμετώπιση του προβλήματος. Με το ίδιο πνεύμα να εξετασθούν όλες οι περιπτώσεις για να πάρει ένα τέλος το καθεστώς της ομηρίας των εργαζομένων.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δήλωσα πολλές φορές κατά τη διάρκεια της συζήτησης ότι πρέπει να στείλουμε ένα μήνυμα και να καθιερώσουμε πάγιες αρχές γι' αυτό το μεγάλο θέμα. Νομίζω ότι τις μέρες αυτές που συζητούσαμε κάναμε ένα μεγάλο βήμα που τώρα δεν πρέπει να το αναιρέσουμε.

Σέβομαι την επιθυμία πολλών συναδέλφων για να ρυθμισθεί αυτό το θέμα. Εμείς το Υπουργείο το αισθανόμαστε πιο πολύ, διότι όντως αυτά τα στελέχη είναι ικανότατα. 'Ομως, δεν μπορώ να μη δεχθώ τις επιφυλάξεις της συναδέλφου του Συνασπισμού και του συναδέλφου κ. Σπυριούνη αλλά και του ΚΚΕ και εν μέρει του κοινοβουλευτικού εκπροσώπου της Νέας Δημοκρατίας.

Επαναλαμβάνω, ότι αυτό που έχουμε να κάνουμε είναι να φτιάξουμε μια τελική ρύθμιση για όλες αυτές τις εκκρεμότητες ύστερα από διακομματική συνεννόηση και κάποια στιγμή να τις φέρουμε όλες μαζί στο Κοινοβούλιο για να τις ρυθμίσει. Συνεπώς, δεν μπορώ να κάνω αποδεκτή αυτήν την τροπολογία.

ΠΡΟΕΔΡΕΥΩΝ (Λουκάς Αποστολίδης): Ο κ. Καρακώστας έχει ζητήσει το λόγο για να δευτερολογήσει.

Ορίστε, κύριε Καρακώστα.

ΙΩΑΝΝΗΣ ΚΑΡΑΚΩΣΤΑΣ: Κύριε Υφυπουργέ, προ δύο μηνών εδώ -τότε δεν ήσασταν Υπουργός- κάναμε ρύθμιση παρόμοια για τους υπαλλήλους των ΟΤΑ κατά παρέκκλιση του ν. 2190. Γιατί δηλαδή δύο μέτρα και δύο σταθμά;

Να ρυθμίσουμε αυτές τις εκκρεμότητες και από δω και πέρα να πούμε στοπ, θα εφαρμόζεται ο ν.2190. Νομίζω ότι πρέπει να προστατεύσουμε τους εργαζόμενους. Γιατί να κωλυσιεργούμε και να λέμε θα πάμε στη διακομματική. Εδώ στο Τμήμα να αποφασίσουμε να ρυθμίσουμε αυτήν την κατάσταση των υπαλλήλων και να τελειώσουμε επιτέλους.

Νομίζω ότι είναι μία ξεκάθαρη θέση. Δεν ξέρουμε αυτούς τους ανθρώπους για να μας πείτε ότι έχουμε πελατειακές σχέσεις μαζί τους.

ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, νομίζω ότι έχει εξαντληθεί η συζήτηση.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, γιατί είστε τόσο αυστηρός και μας βασανίζετε;

ΠΡΟΕΔΡΕΥΩΝ (Λουκάς Αποστολίδης): Δεν σας βασανίζω, κύριε Καρακώστα. Τα είπατε προηγούμενα και άκουσε την επιχειρηματολογία σας ο κύριος Υπουργός.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, όλες αυτές τις μέρες οι συνάδελφοι διευκόλυναν τη συζήτηση και δεν εξαντλήσαμε το χρόνο που δικαιούμαστε.

ΠΡΟΕΔΡΕΥΩΝ (Λουκάς Αποστολίδης): 'Οταν ο κύριος Υπουργός είπε προηγούμενα πως αν υπάρξει συμφωνία όλων των πολιτικών πτερύγων θα αποδεχθώ τη συγκεκριμένη τροπολογία και βλέπετε ότι υπάρχουν σοβαρές αντιρρήσεις, επανερχόμαστε στην ίδια επιχειρηματολογία;

ΙΩΑΝΝΗΣ ΚΑΡΑΚΩΣΤΑΣ: Με παμψηφία; Η πλειοψηφία το ζητάει.

ΠΡΟΕΔΡΕΥΩΝ (Λουκάς Αποστολίδης): 'Εκανε μια δήλωση ο Υπουργός.

Ο κ.Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, η τοποθέτησή μας είναι σαφής. Πρέπει να τακτοποιηθούν και αυτή και οι άλλες εκκρεμότητες.

ΠΡΟΕΔΡΕΥΩΝ (Λουκάς Αποστολίδης): Δηλαδή είσθε υπέρ της τροπολογίας ή κατά;

ΑΧΙΛΛΕΥΣ ΚΑΝΤΑΡΤΖΗΣ: Είπαμε ότι πρέπει να τακτοποιηθεί και αυτή η εκκρεμότητα και οι άλλες. Βεβαίως θα την ψηφίσουμε.

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, έχετε κάτι να προσθέσετε;

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οχι.

ΠΡΟΕΔΡΕΥΩΝ (Λουκάς Αποστολίδης): Συνεπώς η Κυβέρνηση δεν κάνει αποδεκτή την τροπολογία. Εξαντλήθηκε η επιχειρηματολογία από όλους και δεν νομίζω πως πρέπει να υπάρχουν παράπονα.

Θα παρακαλέσω τους συναδέλφους που έχουν καταθέσει εμπρόθεσμες τροπολογίες και επιθυμούν να τις αναπτύξουν, να μας πουν ποιες είναι.

ΙΩΑΝΝΗΣ ΧΑΡΑΛΑΜΠΟΥΣ: 'Εχω δύο τροπολογίες, την 907/96 και την 908/97.

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, έχω και εγώ μία τροπολογία την 848/84 και πρέπει να προηγηθώ. Νομίζω ότι προηγούμαι.

ΠΡΟΕΔΡΕΥΩΝ (Λουκάς Αποστολίδης): Ασφαλώς προηγείσθε.

ΙΩΑΝΝΗΣ ΚΑΛΑΜΑΚΙΔΗΣ: Κύριε Πρόεδρε, έχω την τροπολογία με ειδικό αριθμό 104 και γενικό 916.

ΙΩΑΝΝΗΣ ΖΑΦΕΙΡΟΠΟΥΛΟΣ: Εγώ, κύριε Πρόεδρε, έχω δύο τροπολογίες, την 910/98 και την 911/99.

ΙΩΑΝΝΗΣ ΓΙΑΝΝΑΚΟΠΟΥΛΟΣ: Εγώ, κύριε Πρόεδρε, έχω την τροπολογία 910/98, την 914/102 και την 920/108.

ΓΕΩΡΓΙΟΣ ΚΑΤΣΙΜΠΑΡΔΗΣ: Κύριε Πρόεδρε, εγώ συμφωνώ με τις τροπολογίες των συναδέλφων κυρίων Ζαφειρόπουλου και Γιαννακόπουλου.

ΠΡΟΕΔΡΕΥΩΝ (Λουκάς Αποστολίδης): Εντάξει, κύριε Κατσιμπάρδη.

Είναι αλληλέγγυα η στήριξή μας.

Ο κ.Παπαδημόπουλος έχει το λόγο επί της τροπολογίας με γενικό αριθμό 848 και ειδικό 84.

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, σύμφωνα με το άρθρο 40 του δημοτικού και κοινοτικού κώδικα οι υπάλληλοι των ΟΤΑ δεν μπορούν να εκλεγούν σαν δήμαρχοι ή πρόεδροι κοινοτήτων και δημοτικοί ή κοινοτικοί σύμβουλοι στους ΟΤΑ που υπηρετούν, εκτός αν παραιτηθούν ενωρίτερα και η διαδικασία περαιωθεί δύο μήνες προ της διεξαγωγής των εκλογών.

Με το σκεπτικό αυτό, πολλοί υπάλληλοι των ΟΤΑ υπέβαλαν τις παραιτήσεις τους και έθεσαν υποψηφιότητα για να εκλεγούν στα αξιώματα των Δήμων και Κοινοτήτων. Σήμερα με συνταγματική επιταγή όλοι οι υπάλληλοι του δημοσίου δύνανται να επανέρχονται στις θέσεις εκ των οποίων παραιτήθησαν, ένα χρόνο αργότερα μετά την παραίτηση Οι

Σελίδα 1268 

υπάλληλοι όμως των ΟΤΑ που εξελέγησαν δεν μπορούν να το κάνουν αυτό αν προτίθενται να ξαναθέσουν υποψηφιότητα στις επόμενες εκλογές. Παραδείγματος χάρη, υπάλληλος ο οποίος παραιτήθηκε το 1986 για να λάβει μέρος στις δημοτικές εκλογές του 1986 δεν μπορούσε να παραιτηθεί στις εκλογές του 1990 γιατί είχε θητεία μέχρι 31 Δεκεμβρίου 1990. 'Αρα έμεινε για να εξαντλήσει τη θητεία του. 'Ομως ξαναθέτει υποψηφιότητα στις επόμενες εκλογές και ξαναεκλέγεται.

Αποτέλεσμα είναι ότι έχουμε δύο, τρεις, ίσως και περισσότερες διαδοχικές ανανεώσεις της θητείας του και δεν ήταν απαραίτητο να υποβάλει αίτηση επανόδου στην υπηρεσία αφού συνεχιζόταν η θητεία στον Οργανισμό Τοπικής Αυτοδιοίκησης.

Οι υπάλληλοι της κατηγορίας αυτής όμως έπαψαν να έχουν ενδιαφέρον στο μέλλον και επιθυμούν φυσικά, καθώς τους παρέχεται το δικαίωμα να επανέλθουν στους ΟΤΑ. 'Ομως, με σχετική ρύθμιση που έγινε στο νόμο 2320/95 δεν πρόλαβαν να επανέλθουν, γιατί συνεχιζόταν η θητεία μέχρι το 1998 και τώρα οι άνθρωποι αυτοί είναι μετέωροι.

Γι' αυτό είναι πάρα πολύ δίκαιο, λογικό και ηθικό να παρασχεθεί η ευχέρεια στους υπαλλήλους αυτούς να υποβάλουν αίτηση επανόδου στην υπηρεσία τους.

Μια και συζητούμε, λοιπόν, σήμερα την τροποποίηση του νόμου 2190 στο άρθρο 26 όπου προβλεπόταν και παράγραφος 10 για παρόμοια θέματα, προτείνω να τεθεί και νέα παράγραφος η οποία να λέει ότι "οι διατάξεις της προηγουμένης παραγράφου εφαρμόζονται και για τους υπαλλήλους των ΟΤΑ που δεν έχουν επανέλθει ακόμα. Η αίτηση επαναφοράς υποβάλεται στην υπηρεσία εντός προθεσμίας δύο μηνών από της δημοσιεύσεως του παρόντος νόμου και η επαναφορά λογίζεται από της παραιτήσεώς τους χωρίς δικαίωμα λήψης αναδρομικών αποδοχών", για να μη φανεί ότι πάνε για να εισπράξουν κάποια χρήματα. Δεν επιβαρύνεται ο κρατικός προϋπολογισμός, αλλά να υπάρχει αυτή η ρύθμιση μέσα ότι δηλαδή δεν αποβλέπουν στην είσπραξη των αναδρομικών αποδοχών. 

Είναι πάρα πολύ δίκαιο το αίτημα και νομίζω ότι πρέπει να μπει στο νόμο 2190 για να φύγει αυτή η εκκρεμότητα, γιατί δεν θα υπάρξει άλλη ευκαιρία να καταθέσει κανείς τροπολογία σε τέτοιο νόμο όπως είναο ο 2190.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, η μη επάνοδος στην υπηρεσία της κατηγορίας αυτής για την οποία μας μιλήσατε πριν από λίγο, οφείλεται σε δικές τους σκοπιμότητες. Δεν ήσκησαν το δικαίωμα επανόδου που είχαν βάσει του ν. 1735/1987 και του άρθρου 26 του ν. 2190/1994, μετά τη θητεία τους δηλαδή ως πρόεδροι κοινοτήτων.

Επομένως, δεν μπορώ να κάνω αποδεκτή την τροπολογία.

ΠΡΟΕΔΡΕΥΩΝ (Λουκάς Αποστολίδης): Συνεπώς, κύριοι συνάδελφοι, η τροπολογία με γενικό αριθμό 848 και ειδικό 84 δεν γίνεται δεκτή.

Εισερχόμαστε στη συζήτηση της τροπολογίας με γενικό αριθμό 902 και ειδικό 93.

Ο κ. Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, αναφερόμαστε στους εργαζόμενους στον Ιππόδρομο Φαλήρου, οι οποίοι απασχολούνται με σύμβαση μιας μέρας. Υπάρχει ένα κατά τη γνώμη μας απαράδεκτο εργασιακό καθεστώς που παραπέμπει σε άλλες εποχές. Είναι ένα καθεστώς που κρατάει σε ομηρία τους εργαζόμενους. Και γι' αυτό πιστεύουμε ότι πρέπει να ικανοποιηθεί ένα πάγιο αίτημα του συλλόγου οι συμβάσεις των εργαζομένων να μετατραπούν σε συμβάσεις διαλείπουσας εργασίας αορίστου χρόνου. "Διαλείπουσας" λέμε, εφόσον πρόκειται για εποχιακή και όχι για καθημερινή απασχόληση.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υφυπουργέ, έχετε το λόγο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Η σύμβαση, που προτείνετε, διαλείπουσας εργασίας αορίστου χρόνου δεν υπάρχει νομικά. Αυτό είναι βεβαίως το τυπικό μέρος, γιατί, νομίζω, το ουσιαστικό μέρος, αγαπητέ συνάδελφε, στο μεγάλο του ποσοστό το ρυθμίσαμε με τις διατάξεις που ψηφίσαμε πριν από λίγο και κατά τα άλλα, αυτό που θίγεται αφορά το συνολικό πλαίσιο που θέσαμε. Επαναλαμβάνω, δεν πρόκειται να γίνουν επιμέρους ρυθμίσεις τώρα, για να μην τραυματίσουμε το κλίμα και τη συζήτηση που προηγήθηκε της ψήφισης των τροπολογιών. Δεν κάνω αποδεκτή την τροπολογία.

ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 902 και ειδικό 93 δεν γίνεται δεκτή.

Εισερχόμαστε στη συζήτηση των τροπολογιών με γενικό αριθμό 907, ειδικό 96 και με γενικό αριθμό 908 και ειδικό 97.

Ο συνάδελφος, κ. Χαραλάμπους, έχει το λόγο.

ΙΩΑΝΝΗΣ ΧΑΡΑΛΑΜΠΟΥΣ: Ευχαριστώ, κύριε Πρόεδρε.

Κύριε Υφυπουργέ, οι δύο τροπολογίες, στις οποίες θα αναφερθώ, δεν έχουν σχέση με αυτές για τις οποίες δηλώσατε ότι απαιτείται μία συνολική συζήτηση για διακομματική αντιμετώπιση. Αφορούν δύο περιπτώσεις, οι οποίες έχουν προκύψει από την εφαρμογή του ν.2190.

Η πρώτη τροπολογία με γενικό αριθμό 907 και ειδικό 96 αφορά εκείνους που δεν έκαναν χρήση των προθεσμιών του αποκαταστατικού ν.2190. Απολύθηκαν κατά την επίμαχη περίοδο και για να βρουν δουλειά μερικοί βρέθηκαν και στο εξωτερικό και έτσι έχασαν την προθεσμία που είχε θέσει ο αποκαταστατικός νόμος. Επειδή η ουσία του νομοθετήματος της εποχής εκείνης ήταν η αποκατάσταση όλων αυτών των ανθρώπων που είχαν απολυθεί, δεν νομίζω ότι είναι δίκαιο κάποιοι ελάχιστοι που έχασαν την προθεσμία για λόγους γενικότερης αδυναμίας να ανταποκριθούν, να μην επωφεληθούν από αυτό το αποκαταστατικό μέτρο.

Θα έλεγα, λοιπόν, όπως έχει γίνει σε πάρα πολλούς αποκαταστατικούς νόμους, να δοθεί μία ακόμη προθεσμία ενός μηνός γι'αυτούς τους ανθρώπους και να κλείσει άπαξ και δια παντός, λόγω και της παρόδου του χρόνου αυτό, το θέμα της αποκατάστασης των απολυθέντων μέσω του ν.2190. Αυτή είναι η μία τροπολογία.

Η δεύτερη τροπολογία με γενικό αριθμό 908 και ειδικό 97, την οποία έχω καταθέσει, έχει προκύψει πάλι από την εφαρμογή του ν.2190. Με μία απόφαση-γνωμάτευση του Υπουργείου Οικονομικών το 1994 ο χρόνος που διήνυσαν εκτός υπηρεσίας συνυπολογίστηκε σαν χρόνος πραγματικής υπηρεσίας και αυτοί οι άνθρωποι που αποκαταστάθηκαν αμειβόντουσαν. 'Ερχεται όμως πρόσφατα μία απόφαση του Ελεγκτικού Συνεδρίου και διαπιστώνει ότι σε άλλους οργανισμούς μπορούσαν, σε άλλους δεν μπορούσαν, με αποτέλεσμα σήμερα απ' αυτούς τους αποκαταστημένους ανθρώπους να ζητείται αναδρομική επιστροφή όσων εισέπραξαν από το 1994.

Ο λόγος, λοιπόν, για τον οποίο κάνω αυτήν την τροπολογία είναι να ισχύσει για όλους το ίδιο καθεστώς, της αναγνώρισης δηλαδή του χρόνου που διανύθηκε εκτός υπηρεσίας, για λόγους ίσης μεταχείρισης. Είναι πραγματικά εναντίον της χρηστής διοίκησης, αν αποκατασταθούν με λιγότερες προϋποθέσεις από άλλους που αποκαταστάθηκαν. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, αν μου επιτρέπετε, θα ήθελα και εγώ να συνηγορήσω για την τροπολογία με γενικό αριθμό 907 και ειδικό 96, διότι είναι οι ελάχιστες απ'αυτές τις περιπτώσεις, που έχουν προσφύγει και στα δικαστήρια για εντελώς τυπικούς, τυπικότατους λόγους και δεν τους δόθηκε η ευκαιρία να επωφεληθούν από κάτι το οποίο ήταν γενικό και καθολικό.

Θα μιλήσει ο κ. Ζαφειρόπουλος για τις ίδιες τροπολογίες, θα τον ακούσετε και μετά θα πάρετε το λόγο.

Ορίστε, κύριε Ζαφειρόπουλε.

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, να συμβάλω και εγώ στην εξοικονόμηση χρόνου για την αίσια περαίωση αυτής της συνεδρίασης. Θα ήθελα να μου επιτραπεί να αναφερθώ συνολικά σε τρεις τροπολογίες και ο κύριος Υφυπουργός αν έχει κάποιες απαντήσεις μας τις δίδει.

ΠΡΟΕΔΡΕΥΩΝ (Λουκάς Αποστολίδης): Κύριε Ζαφειρόπουλε, αναφέρεσθε στις δικές σας τροπολογίες;

ΓΙΑΝΝΗΣ ΖΑΦΕΙΡΟΠΟΥΛΟΣ: Αναφέρομαι στις δικές μου, κύριε Πρόεδρε.

Σελίδα 1269 

 

ΠΡΟΕΔΡΕΥΩΝ (Λουκάς Αποστολίδης): Να περιμένετε, γιατί δεν ολοκληρώσαμε τη διαδικασία.

Κύριε Υφυπουργέ, έχετε το λόγο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τις τροπολογίες τις μελετήσαμε προσεκτικά, όπως και όλων των συναδέλφων, και την τροπολογία με γενικό αριθμό 908 και ειδικό 97 την έχουμε κάνει ήδη αποδεκτή.

ΠΡΟΕΔΡΕΥΩΝ (Λουκάς Αποστολίδης): Αυτό θα ήθελα να πω και εγώ, κύριε Υφυπουργέ.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Την έχουμε ψηφίσει, αγαπητέ κύριε Χαραλάμπους.

'Οταν ξεκίνησε η διαδικασία είπα ότι τις μελετήσαμε όλες και όσες είδαμε ότι είναι συμβατές με το πνεύμα του νόμου τις έχουμε κάνει αποδεκτές.

ΙΩΑΝΝΗΣ ΧΑΡΑΛΑΜΠΟΥΣ: Σε ποιο άρθρο μπήκε;

ΠΡΟΕΔΡΕΥΩΝ (Λουκάς Αποστολίδης): Στο άρθρο 17.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Στο άρθρο 17 με αναδιατύπωση. 'Εχει διανεμηθεί η αναδιατύπωση. Την έχουμε διορθώσει λιγάκι νομοτεχνικά, αλλά η ουσία είναι η ίδια.

ΠΡΟΕΔΡΕΥΩΝ (Λουκάς Αποστολίδης): Για την τροπολογία με γενικό αριθμό 907 και ειδικό 96, τι λέτε, κύριε Υφυπουργέ;

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Για την τροπολογία με γενικό αριθμό 907 και ειδικό 96 υπάρχει η εξής δυσκολία. Είναι η τρίτη φορά που θα δοθεί παράταση. Δόθηκε, δηλαδή, παράταση με το ν.2266/94 και φοβάμαι ότι αυτό θα δημιουργήσει ένα πρόβλημα.

ΠΡΟΕΔΡΕΥΩΝ (Λουκάς Αποστολίδης): 'Ομως,-αν μου επιτρέπετε- κύριε Υφυπουργέ,δεν είχε ολοκληρωθεί η διαδικασία της επαναπρόσληψης και πολλοί είχαν την αίσθηση ότι μέχρι το 1995, δείτε το αυτό...

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Παρόλα αυτά, δόθηκε μία παράταση. Να μη δώσουμε και άλλη.

ΠΡΟΕΔΡΕΥΩΝ (Λουκάς Αποστολίδης): Ναι, αλλά μέχρι το 1995 γίνονταν προσλήψεις.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Την 907 δεν μπορούμε να τη δεχθούμε.

ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 907 και ειδικό 96 δεν γίνεται δεκτή.

Η τροπολογία με γενικό αριθμό 908 δεν μπαίνει σε ψηφοφορία, διότι έχει ήδη ενταχθεί στο άρθρο 17 του παρόντος νομοσχεδίου.

Εισερχόμαστε στη συζήτηση -επειδή δώσαμε το λόγο στον κ. Ζαφειρόπουλο- της τροπολογίας με γενικό αριθμό 913 και ειδικό 101.

Αυτή θέλετε να συζητήσετε, κύριε Ζαφειρόπουλε, έτσι δεν είναι;

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, μπορώ να αναφερθώ και σε δύο ακόμα, στο χρόνο που θα μου διαθέσετε για να μην καταπονώ το Τμήμα.

ΠΡΟΕΔΡΕΥΩΝ (Λουκάς Αποστολίδης): Θα αναφερθείτε, δηλαδή, στις τροπολογίες 913/101, 922/110 και 923/111.

Ορίστε, κύριε Ζαφειρόπουλε, έχετε το λόγο για αυτές τις τρεις τροπολογίες.

ΓΙΑΝΝΗΣ ΖΑΦΕΙΡΟΠΟΥΛΟΣ: Ευχαριστώ, κύριε Πρόεδρε. Δεν θα χρειαστεί να μιλήσω ιδιαιτέρως για κάθε μία, γιατί το Τμήμα έχει καταπονηθεί.

Ξεκινώ από τις δύο τελευταίες. Η μια τροπολογία που έχω καταθέσει αναφέρεται σε περιπτώσεις εργαζομένων στο Γ.Ο.Ε.Β., οι οποίοι είχαν υπέρ-τριακοντάμηνη υπηρεσία κατά τη δημοσίευση του νόμου 2266 αρχικά και είχαν προσληφθεί πριν τον 2190. 'Αρα έχουν όλα τα νομικά, τυπικά και ουσιαστικά χαρακτηριστικά ως προς την σχέση εργασίας με την τροπολογία που θα εξετάσει η Κυβέρνηση, των εργαζομένων στις περιφέρειες.

Η δεύτερη τροπολογία αναφέρεται στους εργαζόμενους στις ειδικές δυνάμεις δασοπυρόσβεσης και έχουμε πικρή εμπειρία για τον τρόπο με τον οποίο στελεχώνεται η υπηρεσία και σε σχέση με την αποδοτικότητα του προσωπικού όταν δεν έχει εμπειρία.

Θέλω, λοιπόν, αυτές οι δύο περιπτώσεις οι οποίες θα ενταχθούν στο φάσμα των περιπτώσεων που θα μελετήσει η Κυβέρνηση, να τύχουν μίας ευνοϊκής μεταχείρισης και επίσης θα παρακαλέσω τον αγαπητό φίλο κ. Μπένο, να γνωρίσει στο Τμήμα με ποιους οι ενδιαφερόμενοι θα συζητήσουν στο Υπουργείο και θα θέσουν τα προβλήματά τους, γιατί πρέπει να σας πληροφορήσω ότι όσες φορές απεπειράθηκαν να συζητήσουν με κάποιο υπεύθυνο του Υπουργείου Δημόσιας Διοίκησης τα προβλήματά τους, κατέστη αδύνατον. Το καταθέτω στην Εθνική Αντιπροσωπεία με λόγο γνώσης και αν χρειαστεί και με ονόματα εκείνων που αρνήθηκαν να συζητήσουν το θέμα τους.

Ευελπιστώ ότι πολύ σύντομα θα κληθεί ενδεχομένως και η Βουλή να έχει κάποιες προτάσεις πριν ακόμα την κατάρτιση του σχεδίου νόμου που ανακοίνωσε προηγουμένως ο κύριος Υφυπουργός.

Κύριε Υφυπουργέ, διαπρεπείς συνάδελφοί μου και εγώ, ο κ. Μανίκας, ο κ. Μαλέσιος, ο κ.Τσετινές, ο κ.Γιαννακόπουλος, ο κ.Καλαμακίδης, ο κ.Κατσιλιέρης, ο κ.Ακριβάκης και ο κ.Λαμπρόπουλος -τυχαίνει να είναι πολλοί συνάδελφοι από την ιδιαίτερη εκλογική περιφέρειά σας- έχουμε καταθέσει μία τροπολογία, τη με γενικό αριθμό 913 και ειδικό 101, με την οποία ζητούμε τη ρύθμιση μίας περίπτωσης που αφορά τους συνεργάτες Βουλευτών, οι οποίοι εκγλωβισμένοι στα καθήκοντά τους κοντά μας, δεν έχουν τη δυνατότητα να μεταταγούν σε υπηρεσίες του δημοσίου όπου με βάση τα προσόντά τους θα μπορούσαν να μεταταγούν.

Ζητούμε, λοιπόν, οι υπάλληλοι που υπηρετούν στα γραφεία μας και σε ποσοστό που δεν θα υπερβαίνει το 2% για κάθε φορέα εις τον οποίο θα αιτούνται τη μετάταξή τους, να μπορούν να μεταταγούν εφόσον συμπλήρωσαν διάστημα μεγαλύτερο των τριών ετών ως συνεργάτες Βουλευτών. Είναι ένα ικανού χρόνου διάστημα να στοιχειοθετήσει το δίκαιο του αιτήματός τους.

Θα παρακαλούσα, κύριε Υπουργέ, αν όχι τώρα, κάποια στιγμή να δείτε με ευνοϊκό μάτι και αυτήν την τροπολογία. Θέλω να πιστεύω ότι πολύ σύντομα θα αντιμετωπίσει η Κυβέρνηση το σύνολο των εκκρεμοτήτων, ώστε να μην υπάρχει πλέον καμία δυνατότητα μη ουσιαστικής εφαρμογής του συνόλου του νομοθετικού πλαισίου, που ερείδεται στο ν.2190. Και αυτό για να συμβεί, θα πρέπει να ρυθμιστούν όλες οι εκκρεμότητες άπαξ δια παντός. Βεβαίως έχει τονισθεί και από τον εισηγητή της Αξιωματικής Αντιπολίτευσης, τον καθηγητή κ. Παυλόπουλο, αυτή η ανάγκη κατά εύγλωττο τρόπο.

Σας ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αγαπητέ συνάδελφε, οι τροπολογίες με γενικό αριθμό 922 και ειδικό 110 και με γενικό αριθμό 923 και ειδικό 111 είναι στην κατηγορία αυτών, που είπαμε ότι θα αρχίσει ο διάλογος.

Και επειδή ρωτήσατε πώς θα γίνει ο διάλογος, μπορώ να σας πω ότι το διάλογο θα τον κάνει η ίδια η πολιτική ηγεσία και δεν έχετε να αμφιβάλετε καθόλου πάνω σ' αυτό. Στέλνω και ένα μήνυμα, δηλαδή, ότι αυτός ο διάλογος θα οργανωθεί από εμάς προς όλες εκείνες τις κατηγορίες των εργαζομένων, που έχουν αντίστοιχες εκκρεμότητες.

Τώρα, για το άλλο θέμα των συνεργατών των Βουλευτών, δεν θα ήθελα κι εδώ να προχωρήσουμε σε μία αποσπασματική ρύθμιση. Είμαι από εκείνους, που πιστεύουν ότι πρέπει να περιφρουρήσουμε με κάθε τρόπο την αξιοπιστία μας και είμαι από εκείνους που πιστεύουν ότι πρέπει κάποια στιγμή συνολικά να έρθει το θέμα των Βουλευτών -και για τις αποδοχές τους και για τους συνεργάτες τους και για το θεσμικό τους ρόλο- σε μία πολυήμερη, ενδεχομένως, συζήτηση στο Κοινοβούλιο 

Σελίδα 1270 

κάτω από ένα φως, πολύ φως -γιατί μας κατηγορούν, και πολλές φορές δεν έχουν άδικο, για αιφνιδιασμούς-για να ενημερωθεί και ο ελληνικός λαός, αλλά και να ληφθούν αποφάσεις για το μέλλον του θεσμού.

Θα έλεγα, λοιπόν, ότι δεν θα ήταν σκόπιμο να γίνει και στο θέμα αυτό μία αποσπασματική ρύθμιση και έτσι και τις τρεις αυτές τροπολογίες, κύριε Πρόεδρε, δεν μπορούμε να τις κάνουμε αποδεκτές.

ΠΡΟΕΔΡΕΥΩΝ (Λουκάς Αποστολίδης): Κηρύσσεται περαιωμένη η συζήτηση επί των τροπολογιών με γενικό αριθμό 913 και ειδικό 101, με γενικό αριθμό 922 και ειδικό 110 και τέλος με γενικό αριθμό 923 και ειδικό 111.

Κύριοι συνάδελφοι, οι τροπολογίες αυτές δεν γίνονται δεκτές κατά πλειοψηφία και συνεπώς απορρίπτονται.

Εισερχόμαστε στη συζήτηση των τροπολογιών του κ. Γιαννακόπουλου. Για την οικονομία της συζήτησης θα τις συζητήσουμε μαζί.

Είναι η με γενικό αριθμό 910 και ειδικό 98, η με γενικό αριθμό 914 και ειδικό 102, η με γενικό αριθμό 920 και ειδικό 108 και τέλος η με γενικό αριθμό 928 και ειδικό 116.

Ο κ. Γιαννακόπουλος έχει το λόγο.

ΙΩΑΝΝΗΣ ΓΙΑΝΝΑΚΟΠΟΥΛΟΣ: Θα προσπαθήσω, κύριε Πρόεδρε, να είμαι σύντομος.

Κύριε Υπουργέ, επιτρέψτε μου να εκφράσω την έκπληξή μου, γιατί πίστευα, όχι μόνο εγώ, αλλά πολλοί συνάδελφοι, ότι οι τροπολογίες τόσο για τους εργαζόμενους στη περιφέρεια, όσο και για όσους είχαν προσληφθεί πριν από το ν.2190, θα γίνονταν δεκτές. Γιατί, όπως μίλησα και σε προηγούμενη τροπολογία, δίκαιο είναι και δεν μπορεί να λέμε ότι είναι πλήγμα, επειδή έρχονται ακριβώς να συζητηθούν στη συμπλήρωση του ν.2190.

Κύριε Υπουργέ, μ' αυτό το σκεπτικό, πλήγμα θα είναι και μετά από ένα ή ενάμισυ μήνα. Μένω όμως σ' αυτό που είπατε -και δεν λέω ότι φταίτε εσείς, γιατί όπως είπε και ο κ. Ζαφειρόπουλος, τελευταία εμπλακήκατε με το θέμα αυτό των τροπολογιών και με τα θέματα αυτά- για το αν υπάρξει διακομματική συνεννόηση. 

Μα, ήδη τα κόμματα, απ' ό,τι κατάλαβα εγώ -εκτός από ένα νομίζω- εκφράστηκαν καταφατικά γι' αυτές τις τροπολογίες. Γιατί, κύριε Υπουργέ, θα ενθυμείσθε τι έγινε -επιτρέψτε μου να πω- με τα ρουσφέτια των δημάρχων, τους έξι χιλιάδες ανθρώπους, που τους φέρανε εδώ για να τους κάνουμε αορίστου χρόνου και αντέδρασαν πάρα πολλοί Βουλευτές.

Αυτοί οι άνθρωποι, κύριε Υπουργέ, εργάζονταν τρεις και τέσσερις μήνες και στην περιφέρεια πάνω από τριάντα μήνες και στον ΕΟΤ και γι'αυτές που είπε ο κ.Ζαφειρόπουλος στη δασοπυρόσβεση πάνω από είκοσι πέντε ή τριάντα μήνες, δηλαδή τρία χρόνια.

Αυτό θα πρέπει να το δείτε ειλικρινά με ίδια ευαισθησία και όχι με διαφορετική ευαισθησία. Δεν ξέρω πραγματικά, αν μπορεί να σταθεί η έννοια συνέπεια, όταν κάνουμε με συμβάσεις αορίστου χρόνου, ανθρώπους που είναι τρεις και τέσσερις μήνες στην υπηρεσία και δεν κάνουμε αορίστου χρόνου ανθρώπους, οι οποίοι εξυπηρετούν πάγιες και διαρκείς ανάγκες της υπηρεσίας. 'Εχουν δικαστικές αποφάσεις, δηλαδή, έχει παραταθεί η υπηρεσία τους με αποφάσεις των ασφαλιστικών μέτρων, μέχρι να εκδοθεί η απόφαση της κύριας αγωγής και επί αναβολής έχει γίνει το ίδιο. Δηλαδή, υπάρχει ένα δικαστικό πρόκριμα, ότι οι άνθρωποι αυτοί, όχι μόνο εξυπηρετούν πάγιες και διαρκείς ανάγκες της υπηρεσίας, αλλά έχουν προσληφθεί από το δημόσιο, πριν από την ψήφιση -όχι από την εφαρμογή- του ν.2190 και πρέπει να γίνουν αορίστου χρόνου οι συμβάσεις τους.

Αυτό, κύριε Υπουργέ, θα πρεπει να το δούμε. Δεν είναι όλα ίδια και όμοια. Τουλάχιστον, όμως, θα πρέπει όλες αυτές τις περιπτώσεις -αν δεν δεχθείτε σήμερα αυτή την τροπολογία- να τις δείτε, γιατί πρέπει πραγματικά η Κυβέρνηση -αλλά και η πολιτική - να έχει μια συνέπεια. Δεν θεωρείται συνέπεια -και με συγχωρείτε πάρα πολύ- όταν κάνουμε, επαναλαμβάνω, δεκτές ως αορίστου χρόνου τις συμβάσεις των εργαζομένων στους δήμους, σε οποιοδήποτε δήμο, που έχουν προσληφθεί για τρεις μήνες και αφήνουμε αυτούς που εργάζονται τριάντα δύο μήνες, ως ομήρους.

'Ενα άλλο θέμα, κύριε Υπουργέ, θα αναπτύξω, γιατί θα μιλήσω για όλες μαζί. Υπάρχουν κάποιοι άνθρωποι που υπηρετούν στο Υπουργείο Οικονομικών και υπήρχε μια υπουργική τροπολογία, η οποία μιλάει για μετάταξη. Δεν λέει για να γίνουν αορίστου χρόνου. Τι έκανα, κύριε Υπουργέ; Πήρα τη δική σας τροπολογία δηλαδή, των Υπουργών κυρίων Παπαντωνίου και Παπαδόπουλου και την κατέθεσα. Είναι κάποιοι τεχνικοί και κάποιοι οικονομικοί υπάλληλοι, οι οποίοι είναι απαραίτητοι στο Υπουργείο Οικονομικών. 'Εχει ξαναγίνει αυτό πέντε έξι φορές και αν θέλετε, δεν έχει να κάνει με τροποποιήσεις στις συμβάσεις αορίστου χρόνου, αλλά είναι καθαρά θέμα μετατάξεων. Ο κ. Παπαδόπουλος αρνήθηκε, γιατί θα φέρει λέει τον Οκτώβριο μια γενική διάταξη για τις μετατάξεις. 

Το ίδιο είναι και η τροπολογία για το ΚΕΠΥΟ. Για τους πολυτέκνους νομίζω ότι έχει γίνει δεκτό, το σχετικό αίτημα.

Τελειώνοντας, κύριε Υπουργέ, θέλω πραγματικά να σας παρακαλέσω να δείτε αυτό το θέμα. Δεν είναι πλήγμα στον ν. 2190, όταν εφαρμόζουμε πάγια πολιτική. Ας αποφασίσουμε τέλος -πάντων να πούμε, γι' αυτούς που προσλήφθηκαν πριν από το ν.2190, όπου και αν υπηρετούν. Πρέπει να τελειώνουμε μ' αυτές τις καταστάσεις. Γιατί πλήγμα στον ν.2190 και σε κάθε νόμο είναι η ανομοιότητα της πολιτικής συμπεριφοράς και ιδιαίτερα της κυβερνητικής συμπεριφοράς. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λογο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών Δημόσιας Διοίκησης και Αποκέντρωσης): Αγαπητέ συνάδελφε, θα ήθελα να επαναλάβω για μια ακόμα φορά ότι ακριβώς αυτή είναι η βούλησή μας. Αφού είχαμε αυτό το τόσο καλό κλίμα για την ψήφιση του νόμου και όλα τα παρεπόμενα πρέπει να ρυθμιστούν με τον ανάλογο τρόπο. Επομένως για όλες τις εκκρεμότητες, σε όλες τις περιοχές και στην περιοχή των εκκρεμοτήτων την οποία αναπτύξατε, εργαζομένων δηλαδή με πολλούς μήνες που χρειάζεται να δώσουμε ένα τέλος, θα πω ότι το τέλος δεν θα το δώσουμε αποσπασματικά. Θα το δώσουμε ενιαία και μετά από διακομματική συνεννόηση. Αυτό θα συμβεί και για το καθεστώς των μετατάξεων και αυτή είναι η αιτία που δεν μπορούμε να κάνουμε δεκτή, ούτε την τροπολογία που είναι για τις μετατάξεις.

'Αρα, δεν μπορούμε να κάνουμε δεκτές τις τροπολογίες του αγαπητού συναδέλφου.

ΠΡΟΕΔΡΕΥΩΝ (Λουκάς Αποστολίδης): Ολοκληρώθηκε η συζήτηση των τροπολογιών, με γενικό αριθμό 910 και ειδικό 98, με γενικό αριθμό 914 και ειδικό 102, με γενικό αριθμό 920 και ειδικό 108 και τέλος, με γενικό αριθμό 928 και ειδικό 116.

Οι τροπολογίες δεν γίνονται δεκτές κατά πλειοψηφία και συνεπώς απορρίπτονται.

Εισερχόμεθα στη συζήτηση της τροπολογίας με γενικό αριθμό 916 και ειδικό 104 του συναδέλφου κ. Καλαμακίδη.

Ορίστε, κύριε Καλαμακίδη, έχετε το λόγο.

ΙΩΑΝΝΗΣ ΚΑΛΑΜΑΚΙΔΗΣ: Κύριε Υφυπουργέ, η τροπολογία που συζητάμε αφορά επαναπροσλήψεις που λαμβάνουν χώρα με τις παραγράφους 12 και 13 του άρθρου 25 του ν. 2190.

'Οπως γνωρίζετε, προϋπόθεση της παραγράφου 12 είναι η έκδοση ευνοϊκής αποφάσεως και της παραγράφου 13 ότι η απόλυση έλαβε χώρα κατά τρόπο αδικαιολόγητο και καταχρηστικό. 

'Ομως, οφείλω να παρατηρήσω ότι η διάταξη της παραγράφου 12 διατυπώνεται κατά τρόπο ασαφή. Δεν καθορίζει, δηλαδή, ποιο πρέπει να είναι το διατακτικό της ευνοϊκής αποφάσεως για να κάνει χρήση ο ενδιαφερόμενος. Αναφέρομαι σε συγκεκριμένο περιστατικό που αφορά και τη συζητούμενη τροπολογία. Εργαζόμενη στο Γενικό Νοσοκομείο της Χαλκίδας προκειμένου να καλύψει πάγιες διαρκείς και κατεπείγουσες ανάγκες, εμφανίζεται ως χειρίστρια ακτινολογικού μηχανήματος. Δικαιώθηκε δικαστικώς. Ζήτησε την επαναπρόσληψη επί τη βάσει του άρθρου 25 του νόμου 2190. Εξεδόθη απόφαση 

Σελίδα 1271 

και μάλιστα τελεσίδικη και αμετάκλητη που έκρινε ότι πράγματι η συγκεκριμένη υπάλληλος παρείχε πάγιες και κατεπείγουσες υπηρεσίες στο συγκεκριμένο νοσοκομείο, αλλά δυστυχώς το διατακτικό της αποφάσεως δεν ικανοποιούσε αυτούς που έπρεπε να κρίνουν, αν πρέπει να επαναπροσληφθεί ή όχι. Ενώ η ίδια απόφαση δέχεται ότι κατά το χρονικό διάστημα που απαιτεί ο νόμος εκάλυπτε αυτές τις ανάγκες, ότι δηλ. είχε όλες τις προϋποθέσεις, και ενώ μάλιστα το δικαστήριο την εδικαίωσε και της αναγνώρισε το δικαίωμα να διεκδικήσει τις αμοιβές, τα δεδουλευμένα κλπ, έρχεται εκείνη η υπηρεσία που θα πρέπει να κρίνει τελικά αν πρέπει να επαναπροσληφθεί ή όχι και δεν δέχεται το διατακτικό της αποφάσεως.

Οπωσδήποτε υπάρχει ασάφεια και έχετε υποχρέωση να αποκαταστήσετε αυτό το κενό. Πρέπει να σας τονίσω ότι είχατε δει αυτήν την ασάφεια και σε άλλη περίπτωση και την αποκαταστήσατε. Αναφέρομαι στο άρθρο 17 του νόμου 2335 που λέει:"διατάξεις του άρθρου 25 της παραγράφου ... εφαρμόζονται σε κάθε περίπτωση απόλυσης χωρίς τη συνδρομή οποιασδήποτε άλλης προϋπόθεσης". Εδώ, λοιπόν, δέχεστε ότι πράγματι υπάρχει κενό στο νόμο και το ρυθμίσατε με σχετικό άρθρο στο νόμο 2335.

'Εχετε, υποχρέωση και σε αυτές τις περιπτώσεις, όταν υπάρχουν ευνοϊκές αποφάσεις, οι οποίες κρίνουν όχι μόνο ότι οι ενδιαφερόμενοι δικαιούται τις αποδοχές αλλά και ότι εκάλυπταν για μακρότατο χρονικό διάστημα πάγιες και κατεπείγουσες ανάγκες της υπηρεσίας, θα πρέπει αυτοί οι υπάλληλοι να επαναπροσληφθούν επί τη βάσει της διατάξεως του άρθρου 25 του νόμου 2190 χωρίς καμιά άλλη προϋπόθεση.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αγαπητέ συνάδελφε, είναι πολύ δύσκολο αυτό που προτείνετε γιατί συν τοις άλλοις ζητάτε να γίνει νομιμοποίηση επαναπροσλήψεων που έγιναν κατά παράβαση των διατάξεων του νόμου 2190.

Επομένως, κύριε Πρόεδρε, δεν μπορούμε να την κάνουμε αποδεκτή.

ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 916 και ειδικό 104 του συναδέλφου κ. Καλαμακίδη δεν γίνεται δεκτή κατά πλειοψηφία και απορρίπτεται.

Εισερχόμαστε στη συζήτηση της τροπολογίας με γενικό αριθμό 917 και ειδικό 105.

Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, με καλύπτει η δήλωση του κυρίου Υπουργού. Απλώς θα υποβάλω την παράκληση, να δεχθείτε την τροπολογία που περιλαμβάνει ένα δίκαιο αίτημα μιας δεκάδας περίπου εκπαιδευτών του ΟΑΕΔ που πληρούν όλες τις προϋποθέσεις του νόμου 2190 και είχαν απολυθεί από το 1991 μέχρι το 1993 με μια ανανέωση των συμβάσεών τους κλπ. Είχαν όλα τα προσόντα να τύχουν της εύνοιας, μιας μέριμνας δικαίας στην αντιμετώπιση καθολικά του όλου προβλήματος. Ευχαριστώ πολύ.

ΠΡΟΕΔΡΕΥΩΝ (Λουκάς Αποστολίδης): Και εγώ σας ευχαριστώ, κύριε Σπυριούνη.

Ο κύριος Υφυπουργός έχει το λόγο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Για τους ίδιους λόγους που ήδη έχω πει, δεν μπορούμε να κάνουμε δεκτή την τροπολογία.

ΠΡΟΕΔΡΕΥΩΝ (Λουκάς Αποστολίδης): Συνεπώς, η τροπολογία με γενικό αριθμό 917 και ειδικό 105 δεν γίνεται δεκτή και απορρίπτεται.

Προχωρούμε στη συζήτηση της τροπολογίας με γενικό αριθμό 925 και ειδικό 113.

Η κ. Ανουσάκη έχει το λόγο.

ΕΛΕΝΗ ΑΝΟΥΣΑΚΗ: Κύριε Πρόεδρε, κυρίες και κύριοι συνάδελφοι, με πολλή φειδώ όλα αυτά τα χρόνια στο Κοινοβούλιο καταθέτω τροπολογίες. Με φειδώ και με σεβασμό.

Κύριε Υπουργέ, θα παρακαλούσα να με προσέχετε, ειδικά εσείς, γιατί είναι η πρώτη φορά που απευθύνομαι σε σας ως αρμόδιο Υπουργό για θέματα Δημόσιας Διοίκησης.

'Οταν καταθέτω τροπολογίες το κάνω με υψηλό αίσθημα ευθύνης. 'Εχω ασχοληθεί πάρα πολύ με τα προβλήματα των πολυτέκνων. Καταλαβαίνω ότι είναι πολύ δύσκολο να επιβιώσει κανείς με τρία και τέσσερα παιδιά.

Πρέπει να καταθέσω ότι μετά από συνάντηση που είχα με το συνδικαλιστικό όργανο των ιπταμένων προσωπικού θαλάμου επιβατών κατέθεσα αυτήν την τροπολογία, προκειμένου να βρεθεί λύση και να υπάρξει κάποια δέσμευση από την πλευρά του Υπουργού. Πολλές φορές μας πλησιάζουν άνθρωποι για να λύσουν το πρόβλημά τους. Είναι γνωστό. Εδώ δεν πρόκειται για ανθρώπους που θέλουν να λύσουν απλώς το πρόβλημά τους. Πρόκειται για εργαζομένους που κάποιοι υπόσχονται και μάλιστα τους "κοροϊδεύουν" επιτρέψτε μου την έκφραση. Θέλω εντός του Κοινοβουλίου να καταθέσω: Με πλησίασε ο πατέρας κάποιας κοπέλας. Του είπα, ότι εγώ θα υποστηρίξω αυτήν την τροπολογία, γιατί αισθάνομαι ότι πρέπει να βοηθήσουμε αυτούς τους ανθρώπους, αλλά και διότι πρέπει να έχουμε ασφάλεια κατά τις πτήσεις το θέμα είναι εξαιρετικά πολύπλοκο.

Κύριε Υπουργέ, θα μου πείτε, ότι θα το συζητήσετε. Θεωρώ υποχρέωσή μου να αγωνιστώ γι' αυτό το θέμα και πιστεύω ότι θα λυθεί. 'Οταν, όμως, οι εργαζόμενοι έρχονται σε επαφή με Υπουργούς και συμβούλους, τι γίνεται; 'Ισως δεσμεύονται απέναντί τους; Δεν μπορεί, κύριε Μπένο. 'Εχουν δοθεί, νομίζω, κάποιες υποσχέσεις.

Παρακαλώ, με όλο το σεβασμό που έχω και προς εσάς και προς την Κυβέρνηση, να μας πείτε τώρα, εδώ στη Βουλή, εάν υπήρξε ποτέ υπόσχεση προς τους συγκεκριμένους εργαζόμενους ότι θα λυθεί το θέμα. Γιατί να υπάρχουν δύο μέτρα και δύο σταθμά; 'Εχετε την εντύπωση ότι ήλθαν οι εργαζόμενοι σε μένα, επειδή η κ. Ανουσάκη είναι καλή; Απλούστατα είδαν, ότι έχω την τόλμη να θέτω ορισμένα θέματα. Ερωτώ, κύριε Υπουργέ: Υπήρξε δέσμευση Υπουργού και της Κυβέρνησης ειδικότερα; Θα πρέπει να υπάρξει κάποια απάντηση εκείνο που προέχει πάνω απ' όλα είναι να γνωρίσουμε όλοι μας ποια είναι η αλήθεια, για την οποία και αγωνιζόμαστε.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ. Γκελεστάθης έχει το λόγο.

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, είχαμε κατ' επανάληψη την ευκαιρία να αναφερθούμε στο θέμα που έθεσε προηγουμένως η αγαπητή συνάδελφος κ. Ανουσάκη. Πράγματι, πρόκειται περί μιας ειδικής περιπτώσεως, η οποία βλέπετε ότι υποστηρίζεται απ' όλες τις πτέρυγες και πρέπει να ικανοποιηθεί.

Ο κύριος Υφυπουργός στην τοποθέτησή του επί του θέματος αυτού προχθές είπε ότι θα αντιμετωπίσει το θέμα μελλοντικά. 'Ομως, γιατί μελλοντικά και όχι τώρα; Πρόκειται γι' αυτόν τον αριθμό των εργαζομένων ως Ιπτάμενο Προσωπικό θαλάμου Επιβατών της Ολυμπιακής Αεροπορίας, που βλέπετε ότι καταστρατηγήθηκε η σχετική διάταξη του νόμου 2190/94 και αντί να προσληφθούν απ' ευθείας ως δόκιμο προσωπικό, θεωρήθηκε ότι είναι εποχικό προσωπικό.

Μάλιστα και ο κοινοβουλευτικός εκπρόσωπος του ΠΑ.ΣΟ.Κ. είπε χθες, κύριε Υφυπουργέ, ότι βλέπει κι εκείνος πως είναι μία δίκαιη περίπτωση και πρέπει να ρυθμιστεί. Δεν βλέπω γιατί επιφυλάσσεσθε να ρυθμίσετε αυτό το θέμα μελλοντικά και δεν δίνετε τη λύση σήμερα, δεδομένου ότι απασχολεί τόσες πολλές οικογένειες και καταλαβαίνετε ότι υπάρχει ένα καυτό θέμα. 

Επομένως, σας ζητούμε όλοι, για την κατανόηση που πρέπει να δείξετε στην προκειμένη περίπτωση. Μάλιστα ο αποχωρών αυτή τη στιγμή κύριος Σπυριούνης είπε προχθές στην ομιλία του ότι κι εκείνος βλέπει ότι είναι μία δίκαιη περίπτωση και ότι θα πρέπει να ρυθμιστεί.

Νομίζω ότι εφόσον υπάρχει η σύμφωνη γνώμη όλων των πολιτικών παρατάξεων αυτήν τη στιγμή στο Τμήμα, έχετε τη δυνατότητα, κύριε Υφυπουργέ, να δώσετε τη λύση, ώστε να τελειώσει η ταλαιπωρία αυτών των ανθρώπων.

ΠΡΟΕΔΡΕΥΩΝ (Λουκάς Αποστολίδης): Ο κ. Ανδρεουλάκος έχει το λόγο.

Σελίδα 1272 

 

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Υπουργέ, το ιπτάμενο προσωπικό περί του οποίου συζητάμε, προσελήφθη από τη διοίκηση της Ολυμπιακής Αεροπορίας κατά παράβαση του νόμου, δηλ. του κανονισμού που ισχύει για την Ολυμπιακή, ως προσωπικό εποχικό, ενώ πρόκειται περί προσωπικού δοκίμου. Δηλαδή, ήρθε και έκανε μία αλχημεία. Αντί να το ονομάσει δόκιμο, όπως προβλέπει ο κανονισμός, το προσωπικό αυτό το ονόμασε εποχικό. Εδώ δεν πρόκειται περί παρεκβάσεως από το πλαίσιο του ν.2190, πρώτον γιατί ο νόμος δεν ίσχυε όταν το προσωπικό αυτό προσελήφθη και δεύτερον, διότι εδώ ζητάμε απλώς μία ερμηνευτική νομοθετική δήλωση που να λέει ότι το προσωπικό, το οποίο κακώς ονομάστηκε εποχικό, είναι προσωπικό δόκιμο κατά τον ισχύοντα στην Ολυμπιακή κανονισμό. Αν γίνει αυτή η ερμηνευτική δήλωση, που πρέπει να την κάνουμε αν θέλουμε να είμαστε τίμιοι απέναντι στους εαυτούς μας και να σεβόμεθα τη νομοθετική λειτουργία αλλά και τις αρχές της χρηστής διοίκησης, τακτοποιείται το θέμα. Και δεν υπάρχει καμία παραβίαση του πλαισίου του ν. 2190.

Δεν πρόκειται, κύριε Υπουργέ, για νέες προσλήψεις. Οι εργαζόμενοι αυτοί, υπηρετούν επί σειρά ετών, είναι προσωπικό το οποίο στηρίζει την επιχείρηση και δεν είναι ένα υπό πρόσληψη προσωπικό. Είναι ένα προσωπικό, που οφείλουμε να το σεβασθούμε, κάνοντας μία νομοθετική ερμηνευτική δήλωση και τελειώνει το θέμα.

ΠΡΟΕΔΡΕΥΩΝ (Λουκάς Αποστολίδης): Ο κ. Καρατζαφέρης έχει το λόγο.

ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Υπουργέ, ο πρόγονος νόμος , ο γεννήτωρ νόμος αυτού του οποίου συζητάμε σήμερα ο 2190, τον οποίο όλες αυτές τις ημέρες περίπου ως Ευαγγέλιο χρησιμοποιήσατε και εσείς αλλά και πολλοί μέσα στην Αίθουσα, σε μεγάλο του μέρος προέβλεπε κάποια θεραπεία αν θέλετε , εντός ή εκτός εισαγωγικών, για όλους εκείνους οι οποίοι είχαν απομακρυνθεί με απόφαση της οικουμενικής κυβέρνησης.

Αυτός ο νόμος, λοιπόν, ο διάδοχος νόμος, δεν μπορεί παρά να ακολουθεί αυτόν τον μπούσουλα εκείνου του νόμου και να θεραπεύσει αυτήν την ατέλεια η οποία υπάρχει με το ιπτάμενο προσωπικό. Δεν νομίζω ότι πρέπει να σταθούμε στον τύπο ή αν θέλετε στην αγκύλωση να το δούμε μία άλλη φορά από τη στιγμή που όλη η Αίθουσα συμφωνεί προς αυτήν την κατεύθυνση. Ούτε ο αριθμός είναι ιδιαίτερα μεγάλος. Και η ουσία είναι ότι αυτοί οι νέοι άνθρωποι, των οποίων το χυμό των νιάτων τους εξαντλήσαμε στα σαράντα χιλιάδες πόδια, δεν μπορούμε σήμερα να τους δώσουμε πόδι. Είναι οι άνθρωποι οι οποίοι σήμερα βρίσκονται μέσα στην καμπίνα του αεροπλάνου , είναι οι άνθρωποι οι οποίοι σήμερα συντροφεύουν το ταξίδι μας, είναι εκείνοι οι οποίοι έχουν μία εμπειρία. Συμφέρει αν θέλετε , την Ολυμπιακή να διώξει αυτούς τους ανθρώπους και να τρέξει να δοκιμάσει καινούριους; Αυτήν την εμπειρία που έχουν αυτοί οι άνθρωποι πρέπει να τη χρησιμοποιήσει η πολιτεία. Και εν πάση περιπτώσει, εμείς αυτήν τη στιγμή θα θεραπεύσουμε το λάθος που έκανε η πολιτεία με μία άλλη έκφρασή της, τη διοίκηση της Ολυμπιακής, όπου τότε αντί να τους πάρει ως δοκίμους τους πήρες ως εποχικούς.

Δεν πρόκειται, λοιπόν, ούτε για ρουσφέτι δεν πρόκειται ούτε για εξαίρεση. Είναι για θεραπεία μίας ατέλειας της πολιτείας που πιστεύω ότι με την ευρύτητα την οποία σήμερα θέλετε να μας επιδείξετε στην Αίθουσα αλλά και χθες, θα ολοκληρώσετε αυτήν την ευρύτητα με το να κάνετε αποδεκτή την πρόταση τόσων Βουλευτών όλων των κομμάτων.

ΠΡΟΕΔΡΕΥΩΝ (Λουκάς Αποστολίδης): Η κ. Αλφιέρη έχει το λόγο.

ΣΤΥΛΙΑΝΗ ΑΛΦΙΕΡΗ: Κύριε Υφυπουργέ, έχω και εγώ βέβαια καταθέσει μία εκπρόθεσμη τροπολογία όχι όμως με τη διάθεση να δημιουργήσω προβλήματα. Είναι του ιδίου περιεχομένου, γι' αυτό παίρνω και το λόγο.

Είναι ένα αίτημα που έχει σχέση όχι μόνο με την τακτοποίηση κάποιων ανθρώπων αλλά έχει σχέση και με την ασφάλεια των πτήσεων.

Πάνω, λοιπόν, σ' αυτήν τη λογική και με την παραβίαση, όπως τονίζεται κατ' επανάληψη της νομοθεσίας από την πλευρά της διοίκησης της Ολυμπιακής, καλό θα είναι να δούμε αυτό το θέμα όπως τονίζουν και οι άνθρωποι που εργάζονται εκεί ότι ο έλεγχος για την τήρηση των διατάξεων του παραπάνω προεδρικού διατάγματος, θα πραγματοποιείται από το Ανώτατο Συμβούλιο Επιλογής Προσωπικού (ΑΣΕΠ),σύμφωνα με τη διάταξη του εδαφίου δ' της παρ. 1 του άρθρου 8 του ν. 2190.

Δηλαδή η τακτοποίηση αυτών των διακοσίων πεντήντα ανθρώπων που επιβαρύνουν την Ολυμπιακή Αεροπορία δεν δημιουργεί πρόβλημα και δεν δημιουργεί "τρύπα" στον 2190. Είναι μία τακτοποίηση νομοθετική, που νομίζω ότι εφόσον συμφωνούν όλες οι παρατάξεις της Βουλής, μπορεί να τακτοποιηθεί. Ευχαριστώ.

ΦΑΝΗ ΠΑΛΛΗ-ΠΕΤΡΑΛΙΑ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Λουκάς Αποστολίδης): Κυρία Πετραλιά, θέλετε να μιλήσετε επ' αυτής της τροπολογίας;

ΦΑΝΗ ΠΑΛΛΗ-ΠΕΤΡΑΛΙΑ: Κατ' οικονομία της συζητήσεως, κύριε Πρόεδρε, επειδή έχω καταθέσει την ίδια τροπολογία...

ΠΡΟΕΔΡΕΥΩΝ (Λουκάς Αποστολίδης): Είναι η επόμενη.

ΦΑΝΗ ΠΑΛΛΗ-ΠΕΤΡΑΛΙΑ: Η επόμενη είναι με το ίδιο περιεχόμενο, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Ορίστε, κυρία Πετραλιά, έχετε το λόγο και στη συνέχεια θα δώσω το λόγο στον κ. Κανταρτζή.

ΦΑΝΗ ΠΑΛΛΗ-ΠΕΤΡΑΛΙΑ: Κύριε Πρόεδρε, κύριε Υπουργέ, η συζήτηση που κάνουμε σήμερα για τη συγκεκριμένη τροπολογία δεν έχει καμία σχέση, με εξαίρεση από τον 2.190. Απλώς ζητείται η ίδια η πολιτεία η οποία παρανόμησε να άρει αυτήν την παρανομία.

Είναι γνωστό ότι από τον κανονισμό της Ολυμπιακής ο οποίος έχει κυρωθεί και με νόμο, απαγορεύεται να γίνει πρόσληψη εποχικού προσωπικού. Το προσωπικό πρέπει να είναι τακτικό ή δόκιμο. 'Ερχεται η πολιτεία με τον 2190 και το άρθρο 14 σε συνδυασμό με το άρθρο 21 και παρανομεί και προσλαμβάνει εποχικό προσωπικό.

Πρέπει να σας πω ότι αυτό απαγορεύεται και από τους διεθνείς κανονισμούς. 'Εχουμε παγκόσμια πρωτοτυπία: Εποχικό προσωπικό μέσα στα αεροπλάνα, όταν το προσωπικό αυτό πρέπει να είναι ιδιαίτερα ειδικευμένο!

Υπάρχει πρόσφατη οδηγία της Κομισιόν η οποία απαιτεί εξειδίκευση αυτού του προσωπικού και υπάρχει και το άρθρο 189γ', τα δικονομικά άρθρα της Συνθήκης του Μάαστριχτ τα οποία επιβάλουν στην Ελλάδα να έχει προσωπικό ιδιαίτερα επιλεγμένο και εξειδικευμένο, με πολύμηνη προεργασία για να μπορέσουν να ανταπεξέλθουν στην ασφάλεια των πτήσεων.

Είπα και χθες ότι έχουμε την περίεργη αντίληψη ότι το προσωπικό αυτό είναι μόνο για να σερβίρει. 'Οχι. Ξέρετε τα προσόντα τα οποία ζητούνται σύμφωνα με την οδηγία της Κομισιόν από το πλήρωμα της καμπίνας; Είναι τα ίδια προσόντα μπορώ να σας πω που ζητάνε από έναν πιλότο, γιατί την ώρα του δυστυχήματος ο πιλότος θα κοιτάξει να μην πέσει το αεροπλάνο ενώ το πλήρωμα της καμπίνας είναι εκείνο το οποίο θα κρατήσει τους επιβάτες από τον πανικό που θα δημιουργηθεί μέσα.

Είστε υποχρεωμένος, κύριε Υπουργέ, από την Κομισιόν, από την Ευρωπαϊκή 'Ενωση να μην έχουμε εποχικό προσωπικό.

'Ολες οι πτέρυγες συμφωνούν, σας το ζητάμε όλοι γιατί δεν έχουμε εξαίρεση του ν. 2190. 'Εχουμε άρση της παρανομίας την οποία έχει κάνει και το ίδιο το κράτος. Μα είναι δυνατόν να γίνεται αυτό, κύριε Υπουργέ; Το ίδιο το κράτος παρανόμησε. Σας το λέμε. Είναι δυνατόν το κράτος να μην θέλει να άρει μία τέτοια παρανομία;

ΠΡΟΕΔΡΕΥΩΝ (Λουκάς Αποστολίδης): Ο κ. Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Είναι φανερό ότι οι προσλήψεις των ιπταμένων φροντιστών με το χαρακτηρισμό ως εποχικού προσωπικού, γίνονταν κατά παράβαση του ίδιου του Οργανισμού και κανονισμού της Ολυμπιακής Αεροπορίας.

Σελίδα 1273 

 

Συνεπώς, δεν είναι θέμα κάποια χαριστικής ρύθμισης, είναι θέμα αποκατάστασης του δικαίου, αποκατάστασης του ίδιου του οργανισμού. Εμείς το αναφέραμε και στη συζήτηση, το επαναλαμβάνουμε και πάλι ότι ψηφίζουμε την τροπολογία αυτή.

ΠΡΟΕΔΡΕΥΩΝ (Λουκάς Αποστολίδης): Ο κ. Παυλόπουλος έχει το λόγο.

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, δεν θα έπαιρνα το λόγο εάν αυτή η τροπολογία δεν ήταν μία χαρακτηριστική περίπτωση όπου το δημόσιο -γιατί και η Ολυμπιακή μέρος του δημόσιου τομέα είναι- έρχεται να ομολογήσει την ιδίαν αυτού αμαρτία.

Κύριε Υπουργέ, ξέρετε -το ζείτε, άλλωστε ταξιδεύετε και εσείς πολύ με αεροπλάνο αφού κατάγεσθε από επαρχία- ότι ο λόγος για τον οποίο προσλήφθηκε το προσωπικό αυτό ως εποχικό είναι σαφής: Δεν είχε προσωπικό η Ολυμπιακή και το χρειάστηκε αυτό το προσωπικό για να μπορέσει να κάνει περισσότερες πτήσεις και να καλύψει τις ανάγκες. Δηλαδή, ο Αερομεταφορέας ήθελε να κερδίσει περισσότερα χρήματα και για να λειτουργήσει η επιχείρηση, χρησιμοποίησε και χρησιμοποιεί αυτό το προσωπικό.

Είναι γνωστό ότι σύμφωνα με τον κανονισμό της Ολυμπιακής Αεροπορίας αλλά και σύμφωνα με τους κανονισμούς της ΙΑΤΑ, το ιπτάμενο προσωπικό -και δεν μιλάμε για τους κυβερνήτες και τους μηχανικούς, μιλάμε για τους φροντιστές και αεροσυνοδούς- δεν μπορεί να είναι εποχικό. Παρ' όλα αυτά το έκανε, τους πήρε και τους χρησιμοποίησε.

Το ερώτημα είναι: 'Οταν τους χρησιμοποιεί για να κερδίζει ο Εθνικός Αερομεταφορέας, από εκεί και πέρα νοείται να αφήσει αυτούς τους ανθρώπους στη μοίρα τους; Εγώ δεν πιστεύω ότι μπορεί να γίνει αυτό το πράγμα. Σας είπα όμως, προηγουμένως -και επαναφέρω το ζήτημα- ότι εδώ ζητείται από όλη τη Βουλή να εφαρμοστεί ο 2190 και μία από τις μεθόδους -σας το τόνισα και επ'ευκαιρία του άρθρου 6 που μιλούσαμε για τα θέματα του Ο.Π.Α.Π.- είναι και αυτή.

Στον Ο.Π.Α.Π. βάλατε ρύθμιση σύμφωνα με την οποία η προηγούμενη εμπειρία, με τη μορφή της όποιας προϋπηρεσίας, μπορεί να ληφθεί ως προσόν και δη προνομιακό, για να προσληφθούν στη συνέχεια οι άνθρωποι αυτοί με τη διαδικασία του 2190. Εάν διατηρήσετε αυτού του είδους το προνόμιο για τους ανθρώπους οι οποίοι εργάζονται στο χώρο του Ο.Π.Α.Π., για ποιο λόγο δεν το κάνετε αυτό για την Ολυμπιακή Αεροπορία;

Θα σας έλεγα, δε, ότι εδώ υπάρχει ένας λόγος παραπάνω. Γιατί στο κάτω-κάτω η δουλειά που κάνουν οι άνθρωποι στον Ο.Π.Α.Π., δεν χρειάζεται και ιδιαίτερη εμπειρία. Η δουλειά, όμως, την οποία κάνουν οι ιπτάμενοι φροντιστές και οι ιπτάμενοι συνοδοί, είναι κάτι το οποίο έχει ιδιαίτερη σημασία. Τονίσθηκε προηγουμένως και από την κ. Πετραλιά, από τον κ. Καρατζαφέρη και από άλλους συναδέλφους στη Βουλή. Είναι μία πολύ εξειδικευμένη δουλειά. Αυτοί οι άνθρωποι κάθε φορά κρατάνε τη ζωή πολλών ανθρώπων στα χέρια τους.

Ούτε συναισθηματικό τόνο θέλω να δώσω ούτε πολιτική εκμετάλλευση θέλω να προκαλέσω. Είναι ανάγκη να το δείτε, είναι μία ειδική περίπτωση, η οποία, νομίζω ότι αξίζει να τύχει ιδιαίτερης προσοχής σαν τροπολογία από την πλευρά του Υπουργείου.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αγαπητοί συνάδελφοι, επί της ουσίας το πρόβλημα μας αγγίζει και με αγγίζει. Πραγματικά εγώ ευθαρσώς δέχομαι ότι πρόκειται για μία αταξία της πολιτείας, με τη μορφή της διοίκησης της Ολυμπιακής, την οποία οφείλουμε να θεραπεύσουμε και νομοθετικά, σαν Τμήμα, αλλά και σαν πράξεις κυβερνητικές, όπου οφείλουμε να το κάνουμε.

Προσέξτε, όμως. Σας διαβάζω δύο σημεία της τροπολογίας.

Πρώτο σημείο: "Το ιπτάμενο προσωπικό θαλάμου επιβατών της Ολυμπιακής Αεροπορίας, διακρίνεται σε τακτικό και δόκιμο μη επιτρεπομένης της πρόσληψης και απασχόλησης εποχιακού προσωπικού με σύμβαση εργασίας ορισμένου χρόνου." Ερχόμαστε, δηλαδή, εμείς να νομοθετήσουμε για μία ειδική κατηγορία, για τις εργασιακές τους σχέσεις και για το τι πρέπει να πράξουν. Είναι σωστό αυτό, κύριε Παυλόπουλε; Πείτε μας εσείς που είστε νομικός. Εγώ δεν είμαι. Εγώ έχω τη λογική του μηχανικού. Πιστεύω ότι δεν πρέπει να επέμβουμε στις εργασιακές σχέσεις. Το αν έκανε την αταξία η Ολυμπιακή, κακώς την έκανε. Ξέρετε ότι υπήρχαν και παρενέργειες και βεβαίως, θα γίνει σύσταση από την πολιτική ηγεσία και τη δική μας και του Υπουργείου Μεταφορών για να μην επαναληφθεί αυτό το θέμα.

Να σας προσθέσω και κάτι άλλο: Επί της ουσίας αυτό έχει ρυθμιστεί, κύριε Παυλόπουλε. Και γιατί έχει ρυθμιστεί; Διότι παραπέμπουμε στους κανονισμούς λειτουργίας.

ΠΡΟΚΟΠΗΣ ΠΑΥΛΟΠΟΥΛΟΣ: Της Ολυμπιακής.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ακριβώς. Επομένως, η Ολυμπιακή στο εξής, όταν θα θελήσει να πάρει προσωπικό, θα πάει με τον κανονισμό. 'Αρα, επί της ουσίας, αυτό το έχουμε λύσει, αγαπητοί συνάδελφοι. Πέρα από το γεγονός, ότι θα ήταν εντελώς αδόκιμο για μία ειδική κατηγορία, να έλθουμε εμείς και να νομοθετήσουμε με τη φόρτιση που μας έχει όλους μεταφέρει μία αταξία που έχει γίνει σε βάρος κάποιων εργαζομένων. Αυτό ως προς το θέμα το νομοθετικό.

Ως προς το θέμα της ουσίας τώρα. Πάω στην άλλη παράγραφο, στο δεύτερο σημείο, όπου λέτε: "Το απασχολούμενο, κατά τη δήλωση του παρόντος, εποχικό προσωπικό...". Με αυτό που λέτε μπορεί να είναι και ένα απασχολούμενο προσωπικό λίγων μηνών. Να έλθουμε να το μονιμοποιήσουμε. Δεν πρέπει να δούμε ενδεχομένως τους όρους αυτής της μονιμοποίησης; Δεν πρέπει να το εντάξουμε στο πλαίσιο που όλοι μαζί συμφωνήσαμε, αγαπητοί συνάδελφοι; Εγώ τι μήνυμα θέλω να σας στείλω; Το μήνυμα είναι ότι πρέπει να περιφρουρήσουμε την ασφάλεια των πτήσεων αυτών των ανθρώπων, καθώς και ό,τι άλλο τους αξίζει -που κατά τα άλλα δεν διαφωνώ μαζί σας- και σε ό,τι αφορά τη δική μας νομοθετική ευθύνη, να την κάνουμε με έναν τρόπο που να είναι σοβαρός και αναλογικός με όλες τις άλλες ρυθμίσεις που πρόκειται να φέρουμε.

Τώρα για την εμπειρία που είπατε, με πρότασή σας το απαλείψαμε ήδη στον Ο.Π.Α.Π.

ΠΡΟΚΟΠΗΣ ΠΑΥΛΟΠΟΥΛΟΣ: Δεν το είχα δει.

Μου επιτρέπετε, κύριε Πρόεδρε;

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Παυλόπουλε, έχετε το λόγο.

ΠΡΟΚΟΠΗΣ ΠΑΥΛΟΠΟΥΛΟΣ: Χαίρομαι που απαλείφθηκε για τον Ο.Π.Α.Π., διότι δεν το θεωρούσα ότι ήταν σωστό. Σας το είπα προηγουμένως.

Απαντώντας, όμως, κύριε Υπουργέ, σε αυτό που είπατε προηγουμένως, πρώτα - πρώτα και σήμερα ακόμα, σύμφωνα με τον κανονισμό της Ολυμπιακής Αεροπορίας, το προσωπικό αυτό διακρίνεται σε δόκιμο και τακτικό. 'Οταν μία αεροσυνοδός ή ένας φροντιστής προσλαμβάνεται, δεν πηγαίνει να "πετάξει" αμέσως. Εκπαιδεύεται το προσωπικό για να μπορέσει να φτάσει εκεί. Επομένως, δεν εισάγουμε καινά δαιμόνια στον κανονισμό της Ολυμπιακής.

Θα σας έλεγα, όμως, ότι υπάρχει ένα οξύμωρο σε αυτό που είπατε προηγουμένως, με την καλή του όρου έννοια. Ποιο είναι το οξύμωρο; Λέτε: "Μα, πώς θα τους προσλάβουμε αυτούς τους ανθρώπους επειδή έτυχε μπορεί να είναι λίγο καιρό εκεί; Τώρα να τους προσλάβουμε αυτούς τους ανθρώπους έτσι και να τους βάλουμε ως τακτικό προσωπικό;". Μα, κύριε Υπουργέ, σε αυτούς τους ανθρώπους που πετάνε στα αεροπλάνα και αφήνουμε την τύχη μας, έχουμε τώρα εμπιστοσύνη και δεν θα τους έχουμε αύριο; Δηλαδή τι είδους προσωρινή εμπιστοσύνη είναι αυτή για την τύχη χιλιάδων ανθρώπων, οι οποίοι πετούν αυτήν τη στιγμή; 'Η τους εμπιστευόμαστε γενικώς για να κάνουν τη δουλειά τους ή δεν τους εμπιστευόμαστε καθόλου.

Εγώ να δεχτώ κάτι άλλο. Θέλετε και έχετε την ευαισθησία να μην επέμβουμε αυτήν τη στιγμή σε εργασιακές σχέσεις. Δεσμευθείτε όμως στη Βουλή ότι το ζήτημα αυτό δεν θα το 

Σελίδα 1274 

αφήσουμε να πάει χωρίς να έχει μία ειδική ρύθμιση και μία ειδική αντιμετώπιση. Ο Εθνικός Αερομεταφορέας είναι κάτι το οποίο λόγω της τεράστιας σημασίας που έχει για την ασφάλεια των συγκοινωνιών, χρειάζεται μία ειδική αντιμετώπιση. Και από τη στιγμή που έχετε την ομόθυμη και την ομόφωνη άποψη της Βουλής, δεσμευθείτε τουλάχιστον ότι θα τύχει ειδικής αντιμετώπισης σε συνδυασμό με το εργασιακό καθεστώς της Ολυμπιακής Αεροπορίας. Και ότι οι άνθρωποι αυτοί δεν θα μείνουν στην τύχη τους.

ΝΙΚΟΛΑΟΣ ΓΚΕΛΕΣΤΑΘΗΣ: Μου επιτρέπετε, κύριε Πρόεδρε μία διακοπή;

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Γκελεστάθη.

ΝΙΚΟΛΑΟΣ ΓΚΕΛΕΣΤΑΘΗΣ: Να προτείνουμε στον κύριο Υφυπουργό να έχει την πρωτοβουλία να καλέσει τους εκπροσώπους των κομμάτων στο γραφείο του, να συζητήσουμε από κοινού το θέμα ώστε σε μία προσεχή νομοθετική πρωτοβουλία που θα έχετε να ρυθμιστεί το ζήτημα, εφόσον σήμερα θέλετε να επιφυλαχτείτε.

ΠΡΟΕΔΡΕΥΩΝ (Λουκάς Αποστολίδης): Η κ. Ανουσάκη έχει το λόγο.

ΕΛΕΝΗ ΑΝΟΥΣΑΚΗ: Φέρνουμε αυτήν την τροπολογία ξέροντας ότι όλοι θέλουν να βοηθήσουν και τον εθνικό Αερομεταφορέα, αλλά και τους εργαζόμενους, πρέπει πάρα πολύ σύντομα να ρυθμιστεί, γιατί εκείνο που δεν πρέπει να χάσουμε είναι η εμπιστοσύνη των εργαζομένων. Ξέρω την ευαισθησία σας. Πραγματικά είμαι σε δύσκολη θέση. Γιατί πρέπει να υπάρχει και η ασφάλεια των πτήσεων, αλλά και η επαγγελματική εξέλιξη των εργαζομένων. Κανείς όταν νομοθετεί δεν μιλάει για την εξέλιξη των ανθρώπων. Δεν είναι το νούμερο ένα, το νούμερο δύο, το νούμερο τρία. Από μας εξαρτάται η ζωή, η καριέρα και η ψυχή όλων αυτών των ανθρώπων.

ΓΕΩΡΓΙΟΣ ΣΟΥΡΛΑΣ: Κύριε Υπουργέ, προσδιορίστε το χρόνο κτήσεως των διπλωμάτων.

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μου δίνετε την αφορμή να επαναλάβω ανακεφαλαιωτικά τρεις πολύ μεγάλες δεσμεύσεις που αναλάβαμε κατά τη συζήτηση αυτού του νομοσχεδίου.

Δέσμευση πρώτη η ιδέα του κ. Παπαδημόπουλου. Μέσα σε έξι μήνες να έχουμε κάνει όλη αυτή τη διαδικασία κωδικοποίησης που να την έχει το σύνολο του πολιτικού κόσμου και όλος ο ελληνικός λαός. Σας υπόσχομαι να το επιβλέψω προσωπικά, αγαπητέ συνάδελφε, γιατί ήταν μία πολύ σημαντική πρότασή σας.

Δεύτερη δέσμευση, όλες οι εκκρεμότητες των εργαζομένων δεν θα έρθουν -σας το δηλώνω κατηγορηματικά- με αποσπασματική τροπολογία στη Βουλή. Θα τα δούμε μαζί. Δεν θα αιφνιδιαστεί κανένα κόμμα και κανένας συνάδελφος. Σας το δηλώνω πολύ κατηγορηματικά.

ΓΕΩΡΓΙΟΣ ΚΑΡΑΤΖΑΦΕΡΗΣ: Μέχρι τότε όμως δεν θα αλλοιωθεί το καθεστώς εργασίας τους, κύριε Υπουργέ;

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μη μου κάνετε τέτοιες ερωτήσεις, κύριε Καρατζαφέρη. Δεν θέλω να πάρω δεσμεύσεις.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Καρατζαφέρη.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό που έχω να πω όμως είναι αυτό που είπε ο αγαπητός συνάδελφος και τέως Υπουργός και ξέρει και πολύ καλά τα θέματα, ο κ. Γκελεστάθης, ότι πολύ σύντομα θα αναληφθεί πρωτοβουλία από εμάς και για τους εργαζόμενους της Ολυμπιακής προκειμένου να ρυθμιστεί τελεσίδικα το θέμα αυτό. 

Και το τελευταίο που θέλω να σας δηλώσω είναι ότι θα επιβλέψουμε με άγρυπνο μάτι -το έθεσε ο κ. Σούρλας αυτό- να με θυμηθείτε, το θέμα των κυρώσεων. Δεν ξέρω αν πήρατε, κύριε Σούρλα, αλλά καθήσαμε και δουλέψαμε και σας φέραμε όλες μέχρι τώρα τις προσφυγές και τις παραπομπές που έχουν γίνει στη δικαιοσύνη. Να είστε βέβαιος ότι θα το επιβλέψουμε και σας υπόσχομαι ότι θα το κάνω και προσωπικά.

Μετά από όλα αυτά, θα ήθελα να δεχθείτε -όχι την απόρριψη, γιατί πρόκειται περί τυπικής διαδικασίας, καθώς δεν είμαστε ώριμοι ακόμα να δεχθούμε πως θα ήθελε και μία διαφορετική ρύθμιση- την υπόθεση αυτή να την εξετάσουμε με μεγαλύτερη νηφαλιότητα. 'Αρα τυπικά δεν κάνουμε δεκτή τη σημερινή τροπολογία.

ΓΕΩΡΓΙΟΣ ΣΟΥΡΛΑΣ: ....(Δεν ακούστηκε)

ΠΡΟΕΔΡΕΥΩΝ (Λουκάς Αποστολίδης): Μα σας είπε, κύριε Σούρλα, ότι μέσα στο επόμενο εξάμηνο θα ρυθμιστεί όλη αυτή η διαδικασία.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, το λόγο.

ΠΡΟΕΔΡΕΥΩΝ (Λουκάς Αποστολίδης): Κύριε Ανδρεουλάκο, κλείνει ο κύκλος των δευτερολογιών. Μιλάει ο Υπουργός και ξαναμιλάει. Μην το ανακυκλώσουμε, σας παρακαλώ.

ΑΠΟΣΤΟΛΟΣ ΑΝΔΡΕΟΥΛΑΚΟΣ:..... (Δεν ακούστηκε).

ΠΡΟΕΔΡΕΥΩΝ (Λουκάς Αποστολίδης): Ορίστε, έχετε το λόγο για ένα λεπτό.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Υφυπουργέ, αυτά τα οποία ζητάτε και δεσμεύεστε είναι έξω από τη νομοθετική λειτουργία. Εμείς εδώ νομοθετούμε.

Υπάρχει μία εκκρεμότητα, η οποία είναι πιεστική και μπορείτε να δώσετε μία άμεση λύση με μία νομοθετική ερμηνευτική δήλωση η οποία να λέει περίπου τα εξής: Οι εργαζόμενοι την τελευταία πενταετία ψευδωνύμως ως εποχικό προσωπικό, ενώ στην πραγματικότητα κατά τον κανονισμό της Ολυμπιακής είναι δόκιμο προσωπικό, θεωρείται ότι είναι δόκιμο προσωπικό. Μία τέτοια διατύπωση και λύνεται το πρόβλημα. Τι θα λύσετε με τις διαβουλεύσεις όταν εδώ έρχεστε επεκτείνοντας τις διαδικασίες του ν. 2190 και λέτε ότι και αυτοί υπάγονται στο ν. 2190;

Τι θα κάνετε μετά με τις διαβουλεύσεις; Δεν μπορείτε μετά εύκολα να κάνετε τίποτε. Το θέμα μπορείτε να το λύσετε εδώ. Και λύστε το. Αφού βλέπετε ότι όλες οι πτέρυγες συμφωνούν.

Η τροπολογία είναι της κ. Ανουσάκη του χώρου σας, του κόμματός σας.

Λύστε επιτέλους ένα πρόβλημα που ταλαιπωρεί τόσους εργαζόμενους οι οποίοι δεν πταίουν σε τίποτε και έχουν γίνει και εξειδικευμένο προσωπικό. Τώρα λύστε το! 

ΠΡΟΕΔΡΕΥΩΝ (Λουκάς Αποστολίδης): Συνεπώς, κύριοι συνάδελφοι, η τροπολογία με γενικό αριθμό 925 και ειδικό 113 της κ. Ελένης Ανουσάκη και η τροπολογία της κ. Φάνη Πάλλη-Πετραλιά με γενικό αριθμό 927 και ειδικό 115 δεν γίνονται δεκτές, απορρίπτονται.

Εισερχόμαστε στη συζήτηση της τελευταίας των υπό συζήτηση τροπολογιών του συναδέλφου κ. Βούλγαρη με γενικό αριθμό 926 και ειδικό 114.

Ο κ.Βούλγαρης έχει το λόγο.

ΑΛΕΞΑΝΔΡΟΣ ΒΟΥΛΓΑΡΗΣ: Ευχαριστώ, κύριε Πρόεδρε.

Κύριε Υπουργέ, τον Οκτώβριο του 1995, σύμφωνα με το νόμο 2190 διενεργήθη ένας πανελλήνιος διαγωνισμός για την πλήρωση κενών θέσεων μουσικών στο δημόσιο για την πρωτοβάθμια και δευτεροβάθμια εκπαίδευση.

Είχαμε μια πολύ μεγάλη συμμετοχή. Προσήλθαν περίπου τέσσερις χιλιάδες υποψήφιοι. Πέτυχαν εξακόσιοι έξι. Και στη συνέχεια, η πολιτεία προχώρησε στο διορισμό διακοσίων επτά επιτυχόντων.

Επιτυχόντες από το νόμο αναγνωρίζονται όλοι όσοι συγκέντρωσαν την προκαθορισμένη βάση βαθμολογίας και έχουν συμπεριληφθεί στο σχετικό πίνακα των επιτυχόντων. 

Ο μικρός αριθμός των επιτυχόντων αποδεικνύει ότι πρόκειται για ένα υψηλής ποιότητας δυναμικό το οποίο είναι ικανό να προσφέρει τις υπηρεσίες του στη δημόσια εκπαίδευση της χώρας και μάλιστα στον ευαίσθητο τομέα της μουσικής.

Υπάρχει όμως ένα πρόβλημα. Τέλος Δεκεμβρίου του 1997 λήγει η ισχύς του σχετικού πίνακα, ο οποίος είναι διετούς ισχύος και καθίσταται απαραίτητη και αναγκαία η επίσπευση της διαδικασίας απορρόφησης των υπολοίπων τριακοσίων

Σελίδα 1275 

ενενήντα εννιά υποψηφίων. Βέβαια, σύμφωνα με τα στοιχεία του Υπουργείου Παιδείας ο αριθμός των κενών θέσεων στα σχολεία της πρωτοβάθμιας και δευτεροβάθμιας εκπαίδευσης της χώρας μας είναι πολύ μεγαλύτερος. 

Και ένας διαγωνισμός και μάλιστα σε μια περίοδο λιτότητας, πέρα από την τεράστια οικονομική δαπάνη, θα δημιουργούσε και άλλα προβλήματα. Επισημαίνω ιδιαίτερα το οικονομικό μέρος. Γιατί γνωρίζουμε ότι ένας διαγωνισμός γραπτός και προφορικός για μουσικούς επιβαρύνει τεράστια τον κρατικό προϋπολογισμό.

Γι' αυτόν το λόγο και προκειμένου να έχουμε σωστή επίλυση αυτού του οικονομικού προβλήματος, προτείνω αυτοί οι οποίοι έχουν πετύχει και δεν έχουν προσληφθεί μέχρι σήμερα και για τους οποίους ο πίνακας επιτυχόντων λήγει το Δεκέμβριο του 1997, να διοριστούν σε οργανικές θέσεις της πρωτοβάθμιας και δευτεροβάθμιας εκπαίδευσης, σύμφωνα βέβαια -και το τονίζω αυτό- με τις οικονομικές δυνατότητες και τις ετήσιες ανάγκες των θέσεων που πρόκειται να προγραμματίσει το Υπουργείο Παιδείας να καλύψει.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αγαπητέ συνάδελφε, η πρόσληψη καθηγητών μουσικής από πίνακα επιτυχόντων σε διαγωνισμό που έχει λήξει είναι πολύ δύσκολο να γίνει.

ΠΡΟΕΔΡΕΥΩΝ (Λουκάς Αποστολίδης): Δεν έχει λήξει, κύριε Υπουργέ. Λήγει τέλος του χρόνου.

ΑΛΕΞΑΝΔΡΟΣ ΒΟΥΛΓΑΡΗΣ: Τέλος Δεκέμβρη του 1997 λήγει.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Πάντως είναι πολύ δύσκολο να γίνει. Δεν μπορώ να κάνω αποδεκτή την τροπολογία. 

ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 926 και ειδικό 114 του συναδέλφου κ. Αλέξανδρου Βούλγαρη δεν γίνεται δεκτή, απορρίπτεται.

Κύριε Υπουργέ, για οικονομία του χρόνου -οι τροπολογίες αυτές σας είναι γνωστές- θα ήθελα να ρωτήσω εάν την τροπολογία με γενικό αριθμό 903 και ειδικό 94 του συναδέλφου κ. Αθανάσιου Βαρίνου, καθώς επίσης και μία παρόμοια τροπολογία με γενικό αριθμό 875 και ειδικό 87 των συναδέλφων Εμμανουήλ Στρατάκη και Ιωάννη Κουράκη, τις κάνετε δεκτές.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, δεν τις κάνω δεκτές.

ΠΡΟΕΔΡΕΥΩΝ (Λουκάς Αποστολίδης): Συνεπώς η με γενικό αριθμό 875 και ειδικό 87 και η με γενικό αριθμό 903 και ειδικό 94 τροπολογίες, δεν γίνονται δεκτές και απορρίπτονται.

Επανερχόμεθα στην ψήφιση του ακροτελεύτιου άρθρου του υπό ψήφιση νομοσχεδίου.

Ερωτάται το Τμήμα: Γίνεται δεκτό το ακροτελεύτιο άρθρο;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Λουκάς Αποστολίδης): Συνεπώς το ακροτελεύτιο άρθρο έγινε δεκτό ομοφώνως.

Το νομοσχέδιο "Τροποποίηση και συμπλήρωση διατάξεων του ν. 2190/1994 και άλλες διατάξεις" έγινε δεκτό κατ'αρχήν και κατ'άρθρο και η ψήφισή του στο σύνολο αναβάλλεται για άλλη συνεδρίαση.

'Εχουν διανεμηθεί τα Πρακτικά της Πέμπτης 4 Σεπτεμβρίου 1997 και ερωτάται το Τμήμα αν επικυρούνται.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης): Συνεπώς, τα Πρακτικά της Πέμπτης 4 Σεπτεμβρίου 1997 επικυρώθηκαν.

Κύριοι συνάδελφοι, στο σημείο αυτό δέχεστε να λύσουμε τη συνεδρίαση;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Τμήματος και ώρα 13.50' λύεται η συνεδρίαση για την Τρίτη 23 Σεπτεμβρίου 1997 και ώρα 18.30' με αντικείμενο εργασιών του Τμήματος νομοθετική εργασία σύμφωνα με την ημερήσια διάταξη που έχει διανεμηθεί.


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 



Σελίδα 1276 
