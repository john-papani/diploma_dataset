ΣΥΝΕΔΡΙΑΣΗ ƒΡ' 
Δευτέρα 29 Ιανουαρίου 2001 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. 'Αδεια απουσίας των Βουλευτών Μαριέττας Γιαννάκου-Κουτσίκου και Ι. Βαλυράκη,
3. Ανακοινώνεται ότι τη συνεδρίση παρακολουθούν μαθητές από το 1ο
Γυμνάσιο Καισαριανής,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου αναφορών και ερωτήσεων της Τρίτης 30
Ιανουαρίου 2001,
4. Συζήτηση επικαίρων ερωτήσεων:
α) Προς τον Υπουργό Δημόσιας Τάξης, σχετικά με τη λήψη των αναγκαίων
μέτρων για τον περιορισμό των τροχαίων ατυχημάτων,
β) Προς τον Υπουργό Υγείας και Πρόνοιας, σχετικά με την επίλυση των λειτουργικών προβλημάτων του Εθνικού Κέντρου 'Αμεσης Βοήθειας (ΕΚΑΒ),
γ) Προς τον Υπουργό Οικονομικών, σχετικά με τις αντικειμενικές αξίες
των ακινήτων στην 'Υδρα,
5. Συζήτηση επερώτησης προς τον Υπουργό Γεωργίας, σχετικά με τις
πυρκαγιές στα δάση το θέρος του 2000 και τα μέσα αποκατάστασης των
ζημιών,
ΟΜΙΛΗΤΕΣ
Α. Επί των επικαίρων ερωτήσεων:
ΜΕΛΑΣ Π.,
ΜΠΕΝΤΕΝΙΩΤΗΣ Μ.,
ΣΠΥΡΑΚΗ Χ.,
ΤΣΟΥΚΑΤΟΣ Θ.,
ΦΩΤΙΑΔΗΣ Α.,
ΧΡΥΣΟΧΟΙΔΗΣ Μ.,
Β. Επί της επερώτησης:
ΒΑΡΙΝΟΣ Α.,
ΔΑΒΑΚΗΣ Α.,
ΝΑΚΟΣ Α.,
ΠΟΛΥΖΟΣ Ε.,
ΣΠΥΡΟΠΟΥΛΟΣ Ρ.,
ΤΑΣΟΥΛΑΣ Κ.,
ΤΖΕΚΗΣ Α.,
ΧΑΤΖΗΜΙΧΑΛΗΣ Φ.,
ΧΕΙΜΑΡΑΣ Α.

ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ƒΡ'
Δευτέρα 29 Ιανουαρίου 2001
--------

Αθήνα, σήμερα στις 29 Ιανουαρίου 2001, ημέρα Δευτέρα και ώρα 18.09' συνήλθε στην Αίθουσα των συνεδριάσεων του Βουλευτηρίου η Βουλή σε
ολομέλεια για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Παναγιώτη Μελά, Βουλευτή Α' Πειραιώς, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 30 Ιανουαρίου 2001.
"Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ. 5 Καν. Βουλής) 1. Η με αριθμό 3757/9.11.2000 ερώτηση του Βουλευτή του Πανελληνίου
Σοσιαλιστικού Κινήματος κ. Παναγιώτη Κρητικού προς τον Υπουργό Υγείας και Πρόνοιας, σχετικώς με τη λήψη μέτρων ενημέρωσης για την επικινδυνότητα από τη χρήση κινητών τηλεφώνων.
2. Η με αριθμό 3872/15.11.2000 ερώτηση του Βουλευτή της Νέας
Δημοκρατίας κ. Γεράσιμου Γιακουμάτου προς τον Υπουργό Υγείας και Πρόνοιας, σχετικώς με την εγκατάσταση Ξενώνα του Ψυχιατρικού Νοσοκομείου Αθηνών στην Ανθούπολη Περιστερίου.
3. Η με αριθμό 921/24.10.2000 αναφορά του Βουλευτή του Κομμουνιστικού Κόμματος Ελλάδος κ. 'Αγγελου Τζέκη προς τον Υπουργό Υγείας και Πρόνοιας, σχετικώς με τη λήψη μέτρων για την ομαλή λειτουργία και την αναβάθμιση των παρεχομένων υπηρεσιών υγείας του Γενικού Νοσοκομείου "Αγ. Παύλος" Θεσσαλονίκης.
Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου ('Αρθρο 130 παρ. 5 Καν. Βουλής) 1. Η με αριθμό 1256/11.7.2000 ερώτηση του Βουλευτή του Πανελλήνιου
Σοσιαλιστικού Κινήματος κ. Μιχάλη Καρχιμάκη προς τον Υπουργό Υγείας και Πρόνοιας, σχετικώς με την έγκριση της θέση Επιμελητού Β' για τη Μονάδα Εντατικής Θεραπείας του Νοσοκομείου Αγ. Νικολάου Κρήτης.
2. Η με αριθμό 4481/7.12.2000 ερώτηση του Βουλευτή της Νέας Δημοκρατίας κ. Απόστολου Ανδρεουλάκου προς τον Υπουργό Υγείας
και Πρόνοιας, σχετικώς με τη διενέργεια ερευνών για τους σημειωθέντες θανάτους στο Θριάσιο Νοσοκομείο Ελευσίνας κλπ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισεχόμαστε
στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 526/24.1.2001 επίκαιρη ερώτηση του Βουλευτή
του Πανελλήνιου Σοσιαλιστικού Κινήματος κ. Θεόδωρου Τσουκάτου προς τον Υπουργό Δημόσιας Τάξης, σχετικώς με τη λήψη των αναγκαίων μέτρων για τον περιορισμό των τροχαίων ατυχημάτων.
Η επίκαιρη ερώτηση του κ. Τσουκάτου έχει ως εξής:
"Kάθε χρόνο στις περιόδους των εορτών αλλά και τα Σαββατοκύριακα
παρατηρείται αύξηση των τροχαίων δυστυχημάτων.
Οι ζωές που χάνονται στην άσφαλτο είναι πάρα πολλές και οι οικογενειακές τραγωδίες που δημιουργούνται πολύ μεγάλες.
Μέσα σε ένα χρόνο σκοτώνονται δύο έως δυόμισι χιλιάδες (2.000-2.500) άτομα (εκ των οποίων διακόσια έως διακόσια πενήντα (200-250) μικρά παιδιά) ενώ τριάντα χιλιάδες (30.000) περίπου συμπολίτες μας τραυματίζονται ή μένουν ανάπηροι για όλη τους τη ζωή.
'Ενα ρεκόρ άσχημο για τη χώρα, μια πρωτιά στην Ευρωπαϊκή 'Ενωση που
πρέπει αποφασιστικά να την ανατρέψουμε. 'Ολα δείχνουν ότι το πρόβλημα δεν αντιμετωπίζεται αποσπασματικά. Το πρόβλημα δεν είναι μόνο του Υπουργού Δημόσιας Τάξης ή της Αστυνομίας, δεν είναι μόνο πρόβλημα του Υπουργού Μεταφορών, δεν είναι μόνο του ΥΠΕΧΩΔΕ.
Χρειάζεται ένα μακροπρόθεσμο σχέδιο με πολιτικές συντονισμού όλων των φορέων, κινητοποίηση και ευαισθητοποίηση των πολιτών για τον περιορισμό των τροχαίων ατυχημάτων.
Είναι θέμα πολιτικής βούλησης και άμεσων κινήσεων.
Ερωτάται ο κύριος Υπουργός:
α) Τι γίνεται με τη λειτουργία του Εθνικού Συμβουλίου Οδικής
Ασφάλειας που θα αναλάβει να:
Χαράξει πολιτικές μακροπρόθεσμες
Συντονίσει όλους τους αρμόδιους φορείς Ανακοινώσει αποτελέσματα.
Κινητοποιήσει και ευαισθητοποιήσει όλους τους πολίτες για τον περιορισμό των τροχαίων ατυχημάτων, που τις τελευταίες ημέρες παρουσιάζουν έξαρση".
Ο Υπουργός Δημόσιας Τάξης κ. Χρυσοχοϊδης έχει το λόγο.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Ευχαριστώ, κύριε
Πρόεδρε.
Ο συνάδελφος κ. Τσουκάτος με την επίκαιρη αυτή ερώτηση νομίζω ότι
προσεγγίζει ένα τεράστιο πράγματι πρόβλημα, που αφορά στην ελληνική κοινωνία και στη χώρα μας με αυτά τα θλιβερά νούμερα, τα οποία περιγράφει στην ερώτησή του. Και το ζητούμενο νομίζω ότι είναι μία ολοκληρωμένη πολιτική, ένα στρατηγικό σχέδιο, θα έλεγα, για την αντιμετώπισή του. Γιατί νομίζω ότι αυτό έλειπε μέχρι σήμερα, ένα ολοκληρωμένο δηλαδή σχέδιο για να οδηγηθούμε στους στόχους, τους οποίους έχουμε θέσει.
Από την πλευρά λοιπόν της Κυβέρνησης και από τον Πρωθυπουργό έχει συσταθεί η Διυπουργική Επιτροπή Οδικής Ασφάλειας, της οποίας πρόεδρος είναι ο Υπουργός Δημόσιας Τάξης και συμμετέχουν Υπουργοί απ' όλα τα συναρμόδια Υπουργεία. Καθορίστηκε ένα κοινό πρόγραμμα, το οποίο υλοποιείται από τα επιμέρους Υπουργεία.
Θα αναφερθώ εν συντομία στις δράσεις του Υπουργείου Δημόσιας Τάξης,
όπου εδώ και ενάμιση χρόνο, περίπου, εφαρμόζεται ένα πρόγραμμα αστυνόμευσης με περιπολίες στους δρόμους, με αστυνομικά αλλά και συμβατικά αυτοκίνητα, με μυστικούς δηλαδή αριθμούς, και παράλληλα έχουμε καθιερώσει τον έλεγχο της κυκλοφορίας με ελικόπτερο.
'Εχουμε δώσει ιδιαίτερη έμφαση στο θέμα της επιθετικής οδήγησης, δηλαδή σε μία σειρά από παραβάσεις, οι οποίες αποδεδειγμένα, με τα στατιστικά στοιχεία που διαθέτουμε, οδηγούν στην πρόκληση των τροχαίων ατυχημάτων. Χρησιμοποιούνται επίσης όλες οι σύγχρονες ηλεκτρονικές συσκευές, όπως είναι τα αλκοόμετρα, τα συμβατικά και φωτογραφικά ραντάρ, με τα οποία έχουν εφοδιαστεί οι υπηρεσίες της Τροχαίας.
Ενδεικτικά σας αναφέρω ότι κατά το έτος 2000 ελέγχθηκαν μέχρι
τριακόσιες εξήντα πέντε χιλιάδες τριακόσιοι ογδόντα οκτώ οδηγοί, ποσοστό αυξημένο κατά 48% έναντι του 1999. Για παραβίαση ορίου ταχύτητας ελέχθηκαν εκατόν εβδομήντα τρεις χιλιάδες διακόσιοι ενενήντα δύο οδηγοί, ποσοστό κατά 47% περισσότερο έναντι του 1999.
Πέραν αυτού, όπως είναι γνωστό, με απόφαση δική μου εξαλείψαμε αυτό
το απαράδεκτο φαινόμενο να σβήνονται οι κλήσεις, έτσι ώστε να μην υπάρχουν παρεμβάσεις από την πλευρά εξωυπηρεσιακών παραγόντων στην Αστυνομία. Ακόμη πρέπει να σας πω ότι όλο αυτό το σχέδιο, το οποίο σας περιέγραψα προηγούμενως, οδήγησε σε θετικά αποτελέσματα το 1999.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υπουργού)
Να συνεχίσω μετά, κύριε Πρόεδρε;
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε το κεφάλαιο αυτό, για το οποίο μιλάτε και θα συνεχίσετε στη δευτερολογία σας.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): 'Οπως προκύπτει,
λοιπόν, από τη σύγκριση των στατιστικών στοιχείων τα τροχαία ατυχήματα το 2000 μειώθηκαν κατά 6% σε σχέση με το 1999. Πιο συγκεκριμένα: τα θανατηφόρα ατυχήματα κατά 3,4%, τα σοβαρά κατά 11,6% και τα ελαφρά κατά 4,6%. Οι παθόντες επίσης μειώθηκαν κατά 6%: έχουμε 4% λιγότερους νεκρούς, 10,3% βαριά τραυματίες και 5,4% ελαφρά τραυματίες.
'Εχει σημασία ότι σε απόλυτους αριθμούς το 2000 έναντι του 1999
είχαμε ογδόντα επτά λιγότερους νεκρούς συμπολίτες μας, τετρακόσιους ογδόντα τρεις λιγότερους σοβαρά τραυματίες και χίλιους τετρακόσιους ενενήντα δύο ελαφρά τραυματίες, δηλαδή στο σύνολο δύο χιλιάδες εξήντα δύο λιγότερους παθόντες.
ΠΡΟΕΔΡΕΥΩΝ (Κωνσταντίνος Γείτονας): Τα υπόλοιπα στη δευτερολογία σας, κύριε Υπουργέ.
Ο κ. Τσουκάτος έχει το λόγο.
ΘΕΟΔΩΡΟΣ ΤΣΟΥΚΑΤΟΣ: Κύριε Πρόεδρε, κύριε Υπουργέ, κύριοι συνάδελφοι, το πρώτο θανατηφόρο ατύχημα με αυτοκίνητο στην Ελλάδα έγινε στις 3 Μαρτίου του 1907. Τότε οι εφημερίδες έγραφαν για το συγκλονιστικό γεγονός: "Στην Αθήνα κυκλοφορούν επτά αυτοκίνητα και είχαμε το πρώτο θύμα. Φανταστείτε τι θα γίνει εάν κυκλοφορούν εβδομήντα αυτοκίνητα". 
Σήμερα κυκλοφορούν πέντε εκατομμύρια αυτοκίνητα σε όλη τη χώρα. Οι
αριθμοί για τα θύματα από τροχαία που είπατε, κύριε Υπουργέ, και που αναφέρω και εγώ στην επίκαιρη ερώτησή μου, είναι μεγάλοι. Πιστεύω πως
αυτή την πρωτιά που έχουμε και στα τροχαία ατυχήματα και στους θανάτους και στους τραυματισμούς πρέπει να την εξαλείψουμε.
Για να γίνει, όμως, αυτό χρειάζεται πραγματικά μία κινητοποίηση και
μία ευαισθητοποίηση όλων. Πρώτα απ' όλα, όμως, χρειάζεται ένας συντονισμός όλων των πολιτικών δράσεων. Συντονισμός των πολιτικών του Υπουργείου Δημόσιας Τάξης, του Μεταφορών -δεν θέλω να τις αναφέρω, γιατί δεν έχω πολύ χρόνο- του ΥΠΕΧΩΔΕ, του Παιδείας σε σχέση με την εκπαίδευση και την κυκλοφοριακή αγωγή, του Υγείας και του Γεωργίας και του Εθνικής Αμύνης. Αναφέρω αναλυτικά τις δράσεις κάθε Υπουργείου.
Το Εθνικό Συμβούλιο Οδικής Ασφάλειας, που η Βουλή αποφάσισε ομόφωνα
πριν από χρόνια, πρέπει να αναλάβει μία δράση, να έχει συγκεκριμένες ευθύνες, αρμοδιότητες, ώστε πραγματικά να υλοποιήσει ένα συγκεκριμένο πρόγραμμα που να κινητοποιεί όλους τους πολίτες.
Στόχος ενός τέτοιου σχεδίου πρέπει να είναι η μείωση των ατυχημάτων. Και ειδικά θα πρέπει να βάλουμε σαν στόχο το 2004 που είναι οι Ολυμπιακοί Αγώνες. Τότε θα έρθουν εκατομμύρια ξένοι στη χώρα μας και θα πρέπει να παρουσιάσουμε ένα διαφορετικό πρόσωπο.
Για να γίνει αυτό πραγματικότητα χρειάζεται να ανατραπεί το κλίμα
της απάθειας, το κλίμα της μοιρολατρικής αποδοχής του προβλήματος. Ο θάνατος από τροχαίο είναι ένας πραγματικά ανόητος θάνατος, που όμως έχει γίνει καθημερινός και εύκολος. Να μη θυμόμαστε -και εδώ συμβαίνει αυτότα τροχαία μόνο στις γιορτές ή τα Σαββατοκύριακα, αλλά να είμαστε σε μία εικοσιτετράωρη κινητοποίηση. Και για να γίνει αυτό χρειάζεται συντονισμός.
Κύριε Υπουργέ, επειδή έχετε πετύχει πάρα πολλά, έχετε πραγματικά αποτελέσματα, πρέπει να ηγηθείτε στην εφαρμογή ενός στρατηγικού σχεδίου οδικής ασφάλειας με στόχο τη μείωση των ατυχημάτων. Αυτό είναι στο χέρι σας να το κάνετε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χρυσοχοϊδης έχει το λόγο.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Κύριε Πρόεδρε, θα ήθελα ουσιαστικά να συμπληρώσω το συνάδελφο και να πω και εγώ από την πλευρά μου ότι πράγματι για μία χώρα με δύο χιλιάδες νεκρούς το χρόνο και τριάντα δύο χιλιάδες σοβαρά και ελαφρά τραυματίες, ασφαλώς είναι ένα σημαντικότατο πρόβλημα. Και είναι κατ' εξοχήν, θα έλεγα, υπόθεση της πολιτείας.
Το ζητούμενο, όπως πολύ ορθά είπε ο κ. Τσουκάτος, είναι ο συντονισμός. Και ο συντονισμός πια επιτυγχάνεται μέσω της διϋπουργικής επιτροπής η οποία και αποφασίζει, εφαρμόζει, ελέγχει και αξιολογεί τις δράσεις.
Ακόμη θα πρέπει να σας αναφέρω -και ίσως είναι το πιο σημαντικό από τις πολιτικές που εφαρμόζουμε και προχωρούμε στην ολοκλήρωσή τους, σε συνδυασμό πάντα με τη διϋπουργική επιτροπή- το πενταετές στρατηγικό σχέδιο για την οδική ασφάλεια στη χώρα, του οποίου η πρώτη φάση ήδη παραδόθηκε πριν από ένα μήνα και του οποίου η σύνταξη ολοκληρώνεται σε λίγες ημέρες, εντός του Μαρτίου. Η χώρα πια θα έχει ένα ολοκληρωμένο σχέδιο, ολοκληρωμένες πολιτικές οι οποίες θα συντονίζονται από τη διϋπουργική επιτροπή. Και ελπίζουμε ότι και με τη δραστηριότητα των υπηρεσιών του κατασταλτικού μηχανισμού, της Τροχαίας δηλαδή, θα μπορέσουμε να επιτύχουμε αυτούς τους στόχους που περιγράφουμε στις υπηρεσίες μας κάθε χρόνο.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια από την ενσωμάτωση της Θράκης στην Ελλάδα, πενήντα δύο μαθητές και μαθήτριες και τρεις καθηγητές από το 1ο Γυμνάσιο Καισαριανής. Η Βουλή τους καλωσορίζει.
(Χειροκροτήματα από όλες τις πτέρυγες)
Δεύτερη είναι η με αριθμό 523/24.1.2001 επίκαιρη ερώτηση του Βουλευτή της Νέας Δημοκρατίας κ. Παναγιώτη Μελά προς τον Υπουργό Υγείας και Πρόνοιας, σχετικώς με την επίλυση των λειτουργικών προβλημάτων του Εθνικού Κέντρου 'Αμεσης Βοήθειας (ΕΚΑΒ).
Η επίκαιρη ερώτηση του κ. Μελά έχει ως εξής:
"Το θλιβερό γεγονός της πτώσης του ελικοπτέρου του ΕΚΑΒ με την απώλεια πέντε ατόμων έφερε στην επιφάνεια τα πολλαπλά προβλήματα, τις ελλείψεις, τις παραλείψεις και δυσλειτουργίες στο χώρο των αεροδιακομιδών
αλλά και γενικά της λειτουργίας του ΕΚΑΒ. Τα προβλήματα αυτά έχουν σχέση με τις πολλές ώρες πτήσης των ελικοπτέρων του, τις συχνές βλάβες των, την έλλειψη προσωπικού κλπ.
Πολλά εκ των ανωτέρω προβλημάτων σας τα είχαμε επισημάνει στην
πρόσφατη επερώτησή μας για την υγεία.
Μετά ταύτα, ερωτάται ο αρμόδιος Υπουργός:
Γιατί η πολιτική ηγεσία του Υπουργείου δεν έδειξε το ανάλογο ενδιαφέρον για την επίλυση των χρονιζόντων προβλημάτων του ΕΚΑΒ;
Σε ποιες άμεσες ενέργειες πρόκειται να προβεί, ώστε το ταχύτερο να
υπάρξει επίλυση αυτών των προβλημάτων;"
Η Υφυπουργός Υγείας και Πρόνοιας κ. Σπυράκη έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ευχαριστώ, κύριε
Πρόεδρε.
Νομίζω ότι η εκάστοτε πολιτική ηγεσία του Υπουργείου Υγείας, αυτή και οι προηγούμενες, έχει δείξει αρκετό ενδιαφέρον για να στηθεί κατ'αρχάς όλος αυτός ο Οργανισμός του ΕΚΑΒ ούτως ώστε να ανταποκριθεί στις ανάγκες που έχει η Ελλάδα.
Βέβαια θα πρέπει κανείς να συνειδητοποιήσει τη διαφορετική γεωγραφική
κατάσταση της Ελλάδας σε σχέση με άλλες χώρες. Πρόσφατα, όπως ξέρετε, το Υπουργείο Υγείας και Πρόνοιας, εκτιμώντας την αναγκαιότητα απόκτησης ιδιόκτητων αεροπορικών μέσων, προχώρησε μετά από διεθνή διαγωνισμό στη προμήθεια πέντε ελικοπτέρων -τέσσερα σήμερα- μεταφοράς βαρέως πασχόντων. 
Οι αεροδιακομιδές αυτές εκτελούνται επί του παρόντος κατά το
μεγαλύτερο μέρος από τα τέσσερα εναπομείναντα, αλλά και σε ειδικές περιπτώσεις από τα αεροπορικά μέσα, τα οποία διαθέτουν οι 'Ενοπλες Δυνάμεις. Το θεσμικό πλαίσιο των αεροδιακομιδών που γίνεται μέσα απο μια ειδική σύμβαση που έχει υπογραφεί με την εταιρεία "HELITALIA" διέπεται από διεθνείς κανονισμούς και διεθνείς συμβάσεις, τις οποίες έχει υιοθετήσει η χώρα μας.
Επίσης το διοικητικό συμβούλιο του ΕΚΑΒ είναι επιφορτισμένο μέσω μιας
αρμόδιας επιτροπής να παρακολουθεί τη σωστή εκτέλεση αυτών των αεροδιακομιδών. Ως προς το θέμα των ωρών, όπως κάθε πτητική μηχανή και τα συγκεκριμένα ελικόπτερα και αυτό το οποίο εχάθη με τραγικό τρόπο παρουσίαζαν μεν λειτουργικές πτητικές ανωμαλίες, οι οποίες όμως σε καμία περίπτωση δεν θεωρήθηκε ότι μπορεί να απειλήσουν την ασφάλεια των πτήσεων και δεν ξεπέρασαν τη συχνότητα πτήσης ελικοπτέρων ίδιας κατηγορίας. 
Επίσης, οι κυβερνήτες που χειρίζονται αυτά τα ελικόπτερα και
συγκεκριμένα ο συγκυβερνήτης του ελικοπτέρου που χάθηκε ο Παναγιώτης Καταβέλης, διέθετε χίλιες εννιακόσιες ώρες πτήσης και εκατόν δώδεκα ώρες νυχτερινής πτήσης, ενώ σύμφωνα με τη διακήρυξη απαιτούντο πεντακόσιες
ώρες πτητικής πείρας και πενήντα ώρες νυχτερινής πτήσης.
Υπάρχουν προβλήματα γενικά στο ΕΚΑΒ, τα οποία δεν προκύπτουν από τον ίδιο τον οργανισμό, αλλά από ορισμένες άλλες αδυναμίες, όπως για παράδειγμα θα μπορούσα να επισημάνω την έλλειψη προσωπικού και την ανυπαρξία γενικά πρωτοκόλλων αεροδιακομιδών. 'Ομως προς αυτές τις κατευθύνσεις έχουν γίνει διάφορες ενέργειες οι οποίες αποσκοπούν στη σύνταξη του κανονισμού λειτουργίας του ΕΚΑΒ και θα ενταχθούν σε αυτόν. Βρισκόμαστε σε μια διαρκή συνεργασία, ώστε να κατατεθεί ένας νέος κανονισμός λειτουργίας και να δούμε αν θα μπορέσουμε αυτά τα δύο θέματα να τα ξεπεράσουμε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μελάς έχει το λόγο.
ΠΑΝΑΓΙΩΤΗΣ ΜΕΛΑΣ: Κύριε Πρόεδρε, η πρόσφατη πτώση του ελικοπτέρου έφερε στην επιφάνεια τα πολλαπλά προβλήματα που υπάρχουν στο χώρο του ΕΚΑΒ και ειδικά στις αεροδιακομιδές.
Κυρία Υφυπουργέ, πολλά από τα προβλήματα αυτά σας τα είχαμε επισημάνει στη τελευταία επερώτησή μας για την υγεία. Δεν λέω ότι, αν τα είχατε λάβει υπόψη δεν θα συνέβαινε αυτό το ατύχημα, αλλά καλό είναι αυτά που σας επισημαίνουμε εδώ να τα λαμβάνετε υπόψη, για το καλό του κοινωνικού συνόλου.
Τώρα θα σας τονίσω πάλι πολλά από τα προβλήματα που υπάρχουν γιατί 
εικρινά δεν έμεινα ευχαριστημένος από την απάντησή σας, κύριε Υφυπουργέ. Πρέπει να ξέρετε ότι υπάρχει μεγάλη έλλειψη ιατρών του ΕΚΑΒ. Υπηρετούν δεκαεπτά γιατροί, ενώ έπρεπε να είναι πάνω από σαράντα για να μπορούν να ανταπεξέλθουν στις πολλαπλές υπηρεσίες και ανάγκες που έχει το ΕΚΑΒ. 
Επίσης υπάρχει μεγάλη έλλειψη βοηθητικού προσωπικού. Θέλω να τονίσω
εδώ ότι διορίζονται ως οδηγοί και κάνουν άλλες υπηρεσίες, δηλαδή
τραυματιοφορέα ή και νοσηλευτή. Το πτητικό επίδομα, τόσο οι γιατροί όσο και το άλλο προσωπικό, δεν το έχουν πάρει. Τους χρωστάτε πέντε μήνες πτητικό επίδομα. Δεν ξέρω αν δώσατε κάτι την τελευταία εβδομάδα. Σε αυτούς τους ανθρώπους δεν δίνετε τα χρήματα, που εργάζονται κάτω από αντίξοες συνθήκες με κινδύνους για τη διάσωση συνανθρώπων μας;
Επίσης θέλω να σας ρωτήσω εάν γνωρίζετε ποιος αποφασίσει τις πτήσεις των ελικοπτέρων τη νύχτα. Πιστεύω κανένας. Την απόφαση την παίρνει μόνο ο πιλότος.
'Αρα το όλο προσωπικό του ελικοπτέρου εξαρτάται από την καλή θέληση
και την καλή ψυχολογική κατάσταση του πιλότου.
Γνωρίζετε ότι υπάρχει μια επιτροπή παρακολούθησης της σύμβασης, αυτό που μας είπατε προηγουμένως, δηλαδή της ασφάλειας των πτήσεων και δύο άτομα από την επιτροπή αυτή έχουν παραιτηθεί, διότι θεωρούν τον ευαυτό τους ακατάλληλο;
Γνωρίζετε ότι μετά τις εξακόσιες ώρες πτήσεις πρέπει τα ελικόπτερα να υφίσταται μία συντήρηση τρίτου βαθμού; Γίνεται αυτή η συντήρηση;
Μας είπατε ότι δεν υπάρχει θεσμικό πλαίσιο του ΕΚΑΒ και έτσι
λειτουργεί χωρίς συντονισμό.
'Οπως πρέπει να σας πω ότι το Σώμα Ελεγκτών Δημοσίου είχε καταθέσει μία έκθεση πριν από δύο χρόνια. Σας ερωτώ: Την έχει διαβάσει κανείς αυτή την έκθεση; 'Η και εάν την έχει διαβάσει, την έχει λάβει υπόψη του; Διότι εάν την είχατε διαβάσει και εάν την είχατε λάβει υπόψη σας, πολλά από αυτά τα οποία συμβαίνουν σήμερα δεν θα συνέβαιναν. 'Ετσι, λοιπόν, σας τα φέρνουμε και εδώ στη Βουλή για να σας τονίσουμε αυτές τις ελλείψεις προς το καλό του κοινωνικού συνόλου με την προϋπόθεση όμως ότι εσείς θα επιληφθείτε και θα διορθώσετε αυτές τις ελλείψεις.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Η Υφυπουργός Υγείας και Πρόνοιας κ. Σπυράκη έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Νομίζω ότι θα
πρέπει να δούμε ξεχωριστά το θέμα. 'Οτι υπάρχουν ελλείψεις στον Οργανισμό υπάρχουν, αλλά το να συνδέουμε το ατυχές αυτό συμβάν με τις ελλείψεις ή με το ποιος ελέγχει τις πτήσεις νομίζω ότι είναι ατυχές.
ΠΑΝΑΓΙΩΤΗΣ ΜΕΛΑΣ: Δεν το συνέδεσα.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Είναι ένα τραγικό συμβάν και δεν έχει καμία σχέση με τα υπόλοιπα.
Ως προς το θεσμικό πλαίσιο για τις πτήσεις, υπάρχει και ακολουθεί
διεθνείς προδιαγραφές. Βάσει αυτού του θεσμικού πλαισίου θα γνωρίζετε ότι το να πετάξει ένα ελικόπτερο, αλλά ακόμα και η πορεία την οποία θα ακολουθήσει -και όχι μόνο το ελικόπτερο, αλλά οποιοδήποτε μέσο ενεάριας μεταφοράς- είναι πάντα απόφαση του κυβερνήτη. Δεν μπορεί να επέμβει κανένας. 'Οπως επίσης το εάν θα διακομισθεί κάποιος ασθενής ή όχι, είναι απόφαση του γιατρού που συμμετέχει...
ΠΑΝΑΓΙΩΤΗΣ ΜΕΛΑΣ: Δεν τα λέτε καλά.
ΠΡΟΕΔΡΕΥΩΝ (Κωνσταντίνος Γείτονας): Κύριε Μελά, δεν αφήνετε παρακαλώ την κυρία Υπουργό να εκφράσει τις σκέψεις της και να σας δώσει τα σχετικά στοιχεία.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Και εμένα μου έκανε εντύπωση, όπως σας κάνει και εσάς, αλλά μόνο ο κυβερνήτης του αεροπλάνου αποφασίζει εάν πετάξει ή όχι.
ΠΑΝΑΓΙΩΤΗΣ ΜΕΛΑΣ: Και την ημέρα;
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Και την ημέρα και τη νύκτα και πάντοτε. Είναι βάσει διεθνών θεσμικών πλαισίων.
ΠΑΝΑΓΙΩΤΗΣ ΜΕΛΑΣ: Δεν είναι έτσι.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Υπάρχει μεγάλο πρόβλημα για τη στελέχωση του ΕΚΑΒ. Πράγματι από τις οργανικές θέσεις οι οποίες προβλέπονται, δεν είναι καλυμμένο ούτε το 1/3. Αυτό δεν σημαίνει ότι δεν έχουν διατεθεί χρήματα ή δεν έχουν προκηρυχθεί θέσεις. 'Ερχονται στο ΕΚΑΒ γιατροί, οι οποίοι μετά από λίγο χρονικό διάστημα φεύγουν. 
Αναγνωρίζοντας αυτό το πρόβλημα υπάρχουν σκέψεις για κίνητρα, οι
οποίες όμως δεν μπορούν να υλοποιηθούν μόνο από το Υπουργείο Υγείας. Γίνεται μία εξέταση με τα συναρμόδια Υπουργεία ως προς τη θέσπιση αυτών των κινήτρων και ελπίζουμε ότι θα φθάσουμε σε ένα τέτοιο σημείο, ωστε να προσελκύσουμε γιατρούς.
Αυτό το οποίο κάνει το Υπουργείο Υγείας, που είναι κάτι που το είχαν ζητήσει και οι γιατροί του ΕΚΑΒ, είναι ότι βλέπει την επείγουσα ιατρική
σε έναν γενικό τομέα, είτε προνοσοκομειακό είτε νοσοκομειακό, με τη δημιουργία των ΤΕΠ, έτσι ώστε οι γιατροί οι οποίοι θα προσλαμβάνονται να έχουν την άνεση να κινούνται ανάμεσα σε αυτά τα δύο πεδία, ώστε να απαλυνθεί κατά κάποιον τρόπο η δυσκολία της δουλειάς που προσφέρουν και η οποία πραγματικά είναι στα όρια του ηρωϊσμού.
ΠΡΟΕΔΡΕΥΩΝ (Κωνσταντίνος Γείτονας): Η τρίτη με αριθμό 527/24-1-2001
επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τον Υπουργό Περιβάλλοντος, Χωροταξίας και
Δημοσίων 'Εργων, σχετικώς με τον καθορισμό των συντελεστών δόμησης στην πόλη της Ναυπάκτου, διαγράφεται λόγω κωλύματος του κυρίου Υπουργού. 
Επίκαιρες ερωτήσεις δεύτερου κύκλου:
Πρώτη είναι η με αριθμό 525/24-1-2001 επίκαιρη ερώτηση του Βουλευτή
του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Οικονομικών, σχετικώς με τις αντικειμενικές αξίες των ακινήτων στην 'Υδρα.
Η επίκαιρη ερώτηση του κ. Μπεντενιώτη έχει ως εξής:
"Στην 'Υδρα οι αντικειμενικές αξίες των τιμών των ακινήτων παρουσιάζουν το οξύμωρο φαινόμενο να είναι οι ίδιες τόσο στην παραλία, στο κέντρο της αγοράς του δήμου, όσο και στη νότια πλευρά, στις απόκρυμνες πλαγιές του νησιού.
Ο δήμος και οι φορείς του νησιού διαμαρτύρονται γιατί οι δημότες βρίσκονται σε απόγνωση με αυτήν την απόφαση, για την οποία έχουν τεράστια ευθύνη όσοι έχουν συμμετοχή και συνεργία στην έκδοση και στην ισχύ τους. 
Ερωτάται ο κύριος Υπουργός:
Εν όψει της ισχύος από 1-3-2001 των νέων αντικειμενικών αξιών των ακινήτων "οι οποίες επιβαρύνουν περισσότερο την Αττική", ποια είναι η άποψη του Υπουργείου σε σχέση με τις αντικειμενικές αξίες των ακινήτων της 'Υδρας;"
Ο Υφυπουργός Οικονομικών κ. Φωτιάδης έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, το θέμα των αντικειμενικών αξιών μας απασχολεί εδώ και πολύ καιρό.
Θέλω να πω ότι έχει καταβληθεί προσπάθεια μέσα από το θεσμικό πλαίσιο να βρεθεί πραγματικά ένα αντικειμενικό σύστημα αξιολόγησης και καθορισμού αυτών των αξιών των ακινήτων.
'Ετσι, λοπόν, για την 'Υδρα πιστεύουμε ότι όσον αφορά τα ακίνητα και εντός και εκτός σχεδίου πόλης οι τιμές οι οποίες καθορίστηκαν είναι πολύ μικρότερες από τις αγοραίες τιμές. Για τα εντός σχεδίου ακίνητα η αρμόδια επιτροπή εκ του νόμου, στην οποία συμμετέχουν πλην των άλλων και εκπρόσωποι της Τοπικής Αυτοδιοίκησης, του ΥΠΕΧΩΔΕ, του Υπουργείου Ανάπτυξης, του ΤΕΕ και άλλοι φορείς, τον Αύγουστο του 1997 πρότεινε χαμηλότερες και υψηλότερες τιμές. Σ'αυτές τις τιμές συμφώνησαν όλα τα μέλη της επιτροπής, μηδέ του δημάρχου εξαιρουμένου, ο οποίος διετύπωσε κάποιες αντιρρήσεις για τις ενδιάμεσες τιμές.
'Ετσι, λοιπόν, πρότεινε η επιτροπή το 1997 επτακόσιες χιλιάδες
δραχμές ανωτέρα τιμή και κατωτέρα διακόσιες χιλιάδες δραχμές ομόφωνα. Από εκεί και πέρα το Υπουργείο Οικονομικών, που λογικά θα έπρεπε να ανεβάσει αυτές τις τιμές, μείωσε τις επτακόσιες χιλιάδες σε πεντακόσιες εξήντα χιλιάδες, δηλαδή κατά εκατόν σαράντα χιλιάδες δραχμές λιγότερο. Προσδιόρισε την ανωτέρα τιμή και τη δε κατωτέρα από διακόσιες χιλιάδες την ανέβασε στις διακόσιες δέκα χιλιάδες δραχμές.
Καταλαβαίνει κανένας, έχοντας γνώση της συγκεκριμένης περιοχής της
'Υδρας ότι οι τιμές κινούνται σε λογικά επίπεδα.
'Οσον αφορά το θέμα των εκτός σχεδίου πόλεως εκτάσεων, θα πρέπει να πούμε ότι η επιτροπή έχει χωρίσει δέκα περιοχές, αντί των δεκαεπτά που είναι εντός σχεδίου. Είναι δέκα περιπτώσεις ξεχωριστών τιμών, ξεκινώντας από τις χίλιες πεντακόσιες δραχμές και φθάνοντας μέχρι τις έντεκα χιλιάδες πεντακόσιες χιλιάδες δραχμές ανά τετραγωνικό, σε σχέση πάντα από την απόσταση από τη θάλασσα. Ξεκινάνε από μηδέν έως εκατό, εκατό έως διακόσιες, διακόσιες έως πεντακόσιες πεντακόσιες έως οκτακόσιες και οκτακόσιες το ανώτερο. Και μάλιστα, χωρίζει τα εκτός σχεδίου οικόπεδα και αγρούς σε δύο κατηγορίες.
Ταυτόχρονα θέλω να πω ότι ακίνητα τα οποία δεν καλλιεργήθησαν καθόλου και είναι άγονα έχουν συντελεστή 0,25%, δηλαδή οι χίλιες πεντακόσιες δραχμές κατεβαίνουν λιγότερο από τετρακόσιες δραχμές, πιο συγκεκριμένα σε τριακόσιες εβδομήντα πέντε δραχμές το τετραγωνικό μέτρο. 'Αρα πηγαίνουμε
από τις χίλιες εκατόν είκοσι πέντε ανωτέρα τιμή μέχρι τριακόσιες εβδομήντα πέντε δραχμές κατωτέρα, με διαβαθμίσεις πλέον των δέκα. 
Επομένως πιστεύω ότι η εισήγηση της επιτροπής είναι μέσα σε
λογικά πλαίσια οι τιμές είναι πολύ κατώτερες των αγοραίων τιμών που ισχύουν στην 'Υδρα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μπεντενιώτης έχει το λόγο.
ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, πρέπει να θεωρήσουμε ικανοποιητική την απάντηση του κυρίου Υφυπουργού ως προς το πρώτο μέρος που αφορά τα ακίνητα που είναι εντός σχεδίου.
'Οσον αφορά την απάντησή του στο δεύτερο μέρος θα παρακαλούσα να επανεξεταστούν τα στοιχεία. Διότι από τους πίνακες που έχουμε, προκύπτει το οξύμωρο φαινόμενο, τα ακίνητα που βρίσκονται πλησιέστερα της πόλης και σε σημεία που έχουν προσβάσεις και αξιοποιούνται, να έχουν αντικειμενική αξία πεντακόσιες πενήντα χιλιάδες, ενώ αντιθέτως το πλέον απομεμακρυσμένο σημείο του νησιού να έχει αξία δεκαπέντε χιλιάδες.
'Αρα, λοιπόν, εδώ, κύριε Υφυπουργέ, θα ήθελα να σας προτείνω να επανεξεταστεί από τη δευτεροβάθμια επιτροπή του άρθρου 41 του ν.1249/82 μια προσφυγή, έστω και εκπρόθεσμη, των φορέων του νησιού, έτσι ώστε να μας δοθεί η δυνατότητα έγκαιρα να γίνει κάτι, με την ευκαιρία και την επικαιρότητα της ανασχεδίασης των αντικειμενικών αξιών για το σημείο στο οποίο πραγματικά παρουσιάζεται αυτό το οξύμωρο του γεγονότος, γήπεδα τελείως ακατάλληλα προς όποια χρήση να έχουν την αδυναμία να μεταβιβαστούν, έστω και για κληρονομική διαδοχή, λόγω του υψηλού τιμήματος της αξίας των αντικειμενικών δεδομένων. Σας ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κατ' αρχήν θεωρώ πολύ
θετική την πρόταση του κυρίου συναδέλφου. Θέλω να πω -αυτό που και ο ίδιος υπονόησε- ότι ασφαλώς υπήρχε δυνατότητα υποβολής προσφυγής από την πλευρά της Τοπικής Αυτοδιοίκησης, η οποία παρήλθε άπρακτος.
ΜΑΝΩΛΗΣ ΜΠΕΝΤΕΝΙΩΤΗΣ: Αυτό άφησα να εννοηθεί.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Ομως, παρ' όλα ταύτα δεν μένουμε στον τύπο, εάν με τεκμηριωμένα στοιχεία ο δήμος καταθέτει αίτησή του στην αρμόδια επιτροπή και εφόσον πραγματικά αποδειχθεί ότι υπάρχουν αδικίες θα την δεχθούμε. Δεν θέλουμε να αδικήσουμε κανέναν απολύτως.
ΜΑΝΩΛΗΣ ΜΠΕΝΤΕΝΙΩΤΗΣ: 'Η οποιοσδήποτε άλλος φορέας, κύριε Υπουργέ. ΠΡΟΕΔΡΕΥΩΝ (Κωνσταντίνος Γείτονας): Νομίζω ότι το αναπτύξατε πλήρως
το θέμα.
ΜΑΝΩΛΗΣ ΜΠΕΝΤΕΝΙΩΤΗΣ: Είναι κρίσιμο το σημείο, κύριε Πρόεδρε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αρκεί τα στοιχεία που θα υποβληθούν να αποδεικνύουν ότι υπάρχει κάποια αδικία, η οποία ασφαλώς δεν είναι πρόθεση μας να διατηρηθεί.
ΠΡΟΕΔΡΕΥΩΝ (Κωνσταντίνος Γείτονας): Η δεύτερη με αριθμό 529/24.1.2001 επίκαιρη ερώτηση του Βουλευτή της Νέας Δημοκρατίας κ. Γεωργίου Καλού προς τον Υπουργό Εθνικής Παιδείας και Θρησκευμάτων, σχετικώς με την έγκριση του Υπουργείου για την έκδοση και διανομή των πολλαπλών βιβλίων κλπ., διαγράφεται λόγω κωλύματος του κυρίου Υπουργού.
Κυρίες και κύριοι συνάδελφοι, η Βουλευτής Α' Αθηνών της Νέας
Δημοκρατίας κ. Μαριέττα Γιαννάκου-Κουτσίκου ζητεί την άδεια του Σώματος για ολιγοήμερη απουσία της στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε, τη
ζητηθείσα άδεια.
Επίσης ο Βουλευτής Χανίων κ. Σήφης Βαλυράκης ζητεί την άδεια του
Σώματος για ολιγοήμερη απουσία του στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε τη
ζητηθείσα άδεια.
Η τρίτη και τελευταία με αριθμό 518/24.1.2001 επίκαιρη ερώτηση του
Βουλευτή του Κομμουνιστικού Κόμματος Ελλάδας κ. 'Αγγελου Τζέκη προς τον Υπουργό Εργασίας και Κοινωνικών Ασφαλίσεων, σχετικώς με τη λειτουργία ιδιωτικών εταιρειών "παροχής προσωρινής εργασίας" κλπ, διαγράφεται λόγω κωλύματος του κυρίου Υπουργού.
ΑΓΓΕΛΟΣ ΤΖΕΚΗΣ: Τι σημαίνει "λόγω κωλύματος", κύριε Πρόεδρε;
ΠΡΟΕΔΡΕΥΩΝ (Κωνσταντίνος Γείτονας): Είχαμε ειδοποιηθεί ότι θα έρθει ο
κύριος Υφυπουργός. Κάτι τον εμπόδισε να φτάσει έγκαιρα.
Κύριε Τζέκη, δεν θα συζητηθεί και διαγράφεται η επίκαιρη ερώτησή σας. Παρακαλώ να την επανυποβάλετε.
ΑΓΓΕΛΟΣ ΤΖΕΚΗΣ: Να την επανυποβάλω; Εάν πρόκειται για κώλυμα του
κυρίου Υπουργού να το δεχθούμε.
ΠΡΟΕΔΡΕΥΩΝ (Κωνσταντίνος Γείτονας): Υπήρχε ειδοποίηση ότι έρχεται
όπου νάναι ο κύριος Υφυπουργός. Δεν έχουμε χρόνο για να τον περιμένουμε. 
ΑΓΓΕΛΟΣ ΤΖΕΚΗΣ: Εάν πρόκειται να διαγράφεται η ερώτηση, να το
ξέρουμε, κύριε Προέδρε.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση των
επίκαιρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε
στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 28/20.11.2000 επερώτηση των Βουλευτών της Νέας Δημοκρατίας κυρίων Ευάγγελου Πολύζου, Αθανασίου Χειμάρα, Αθανασίου Δαβάκη, Αθανασίου Βαρίνου, Κωνσταντίνου Τασούλα, Αθανασίου Νάκου, Μιχάλη Χαλκίδη, Πέτρου Τατούλη, Δημητρίου Κωστόπουλου, Σταύρου Καλογιάννη, Γεώργιου Καλαντζή, Σπυρίδωνος Σπύρου, Σταύρου Δήμα, Αναστάσιου Παπαληγούρα, Παναγιώτη Σκανδαλάκη, Ζέτας Μακρή, Σοφίας Καλαντζάκου, Ελευθερίου Παπανικολάου, Ιωάννη Λαμπρόπουλου, Αθανάσιου Γιαννόπουλου και Ηλία Καλλιώρα προς τον Υπουργό Γεωργίας, σχετικά με τις πυρκαγιές στα δάση το θέρος του 2000 και τα μέτρα αποκατάστασης των ζημιών.
'Εχω την τιμή να ανακοινώσω στο Σώμα ότι από τη Νέα Δημοκρατία
ορίζεται ως Κοινοβουλευτικός Εκπρόσωπος για τη συζήτηση της επερώτησης του Υπουργείου Γεωργίας ο Βουλευτής Μαγνησίας κ. Αθανάσιος Νάκος.
Θυμίζω ότι σύμφωνα με τον Κανονισμό ο πρώτος ομιλητής έχει στη
διάθεσή του είκοσι λεπτά και οι επόμενοι τέσσερις συνάδελφοι από πέντε λεπτά.
Το λόγο έχει ο πρώτος εκ των επερωτώντων, ο κ. Πολύζος.
ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, κύριοι συνάδελφοι, το περσινό καλοκαίρι απετέλεσε χωρίς καμία αμφιβολία έναν πραγματικό εφιάλτη για τους ανθρώπους και για το φυσικό περιβάλλον. Οι πυρκαγιές αφάνισαν περισσότερα από δύο εκατομμύρια στρέμματα δάσους και καλλιεργήσιμης γης. Κατέστρεψαν εκατοντάδες εισοδήματα και αφήρεσαν το υψηλότερο αγαθό τη ζωή από πολλούς συνανθρώπους μας.
Η Νέα Δημοκρατία από την πρώτη στιγμή θεώρησε ότι αυτή η εθνική
τραγωδία δεν έπρεπε να αποτελέσει αντικείμενο κομματικής εκμετάλλευσης. Αντίθετα θα έπρεπε να γίνει αφορμή συνεννόησης και πολιτικής σύμπνοιας, προκειμένου η επόμενη μέρα να είναι όσο το δυνατόν λιγότερο επώδυνη για τους πληγέντες και όσο το δυνατόν πιο ελπιδοφόρα για το φυσικό περιβάλλον.
Προϋπόθεση όμως μιας αποτελεσματικής αποτίμησης της κατάστασης είναι η εκφορά κρίσεων σχετικά με τις πολιτικές πρόληψης και καταστολής των πυρκαγιών αλλά και αντιμετώπισης των συναφών θεμάτων, που ακολουθήθηκαν τα τελευταία χρόνια. Ο κάθε καλόπιστος και αντικειμενικός ερευνητής θα μπορούσε να διαπιστώσει τις τεράστιες ευθύνες των κυβερνήσεων του κ. Σημίτη στο ζήτημα της καταστροφής του φυσικού περιβάλλοντος και κυρίως του δάσους από τις πυρκαγιές.
Πρώτον, επί κυβερνήσεως Νέας Δημοκρατίας 1990-1993 συστάθηκε διακομματική επιτροπή δασών η οποία μελέτησε διεξοδικά το θέμα και κατέληξε ομόφωνα σε συγκεκριμένες προτάσεις. Κάποιες απ' αυτές τις προτάσεις πρόλαβαν και έγιναν πραγματικότητα από την τότε κυβέρνηση. 'Ομως οι περισσότερες ξεχάστηκαν, περιφρονήθηκαν, καταργήθηκαν ή πάγωσαν από τις κυβερνήσεις του ΠΑΣΟΚ. 'Ετσι πάγωσε το προεδρικό διάταγμα για την ίδρυση Δασικού Σώματος και εγκαταλείφθηκε ο θεσμός των δασοκομάντος. Η αξία ιδιαίτερα των τελευταίων φάνηκε σε πολλές περιπτώσεις περσινών πυρκαγιών, οι οποίες θα μπορούσαν να είχαν κατασβεστεί αν υπήρχε άμεση επέμβαση στην εστία τους, όπως για παράδειγμα έγινε στο Μαίναλο, όπου η πυρκαγιά ξεκίνησε από έναν κεραυνό.
Δεύτερον, έχει πια καταστεί κοινή συνείδηση ότι η βασική αιτία της καταστροφής των δασών είναι το ιδιοκτησιακό πρόβλημα και η επέκταση των ανθρωπίνων δραστηριοτήτων, βόσκηση, γεωργικές εκμεταλλεύσεις, οικοδόμηση κλπ. Οι κυβερνήσεις του ΠΑΣΟΚ κατήργησαν το ν. 998/79 για τη σύνταξη
δασικού κτηματολογίου και μετά από χρόνια αδράνειας ενσωμάτωσαν το Δασολόγιο στο Εθνικό Κτηματολόγιο, γεγονός που σημαίνει δεκαετίες νέων καθυστερήσεων.
Τρίτον, η πολιτική των κυβερνήσεων του ΠΑΣΟΚ τα τελευταία χρόνια προσπάθησε να αντιμετωπίσει το πρόβλημα των πυρκαγιών μόνο στον τύπο και όχι στην ουσία. 'Ετσι παρακολουθήσαμε ένα σήριαλ αλλαγών σε πρόσωπα και θεσμούς με κυριότερο την υπαγωγή της δασικής υπηρεσίας στην Πυροσβεστική. Δεν είδαμε όμως να γίνονται αγορές νέου σύγχρονου εξοπλισμού, να
ανοίγονται νέες αντιπυρικές ζώνες, να επεκτείνεται η δασική οδοποιϊα. Κατά πάγια τακτική η Κυβέρνηση από τη μια μοίρασε υποσχέσεις για αναδιάρθρωση και εκσυγχρονισμό, ενώ από την άλλη μειώνει κάθε χρόνο τα κονδύλια για την προστασία των δασών. Ενδεικτικά θα αναφέρω ότι το 1998 δόθηκαν 4,6 δισεκατομμύρια, το 1999 4,2 δισεκατομμύρια, το 2000 1,4 δισεκατομμύρια.
Τέταρτον, η ανικανότητα των κρατούντων εκτείνεται δυστυχώς από το στάδιο της πρόληψης μέχρι και το στάδιο της αποκατάστασης και προστασίας των καμένων περιοχών:
Α. Η εφαρμογή συγχρόνων προγραμμάτων πρόληψης, πρόβλεψης και εξέλιξης
της πυρκαγιάς που έχουν αναπτυχθεί με τη βοήθεια ηλεκτρονικών
υπολογιστών, ως φαίνεται, δεν έχει υποπέσει ακόμη στην αντίληψη της Κυβέρνησης.
Β. Η ταχύτητα αντίδρασης μετά τον εντοπισμό της φωτιάς υπήρξε σε
πολλές περιπτώσεις πολύ μικρή, ενώ τραγική ήταν η κατάσταση της διοικητικής μέριμνας στο πεδίο της κατάσβεσης, όπου οι πυροσβέστες δεν εφοδιάζονταν με τρόφιμα και πόσιμο νερό. Συχνά δε, παρέμειναν απλοί θεατές της φωτιάς, αφού τελείωνε το κατασβεστικό υλικό, κυρίως νερό. 
Γ. Οι αναδασώσεις τα τελευταία χρόνια βρίσκονται σε συνεχή φθίνουσα
πορεία. Από σαράντα πέντε χιλιάδες στρέμματα το 1992 φθάσαμε στα δέκα οκτώ χιλιάδες στρέμματα το 1998, μία χρονιά που κάηκαν ένα εκατομμύριο στρέμματα. Επίσης έχει εντελώς παραμεληθεί η ανόρθωση και η ποιοτική βελτίωση των υποβαθμισμένων δασών.
Τέλος, είναι ελάχιστη η πρόοδος στην εκτέλεση αντιπλημμυρικών έργων
προστασίας των καμένων περιοχών από τη διάβρωση. Τα ρέματα και οι χείμαρροι συνεχώς υποσκάπτονται από τα χειμαρρικά νερά. Οι πλαγιές ολισθαίνουν αργά μεν αλλά σταθερά και κανένα έργο δεν εκτελείται. 
Γίνεται, λοιπόν, φανερό ότι υπάρχουν μεγάλες πολιτικές ευθύνες της
Κυβέρνησης για τη φετινή καταστροφική περίοδο αλλά και για τη γενικότερη φθίνουσα πορεία του φυσικού και ιδιαίτερα του δασικού μας πλούτου. Η ηρωική προσπάθεια των ανωνύμων πολεμιστών της φωτιάς, πυροσβεστών, πιλότων, εθελοντών, πρέπει επιτέλους να συνοδευθεί και από ανάλογη πολιτική βούληση και πράξεις της Κυβέρνησης.
Είπα προηγουμένως ότι είναι μεγάλη η ευθύνη της Κυβέρνησης. Αυτά, κύριε Υπουργέ, δεν σας τα λέμε εμείς, σας τα λέει ο φιλικός σας Τύπος. 'Εχω εδώ την εφημερίδα "ΤΑ ΝΕΑ" από τις 26 και 27 Αυγούστου: "Πέντε ημέρες καίγεται η 'Ηπειρος. Τα τραγικά λάθη που κόστισαν ζωές. Μόλις χθες πήγε το πρώτο αεροπλάνο". Το "ΕΘΝΟΣ" στις 26 Αυγούστου: "Η Κυβέρνηση παραδέχεται τώρα ότι επιβάλλονται αλλαγές. Δεν άντεξε το σύστημα πυρόσβεσης". Στον "ΑΓΓΕΛΙΟΦΟΡΟ": "Ολοκαύτωμα" κ.ο.κ. Αντιλαμβάνεσθε, λοιπόν, ότι εάν δεν διαφοροποιήσετε την πολιτική σας εν όψει του καλοκαιριού, θα έχουμε πάλι προβλήματα.
Στις καταστροφές των φετινών πυρκαγιών η Νέα Δημοκρατία αντέδρασε
άμεσα με προτάσεις εφαρμόσιμες και αποτελεσματικές για την ανακούφιση των πληγέντων και την ταχύτερη αποκατάσταση του φυσικού περιβάλλοντος. Δεν μας ακούσατε, κύριε Υπουργέ. Η Κυβέρνησή σας έχει πρόβλημα να αντιληφθεί τις καλές προθέσεις, τις καλές προτάσεις που η Νέα Δημοκρατία σας δίνει πάντα στη Βουλή. Πλην όμως, ας μην ακούγατε τη Νέα Δημοκρατία, εάν αυτό δεν το πλήρωνε ο ελληνικός λαός και η πατρίδα.
Συγκεκριμένα είχαμε προτείνει στην Κυβέρνηση: Πρώτον, να γίνει άμεσα χορήγηση ζωοτροφών στους κτηνοτρόφους ανάλογα με το ζωικό τους κεφάλαιο, προκειμένου να καλυφθούν οι ανάγκες τουλάχιστον για εξήντα ημέρες. 
Δεύτερον, να αποζημιωθεί πλήρως το κεφάλαιο που απωλέσθη.
Τρίτον, να γίνει τεκμηριωμένη προώθηση αιτήματος προς την Ευρωπαϊκή 'Ενωση για οικονομική συνδρομή.
Τέταρτον, οι πληγέντες ιδιοκτήτες γεωργικών κτημάτων, υποστέγων, αποθηκών, σταύλων, θερμοκηπίων, που υπέστησαν μερική ή ολική καταστροφή να δανειοδοτηθούν από την ΑΤΕ με επιτόκιο επιδοτούμενο από τον κρατικό
προϋπολογισμό. Παράλληλα να ληφθεί μέριμνα, ώστε η σχετική άδεια κατασκευής να εκδοθεί αμέσως και ατελώς.
Πέμπτον, οι ληξιπρόθεσμες οφειλές των πληγέντων αγροτών στην ΑΤΕ να
θεωρηθούν ως σε δικαιολογημένη καθυστέρηση και να υπάρξει νέα δανειοδότηση για τη συνέχιση της παραγωγικής τους δραστηριότητας. 
'Εκτον, να κηρυχθούν άμεσα αναδασωτέες οι καμένες δασικές εκτάσεις. 'Εβδομον, να γίνουν χρηματοδοτήσεις σε ό,τι αφορά τη δημόσια
δασοπονία, ώστε να υπάρξει αποκατάσταση των καταστροφών.
'Ογδοον, να διατεθούν πιστώσεις για τη διάνοιξη νέων δασικών δρόμων. 'Ενατον, να ληφθούν μέτρα για τη βελτίωση των βοσκοτόπων και να
διατεθούν ζωοτροφές, ώστε να αντιμετωπιστεί η πίεση στο δάσος από την κτηνοτροφία μετά την καταστροφή των μεγάλων δασικών εκτάσεων.
Δέκατον, να εκτελεστούν άμεσα εκείνα τα έργα που θα απέτρεπαν
φαινόμενα πλημμυρών από τις πρώτες βροχές.
Δυστυχώς από τις προτάσεις μας αυτές μόνο ένα ελάχιστο μέρος
ακολουθήθηκε στις εξαγγελίες της Κυβέρνησης. Αλλά ακόμα πιο λίγες είναι αυτές που εφαρμόστηκαν.
Οι κτηνοτρόφοι αναγκάζονται για μεγάλο χρονικό διάστημα να ταϊζουν τα ζώα τους πληρώνοντας ζωοτροφές, αφού η βλάστηση έχει καταστραφεί. Δεν έχουν δοθεί ακόμη αποζημιώσεις για το κεφάλαιο που έχασαν και δεν έχουν πού να στεγάζουν ποίμνιά τους.
Πολλοί γεωργοί και λοιποί κάτοικοι παραμένουν άστεγοι, χωρίς η
πολιτεία να έχει δείξει κάποια έμπρακτη μέριμνα.
Δεν σας τρομάζει, κύριε Υπουργέ, η ιδέα ότι αυτήν τη στιγμή που
μιλάμε υπάρχουν άνθρωποι που διαβιούν στην ύπαιθρο απροστάτευτοι από τις καιρικές συνθήκες;
Χθες βράδυ, κύριε Υπουργέ, στο δελτίο ειδήσεων του "MEGA" ο ρεπόρτερ Γιάννης Κανελλάκης είχε μια εκπομπή για δέκα ορεινά χωριά της Σάμου. 'Εκλαιγαν οι γυναίκες και οι άντρες κι έλεγαν επί λέξει: "Δεν μας έδωσαν ακόμα ούτε ένα μπουκάλι νερό!". Κάηκαν σπίτια, κάηκαν ελαιόδεντρα. Δεν έχουν να ζήσουν. 'Ηδη θα γίνει ομαδική φυγή απ' όλα τα χωριά. Είναι αυτό μέριμνα της Κυβέρνησης προς τους ανθρώπους που υπέστησαν αυτές τις ζημιές;
'Οσον αφορά στις αναδασώσεις, δεν έχουν εξασφαλιστεί ακόμη ούτε
προεγκρίσεις για σχετικές πιστώσεις από το Γ' Κοινοτικό Πλαίσιο Στήριξης. Το ίδιο δυστυχώς συμβαίνει και για τα αντιπλημμυρικά έργα. Ελάχιστα έχουν γίνει και αυτά σε περιορισμένη κλίμακα.
Η Κέρκυρα πλήρωσε το τίμημα της αδιαφορίας με τις πρώτες βροχές. Επίσης καμία κίνηση δεν έχει γίνει για τη συγκομιδή του καμένου ξυλώδους όγκου από τις περιοχές που καταστράφηκαν. Αντιλαμβάνεστε τι σημαίνει
αυτό. 'Οταν λοιπόν η Κυβέρνηση αντιμετωπίζει με τέτοια αδιαφορία τις τρομακτικές επιπτώσεις των φετινών πυρκαγιών, οι οποίες έθεσαν ζήτημα έμμεσης αντιμετώπισης σε ανθρωπιστικό και περιβαλλοντικό επίπεδο, τότε ποια ελπίδα μπορούμε να έχουμε, ποια ελπίδα είναι δυνατόν να μας δώσει η Κυβέρνηση για την υπευθυνότητα και τη στρατηγική αντιμετώπιση του ζητήματος της προστασίας των δασών και του φυσικού περιβάλλοντος γενικότερα;
Πότε η Κυβέρνηση θα προχωρήσει σε κωδικοποίηση και απλοποίηση της
δασικής νομοθεσίας και πότε θα εφαρμόσει επιτέλους μια πολιτική ορθολογικής καλλιέργειας και διαχείρισης των δασών;
Κανένα μέτρο δεν λάβατε για την αειφορική εκμετάλλευση των δασών, με αποτέλεσμα και να εξαφανίζονται τα παραδοσιακά επαγγέλματα αλλά και συσσωρεύονται στα δάση μεγάλες ποσότητες νεκρής ύλης, η οποία είναι η κύρια αιτία εξάπλωσης των πυρκαγιών.
Κανένα μέτρο δεν λάβατε και για την προστασία της πανίδας.
Πότε θα λύσει το ακανθώδες ζήτημα η Κυβέρνηση και πότε θα προχωρήσει στην εκτέλεση έργων υποδομής ευρείας κλίμακας για τη δασοαγρολιβαδική και υδρονομική ισορροπία;
Δυστυχώς, απ' ό,τι φαίνεται, η Κυβέρνηση για άλλη μια φορά δεν
ανταποκρίνεται στο χρέος της ούτε εφαρμόζει μια συνεπή πολιτική πρόληψης και καταστολής των πυρκαγιών και αξιοποίησης του φυσικού περιβάλλοντος. 'Ομως ούτε στέκεται αλληλέγγυα με τρόπο άμεσο και ικανοποιητικό σε εκείνους τους συμπολίτες μας που γνώρισαν τη μεγάλη καταστροφή.
Τι περιμένετε, κύριε Υπουργέ; Πέρασαν ήδη εφτά μήνες και δεν κάνατε τίποτα για τους πληγέντες. Πριν από δύο μήνες σε επίκαιρη ερώτηση που κατέθεσα είχατε δώσει και πάλι υποσχέσεις. Σήμερα να δούμε τι θα μας
πείτε.
Κύριε Υπουργέ, στην επίκαιρη ερώτηση που κάναμε και την κάναμε, γιατί την επερώτηση την καταθέσαμε στις 20 Νοεμβρίου, αν θυμάμαι καλά, είπαμε να σας υπενθυμίσουμε ότι πρέπει τελικά να δείτε τους ανθρώπους αυτούς που υπέστησαν αυτές τις ζημιές αλλά και τα γενικότερα προβλήματα τα οποία δημιούργησαν οι πυρκαγιές. Τότε μας είχατε δώσει υποσχέσεις και μας είπατε ότι προχωρούν και οι αποζημιώσεις και τα έργα. Μέχρι αυτή τη στιγμή, για τα επί μέρους θέματα θα αναφερθούν οι συνάδελφοι κατά περιοχές, δεν έχετε επιτελέσει ούτε το 20% απ' αυτά τα οποία τότε το Δεκέμβριο μας υποσχεθήκατε στην επίκαιρη ερώτηση. Ευχαριστώ. 
(Χειροκροτήματα από τη Νέα Δημοκρατία)
ΠΡΟΕΔΡΕΥΩΝ (Κωνσταντίνος Γείτονας): Ο κ. Χειμάρας έχει το λόγο.
ΑΘΑΝΑΣΙΟΣ ΧΕΙΜΑΡΑΣ: Κύριε Πρόεδρε, κάθε χρόνο είμαστε μάρτυρες πολλών καταστρεπτικών πυρκαγιών. Και κάθε χρόνο ακούμε τα ίδια πράγματα από την Κυβέρνηση. Πριν από κάθε καλοκαίρι παραδείγματος χάρη ακούμε ότι το κράτος είναι πανέτοιμο να αντιμετωπίσει τις πυρκαγιές, αλλά μέτρα ουσίας δεν παίρνονται, κύριε Υπουργέ, και δεν έχω ώρα να το αναλύσω. Κατά τη διάρκεια του καλοκαιριού το κράτος και κατ' επέκταση η Κυβέρνηση δεν φταίνε, αλλά φταίνε όλοι οι άλλοι, έτσι λέγεται, και κυρίως τα ακραία καιρικά φαινόμενα.
Μετά τις πυρκαγιές έχουμε εξαγγελία μέτρων, κύριοι συνάδελφοι, για ανακούφιση των πυροπαθών, κάθε φορά χωρίς αντίκρισμα, όπως θα αποδείξω στη συνέχεια, και το σίριαλ επαναλαμβάνεται κάθε χρόνο.
Φέτος η Κυβέρνηση, αφού πρώτα δικαιολογήθηκε ότι φταίει η αλλαγή του κλίματος, έταξε λαγούς με πετραχήλια. Σε μια τέτοια σύσκεψη του κυβερνητικού κλιμακίου στη Φθιώτιδα παρευρέθηκα και εγώ. Τα ίδια βέβαια έγιναν και στη Σάμο και στους άλλους νομούς. Ελέχθη ότι θα δοθούν αποζημιώσεις και επιδοτήσεις ενοικίων. Θα κάνουμε αναδασώσεις και αντιπλημμυρικά έργα. Θα ρυθμίσουμε τα χρέη και θα οργανώσουμε καλύτερα τις αντιπυρικές υπηρεσίες κλπ. Τώρα που πέρασαν κάποιοι μήνες, να δούμε τι έγιναν απ' όλα αυτά. Δυστυχώς τίποτα και το μόνο που έγινε, κύριε Υπουργέ, είναι ότι μοιράσατε πέντε κιλά ρύζι στον καθένα από τους πυροπαθείς, δεν ξέρω, αν δώσατε και μακαρόνια, και μου θυμίσατε την εποχή της Ούντρας. Αυτά τα προβλήματα αντιμετώπισαν οι πυροπαθείς και τέτοιου είδους βοήθεια και συμπαράσταση χρειάζονταν;
Θα πάω επί της ουσίας, κύριε Πρόεδρε, γιατί βλέπω ότι με κοιτάτε
χαμογελώντας. 'Ερχομαι στους κτηνοτρόφους.
ΠΡΟΕΔΡΕΥΩΝ (Κωνσταντίνος Γείτονας): Κύριε Χειμάρα, μην είσθε τόσο
άδικος με το Προεδρείο. Δεν έπεται ότι αν υπάρχει οποιαδήποτε έκφραση στα πρόσωπά μας, έχει σχέση με την ομιλία σας. Για όνομα του Θεού.
ΑΘΑΝΑΣΙΟΣ ΧΕΙΜΑΡΑΣ: Μου αρέσει το χαμόγελό σας και με κοιτάγατε εκείνη την ώρα, γι' αυτό αναφέρθηκα. 'Ομως, έχασα ένα λεπτό από την ομιλία μου.
ΠΡΟΕΔΡΕΥΩΝ (Κωνσταντίνος Γείτονας): Θα σας το κρατήσω, όπως κρατώ
και τη φιλοφρόνηση.
ΑΘΑΝΑΣΙΟΣ ΧΕΙΜΑΡΑΣ: Οι κτηνοτρόφοι βρίσκονται σε πλήρη απόγνωση, κύριε Πρόεδρε. Γιατί δεν έχουν πού να στεγάσουν τα πρόβατά τους, αυτά που απέμειναν και δεν κάηκαν. Δεν έχουν τι να τα ταϊσουν, αφού απαγορεύθηκε στα δάση που κάηκαν η βόσκηση και ορθώς πάρθηκε αυτό το μέτρο. 'Ετσι αναγκάζονται να τα ταϊζουν με ζωοτροφές, αλλά χρήματα δεν έχουν πάρει. 
'Οσο για τους γεωργούς, η βοήθεια από την πολιτεία είναι υποτυπώδης,
και παραμένουν κατεστραμμένοι και άστεγοι χωρίς καμιά κρατική μέριμνα. Η Αγροτική Τράπεζα τους κυνηγάει με τόκους υπερημερίας και δεν έχει γίνει καμιά ρύθμιση. Θα επανέλθω στη συνέχεια στο θέμα αυτό.
'Ερχομαι σε συγκεκριμένα παραδείγματα για να είμαι περισσότερο ουσιαστικός, πρώτα με τη Φθιώτιδα και στη συνέχεια με τη Σάμο. 'Οχι μόνο δεν έχει γίνει κάποια ρύθμιση των χρεών στη Φθιώτιδα, και αναφέρομαι στα αγροτικά δάνεια των πυροπαθών, αλλά ούτε ήρθε και καμία απόφαση για αποζημιώσεις.
Προσέξτε: Στις 23.12.2000, πριν από ένα μήνα δηλαδή, υπεγράφη από τον κύριο Υπουργό Γεωργίας η κοινή υπουργική απόφαση, για να γίνει κατανομή πιστώσεων ανά νομό για τις ζωοτροφές, ώστε να αποδοθούν οι αποζημιώσεις, επειδή κάηκαν οι βοσκότοποι κλπ., ενώ έχουν ήδη γίνει οι εξατομικεύσεις των ζημιών. Δεν έχει υλοποιηθεί ακόμη και ξέρετε γιατί, κύριοι συνάδελφοι; Γιατί δεν έχει συνυπογράψει ο συναρμόδιος Υπουργός, ο κ. Δρυς, ο οποίος στις συσκέψεις ήταν παρών. Δεν μπορούν να συνεννοηθούν οι
Υπουργοί μεταξύ τους;
Προχωράω για το φυτικό κεφάλαιο. 'Εχει γίνει εξατομίκευση του 80% των ζημιών, ώστε να δοθεί το 50% της προκαταβολής. Πλην όμως στις 7 Ιανουαρίου, τώρα δηλαδή πριν λίγες μέρες, έληξε η σύμβαση του προσωπικού των γεωπόνων, που είχαν προσληφθεί με δίμηνη σύμβαση, γιατί άλλα είχε πει η Κυβέρνηση και άλλα έκανε γι' αυτές τις συμβάσεις, με αποτέλεσμα να μην έχει ολοκληρωθεί η εργασία. 'Αρα, πάνε και αυτά πίσω. Είναι ευκαιρία να το σημειώσετε, κύριε Υπουργέ, και να το κάνετε.
Και έρχομαι στη Σάμο και με τα βασικά προβλήματα της Σάμου θα τελειώσω. 'Οπως με ενημέρωσε ο πρώην Βουλευτής και ο Νομάρχης Σάμου, με τους οποίους είχα συνάντηση: Πρώτον εξήγγειλαν διακόσιες χιλιάδες δραχμές για τους κατά κύριο επάγγελμα αγρότες. Δεν δόθηκε, γιατί δεν έχει πάει ολόκληρη η πίστωση. Αφορά διακόσιους εβδομήντα εννιά δικαιούχους. 
Δεύτερον, απόφαση του Υπουργείου Υγείας και Πρόνοιας για εκατόν
είκοσι χιλιάδες δραχμές στους συνταξιούχους του ΟΓΑ. Εδώ βρισκόμαστε στο στάδιο της συλλογής δικαιολογητικών επτά μήνες μετά τις πυρκαγιές. Το άκουσα και εγώ στην τηλεόραση το γεγονός που ανέφερε ο προλαλήσας συνάδελφός μου.
Tρίτον, τα δύο εκατομμύρια για τις οικοσκευές δεν έχουν δοθεί ακόμη, γιατί δεν επαρκούν τα χρήματα.
Τέταρτον, η επιδότηση ενοικίου, που θα υλοποιηθεί από την Υπηρεσία Αποκατάστασης Σεισμοπαθών, δεν έχει υπογραφεί ακόμη από τον Υπουργό Εθνικής Οικονομίας. Δεν μπορούν να συνεργαστούν οι Υπουργοί και δεν φταίμε εμείς γι' αυτό.
Πέμπτον, δεν έχουν ξεκινήσει οι διαδικασίες για τη δανειοδότηση των
πληγέντων για σπίτια που κάηκαν.
'Εκτον, οι αποφάσεις για τις προκαταβολές των αγροζημιών ήρθαν μόλις τώρα, με καθυστέρηση τόσων μηνών.
'Εβδομον, δεν στελεχώθηκαν οι υπηρεσίες με το προβλεπόμενο και
πομπωδώς εξαγγελθέν προσωπικό. Η κα Βάσω Παπανδρέου είχε υποσχεθεί ότι θα έστελνε δέκα γεωτεχνικούς με οκτάμηνη σύμβαση. Τελικά υπέβαλαν αίτηση μόνο δύο, διότι οι συμβάσεις μετετράπησαν από οκτάμηνες σε δίμηνες. Δεν πάει κανένας για δύο μήνες. 'Αρα παραμένει κι αυτό.
'Ογδοον, δεν στελεχώθηκε η Δασική Υπηρεσία με προσωπικό, ώστε να
υποβληθούν οι απαιτούμενες μελέτες για την αναδάσωση, παρά τις προσπάθειες του νομάρχη με συνεχόμενα έγγραφα.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Και ένα ακόμη και τελειώνω. 'Εχουν εγκριθεί δέκα δισεκατομμύρια δραχμές για προκαταβολές, τα οποία όμως αντιστοιχούν περίπου στο 30% του αναγκαίου ποσού για όλη τη χώρα.
Μπορείτε κατ' αυτόν τον τρόπο να είσθε συνεπείς σε αυτά που εξαγγέλετε, κύριε Υπουργέ; Πέστε μας μήπως τουλάχιστον τώρα τα τελειώσετε.
Ευχαριστώ, κύριε Πρόεδρε, για την ανοχή σας.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι για τη συζήτηση της επερώτησης των Βουλευτών της Νέας Δημοκρατίας, σχετικά με τις πυρκαγιές στα δάση το θέρος του 2000, αρμοδιότητας του Υπουργείου Γεωργίας, το Κομμουνιστικό Κόμμα Ελλάδας ορίζει ως Κοινοβουλευτικό Εκπρόσωπο το Βουλευτή κ. 'Αγγελο Τζέκη. 
Ο κ. Δαβάκης έχει το λόγο.
ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, πέρα από οποιαδήποτε αντιπολιτευτική διάθεση η Νέα Δημοκρατία επερωτά για μια ακόμη φορά την Κυβέρνηση σχετικά με την πολιτική της πάνω στο τεράστιο πρόβλημα, που αφορά τη δασοπροστασία και την πυρασφάλεια των δασών.
Δεν είμαστε σε πολύ καλή θέση, κύριε Υπουργέ, για να σας επερωτήσουμε, ούτε εκπληρώνοντας το αντιπολιτευτικό μας έργο, και υποχρέωση θεωρούμε ότι το πεδίο αυτό δεν είναι ιδιαίτερα ευχάριστο για μας. Αλλά είμαστε υποχρεωμένοι να εγκαλέσουμε μια κυβέρνηση, που πριν από ενάμισι χρόνο επερωτάτο πάλι από εμάς, τον Ιανουάριο του 1999 και σας εγκαλούσε -ήταν άλλος τότε Υφυπουργός στη θέση σας- για την εξαιτίας σας αδράνεια και, θα έλεγα, ανικανότητα σε πολλές περιπτώσεις που οδήγησε στην καταστροφή ενάμισι εκατομμυρίου στρεμμάτων δασικής έκτασης και ερχόμαστε σήμερα και σας εγκαλούμε, σας ελέγχουμε -λυπούμαστε γι' αυτό βέβαια, γιατί πρόκειται για δασικό κεφάλαιο- για καταστροφή τριών εκατομμυρίων στρεμμάτων.

ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Πώς είπατε; Δεν άκουσα το
νούμερο.
ΑΘΑΝΑΣΙΟΣ ΔΑΒΑΚΗΣ: Ενάμισι εκατομμύριο. Και είναι στοιχείο το οποίο
δεν διαψεύσθηκε από τον παριστάμενο τότε Υπουργό.
Σας εγκαλούμε λοιπόν αυτήν τη στιγμή για το διπλάσιο δασικό κεφάλαιο. Και διερωτώμεθα, όπως και σεις, πιστεύω ότι θα διερωτάσθε μέσα σας: Τι γίνεται τόσα χρόνια; Τι έγινε κατά το διαρρεύσαν χρονικό διάστημα και δεν υπήρξε μια στοιχειώδης ανασύσταση ή αλλαγή πολιτικής στα τεράστια
αδιέξοδα τα οποία έχουν δημιουργηθεί εξαιτίας της αλλαγής της πολιτικής σας με τη μεταφορά των αρμοδιοτήτων από το Δασικό Σώμα στο Πυροσβεστικό; 
Κάθε συνάδελφος σ'αυτήν την Αίθουσα, σαν χώρο που μπορεί να δει την
πολιτική πρακτική και την πολιτική επιτυχία, εάν αυτή υπάρχει, θέτει το χώρο της εκλογικής του περιφέρειας. Εκεί δίνουμε τη δική μας αναφορά,
εκεί απολογούμεθα και εκεί, αν θέλετε, βλέπουμε τα έργα της Κυβερνήσεως εάν είναι σωστά ή όχι.
Το καλοκαίρι που πέρασε, λοιπόν, στο Νομό Λακωνίας υπήρξαν δύο
μεγάλες πυρκαγιές. Και αυτό είναι ένα πρακτικό θέμα για να δούμε αν έχει πετύχει η δασική σας πολιτική ή όχι. Κάηκε η μισή Μάνη. 'Ηταν μια τεράστια πυρκαγιά, η οποία υπήρξε εξαιτίας των ανέμων που έπνεαν εκείνη την ημέρα. Για να σας θυμίσω καλύτερα -γιατί κάποιος είπε ότι καίγονται αγκάθια και βράχοι στη Μάνη- το ίδιο ακριβώς διήμερο εκαίγετο και η Σάμος και κανένας από τον κρατικό μηχανισμό δεν ήταν σε θέση να δώσει κάποια στοιχεία ή να δείξει ότι υπάρχει κράτος.
Σε συνεχή τηλεφωνήματά μου με τον Αρχηγό της Πυροσβεστικής, ο οποίος περισσότερο για τα κανάλια ήταν καλός, αλλά δεν ξέρω εάν ήλεγχε αυτό καθαυτό το Σώμα το οποίο διοικεί, μου έλεγε: "Αυτήν τη στιγμή που μιλάμε, κύριε Βουλευτά, ίπτανται πάνω από την περιοχή της Μάνης, που καίγεται, δύο πυροσβεστικά αεροσκάφη". Αυτά που μου έλεγε τα διεβίβαζα στο Δήμαρχο της Δυτικής Μάνης, στον Δήμαρχο Οιτύλου και αυτός ο άνθρωπος, μέσα στη γενική κατακραυγή και στην πικρία που τον διακατείχε, γέλαγε. Για ποια λοιπόν αντίσταση του κράτους μπορούμε να μιλήσουμε στις έκτακτες περιπτώσεις όπως η πυρκαγιά;
Το φθινόπωρο κάηκε το μεγαλύτερο μέρος του δασικού όγκου του Πάρνωνα, μια δασική περιοχή με έλατα και δυστυχώς και εκεί δεν υπήρξε ουδεμία σοβαρή, σωστή αντίδραση, παρά μόνο όταν σταμάτησε ο άνεμος και άρχισε να βρέχει.
Δεν φτάνει μόνο αυτό. Ζητάτε τώρα από τους ανθρώπους, οι οποίοι έχουν καεί, να μπουν στα γρανάζια της γραφειοκρατίας, να σας υποβάλουν την πρώτη αίτηση για αποζημίωση και αφού υποβληθεί η πρώτη αίτηση, να υποβληθεί και μια δεύτερη αίτηση, η λεγόμενη αίτηση αποκατάστασης, για να δουν αν αυτοί οι άνθρωποι μπορούν ή δικαιούνται να πάρουν ένα στοιχειώδες ποσό. Και ποια είναι αυτή η αίτηση αποκατάστασης; Τα δένδρα τα οποία κάηκαν, οι ελιές στην περίπτωση της Μάνης, θα πετάξουν, αν πετάξουν, κάποια καινούρια κλαδιά. Πώς όμως να πετάξουν κάποια κλαριά όταν υπάρχουν διάφορα ζώα τα οποία τρώνε αυτά τα τρυφερά κλαριά τα οποία, αν θέλετε, δημιουργούν ένα παραγωγικό μέλλον γι'αυτήν τη δασική περιοχή ή τη φυτική παραγωγή; Τι θα γίνει εν τέλει όταν σε περιοχές, όπως η Μάνη, έχουν ως μονοκαλλιέργεια την ελαιοκομική ενασχόληση;
'Ολα αυτά λοιπόν δείχνουν και την ανυπαρξία κρατικής φροντίδας και
την αδυναμία να δημιουργήσετε μια συγκεκριμένη δασική πολιτική στο τεράστιο δασικό πρόβλημα και φοβούμαι να πω ότι του χρόνου, που θα σας επερωτούμε και πάλι, θα μιλάμε πάλι επί καμένων εκτάσεων, κύριε Υπουργέ. 
Σας μιλώ ειλικρινά, προσωπικά δεν είμαι σε καθόλου καλή θέση όταν
κάνω αυτού του είδους τον κοινοβουλευτικό έλεγχο.
Θέλω να πιστεύω ότι οι τόνοι των μακαρονιών και των ρυζιών τα οποία εστάλησαν και στη Μάνη, όπως είπε προηγουμένως ο συνάδελφος, δεν λύνουν κανένα πρόβλημα. Προσβάλλουν, αν θέλετε, έναν άνθρωπο ο οποίος έχει πληγεί στο φυτικό του κεφάλαιο. Τον προσβάλλουν βάναυσα διότι δεν έχει ανάγκη. Δεν είναι ούτε σεισμόπληκτος ούτε είναι κανένας οικονομικός μετανάστης που θα δει τα μακαρόνια και το ρύζι σαν ενίσχυση του οικονομικού του προβλήματος. Προσβάλλουν ανθρώπους οι οποίοι είναι υπερήφανοι και οι οποίοι κλαίνε πάνω σε αποκαϊδια που δυστυχώς το κράτος, η επίσημη πολιτεία, δεν είναι σε θέση να προστατεύσει.
Θα έλεγα λοιπόν το εξής: Πρέπει άμεσα να υπάρξει μια νέα οπτική στο
θέμα της δασικής προστασίας.
Να υπάρξει μια απεμπλοκή της γραφειοκρατικής διαδικασίας με αιτήσεις, παρα-αιτήσεις κλπ και να υπάρξει και μια γενναία χρηματοδότηση στην ανασύσταση του εδάφους, στα αντιπλημμυρικά έργα και σ' όλα αυτά τα οποία δημιουργούν αιτίες και πλημμυρών μετά την πυρκαγιά. Και νομίζω ότι σ' αυτά θα δοκιμαστείτε και σ'αυτά θα ελεγχθείτε. Μέχρι στιγμής πάντως, κύριε Υφυπουργέ, ένα τεράστιο μηδενικό έχει υπάρξει σ' αυτό που λέγεται "δασική πολιτική". Σας ευχαριστώ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Γείτονας): Ο κ. Βαρίνος έχει το λόγο. 
ΑΘΑΝΑΣΙΟΣ ΒΑΡΙΝΟΣ: Ευχαριστώ, κύριε Πρόεδρε.
Στα λίγα λεπτά που έχω στη διάθεσή μου θα περιοριστώ σ' αυτά που
αντιμετωπίζουμε στα ακριτικά μας νησιά, κύριε Υπουργέ.
Την τελευταία δεκαετία, κύριε Υπουργέ, το 50% των δασών της Χίου και της Σάμου έχουν καεί. Ανάλογες είναι και οι καταστροφές στις αγροτικές καλλιέργειες, στην κτηνοτροφία και στις μελισσοκομικές εκμεταλλεύσεις. Η κατάσταση αυτή έχει οδηγήσει σε απόγνωση τους αγρότες και τους κτηνοτρόφους των ακριτικών μας νησιών.
Οι αποζημιώσεις ακόμη δεν έχουν καταβληθεί και δεν θα είχε ξεκινήσει ούτε η διαδικασία, κύριε Υπουργέ -προσέξτε αυτό που σας λέω- αν δεν είχαμε καταθέσει αυτήν την επερώτηση. Δηλαδή, συμβάλλουμε κι εμείς με αυτήν την επερώτηση που καταθέσαμε. Την καταθέσαμε στις 20 Νοεμβρίου και σεις με την Κοινή Υπουργική Απόφαση 423, που υπογράψατε την 1.12.2000, αναφέρεσθε σε προκαταβολή δέκα δισεκατομμυρίων δραχμών. Επίσης ακολούθησε στις 6.12.2000 η απόφασή σας 2453Θ όσον αφορά τις προκαταβολές, που είπα και προηγουμένως. Επομένως εμείς καταθέσαμε την επερώτηση και σεις ακολουθήσατε, ενώ πιο μπροστά δίνατε μόνο υποσχέσεις.
'Ομως, οι προκαταβολές αποζημιώσεων, όποτε και αν καταβληθούν, δεν θα υπερβαίνουν τις δύο χιλιάδες δραχμές για απώλεια παραγωγής, παραδείγματος χάρη των μαστιχόδενδρων και εννιακόσιες δραχμές ανά δένδρο για την ανασύσταση. Δηλαδή κύριε Υπουργέ, ψίχουλα. 'Η μάλλον λάθος έκανα. Εκτός από ψίχουλα, τους δίνετε και μακαρόνια και ρύζι!!!
Σύμφωνα με την απόφασή σας, κύριε Υπουργέ, σε όλη την Ελλάδα θα δοθούν δέκα δισεκατομμύρια (10.000.000) δραχμές, όπως είπα προηγουμένως και είναι απορίας άξιον ποιος θα πρωτοπάρει αυτά τα δέκα δισεκατομμύρια (10.000.000.000) δραχμές. Θα ήθελα να μου πείτε ποια θα είναι η τελική αποζημίωση. Οφείλετε να το πείτε εδώ σήμερα στην επερώτηση που σας κάνουμε. Ιδιαίτερα, θέλω να μου πείτε ποια θα είναι η αποζημίωση για τα μαστιχόδενδρα, διότι άλλα μας υποσχέθηκε ο κ. Ανωμερίτης και άλλα υπέγραψε σ' αυτήν την απόφαση. Γιατί τον επισκεφθήκαμε οι δυο Βουλευτές του νομού και είχαμε συζήτηση μαζί του. 'Αλλα μας είχε υποσχεθεί.
Η καταστροφή όμως στη Χίο δεν περιορίζεται στα εκατόν ογδόντα τέσσερα χιλιάδες μαστιχόδενδρα. Το περασμένο καλοκαίρι κάηκαν επίσης τριάντα πέντε χιλιάδες εκατό ελαιόδενδρα, δεκατρείς χιλιάδες τριακόσια καρποφόρα δένδρα. Σύνολο διακόσια τριάντα δύο χιλιάδες δένδρα. Επίσης εννέα αμπέλια και εκατόν ογδόντα μελίσσια.
Η κατάσταση στη Σάμο είναι βέβαια χειρότερη. 'Ομως και η καταστροφή
των δασών στα νησιά μας που, όπως είπα έφθασε το 50%, δεν αναπληρώνεται. Αυτό έχει επίσης, μεγάλη σημασία. Οι πιστώσεις για αναδασώσεις είναι για γέλια. Το 2000 στη Σάμο δεν υπερέβησαν τα δέκα εκατομμύρια (10.000.000) για αναδασώσεις και στη Χίο τα τριάντα δυο (32.000.000) εκατομμύρια. 
Ανάλογες ήταν και οι πιστώσεις για την προστασία των δασών. Στη Χίο
το 2000 διατέθηκαν μόνο πέντε εκατομμύρια (5.000.000) δραχμές για προστασία των δασών και στη Σάμο μόνον εξήντα εκατομμύρια (60.000.000) δραχμές. Για να καταλάβετε την έκταση της ζημιάς που γίνεται στο φυσικό περιβάλλον των νησιών μας, κύριε Υπουργέ, θέλω να καταθέσω ότι το 2000 καταστράφηκαν από πυρκαϊές στη Χίο τρεις χιλιάδες πενήντα στρέμματα δάσους, οκτακόσια εξήντα πέντε στρέμματα δασικής έκτασης, εννέα χιλιάδες πεντακόσια στρέμματα γεωργικής έκτασης και δώδεκα χιλιάδες
χορτολιβαδικής, σύνολο είκοσι πέντε χιλιάδες πεντακόσια δεκαπέντε στρέμματα καταγεγραμμένα. Και δεν έχετε κάνει καμία παρέμβαση γι' αυτά. Μέχρι στιγμής δεν έχει γίνει ανασύσταση καμιάς καλλιέργειας στα είκοσι πέντε χιλιάδες πεντακόσια στρέμματα όπου κάηκαν διακόσια τριάντα
δύο χιλιάδες δένδρα, όπως σας είπα προηγουμένως. Αλλά και η αναδάσωση -λόγω της έλλειψης των πιστώσεων-δεν υπερβαίνει τα διακόσια στρέμματα. 
Καίγονται είκοσι πέντε χιλιάδες στρέμματα και αναδασώνονται μόνο διακόσια. Αυτή είναι η πολιτική σας.
Στη Σάμο ολοσχερώς καταστράφηκαν ογδόντα χιλιάδες στρέμματα και μερικώς τριάντα χιλιάδες . Θα καταθέσω στη συνέχεια για τα Πρακτικά, κύριε Πρόεδρε, αναλυτική κατάσταση αυτών που σας είπα με πηγή τη Δασική Υπηρεσία και τη Διεύθυνση Γεωργίας της Χίου.
Κύριε Υπουργέ, οι πάσης φύσεως πιστώσεις του Γ' Κοινοτικού Πλαισίου
Στήριξης για το Βόρειο Αιγαίο γι' αυτές τις παρεμβάσεις, στην ουσία παρεμβάσεις ζωής για τα νησιά μας, δεν υπερβαίνουν για όλο το Βόρειο Αιγαίο το ένα δισεκατομμύριο τετρακόσια εκατομμύρια δραχμές, δηλαδή ούτε το 1% του συνόλου των πιστώσεων του Γ' Κοινοτικού Πλαισίου Στήριξης.
Σε πρόσφατη επίσκεψή μου στη Λεσβο, ζήτησα από την περιφερειάρχη του Βορείου Αιγαίου τέτοια θέματα που αφορούν το περιβάλλον, και ιδιαίτερα τα δάση μας, να έχουν προτεραιότητα όσον αφορά τις πιστώσεις.
Αλλά χρειαζόμαστε τη δική σας παρέμβαση πάνω σε αυτό και δεν ξέρω ποια είναι η δική σας παρέμβαση σε θέματα αναδασώσεων και ανασυστάσεων των καλλιεργειών.
Συγκεκριμένα για τη Χίο που έχει καταστραφεί το 50% των δασών της, τα επόμενα έξι χρόνια το όριο πληρωμών για τον τομέα των δασών δεν υπερβαίνει τα τετρακόσια τριάντα εκατομμύρια δραχμές. Με αυτήν την πίστωση δεν μπορεί να γίνει αποκατάσταση των καμένων εκτάσεων, δενδροφυτεύσεις και προστασία των υπαρχόντων, όταν οι πραγματικές ανάγκες υπερβαίνουν τα δύο δισεκατομμύρια δραχμές.
'Ομως υπάρχουν και ελλείψεις σε προσωπικό και εξοπλισμό. Στη Σάμο υπηρετούν δασολόγοι μόνο τρία άτομα στη Δασική Υπηρεσία. Πού; Στη Σάμο που ξέρετε τί καταστροφή έγινε, επιτρέπεται να υπηρετούν μόνο τρεις δασολόγοι;
Αλλά και τους λίγους δασολόγους και δασικούς υπαλλήλους που έχετε, η Κυβέρνηση τους αντιμετωπίζει εχθρικά. Το 1997 τους έκοψε το επίδομα ειδικών συνθηκών και αρνείται να τους πληρώσει παρ' ότι υπάρχει η απόφαση 2490/2000 του Συμβουλίου της Επικρατείας που τους δικαιώνει.
Επίσης, πρέπει να αναπτυχθούν δασικά φυτώρια στη Χίο και στη Σάμο, διότι το φυτώριο της Λέσβου δεν μπορεί να καλύψει όλη την περιφέρεια Βορείου Αιγαίου.
Η Τοπική Αυτοδιοίκηση παράλληλα με τη Δασική Υπηρεσία μπορεί να
βοηθήσει ουσιαστικά στη διαχείριση των δασών για δενδροφυτεύσεις, κλάδεμα, βελτίωση δασοδρόμων, έλεγχο παράνομης βοσκής. Πρέπει όμως να παραχωρήσετε στους δήμους πιστώσεις και αρμοδιότητες. Ακόμη πρέπει να γίνει ανασύσταση της Αγροφυλακής.
Το Υπουργείο σας έχει εγκαταλείψει την αναδάσωση και την ανασύσταση
των καλλιεργειών που κάηκαν στα νησιά, στη φύση, κύριε Υπουργέ, ελπίζοντας στη φυσική αναγέννηση. Δεν εξηγείται αλλιώς η απραξία της Κυβέρνησης. 'Ομως μέχρι τότε θα έχουν φύγει οι Αιγαιοπελαγίτες από τα νησιά τα οποία αντιμετωπίζουν τις επιπτώσεις μιας συνεχούς υποβάθμισης
σε όλους τους τομείς.
(Στο σημείο αυτό ο Βουλευτής κ. Αθανάσιος Βαρίνος καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κ. Τασούλας έχει το λόγο. 
ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, κύριε Υπουργέ, μέσα στον
ορυμαγδό του καλοκαιριού, ο οποίος εσώρευσε εκατομμύρια στρεμμάτων καμένων δασών, κορυφαία θέση, δυστυχώς, κατέχει ο Νομός Ιωαννίνων, ο οποίος κατέβαλε τη μερίδα του λέοντος σ' αυτήν την αποκρουστική τιμωρία, η οποία έχει επιβληθεί στην ελληνική ύπαιθρο λόγω της αδυναμίας της πολιτείας να αναχαιτίσει όχι απλώς τα φυσικά φαινόμενα, αλλά να αναχαιτίσει τον κακό της εαυτό, ο οποίος δεν την αφήνει να λάβει μέτρα τέτοια, που να μην επαναλαμβάνονται εδώ μέσα αυτού του είδους οι συζητήσεις.
Ο Νομός Ιωαννίνων, κύριε Υπουργέ, όπως γνωρίζετε πολύ καλά έχει επτά θύματα, επτά ανθρώπινες ζωές και περί τα εκατόν πενήντα χιλιάδες στρέμματα καμένου δάσους από τις πυρκαγιές του Αυγούστου που μας πέρασε. Και εάν αυτή η ιστορία αντιμετωπισθεί με πολιτική αντιπαράθεση του τύπου των απαντήσεων στις ερωτήσεις που κάναμε ότι "ετοιμάζονται οι εξατομικεύσεις των αποζημιώσεων", "έτοιμα είναι να πάνε στην Αγροτική Τράπεζα τα σημειώματα για τις αποζημιώσεις", "καταβάλλεται κάθε
προσπάθεια", "οραματιζόμαστε νέα μέτρα προς την κατεύθυνση αυτή", "σκεπτόμαστε", κλπ. όλοι αυτοί οι ενεστώτες διαρκείας -κατά την παλαιά έκφραση του συντακτικού- οι οποίοι δίνουν τυπικές απαντήσεις σε ερωτήματα και κλείνει ο κύκλος του κοινοβουλευτικού ελέγχου, τότε θα έχουμε πάλι νέες περιπέτειες οι οποίες θα οδηγήσουν οριστικά πλέον στην ερημοποίηση της υπαίθρου και μάλιστα περιοχών της υπαίθρου οι οποίες, επειδή ακριβώς είναι παραμεθόριες, έχουν και ζωτική εθνική σημασία.
Δεν μπορεί, κύριε Υπουργε, να αντιμετωπισθεί η λαίλαπα που ζήσαμε το καλοκαίρι που πέρασε με έγγραφα, με απαντήσεις περισσότερο ή λιγότερο πειστικές ή με πολιτική αντιπαράθεση. Αν δεν κηρυχθούν οι περιοχές αυτές και ιδιαίτερα οι παραμεθόριες σε κατάσταση εκτάκτου ανάγκης, δεν πρόκειται να αντιμετωπισθούν με κοινές υπουργικές αποφάσεις με το δημόσιο λογιστικό, το οποίο και εσάς δεν αφήνει να προχωρήσετε ή με μετάθεση των ευθυνών σε θέματα που έχουν να κάνουν με το μέλλον.
Σήμερα, στο Νομό Ιωαννίνων, γίνονται μελέτες από δήμους στο Ζαγόρι ή στο Μέτσοβο, για να σας προτείνουν αναδασώσεις δασών που κάηκαν, όχι αυτό το καλοκαίρι ή το προηγούμενο, αλλά που κάηκαν το καλοκαίρι του 1993. Μιλάμε για δάση παρθένα, μιλάμε για δάση τα οποία πέραν της περιβαλλοντικής αξίας κρατάνε έναν πληθυσμό σε εκείνη την περιοχή και όλοι αντιλαμβανόμαστε το κρίσιμο να μένει ένας πληθυσμός εκεί ο οποίος αξιοποιεί την παραγωγική ξυλεία.
Μιλάμε για δάση τα οποία έχουν ζωή περισσότερο από εκατό χρόνια και μιλάμε για ένα ελληνικό δημόσιο, για μία ελληνική πολιτεία η οποία τα αντιμετωπίζει με αλλεπάλληλη αλληλογραφία και πάντως χωρίς έμπρακτη απάντηση στο οξύτατο πρόβλημα.
Δεν έχουν, κύριε Υπουργέ, προχωρήσει οι αναδασώσεις, επαναλαμβάνω για τις πυρκαγιές του 1993. Μιλάω για την πυρκαγιά η οποία ξέσπασε στην Κοινότητα Φλαμπουραρίου Ανατολικού Ζαγορίου και που σε λίγο καιρό μέσω των αρμόδιων δασαρχείων της περιφέρειας θα σας έρθουν οι προτάσεις των δήμων για τις αναδασώσεις.
Πώς να τολμήσω να μιλήσω για αναδασώσεις των πυρκαγιών του Αυγούστου που μας πέρασε; Πώς να τολμήσω να σας κατηγορήσω ότι δεν έχουν πάρει δραχμή αποζημίωση οι κάτοικοι της Αγίας Μαρίνας και της Λάβδανης ή της Λάϊστας από τις πυρκαγιές του 2000, όταν δεν έχουν παρθεί μέτρα αναδασώσεως από το 1993; Πώς να ζητήσω ευθύνες για μία ύπαιθρο, για μία παραμεθόριο περιοχή η οποία έχει εγκαταλειφθεί εντελώς, όταν σήμερα κατά σύμπτωση που μιλάμε γι' αυτά και ζητάμε απαντήσεις, το έργο της Κυβερνήσεως στο Νομό Ιωαννίνων υλοποιείται με τα εγκαίνια από τον Υπουργό Εθνικής Οικονομίας ενός νέου κτιρίου Σ.Δ.Ο.Ε. Με τέτοιο ενδιαφέρον, με Σ.Δ.Ο.Ε., με απαντήσεις δικονομικές δεν λύνονται τα προβλήματα. Είμαστε σε κατάσταση εκτάκτου ανάγκης και δεν το έχει καταλάβει η Κυβέρνηση, παρά τα θύματα, παρά τις καταστροφές.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Γεωργίας κ.
Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Πρόεδρε, η Νέα Δημοκρατία συνεχίζει μία τακτική γνωστή το τελευταίο διάστημα που δεν προκαλεί πια καμία απορία. 'Ισως σε όσους δεν παρακολουθούν την πολιτική συζήτηση στο Κοινοβούλιο προκαλεί κάποια εντύπωση. Οι αναφορές όλων των συναδέλφων, από τον πρώτο έως τον τελευταίο ομιλητή, ήταν αναφορές υποτίθεται χωρίς αντιπολιτευτική τακτική, χωρίς αντιπολιτευτική διάθεση, μια προσπάθεια συμβολής σε έναν προβληματισμό και θετικής αξιοποίησης μιας εμπειρίας ή κάποιων προτάσεων του κόμματος της Αξιωματικής Αντιπολίτευσης. Και κάτω απ' αυτό ή μέσα σ' αυτό το ωραίο περιτύλιγμα ανακρίβεια, μηδενισμός, καταστροφολογία και άγνοια, κύριοι συνάδελφοι. Δεν έχετε καταλάβει ακόμη στον τομέα για τον οποίον συζητάμε, τι ακριβώς γίνεται στη χώρα μας και λυπάμαι πολύ γι' αυτό. 'Οπως επίσης υπήρξαν τοποθετήσεις οι οποίες δεν στηρίζονται σε επιστημονικά στοιχεία, αλλά σε φιλολογίες, σε γενικόλογες αναφορές που δεν έχουν καμία δυνατότητα ως προτάσεις να συμβάλουν στο ελάχιστο, για την αντιμετώπιση ενός προβλήματος ιδιαίτερα σοβαρού, το οποίο οφείλουμε όλοι, όπως αναφέρετε έστω τυπικά, να αντιμετωπίσουμε, το πρόβλημα της καταστροφής των δασών μας.
Θα αναφερθώ στη συνέχεια στις ανακρίβειες, θα αναφερθώ στην προσπάθεια μηδενισμού, θα αναφερθώ και σε στοιχεία τα οποία θεωρώ ότι, όχι σκόπιμα πάντως, είναι σίγουρα λανθασμένα.
Να ξεκινήσω από το πρώτο: Είπε ο κ. Πολύζος ότι η Νέα Δημοκρατία
ξεκίνησε ή προσπάθησε να εφαρμόσει το πόρισμα της διακομματικής επιτροπής. Είναι λάθος. Το πόρισμα της διακομματικής επιτροπής η Νέα Δημοκρατία δεν το εφάρμοσε και δεν έχετε τη δυνατότητα, για να μην πω το δικαίωμα, να αναφέρεστε με συνδικαλιστικό τρόπο σε αυτό το πόρισμα της διακομματικής επιτροπής, κύριε συνάδελφε, γιατί είχατε τη δυνατότητα να το υλοποιήσετε εφόσον συμφωνούσατε με αυτό και δεν το υλοποιήσατε.
Αντί να εφαρμόσετε αυτό το πόρισμα της διακομματικής επιτροπής,
προχωρήσατε σε ένα προεδρικό διάταγμα, το γνωστό ΔΑΣΩ, που δεν έχει καμία σχέση με το πόρισμα της διακομματικής επιτροπής. Το πόρισμα της διακομματικής επιτροπής ολοκληρώθηκε το Μάρτιο του 1993, πριν την αντιπυρική περίοδο και είχατε τη δυνατότητα να το εφαρμόσετε και δεν το εφαρμόσατε. Αυτό για να ξεκαθαρίσουμε την κατάσταση.
'Ερχομαι τώρα στις αναφορές που κάνατε για τη δασική υπηρεσία και το Πυροσβεστικό Σώμα, αλλά δεν μπορείτε να οχυρώνεστε πίσω από κάτι το οποίο δεν εφαρμόσατε.
Γίνονται καταστροφικές πυρκαϊές στην Ελλάδα, γίνονταν και πολύ
φοβάμαι ότι θα γίνονται. Το πρόβλημα είναι πως θα μπορέσουμε να μειώσουμε όσο το δυνατόν περισσότερο τους κινδύνους. Πως θα μπορέσουμε να προλαβουμε αυτές τις καταστροφές. Αυτός πρέπει να είναι το στόχος μας. Γίνονται μόνο στην Ελλάδα; 'Οχι.
Το λέω αυτό γιατί μια προσπάθεια μηδενισμού, η οποία εκφράστηκε σήμερα εδώ μέσα, αγνοεί τα παγκόσμια δεδομένα, αγνοεί τις εξελίξεις που υπάρχουν και που αναφέρονται και που καταγράφονται στον επιστημονικό τομέα, αγνοεί τις αλλαγές των κλιματολογικών συνθηκών, μηδενίζει τις νέες συνθήκες σε ολόκληρο το πλανήτη, βλέπει μονοδιάστατα την Ελλάδα και ένα συγκεκριμένο χρόνο, το προηγούμενο καλοκαίρι. Αγνοεί όλα τα δεδομένα και τα στατιστικά στοιχεία που έχουμε στη διάθεσή μας και προσπαθεί να μηδενίσει μία προσπάθεια που γίνεται. Μπορεί με αδυναμίες και με λάθη, αλλά είναι μια προσπάθεια που γίνεται στη χώρα μας και είναι ιδιαίτερα σημαντική και για την προστασία και για την ανάπτυξη και για την αξιοποίηση των δασών μας.
Αναφέρθηκα σε ολόκληρο τον πλανήτη. Μήπως δεν πήρατε είδηση τι έγινε φέτος σε ολόκληρο τον πλανήτη; Μήπως δεν διαπιστώσαμε όλοι τις τραγικές καταστροφές με δεκάδες εκατοντάδες ανθρώπινα θύματα σε ολόκληρο τον πλανήτη και σε χώρες ιδιαίτερα αναπτυγμένες, με υπερσύγχρονα συστήματα πρόληψης, πρόγνωσης, αντιμετώπισης καταστροφικών πυρκαγιών;
Είπατε, ότι τα φετινά δεδομένα οφειλόταν σε μεγάλο βαθμό στις ακραίες 
καιρικές συνθήκες, στα ακραία καιρικά φαινόμενα. Και αυτό το αγνοήσατε. Δεν είναι αιτιολογία. Το 0,2% πάνω ή κάτω, ποσοστό υγρασίας, μπορεί να
έχει καταστροφικές συνέπειες για το δάσος του Μενάλου. Για το ελατοδάσος
που με το 0,2% επιπλέον ή λιγότερη υγρασία δεν μπορεί να σωθεί ή να
καταστραφεί από ένα τυχαίο γεγονός, όπως μπορεί να είναι ένας κεραυνός ή
από μια συνειδητή ανάφλεξη από έναν οποιοδήποτε συμπολίτη μας.
Θα το αγνοήσουμε αυτό; 'Οχι. Θα είναι αυτό δικαιολογία; Επίσης δεν θα
είναι δικαιολογία, αλλά δεν πρέπει να το αγνοήσουμε.
Εάν δούμε τα στατιστικά δεδομένα, τα οποία δεν παίρνετε ποτέ υπόψη

σας γιατί δεν θέλετε να τα πάρετε υπόψη σας θα δούμε, ότι είχαμε μεγάλες πυρκαγές, ανάλογες με τη φετινή και σε άλλες χρονιές. Και αναφέρομαι σε δασικές εκτάσεις και σε δάση, όχι σε αγροτικές εκτάσεις. Το 1985 είχαμε ένα εκατομμύριο πενήντα τέσσερις χιλιάδες στρέμματα καμένα. Το 1988 είχαμε ένα εκατομμύριο εκατόν πέντε χιλιάδες στρέμματα καμένα. Τότε ήταν υπεύθυνη η δασική υπηρεσία, για την καταστολή των πυρκαγιών. Το 1998 είχαμε ένα εκατομμύριο δεκαέξι χιλιάδες στρέμματα.
Κύριε Δαβάκη, το 1999 που μας επερωτούσατε είχαμε ενενήντα τρεις χιλιάδες στρέμματα καμένα και όχι ενάμισι εκατομμύριο που είπατε. 
ΑΘΑΝΑΣΙΟΣ ΔΑΒΑΚΗΣ: Γιατί δεν το διαψεύσατε;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Το διαψεύδω τώρα. Δεν ήθελα να σας διακόψω. Απλώς ρώτησα όπως είδατε για να καταλάβω εάν αυτό το νούμερο που είπατε ήταν συνειδητό ή λάθος εκφοράς του λόγου σας.
Τα στοιχεία, λοιπόν, που υπάρχουν δείχνουν για το 1999 -και δεν
αμφισβητούνται από κανέναν- ότι είχαμε ενενήντα τρεις χιλιάδες στρέμματα καμένα και ήταν υπεύθυνη η Πυροσβεστική Υπηρεσία. Το 2000 είχαμε ένα εκατομμύριο εκατόν τρεις χιλιάδες στρέμματα καμένα και έχουμε επίσης
αγροτικές εκτάσεις πεντακόσιες εξήντα έξι χιλιάδες στρέμματα.
Αυτές είναι οι εκτάσεις που κάηκαν φέτος. Αυτά είναι τα πραγματικά στοιχεία, αυτά είναι τα στοιχεία με τα οποία επίσημα ενημέρωσε η ελληνική Κυβέρνηση την Ευρωπαϊκή 'Ενωση. 'Αρα απορώ που βρήκατε τα τρία εκατομμύρια καμένες εκτάσεις τα οποία επισημαίνετε και στην επερώτησή σας.
Δεύτερη, τρίτη, τέταρτη ανακρίβεια; Πόσες να σημειώσω ακόμα;
Καταθέτω στα πρακτικά τον πίνακα των καμένων εκτάσεων. Είναι το
έγγραφο με το οποίο ενημερώσαμε την Ευρωπαϊκή 'Ενωση για να μην ξαναπείτε, στο ελληνικό Κοινοβούλιο τουλάχιστον, ότι τα στοιχεία που έχει η Ευρωπαϊκή 'Ενωση από την Ελλάδα είναι τρία εκατομμύρια στρέμματα.
(Στο σημείο αυτό ο Υφυπουργός Γεωργίας κ. Φ. Χατζημιχάλης καταθέτει
για τα Πρακτικά τον προαναναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Είπατε ότι δεν πήραμε κανένα μέτρο για την προστασία της πανίδας. 
Απαγορεύτηκε το κυνήγι, όχι μόνο στα καμένα, αλλά στην περίμετρο με απόφαση του Υπουργείου Γεωργίας, για να προστατεύσουμε την πανίδα. 
ΑΘΑΝΑΣΙΟΣ ΒΑΡΙΝΟΣ: Ποιος την εφαρμόζει την απόφαση;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Την απόφαση δεν την
εφαρμόζω εγώ, όπως αντιλαμβάνεσθε, αλλά οι αρμόδιες υπηρεσίες.
ΑΘΑΝΑΣΙΟΣ ΒΑΡΙΝΟΣ: Δεν υπάρχουν υπηρεσίες.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Υπάρχουν και κάνετε πολύ
μεγάλο λάθος, αγαπητέ συνάδελφε.
Θα επιμείνω σε αυτά τα λάθος στοιχεία που δίνετε. Στη Σάμο υπηρετούν τρία άτομα είπε κάποιος συνάδελφος. Ξέχασε άλλους δέκα που υπηρετούν. Στα Ιωάννινα δεν γίνεται τίποτα, αλλά γίνεται ειδικό αναπτυξιακό πρόγραμμα και ειδική παρέμβαση του Υ.ΠΕ.ΧΩ.Δ.Ε. Συμβάσεις προσωπικού. Δεν έχουμε προσωπικό. 'Εγιναν οι διαγωνισμοί με βάση συγκεκριμένη νομοθεσία, με τη λογική του κατεπείγοντος ζητήσαμε από τις Νομαρχιακές Αυτοδιοικήσεις να προσλάβουν άμεσα προσωπικό για να προχωρήσουμε στις αποζημιώσεις. Δεν έγιναν γρήγορα οι εξατομικεύσεις.
Αναφέρθηκε ο κ. Χειμάρας στο νομός. Ξέρετε πότε την εξατομίκευση των ζημιών η Νομαρχιακή Αυτοδιοίκηση.
ΑΘΑΝΑΣΙΟΣ ΧΕΙΜΑΡΑΣ: Με ποιους υπαλλήλους;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ξέρετε πότε το ολοκλήρωσε, κύριε Χειμάρα; Εάν δεν το ξέρετε να σας το πω εγώ.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, αν αναφέρεστε προσωπικά στους κυρίους συναδέλφους, είναι μοιραίο να προκαλούνται διακοπές και διάλογος, μη οργανωμένος.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Τη δέχομαι τη διακοπή,
κύριε Πρόεδρε, αν είναι έτσι.
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, παρακαλώ, με αναφορά
γενική.
ΑΘΑΝΑΣΙΟΣ ΧΕΙΜΑΡΑΣ: Να του απαντήσω, κύριε Πρόεδρε;
ΠΡΟΕΔΡΕΥΩΝ (Κωνσταντίνος Γείτονας): Θα του απαντήσετε στη δευτερολογία σας.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αναφερθήκατε στην απόληψη
ξυλώδους κεφαλαίου, αν γίνεται ή δεν γίνεται. Είπατε ότι δεν γίνεται τίποτα. Γίνεται από τους δασικούς συνεταιρισμούς. Στο Μαίναλο υπάρχει πίστωση εκατόν πενήντα εκατομμύρια δραχμές για να γίνει από δασικό συνεταιρισμό. Στη Λίστα Ιωαννίνων ή στη Σάμο γίνεται επίσης, αλλά από τους δασοκτήμονες, γιατί όπως ξέρετε πολύ καλά είναι ιδιωτικά δάση και δεν παρεμβαίνει σε αυτήν τη διαδικασία το ελληνικό δημόσιο. Και η πλειοψηφία των δασών της Σάμου, όπως ξέρετε, είναι ιδιωτικά δάση. Γίνεται, λοιπόν, με αυτήν τη διαδικασία από τους ίδιους τους δασοκτήμονες. 'Αρα είναι αναληθές αυτό που είπατε ότι δεν γίνεται. Μπορώ να φέρω και άλλα τέτοια παραδείγματα. Δεν θέλω να επιμείνω σε αυτό, γιατί αυτά τα στοιχεία που αναφέρετε και η απόκρυψη των στοιχείων έχει κάποια όρια και έχει ένα περιορισμένο ενδιαφέρον για τον ελληνικό λαό. Αυτό που έχει ιδιαίτερη σημασία πιστεύω για τους 'Ελληνες πολίτες, αλλά που έχει και πρωταρχική σημασία για την ελληνική Κυβέρνηση είναι πώς μέσα από μια ολοκληρωμένη στρατηγική θα μπορέσουμε να αντιμετωπίσουμε το πρόβλημα. Και αυτή η στρατηγική υπάρχει.
Σχετικά τώρα με την πρόληψη, γιατί πριν φθάσουμε στην αποτίμηση των ζημιών πρέπει να βλέπουμε τι πρέπει να κάνει η ελληνική πολιτεία και όχι
μόνο. Με απόφαση του Υπουργείου Γεωργίας, όπως κάθε χρόνο γίνεται και με κόστος συγκεκριμένο δισεκατομμυρίων, που πρέπει να γνωρίζετε επίσης, επεκτάθηκε το ωράριο λειτουργίας των δασικών υπηρεσιών μέχρι τις δέκα η ώρα, για ένα συγκεκριμένο χρονικό διάστημα κρίσιμης αντιπυρικής περιόδου, ως τις δέκα το βράδυ τις ημέρες των αργιών. Συγκροτήθηκαν περίπολοι για να υπάρχει κάλυψη των δασών και των δασικών εκτάσεων από τη δασική υπηρεσία και στις εκατόν δύο δασικές μονάδες και στα δασαρχεία και στα δασονομεία που υπάρχου. Κατασκευάστηκαν την προηγούμενη χρονιά για λόγους πρόληψης τρία κέντρα δασοπροστασίας στον Πύργο, στο Ηράκλειο και στην Καρδίτσα. Αυτό είναι συγκεκριμένη παρέμβαση.
Βελτιώθηκαν άλλα τριάντα επτά. Μέσα από τη συγχρηματοδότηση από το Ταμείο Συνοχής κατασκευάστηκαν εκατόν πενήντα υδατοδεξαμενές σε κρίσιμες δεξαμενές, επικίνδυνες για μεγάλες, για καταστροφικές πυρκαγιές,. Αυτό είναι έργο πρόληψης, αυτό είναι συγκεκριμένη πολιτική με συγκεκριμένο κόστος.
Για τη δημιουργία ενός ευέλικτου μηχανισμού ελέγχου μέσα στο δάσος, η δασική υπηρεσία παράλληλα με τις κινήσεις και τις περιπολίες της Πυροσβεστικής Υπηρεσίας συν τα πυροφυλάκια που πρέπει να είναι γνωστά σε εσάς, προμηθεύτηκε πάλι με συγχρηματοδότηση από το Ταμειο Συνοχής, διακόσιες πενήντα μοτοσυκλέτες ειδικού τύπου σε μια προσπάθεια να δημιουργήσουμε έναν ευέλικτο μηχανισμό εποπτείας μέσα στα δάση, περιφρούρησης και ελέγχου.
Στα έργα προστασίας συμπεριλαμβάνονται επίσης εξακόσια εβδομήντα τρία χιλιόμετρα αντιπυρικών ζωνών και δρόμων, οκτώ παρατηρητήρια νέα που δημιουργήθηκαν συν αυτά της Πυροσβεστικής Υπηρεσίας. Προσλήφθηκαν χίλια είκοσι άτομα και έγινε κατανομή δέκα ανά δασική μονάδα για να προχωρήσουν σε καθαρισμούς προληπτικούς σε επικίνδυνες περιοχές.
(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος
της Βουλής κ. ΠΑΝΑΓΙΩΤΗΣ ΚΟΣΙΩΝΗΣ)
Με αυτόν τον τρόπο καθαρίστηκαν είκοσι επτά χιλιάδες στρέμματα. Θα
μπορούσα να αναφέρω σε αυτήν την προσπάθεια που έχει σχέση με την προστασία των δασών και την προσπάθεια και τα μέτρα για την καταπολέμηση ασθενειών και την αποφυγή καταστροφής σε ενεννήντα δύο χιλιάδες στρέμματα δάσους. Γι' αυτά τα έργα δαπανήθηκαν τέσσερα δισεκατομμύρια εκατό εκατομμύρια δραχμές, έργα πρόληψης.
Αναφερθήκατε στη δασική οδοποιία. Επιμένετε πολύ σε αυτό αλλά πρέπει να ξέρετε ότι η Ελλάδα περι ου έχει καλύψει τις ανάγκες της σε δασική οδοποιία. Τα τριάντα έξι χιλιάδες χιλιόμετρα δασικών μόνο δρόμων είναι πολλά για τις ανάγκες της Ελλάδας. Η επέκταση αυτής της δασικής οδοποιίας -όχι βελτίωση, δεν αναφέρομαι στη βελτίωση που είναι αναγκαία, η επέκταση αυτής της οδοποιίας- δεν συμβάλει στην προστασία του δάσους, αλλά συμβάλλει στη καταπάτηση και τη καταστροφή του. Και σε αυτό δεν πρόκειται να συνεργήσουμε.'Ομως διανοίχτηκαν τριακόσια τριάντα δύο χιλιόμετρα στη προσπάθεια αυτή ολοκλήρωσης της δασικής οδοποιίας, οδοστρώθηκαν διακόσια χιλιόμετρα, βελτιώθηκαν τέσσερις χιλιάδες χιλιόμετρα και συντηρήθηκαν δεκαέξι χιλιάδες εξακόσια χιλιόμετρα δασικής οδοποιίας. Διατέθηκαν γι' αυτό πέντε δισεκατομμύρια διακόσια εκατομμύρια δραχμές στη προηγούμενη περίοδο. Αυτά είναι παρεμβάσεις πρόληψης για τις καταστροφές. Αυτά είναι πολιτική και αυτά είναι δαπάνες, κύριοι συνάδελφοι. Δεν μπορείτε να τα αγνοείτε Δεν δικαιούσθε να τα αγνοείτε.
Πέρα από αυτά τα μέτρα, τα μέτρα πρόληψης και προστασίας είχαμε αυτές τις καταστροφικές πυρκαγιές. Αναφέρθηκα σε αυτές στην αρχή της παρέμβασής μου. Αμέσως μετά υπήρξε άμεση ανταπόκριση και κινητοποίηση του κρατικού μηχανισμού και αναγνωρίστηκε. Η κινητοποίηση του κρατικού μηχανισμού με σαφείς και άμεσες εντολές του ίδιου του Πρωθυπουργού κινήθηκαν σε τρεις κατευθύνσεις, αυτές οι κατευθύνσεις στις οποίες πρέπει να κινείται κάθε σοβαρή κυβέρνηση, κάθε κρατικός μηχανισμός που θελει να αντιμετωπίζει ουσιαστικά και αποτελεσματικά τα προβλήματα. Πρώτον στην άμεση προσπάθεια ανακούφισης των πυροπαθών, στις αποζημιώσεις. Και θα αναφερθώ σε αυτό και στα ψευδή στοιχεία που καταθέσατε.
Δεύτερον, στα αντιπλημμυρικά και αντιδιαβρωτικά μέτρα τα οποία πρέπει να γίνονται άμεσα για να αποφύγουμε κινδύνους πλημμυρικών φαινομένων. Και τρίτον, στη προσπάθεια ανδάσωσης και αναγέννησης του δάσους. Η κοινή
υπουργική απόφαση και η ανακοίνωση των μέτρων για τους πυροπαθείς υπήρξε άμεση.
Υπάρχει, λοιπόν, κοινή υπουργική απόφαση των Υπουργών Γεωργίας και Οικονομικών. Εγκρίθηκαν οι προκαταβολές όπως και εσείς αναφέρατε, για αγρότες που ζημιώθηκαν απο πυρκαγιές οι γεωργοκτηνοτροφικές τους εκμεταλλεύσεις. Υπήρξε καινούρια απόφαση ειδική απόφαση του Υπουργού Γεωργίας δύο υπουργικές αποφάσεις, που καθόρισαν λεπτομέρειες εφαρμογής της 423 απόφασης του 2000 στην οποία αναφερθήκατε.
Ζητήσαμε άμεσα, ως Υπουργείο Γεωργίας, από τις διευθύνσεις γεωργίας ή αγροτικής ανάπτυξης των Νομαρχιακών Αυτοδιοικήσεων που είχαν προβλήματα στους βοσκότοπους, στους οποίους επίσης αναφερθήκατε, να ενημερώσουν άμεσα τους κτηνοτρόφους και να υποβάλουν υπεύθυνες δηλώσεις για οικονομική ενίσχυση για την αγορά ζωοτροφών.
Για ν' αντιμετωπίσουμε άμεσα το πρόβλημα ήρθαμε σε επαφή με την
Αγροτική Τράπεζα και ζητήσαμε και έγινε αποδεκτό οι ενώσεις των συνεταιρισμών σε κάθε περιοχή σε συνεννόηση με την Αγροτική Τράπεζα να δανειοδοτηθούν για να καλύψουν άμεσα αυτές τις ανάγκες τις επόμενες μέρες και στη συνέχεια να γίνει η εξατομίκευση των ζημιών. Και με βάση τη διαδικασία που καθυστερεί -γιατί πρέπει να είναι ολοκληρωμένη, πλήρης και επομένως και αποτελεσματική- ν' αποζημιωθούν στη συνέχεια οι παραγωγοί μας ή μάλλον τα λεφτά που πήραν από την Αγροτική Τράπεζα να καλυφθούν από το ελληνικό δημόσιο.
Αυτό και έγινε. Αρκετές διευθύνσεις γεωργίας εφάρμοσαν αυτό το μέτρο. 'Αλλες δεν το εφάρμοσαν ή καθυστέρησαν. Αυτές όμως οι καθυστερήσεις
μπορεί να μην είναι λογικές για μας ωστόσο υπάρχουν και δίνουν τη δυνατότητα ενεργόποιησης ενός μηχανισμού που πρέπει να εκσυγχρονιστεί, πρέπει να βελτιωθεί και πρέπει όλοι να το αντιμετωπίσουμε με συγκεκριμένο τρόπο. Αναφέρομαι στο χώρο της Νομαρχιακής Αυτοδιοίκησης, κύριοι συνάδελφοι.
Αναφερθήκατε στα δέκα δισεκατομμύρια (10.000.000.000) δραχμές. Η πρόβλεψη είναι ότι είκοσι πέντε δισεκατομμύρια (25.000.000.000) δραχμές θα δαπανηθούν για την αποκατάσταση των ζημιών των πυρόπληκτων παραγωγών μας. Τα δέκα δισεκατομμύρια (10.000.000.000) δραχμές ήδη υπάρχουν με προγραμματική σύμβαση που υπέγραψε το ελληνικό δημόσιο με την Αγροτική Τράπεζα. Τα υπόλοιπα θα διατεθούν με την πάροδο του χρόνου γιατί υπάρχουν καλλιέργειες οι οποίες είναι ετήσιες και αποζημιώνονται αμέσως, υπάρχουν καλλιέργειες οι οποίες αποζημιώνονται όχι μόνον άμεσα, αλλά και με την πάροδο του χρόνου. Τα δέκα δισεκατομμύρια (10.000.000.000) δραχμές, λοιπόν, είναι αυτά που χορηγούνται άμεσα, τώρα, για ν' αποκαταστήσουμε ζημιές και να ενισχύσουμε τους παραγωγούς μας που έχουν υποστεί αυτές τις ζημιές από τις πυρκαγιές.
Είναι λάθος το γεγονός ότι δεν καταβλήθηκαν δαπάνες για ζωοτροφές,
κύριοι συνάδελφοι. 'Ηδη έχουν καταβληθεί εκατόν δώδεκα εκατομμύρια (112.000.000) δραχμές -η Σάμος είναι ο πρώτος νομός που άρχισε να αποζημιώνεται για ζωοτροφές- και εξακόσια ακόμα εκατομμύρια
(600.000.000) δραχμές πρόκειται να δαπανηθούν για να καλύψουμε τις ανάγκες σε ζωοτροφές σε ολόκληρη την Ελλάδα, με βάση τις καταγραφές και τις εξατομικεύσεις που γίνονται.
Πέραν από τη διαδικασία των αποζημιώσεων υπάρχουν τα αντιπλημμυρικά
και αντιδιαβρωτικά έργα. Κι εδώ είναι ακριβές αυτό που λέτε ως επιχείρημα, ότι δηλαδή δεν έχει γίνει τίποτε.
ΑΘΑΝΑΣΙΟΣ ΒΑΡΙΝΟΣ: Δεν είπαμε αυτό, κύριε Υπουργέ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αυτό είπατε, κύριοι συνάδελφοι. Και αν δεν το είπατε εσείς, το είπε κάποιος άλλος. Ο Πρόεδρος δεν μου επιτρέπει ν' αναφερθώ προσωπικά και γι'αυτό θα το αποφύγω. 
ΑΘΑΝΑΣΙΟΣ ΧΕΙΜΑΡΑΣ: Δεν έχουμε κανένα πρόβλημα. Θα μιλήσουμε μετά
εμείς.
ΠΡΟΕΔΡΕΥΩΝ (Παναγιώτης Κοσιώνης): Μη βρίσκετε αφορμή για ν' αρχίσουμε όλοι μαζί, κύριοι συνάδελφοι.
ΑΘΑΝΑΣΙΟΣ ΧΕΙΜΑΡΑΣ: Εγώ περιμένω συγκεκριμένα να μου απαντήσετε. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν μου επέτρεπε ο
προηγούμενος Προεδρεύων.
Κύριοι συνάδελφοι, πρέπει να ξέρετε ότι υπήρξε άμεση παρέμβαση με ιδιαίτερο ενδιαφέρον και προσοχή για την εκτέλεση αντιπλημμυρικών και αντιδιαβρωτικών έργων. Υπήρξαν κλιμάκια του Υπουργείου Γεωργίας και των δασικών υπηρεσιών. Αμέσως μετά τις καταστροφικές πυρκαγιές σε κάθε
περιοχή μετέβαιναν κεντρικά κλιμάκια του Υπουργείου -και όχι μόνο των δασικών υπηρεσιών κάθε νομού- και ολοκλήρωναν αυτές τις μελέτες.
Θα αναφέρω συγκεκριμένα: Οι κυριότερες πυρκαγιές -γιατί υπάρχει και
κατάλογος βαθμού επικινδυνότητας στις περιοχές που καταστράφηκαν από πυρκαγιές- για πλημμυρικά φαινόμενα ήταν στην Κόρινθο, στο Ξυλόκαστρο, στο Αίγιο, στην Αταλάντη, στη Σπερχειάδα, στα Γιάννενα, στη Λάρισα, στο Μενίδι Αιτωλοακαρνανίας -κρίσιμη περιοχή- στο Μαίναλο Αρκαδίας, κλπ. 
Κατά τη διάρκεια των καταστροφικών πυρκαγιών όλες αυτές τις περιοχές
επισκέφθηκαν κλιμάκια του Υπουργείου Γεωργίας με επικεφαλής τον Υπουργό ή τους Υφυπουργούς για επιτόπιους ελέγχους. Και όχι μόνο του Υπουργείου Γεωργίας, αλλά και μεικτά κυβερνητικά κλιμάκια.
Ειδικοί επιστήμονες του Υπουργείου Γεωργίας ολοκλήρωσαν εκθέσεις
για αντιπλημμυρικά έργα. Θα αναφερθώ με ημερομηνίες. Και κάντε την αναγωγή στο χρόνο έναρξης της πυρκαγιάς και στο χρόνο εκτέλεσης της μελέτης για να δείτε την άμεση ανταπόκριση. Σημειώστε τα αν θέλετε, κύριοι συνάδελφοι.
Στη Σάμο ολοκληρώθηκε η μελέτη για τα αντιπλημμυρικά και αντιδιαβρωτικά έργα στις 31 Ιουλίου 2000. Στο Ξυλόκαστρο και την Κόρινθο στις 8 Αυγούστου 2000. Στο Αίγιο επίσης στις 8 Αυγούστου. Στην Αταλάντη στις 11 Αυγούστου. Στη Σπερχειάδα στις 11 Αυγούστου. Στη Μαγνησία στις 3 Οκτωβρίου. Στα Ιωάννινα στις 2 Οκτωβρίου. Στην Αγιά της Λάρισας στις 3 Οκτωβρίου. Στην Αμφιλοχία στις 2 Οκτωβρίου. Στο Μέναλο στις 18 Σεπτεμβρίου 2000.
Κάντε μία αντιπαραβολή των ημερομηνιών που ολοκληρώθηκαν οι εκθέσεις με τις ημερομηνίες που έσβησαν οι πυρκαγιές για να δείτε την αμεσότητα της αντιμετώπισης.
Δεν αφήσαμε αυτά τα έργα έτσι. Αμέσως μετά τις πρώτες έντονες
βροχοπτώσεις των προηγούμενων εβδομάδων, το Υπουργείο Γεωργίας, με δική μου προσωπική εντολή, ζήτησε από όλες τις διευθύνσεις των περιφερειών να στείλουν στοιχεία, να ελέγξουν τα έργα υποδομής που έγιναν και να στείλουν παρατηρήσεις. Οι παρατηρήσεις των δασικών υπηρεσίων είναι στη διάθεσή σας για να δείτε πώς αξιοποιήθηκαν και πώς λειτούργησαν αποτρεπτικά, σε περιοχές που είχαν έντονες βροχοπτώσεις, αυτά τα μέτρα. 
Εγώ θα αναφερθώ -επειδή αναφερθήκατε σε δημοσιεύματα εφημερίδων για
να τεκμηριώσετε τα επιχειρήματά σας- σε δηλώσεις τοπικών αρχόντων, της Τοπικής Αυτοδιοίκησης, στην περιοχή της Κορινθίας για να δείτε πώς αυτά τα έργα, που εσείς λέτε ότι δεν έγιναν, έγιναν και λειτούργησαν αποτελεσματικά. Δείτε τις δηλώσεις των δημάρχων στην περιοχή της Κορινθίας.
Δεν μπορούμε να λέμε, λοιπόν, ότι δεν έγινε τίποτα. 'Εγιναν πολλές προσπάθειες, δαπανήθηκαν πολλά λεφτά γι' αυτού του είδους την προστασία και θα δαπανηθούν και άλλα.
Για τις μελέτες και τα έργα αντιπλημμυρικής και αντιδιαβρωτικής προστασίας, κύριοι συνάδελφοι, δαπανώνται έξι δισεκατομμύρια πεντακόσια ογδόντα οκτώ εκατομμύρια (6.588.000.000) δραχμές τη στιγμή που μιλάμε. 
'Ετσι, λοιπόν, νομίζω ότι δεν μπορείτε πια να αναφέρεσθε σε αυτά τα
έργα με έναν τρόπο εντελώς μηδενιστικό. Είναι άδικο για τις υπηρεσίες που εκτελούν αυτά τα έργα και για τις προσπάθειες που γίνονται. Είναι άδικο, κύριοι συνάδελφοι!
Πάμε στις αναδασώσεις. Και στις αναδασώσεις δεν γίνεται τίποτα.
Οι αναδασώσεις, κύριοι συνάδελφοι, πρέπει να ξέρετε ότι δεν γίνονται αμέσως μετά την πυρκαγιά. Πρέπει να ακολουθείται ένας επιστημονικός τρόπος αναδάσωσης. 'Οπου υπάρχει φυσική αναγέννηση του δάσους επιβάλλεται να προστατεύσουμε αυτήν την περιοχή για να γίνει φυσική αναγέννηση του δάσους. 'Οπου δεν μπορεί να γίνει φυσική αναγέννηση, τότε πρέπει να παρέμβουμε τεχνητά σε ολοκληρωμένα προγράμματα αναδάσωσης. Και αυτά τα ολοκληρωμένα προγράμματα αναδάσωσης δεν μπορεί να είναι παρέμβαση μιας μέρας όπου κάποιοι μεταβαίνουν, φυτεύουν κάποια φυτά και μετά φεύγουν καταστρέφοντας το σύνολο της περιοχής, αλλά πρέπει να είναι μελετημένες παρεμβάσεις. Και αυτές τις μελετημένες παρεμβάσεις υλοποιεί σήμερα το Υπουργείο Γεωργίας και η Δασική Υπηρεσία με όσο δυναμικό αυτή έχει. Και επειδή δεν επαρκεί, προχωρούμε και στο πρόγραμμα της εθελοντικής αναδάσωσης -που φαντάζομαι ότι το έχετε υπόψη- και της υιοθεσίας συγκεκριμένων αναδασωτέων περιοχών, ώστε να μπορέσουμε να αξιοποιήσουμε το σύνολο της ελληνικής κοινωνίας σε αυτήν την προσπάθεια που πρέπει να
είναι μεγάλη και πρέπει να είναι αποτελεσματική.
Σήμερα εφαρμόζουμε ένα πρόγραμμα -όχι μόνο το πρόγραμμα του Υπουργείου Γεωργίας και των δασικών υπηρεσιών- για αναδασώσεις χιλιάδων στρεμμάτων. Σήμερα που μιλάμε δαπανάται ένα ποσό τριών δισεκατομμυρίων επτακοσίων εκατομμυρίων (3.700.000.000) δραχμών μόνο για αναδασώσεις -το πρόγραμμα του Υπουργείου Γεωργίας, των δασικών υπηρεσιών- αλλά παράλληλα από τα σαράντα επτά φυτώρια του Υπουργείου Γεωργίας διατίθενται σε όποιον φορέα, φυσικό πρόσωπο, νομικό πρόσωπο, εταιρεία, σύλλογο, οικολογική οργάνωση, σχολείο, δεκαοκτώ εκατομμύρια δενδρίλια όπως επίσης τα μηχανήματα και το έργο υποδομής για να προωθήσουμε την εθελοντική αναδάσωση και την υιοθεσία αναδασωτέων εκτάσεων που είναι μια καινούρια πολιτική του Υπουργείου Γεωργίας και που θεωρούμε ότι μπορεί να είναι ιδιαίτερα αποτελεσματική και να αποδώσει ουσιαστικά.
ΑΘΑΝΑΣΙΟΣ ΔΑΒΑΚΗΣ: Πού γίνονται αυτά;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Υπάρχουν και φυλλάδια,
κύριε Δαβάκη, τα οποία θα σας μοιράσω.
Υπάρχουν συγκροτημένα κέντρα, όχι μόνο στο Υπουργείο Γεωργίας, αλλά
σε όλες τις δασικές υπηρεσίες...
ΠΡΟΕΔΡΕΥΩΝ (Παναγιώτης Κοσιώνης): Κύριε Υπουργέ, δεν απαντάτε. ΑΘΑΝΑΣΙΟΣ ΔΑΒΑΚΗΣ: Επί του κυβερνητικού έργου μιλώ, δεν μιλώ για
φυλλάδια.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Υπάρχουν κέντρα υποδοχής... ΠΡΟΕΔΡΕΥΩΝ (Παναγιώτης Κοσιώνης): Κύριε Δαβάκη, παρακαλώ καθήστε στη
θέση σας. 'Εχετε και δικαίωμα δευτερολογίας.
ΑΘΑΝΑΣΙΟΣ ΔΑΒΑΚΗΣ: Ακούω με προσοχή τον κύριο Υπουργό.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): 'Επρεπε να είστε ενημερωμένος γι αυτό κύριε Δαβάκη. Εφόσον δεν είστε ενημερωμένος, επιτρέψτε μου να σας ενημερώσω εγώ.
ΑΘΑΝΑΣΙΟΣ ΔΑΒΑΚΗΣ: Μα δεν μας ενδιαφέρουν αυτά. Κάνετε πολιτική
φυλλαδίων. Τα φυλλάδια τελείωσαν με τις εκλογές κύριε Υπουργέ.
ΠΡΟΕΔΡΕΥΩΝ (Παναγιώτης Κοσιώνης): Σας παρακαλώ, κύριε Δαβάκη, δεν είναι παρέμβαση αυτή. 'Εχετε το δικαίωμα του λόγου και εσείς μετά.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Με τα φυλλάδια προσπαθούμε να ενημερώσουμε τους πολίτες, κύριε Δαβάκη, να συμμετέχουν σε ένα πρόγραμμα εθελοντικής αναδάσωσης και υιοθεσίας περιοχών. Με φυλλάδια μπορούμε να τους ενημερώσουμε, με τις υπηρεσίες μας μπορούμε να τους ενημερώσουμε. Με σποτ στην τηλεόραση τα οποία παίζονται αυτήν την περίοδο προσπαθούμε να τους ενημερώσουμε, με αυτά τα σποτ της κοινωνικής προβολής που δεν είναι στις ώρες μαζικής διαφήμισης και αιχμής, δυστυχώς, κύριε Δαβάκη. Με αυτόν τον τρόπο μπορούμε να ενημερώσουμε τον ελληνικό πληθυσμό, τους 'Ελληνες πολίτες και με την ομιλία μας εδώ μέσα.
Δεν θα φέρουμε σε εθελοντικές αναδασώσεις με το πιστόλι στον κρόταφο τους συμπολίτες μας. Θα προσπαθήσουμε να τους ενημερώσουμε. Αυτό δεν είναι πολιτική φυλλαδίων είναι πολιτική υποδομής. Είναι πολιτικής διαμόρφωσης μιας συγκεκριμένης συνείδησης. Είναι προσπάθεια ενημέρωσης, ιδιαίτερα της νέας γενιάς της πατρίδας μας, για ένταξη σε αυτό το πρόγραμμα.
Στο Υπουργείο Γεωργίας υπάρχει κέντρο υποδοχής εθελοντών και εθελοντικών δράσεων. Υπάρχει μητρώο που διαμορφώνεται σήμερα για εθελοντικές παρεμβάσεις και πρωτοβουλίες, μητρώο εθελοντών που συγκροτείται, κύριε Δαβάκη. Κοινωνικές δυνάμεις, οργανώσεις, φορείς, φίλοι του δάσους μπαίνουν σε αυτήν τη διαδικασία την οποία εσείς, δυστυχώς, δεν γνωρίζετε.
Ολοκληρώνω, κύριε Πρόεδρε...
ΑΘΑΝΑΣΙΟΣ ΔΑΒΑΚΗΣ: Η προστασία του δάσους είναι μέριμνα του κράτους. ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Η προστασία του δάσους
είναι μέριμνα όλων. Δεν είναι μέριμνα αστυνομικών δυνάμεων, ούτε διοικητικών μηχανισμών.
ΑΘΑΝΑΣΙΟΣ ΔΑΒΑΚΗΣ: Προπαντός του κράτους είναι.
ΠΡΟΕΔΡΕΥΩΝ (Παναγιώτης Κοσιώνης): Παρακαλώ, κύριε Υφυπουργέ,
ολοκληρώστε χωρίς να απαντάτε την τελευταία στιγμή.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Είναι θέμα συνείδησης η προστασία του δάσους αγαπητοί κύριοι συνάδελφοι. Δεν είναι θέμα μόνο ελεγκτικών μηχανισμών.
ΠΡΟΕΔΡΕΥΩΝ (Παναγιώτης Κοσιώνης): Ολοκληρώστε, κύριε Υφυπουργέ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν θέλουμε μια κοινωνία
μόνο ελεγκτικών μηχανισμών.
ΑΘΑΝΑΣΙΟΣ ΔΑΒΑΚΗΣ: Παραποιείτε αυτά που λέω.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θέλουμε μια κοινωνία η οποία θα παρεμβαίνει με συλλογική συνείδηση. Και αυτήν τη συλλογική συνείδηση προσπαθούμε να διαμορφώσουμε. 'Οχι με αυταρχισμό μόνο και με μηχανισμούς ελέγχου, αλλά με εθελοντική παρέμβαση. Θέλουμε ουσιαστική προστασία του δάσους με αυτόν τον τρόπο.
Το δάσος θα το προστατεύσουμε εάν ξαναζωντανέψουμε την περιοχή γύρω από αυτό, εάν ξαναενισχύσουμε στους δασόβιους και τους παραδασόβιους 
πληθυσμούς, εάν πάρουμε μέτρα ολοκληρωμένης ανάπτυξης αυτών των περιοχών. Και αυτό επιδιώκουμε να κάνουμε.
Επειδή κύριε Πρόεδρε, δεν προλαβαίνω να αναφέρω αυτά τα στοιχεία, επιφυλάσσομαι για τη δευτερολογία μου, για να σας εκπλήξω, κύριε Δαβάκη, απο ό,τι καταλαβαίνω και με καινούρια στοιχεία, τα οποία δεν έχετε υπόψη σας και λυπάμαι.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Κοσιώνης): Ο Κοινοβουλευτικός Εκπρόσωπος
της Νέας Δημοκρατίας κ. Νάκος έχει το λόγο για είκοσι λεπτά.
ΑΘΑΝΑΣΙΟΣ ΝΑΚΟΣ: Κύριε Πρόεδρε, ο κύριος Υφυπουργός ακολούθησε και σήμερα την προσφιλή του τακτική, αφ'ενός μεν να ισχυρίζεται ότι όλοι
εμείς δεν έχουμε καταλάβει τίποτα, ούτε γνωρίζουμε τίποτα, αφ'ετέρου δε περιέγραψε μια παραδεισένια εικόνα, μια εικόνα, η οποία σε τελευταία ανάλυση θα επιβεβαιωθεί σε λίγο καιρό από την πραγματικότητα ή θα διαψευσθεί.
Οι συνάδελφοι οι οποίοι μίλησαν, επελέγησαν γιατί προέρχονται από τις περιοχές που υπέστησαν τις μεγαλύτερες καταστροφές. Είναι ο κ. Τασούλας από τα Γιάννενα, ο κ. Χειμάρας και ο κ. Δαβάκης, από περιοχές που έγιναν πυρκαγιές.
Και εγώ ακόμα έχω το θλιβερό προνόμιο να προέρχομαι από το Πήλιο. Εμείς δεν καταλάβαμε τίποτα από αυτήν τη κοσμογονία των έργων, τα οποία είπε ο κύριος Υπουργός; Δεν ήρθαμε σε επαφή με τους αγρότες, τους φίλους μας να δούμε πόσο απλόχερα στάθηκε το κράτος σ'αυτούς; Πιστεύετε, ότι εμείς ζουμε αποκομμένοι από την κοινωνία και είσαστε μόνο εσείς και οι αριθμοί μας οι οποίοι ευημερούν;
Για να δούμε ποιος λέει σε τελευταία ανάλυση ανακρίβειες: Πράγματι το πόρισμα της διακομματικής επιτροπής βγήκε το Μάρτιο του 1993. Ξεχάσατε τι έγινε στις αρχές του καλοκαιριού και στο τέλος του καλοκαιριού του 1993; Η Νέα Δημοκρατία έπρεπε να εφαρμόσει το πόρισμα της διακομματικής επιτροπής; Το 1993 με τον ένα Βουλευτή και με όλα τα γεγονότα τα οποία συνέβαιναν στην έναρξη ίδρυσε το Δασικό Σώμα ΔΑ.ΣΩ., δημιούργησε τους κομμάντος αερομεταφορείς, προσέλαβε άτομα για την αγροφυλακή τα οποία παρ'ότι δικαιώθηκαν από το Συμβούλιο της Επικρατείας, δεν εννοείτε παρανομώντας να τα προσλάβετε και καταργήσατε, διαλύσατε την Αγροφυλακή. 
Δηλαδή, το καλοκαίρι που αντιμετώπιζε του κόσμου τα προβλήματα η Νέα
Δημοκρατία έθεσε τις βάσεις στηριζόμενη στα πορίσματα της διακομματικής επιτροπής. 'Ηρθατε εσείς μετά και γράψατε στα παλαιότερα των υποδημάτων σας τα πορίσματα της δασικής επιτροπής και αρχίσατε τους πειραματισμούς. 
Πέρυσι το καλοκαίρι ζήσαμε την πύρινη λαίλαπα. Φαίνεται ότι τα
ξεχάσατε, κύριε Υπουργέ. Κάθε μέρα είχαμε και μια καταστροφή. Κάνατε μάλιστα και το εξής έξυπνο: Αλλάξατε τον τρόπο υπολογισμού των πυρκαγιών προκειμένου να μειωθεί ο μέσος όρος των εκτάσεων που καταστρέφονται σε κάθε πυρκαγιά. Και σας το είχαμε αποδείξει αυτό.
Μιας και κάνετε συγκρίσεις με άλλα κράτη, θα σας πω, ότι από εκατόν τριάντα στρέμματα που καίγονται προσπαθήσατε, αυξάνοντας τον αριθμό των πυρκαγιών -λέγοντας παραδείγματος χάριν ότι στην Πεντέλη έγιναν σαράντα πυρκαγιές- να μειώσετε το μέσο όρο για να κρύψετε την ανικανότητά σας για την καταστολή των πυρκαγιών, μια που στα υπόλοιπα ευρωπαϊκά μεσογειακά κράτη η έκταση που καίγεται ανά πυρκαγιά είναι λιγότερη από το μισό της έκτασης που καίγεται στη χώρα μας.
'Ηταν ακραία τα φυσικά φαινόμενα και δύσβατη η Ελλάς! Ακραία φυσικά φαινόμενα συμβαίνουν κατά καιρούς. Είναι κυκλικά φαινόμενα αυτά τα οποία αφορούν τις κλιματολογικες συνθήκες. Το καλοκαίρι που πέρασε υπήρξε η μεγαλύτερη καταστροφή, ιδίως στα διπλοκαμμένα, τα οποία είναι διακόσιες χιλιάδες στρέμματα. Διπλοκαμμένα, σημαίνει ότι αυτά δεν πρόκειται ποτέ από φυσική αναδάσωση να επανέλθουν, έστω και σε κάποια υποτυπώδη μορφή. 
Μιας που θέλετε στοιχεία, κύριε Υπουργέ, θα σας πω ότι το 1993 από τα
πεντακόσια σαράντα χιλιάδες στρέμματα τα δάση ήταν διακόσιες
χιλιάδες. Δυστυχώς το καλοκαίρι που μας πέρασε ο αριθμός αυτός αυξήθηκε δραματικά. Πολύ μεγαλύτερη ήταν η συμμετοχή των δασών στη διαμόρφωση των ποσοστών. Πολύτιμα δάση. Ελάτη, στο Μαίναλο, υψηλά δάση στην Πίνδο. Το καλοκαίρι που μας πέρασε επλήγη η καρδιά της ελληνικής φύσης. Για πρώτη φορά είχαμε καταστροφές σε σπίτια και οικισμούς μαζικά.
Το δασικό σώμα καταργήθηκε και εφευρέθηκε η Πυροσβεστική. Να αναφέρω όλα αυτά τα οποία συμβαίνουν ή παρατήρησαν ειδικοί επιστήμονες για τον τρόπο κατάσβεσης των πυρκαγιών; Να πω ότι δεν υπήρξε η όσμωση μεταξύ αυτών των δύο σωμάτων; 'Οτι ετάχθηκαν εννιακόσιοι πενήντα δασικοί υπάλληλοι; 'Οτι την ώρα που μένονταν οι πυρκαγιές οι άλλοι σχολούσαν από τα δασαρχεία και πήγαιναν στο σπίτι τους στις 2 η ώρα το μεσημέρι; 'Οτι οι πυροσβέστες δεν είχαν οι άνθρωποι την εμπειρία να μπουν στο μέτωπο της φωτιάς και περίμεναν τη φωτιά στους ασφαλτοστρωμένους δρόμους γιατί έτσι είχαν μάθει;
Δεν είχαν γνώση των μονοπατιών, των περασμάτων, της βλάστησης. Δεν είχαν γνώση του εδάφους. Τους πήρατε με βιασύνη χωρίς να δημιουργήσετε αυτήν τη σύνδεση, την όσμωση, την οποία ανέφερε το πόρισμα της διακομματικής επιτροπής. Οι αερομεταφερόμενοι πυροσβέστες ουσιαστικά εξαφανίστηκαν. Και μέσα σε αυτήν την κατάσταση βλέπαμε να κατακαίγονται εκτάσεις χωρίς στην πραγματικότητα να υπάρχει αυτό που όλοι περίμεναν.
Να πούμε για το συντονισμό της Σάμου; Θα θυμάστε τις μαρτυρίες των
κατοίκων στις τηλεοράσεις, το "μπάχαλο" το οποίο επικράτησε ιδίως τις πρώτες κρίσιμες ώρες για τη Σάμο.
Να σταθώ και στην πυρκαγιά του Νομού Ιωαννίνων, γιατί είναι σημαντική και ενδεικτική όσον αφορά τον τρόπο αντιμετώπισης.
Η πυρκαγιά εκείνη ξέσπασε στα αλβανικά σύνορα από τη μεριά του
αλβανικού εδάφους. Πήγαμε και εμείς εκεί κλιμάκιο, δεν πήγε μόνο η Κυβέρνηση. Η Νέα Δημοκρατία διέτρεξε όλα τα πυρόπληκτα μέρη. 'Εκαιγε η πυρκαγιά στα αλβανικά σύνορα και δεν υπήρχε καμία ειδοποίηση. Οι συνοριακοί φρουροί, τις οίδε, χάρη σε ποια εφεύρεση του κ. Τσοχατζόπουλου έχουν εξαφανισθεί; Και πάγιο αίτημα ήταν να υπάρξουν αυτοί οι συνοριακοί φρουροί, οι οποίοι έφυγαν με εντολή του Υπουργείου Εθνικής Αμύνης. 'Ολο το φαράγγι καιγόταν στο βάθος, εκεί που ήταν εύκολη η πυρόσβεση από αέρος, αρκεί έγκαιρα, μέσα στη γούρνα, στην οποία ήταν η πυρκαγιά, να είχαν καταφθάσει τα πυροσβεστικά αεροπλάνα. Δύο εβδομάδες καιγόταν, κύριε Υπουργέ.
Ξέρετε ότι τα σύνορα σε εκείνη την περιοχή, εάν τα καλοεξετάσετε, δεν είναι τα σύνορα τα παλιά μεταξύ Ελλάδας και Αλβανίας; 'Εχει εγκαταλείψει ο κόσμος την περιοχή αυτή. Ουσιαστικά τα σύνορα μετατέθηκαν χωρίς πόλεμο, χωρίς διεκδικήσεις. Απλά εγκαταλείφθηκαν. Είδατε τις εικόνες των αστέγων μέσα στις εκκλησίες; Είδατε τις γριούλες να σέρνονται στα δάπεδα των εκκλησιών;
Στο Πήλιο θα θυμάστε τους δύο αεροπόρους που θρήνησε το πανελλήνιο, από την κόπωση μια που έκαναν υπεράνθρωπες προσπάθειες αυτά τα ελάχιστα αεροπλάνα από την 111 Πτέρυγα Μάχης. 'Ηταν αεροπλάνα ασυντήρητα κατά γενική ομολογία και τα οποία δεν είχαν την επιχειρησιακή ετοιμότητα που θα έπρεπε να είχαν. Να αναφερθώ στην Κέρκυρα ή στο Μαίναλο που η πυρκαγιά ξέσπασε από κεραυνό; Να αναφερθώ και για τις πρώτες ώρες που ήταν οι κρίσιμες;
Σε όλα αυτά τα μέρη που ανέφερα πράγματι πήγαν κυβερνητικά κλιμάκια
και έδωσαν του κόσμου τις υποσχέσεις. Από τις υποσχέσεις αυτές ποιες έχουν τηρηθεί; Οι διακόσιες χιλιάδες δραχμές; Πράγματι δόθηκαν στις περισσότερες των περιοχών. Τα άλλα όμως; Η εξατομίκευση των ζημιών; Πόσους μήνες πρέπει να κρατήσει η εξατομίκευση των ζημιών σε αυτές τις περιοχές; Στο Πήλιο ακόμη δεν έχει τελειώσει η εξατομίκευση των ζημιών. Τι έγινε με τις αποζημιώσεις; Στα Γιάννενα όπως καταθέτει ο συνάδελφος κ. Τασούλας, δεν έχουν δοθεί. Αποζημιώθηκε το ζωϊκό κεφάλαιο; Αποζημιώθηκαν τα αγροτικά κεφάλαια; Δόθηκαν αποζημιώσεις για τα σπίτια και τις οικοσκευές; 'Η δεν είδατε τα καμένα σπίτια στην περιοχή των Ιωαννίνων ή τα καμένα σπίτια κοντά στα Λουτρά της Υπάτης, στο Πλατύστομο; Για όλα αυτά δόθηκαν αποζημιώσεις; Δηλαδή ισχυρίζεσθε ότι οι συμπολίτες μας, οι φίλοι μας, οι ψηφοφόροι σας και ψηφοφόροι μας ψεύδονται και λένε ότι δεν πήραν τις αποζημιώσεις;
Μιλάτε για έργα αντιπλημμυρικά και για έργα αναδάσωσης, για έργα
δηλαδή τα οποία πρέπει να γίνουν, προκειμένου να αποφευχθούν τα πλημμυρικά φαινόμενα που είναι η πρώτη παρενέργεια της πυρκαγιάς. 
Υπάρχει ένας πίνακας -θα αρχίσω από τις αναδασώσεις- ο οποίος
δημοσιεύτηκε στο "ΒΗΜΑ" και αναφέρει την πολιτική της Κυβέρνησής σας στον τομέα των αναδασώσεων. Θέλετε να σας πω τα στοιχεία; Είναι δυστυχώς δραματικά.
Γράφει το "ΒΗΜΑ": "'Οσες αναδασώσεις έγιναν τη δεκαετία από το 1951
έως 1960, δεν έγιναν όλα τα άλλα χρόνια από το 1980 μέχρι το 2000". Στη δεκαετία 1951-1960 αναδασώθηκαν πεντακόσιες σαράντα τρεις χιλιάδες στρέμματα, απίστευτο νούμερο σε σύγκριση με τα ταπεινά πεπραγμένα της δεκαετίας 1991 έως 2000.
Αναδασώσεις: Το 1989 είχαμε τετρακόσιες είκοσι τρεις χιλιάδες στρέμματα καμένα και πενήντα χιλιάδες αναδασώθηκαν. Το 1992 είχαμε εξακόσιες εξήντα τρεις χιλιάδες καμένα στρέμματα και σαράντα πέντε χιλιάδες αναδασώθηκαν. Το 1998 είχαμε ένα εκατομμύριο δεκαοκτώ χιλιάδες στρέμματα καμένα και δεκαοκτώ χιλιάδες πεντακόσια εξήντα έξι στρέμματα αναδασώθηκαν.
Αυτές είναι επίσημες πηγές του Υπουργείου Γεωργίας. Θα τα καταθέσω
και θα είναι στη διάθεσή σας.
Μας είπατε για τα δενδρύλλια του Υπουργείου Γεωργίας. Παραχθέντα δενδρύλλια για τις ανάγκες της αναδάσωσης ήταν δεκαπέντε χιλιάδες το 1998.
'Εχει ενδιαφέρον ο πίνακας, γιατί δείχνει ότι όσα παλαιότερα τόσο καλύτερα. Στη μια μεριά είναι το '91 και στην άλλη είναι το '99. Κοιτάξτε πώς πάει η καμπύλη. Ενώ οι πυρκαγιές αυξάνουν, τα δενδρύλλια για αναδάσωση μειώνονται. Κάθε πέρυσι και καλύτερα. Αυτά είναι τα στοιχεία τα οποία μπορεί να έχει η Αντιπολίτευση χωρίς να μεθοδεύει καταστάσεις, χωρίς να δημιουργεί αριθμούς, διότι ειλικρινά από τη σωρεία των αριθμών που καταθέσατε σήμερα, εμείς δεν μπορούμε να σας αντιμετωπίσουμε. Δεν μπορούμε να ελέγξουμε αυτήν τη στιγμή ποια είναι τα αληθή και ποια τα ψευδή. Τα δημοσιεύματα, οι επίσημες στατιστικές των δικών σας υπηρεσιών τα λένε αυτά.
Από το 1994 και μετά ο αριθμός των φυτευθέντων δενδρυλλίων ανά έτος είναι ο χαμηλότερος από κάθε άλλη εποχή. Περίπου είκοσι έξι εκατομμύρια στρέμματα δασικών εκτάσεων κινδυνεύουν συνολικά να χαρακτηριστούν δασικές, γεωργικές ή χορτολιβαδικές, με αποτέλεσμα να δοθούν σε άλλου είδους εκμεταλλεύσεις.
Θέλω να κάνω μια αναφορά σε αυτό το θέμα, μιας και μεθαύριο, την Τετάρτη, συζητάμε την τροποποίηση του άρθρου 24 του Συντάγματος για το οποίο τόσος λόγος γίνεται και ετοιμάζονται συλλαλητήρια έξω από την Αίθουσα της Βουλής.
Μόνο στο λεκανοπέδιο της Αττικής εκκρεμούν τρεις χιλιάδες υποθέσεις διεκδικούμενων δημοσίων εκτάσεων. Η δασοκάλυψη της χώρας μας φτάνει μόλις στο 17%, το μικρότερο βεβαίως ποσοστό στην Ευρωπαϊκή 'Ενωση και οι ιδιώτες κερδίζουν εννέα στις δέκα υποθέσεις διεκδίκησης δασικών εδαφών που τελεσιδικούν στα δικαστήρια.
Κύριε Υφυπουργέ, αυτή είναι μια άλλη εικόνα της πραγματικότητας από αυτήν που μας περιγράψατε προηγουμένως. Αυτή η εικόνα που στηρίζεται σε στοιχεία, δείχνει ανετοιμότητα του κράτους να προλάβει το φαινόμενο αυτό, ανεπάρκεια του κράτους να καταστείλει τις πυρκαγιές και ανυπαρξία στην πρόληψη, μιας και σήμερα είμαστε στα τέλη του Ιανουαρίου και σε τρεις, τέσσερις μήνες αρχίζει η ζεστή περίοδος.
Σε ερωτήσεις που κάναμε απαντήσατε ή εσείς ή κάποιος άλλος συνάδελφός σας ότι είναι ενταγμένη στο Γ' Κοινοτικό Πλαίσιο Στήριξης η δασοπροστασία και γενικά τα μέτρα τα οποία χρειάζονται για την πρόληψη των δασικών εκτάσεων.
'Οπως ξέρετε καλύτερα από εμάς, το Γ' Κοινοτικό Πλαίσιο Στήριξης παρ'ότι θα έπρεπε να έχει εγκριθεί και να έχουν αρχίσει οι εκταμιεύσεις από τον περασμένο Σεπτέμβριο, μέχρι στιγμής καμία εκταμίευση δεν έχει αρχίσει. Οι πληροφορίες μας λένε ότι από τα εθνικά και περιφερειακά προγράμματα που έχετε υποβάλει, ούτε τα μισά δεν έχουν εγκριθεί, λόγω ατελειών, λόγω ελλιπών στοιχείων ή διότι δεν είναι προσαρμοσμένα προς τις επιταγές, προς τους κανονισμούς της Ευρωπαϊκής 'Ενωσης.
Θα περιμένουμε δηλαδή να εγκριθεί το Γ' Κοινοτικό Πλαίσιο Στήριξης, που δεν εγκρίνεται και χάνεται μια χρονιά για πολύτιμους πόρους από την Ευρωπαϊκή 'Ενωση, λόγω ανικανότητος της Κυβέρνησης να υποβάλει πραγματικά
στοιχεία, που τα ετοιμάζετε χρόνια και μάλιστα διατυμπανίζατε ότι θα
είναι πολύ καλά. Από την άλλη μεριά λες και θα περιμένουν την ανικανότητά σας η ρύπανση της ατμόσφαιρας, τα καιρικά φαινόμενα, τα τυχαία φαινόμενα. 
Αναδασώσεις δεν έγιναν, κύριε Υπουργέ. Το μαρτυρούν τα στοιχεία. Αυτά
που μας είπατε για δενδρύλλια και για δεκάδες φυτώρια του Υπουργείου Γεωργίας πιθανόν να υπάρχουν, αλλά δεν τοποθετήθηκαν στα καμένα σημεία. Ξέρετε ότι ακόμα δεν δόθηκαν οι αποζημιώσεις για τις ζημιές προ
πενταετίας από τις πυρκαγιές στο Πήλιο; Είχε έρθει τότε ο προκάτοχός σας κ. Μωραϊτης και μας είχε πει ότι είχε εξαντλήσει τους πόρους. Γι' αυτό είπε ότι θα ξύσει τον πάτο από το βαρέλι, για να γίνει κάτι και για μας. Από τότε μέχρι τώρα ούτε μια δραχμή δεν πήραν οι κάτοικοι του Πηλίου.
Το μόνο που έχει κάνει η Νέα Δημοκρατία είναι να σας καταθέτει
προτάσεις. Οι προτάσεις αυτές δεν είναι πρωτοποριακές. Είναι όμως αυτά που εφαρμόζονται από τα ευρωπαϊκά μεσογειακά κράτη. Είναι αυτά που αναγράφονται στο πόρισμα της διακομματικής επιτροπής. Είναι αυτά που θα έκανε κάθε κυβέρνηση, που θα ενδιαφερόταν και θα είχε άγχος, μια που πλησιάζει το καλοκαίρι. Δεν σας τα διαβάζω. Θα τα καταθέσω για τα 
Πρακτικά. Μη μας λέτε όμως ότι η Νέα Δημοκρατία δεν έχει προτάσεις. 'Εχουμε κάνει προτάσεις, που τις κοινοποιήσαμε, αλλά και εξειδικευμένες
μελέτες ανά πληγείσα περιοχή.
Τέλος, αν κοιτάξει κανείς, κύριε Υπουργέ, τις περιοχές που κάηκαν, θα
διαπιστώσει ότι η συντριπτική πλειοψηφία των πυρκαγιών γίνεται σε
περιοχές υψηλής οικοπεδικής αξίας. Εκτός από τυχαία φαινόμενα, όπως ήταν
ο κεραυνός στο Μαίναλο ή η πυρκαγιά που ξεκίνησε από την Αλβανία, οι περισσότερες πυρκαγιές γίνονται εκεί που υπάρχει προσδοκία οικοπεδικής αξίας. Αλήθεια, στην Πεντέλη μετά από τόσα χρόνια, έχουν ξεφυτρώσει ή όχι καινούρια σπίτια; Αυτές οι εκτάσεις ήταν αναδασωτέες. Υποτίθεται ότι το άρθρο 24 του Συντάγματος, που πρέπει ή δεν πρέπει να το αλλάξουμε, προστάτευε απόλυτα αυτήν την περιοχή της Πεντέλης. Δεν την προστάτευσε όμως. Δεν είναι, λοιπόν, το άρθρο 24, ούτε κανένα άλλο άρθρο του Συντάγματος. Είναι η πολιτική βούληση που πρέπει να υπάρχει από την Κυβέρνηση, πολιτική βούληση όμως η οποία ουδέποτε υπήρξε. Προσπαθείτε να μας παραπλανήσετε, όπως είπε ο κ. Δαβάκης, γιατί άλλη είναι η πραγματικότητα. Μέσα σε ένα κυκεώνα αριθμών, εσείς μεταβάλλετε την πραγματικότητα σε εικονική πραγματικότητα, που την έχετε στα γραφεία σας. Ο κόσμος όμως μένει άστεγος ακόμα στις πυρόπληκτες περιοχές. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Κοσιώνης): Ο Κοινοβουλευτικός Εκπρόσωπος του
ΚΚΕ κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριοι συνάδελφοι, πιστεύω ότι είναι σοβαρό το ζήτημα και πιστεύουμε ότι πρέπει να γίνει προσέγγιση, όχι μόνο στην επούλωση των τραυμάτων απο τις τραγικές συνέπειες του καψίματος των δασών, αλλά εκείνο που το ΚΚΕ θέλει να επισημάνει είναι πώς θα προλάβουμε να μην καεί το δάσος με τις τραγικές συνέπειες που έχει και για τον άνθρωπο και για το περιβάλλον γενικότερα. 'Ετσι λοιπόν, πιστεύουμε ότι έχει σοβαρές ευθύνες η σημερινή Κυβέρνηση γιατί αυτές οι πυρκαγιές που ξέσπασαν τα τελευταία χρόνια δεν έχουν να κάνουν με μια συγκεκριμένη κυβέρνηση, γιατί και αυτή η σημερινή και οι προηγούμενες έχουν τρομερές ευθύνες για τα αποτελέσματα των εκατοντάδων χιλιάδων και εκατομμυρίων στρεμμάτων που καίγονται κάθε χρόνο.
'Ετσι, λοιπόν, αποτελούν μέρος μιας αρνητικής κατάστασης, που διαμορφώνεται συνολικά στο τομέα των δασών, και οι πυρκαγιές που κατά κανόνα προκαλούνται από εμπρησμούς. Το 60% των αιτίων είναι από εμπρησμούς. Μάλιστα αξιοποιούνται, όπως είπε ο κύριος συνάδελφος, από μεγάλα οικονομικά συμφέροντα και μετά την πυρκαγιά οι εκτάσεις δεν κηρύσσονται αναδασωτέες ή αν κηρύσσονται βλέπουμε εκεί μέσα να ξεπετιούνται συγκροτήματα τουριστικά ή βίλες κλπ. Αντίθετα θα έπρεπε να είναι αναδασωτέες εκτάσεις ή τεχνητές ή φυσικές.
Πιστεύουμε ότι οι ευθύνες, για τη σημερινή κατάσταση στα δασικά οικοσυστήματα και ιδιαίτερα στη δασοπροστασία, ανήκουν στην δασική πολιτική που ακολουθεί η Κυβέρνηση που είναι σε μια τελείως αντιδασική κατεύθυνση. Ποτέ δεν εφαρμόστηκε ουσιαστικά πολιτική προστασίας και ανάπτυξης των δασών και εδώ η δασική πολιτική της σημερινής Κυβέρνησης
οδηγεί τα πράγματα σε ακόμα χειρότερη κατεύθυνση. Περιλαμβάνει την ιδιωτικοποίηση των δασών, την ένταση της κερδοσκοπίας και την προσαρμογή στην οικονομία της αγοράς. Αυτό γίνεται σύμφωνα με τις αποφάσεις που παίρνει η Ευρωπαϊκή 'Ενωση και συναποφασίζει η Κυβέρνηση.
Βέβαια αυτήν την ώρα γίνεται μια συναυλία εδώ στην πλατεία Συντάγματος που έχει σχέση με την τροποποίηση και αναθεώρηση του άρθρου 24 του Συντάγματος. Σε αυτό το σημείο έχει ευθύνες η Αξιωματική Αντιπολίτευση, γιατί στην προηγούμενη Βουλή δέχθηκε να είναι αναθεωρητέο το αρθρο 24 που σημαίνει με πλειοψηφία 150 συν 1 μπορεί να αναθεωρηθεί το άρθρο 24 και έτσι δίνεται η ευκαιρία στον Υπουργό να αποχαρακτηρίζει δασικές εκτάσεις που σημαίνει δηλαδή ότι το παραχωρούμε και αυτό το άρθρο στα χέρια των γνωστών πλέον καταπατητών και οικοπεδοφάγων.
'Ενα άλλο ζήτημα που μπαίνει είναι ότι η Κυβέρνηση γι' αυτό το λόγο προχωράει στην αναθεώρηση, γιατί περιμένει πώς και πώς να νομιμοποιήσει διάφορες καταστάσεις που έχουν διαμορφωθεί μέχρι σήμερα και πιστεύουμε ότι έτσι θα αναγνωρίσει και ανύπαρκτες ιδιοκτησίες σε δασικές εκτάσεις γιατί ενεργοποιεί και άλλου είδους διατάξεις, όπως είναι ο ν. 1734/87 και ακόμα ο ν. 998/79 όπου πρόκειται για χορτολιβαδικές εκτάσεις με στόχο την αλλαγή χρήσης σε εκτάσεις που σήμερα προστατεύονται από την ισχύουσα νομοθεσία. Δηλαδή, ξεπουλάει αυτήν την περιουσία.
Μπορεί η Νέα Δημοκρατία να μην εφάρμοσε το πόρισμα της διακομματικής επιτροπής, αλλά εσείς οκτώ χρόνια τώρα κινείσθε σε τελείως διαφορετική κατεύθυνση απ' αυτά που αποφάσισε η επιτροπή. Δηλαδή από το Μάϊο του 1993 που όλα τα κόμματα συμφώνησαν σε μια κοινή δασική πολιτική δεν έχετε ακολουθήσει τίποτα. Το μόνο που κάνατε ήταν ο ν. 2612/98 και δώσατε το 
δικαίωμα της καταστολής των δασικών πυρκαγιών στη Δασική Υπηρεσία. 'Ετσι, λοιπόν, υπάρχει ένα πρόβλημα γιατί σ' αυτό το διάστημα έχει
καταργηθεί ουσιαστικά η Γενική Γραμματεία Δασών και Φυσικού Περιβάλλοντος
με τη συρρίκνωση και τον περιορισμό του ρόλου της και τη μεταφορά
αντικειμένων σε άλλους δημόσιους και ιδιωτικούς φορείς και μέχρι τώρα δεν
έχει πληρωθεί η θέση του Γενικού Γραμματέα Δασών. Θέλουμε μια απάντηση πάνω σ' αυτό.
Πάντως η διαχείριση των δασικών πυρκαγιών, δηλαδή η πρόληψη, και η
καταστολή, πρέπει να είναι ένα ενιαίο αντικείμενο, το οποίο δεν διασπάται.
Αν θέλετε, εκτός από τη Γαλλία σε καμία άλλη χώρα δεν έχει παραχωρηθεί η κατάσβεση των πυρκαγιών σε πυροσβεστικές υπηρεσίες παρά μόνο στις δασικές διευθύνσεις και υπηρεσίες. 'Ετσι λοιπόν εκτιμάμε ότι δεν μπορεί να αντιμετωπισθεί ολοκληρωμένα το πρόβλημα των καμένων δασών εάν δεν το δούμε μέσα από ένα συνολικό πρόβλημα για τη χώρα. Τα δασικά οικοσυστήματα πρέπει να συνειδητοποιήσουμε όλοι ότι είναι δασικός πλούτος που ανήκει στο λαό. Πρέπει να ξεκινήσουμε από εκεί.
Στον προϋπολογισμό που ψηφίσαμε για το 2001 τα κονδύλια για τα δάση είναι μειωμένα σε σχέση με το 2000 από το πρόγραμμα δημοσίων επενδύσεων. Το 2000 ήταν 35,4 δισεκατομμύρια και τώρα το 2001 γίνονται τριάντα τρία δισεκατομμύρια δραχμές. Εάν αυτό σημειωθεί και με άλλες μειώσεις κονδυλίων που έχουν να κάνουν και με τη λειψυδρία και με τα αντιπλημμυρικά έργα που πρέπει να γίνουν, καταλαβαίνουμε γιατί υπάρχει ερημοποίηση σε πολλά μέρη της χώρας. Και δεν είναι δικαιολογία να λέμε ότι τα καιρικά φαινόμενα ήταν εκείνα που συνετέλεσαν στο να καούν τόσα πολλά στρέμματα, εκατοντάδες, εκατομμύρια όλα αυτά τα χρόνια.
Αλίμονο αν σήμερα δεν υπάρχει αυτή η επιστήμη που να προειδοποιεί ότι αυτά τα καιρικά φαινόμενα μπορεί να προκαλέσουν αυτές τις καταστροφές. Και βέβαια το ζήτημα εδώ είναι η πολιτεία, η Κυβέρνηση, ποιά μέτρα παίρνει για να μπορέσει να αντιμετωπίσει αυτά τα καιρικά φαινόμενα. Γιατί στο ζήτημα της υλικοτεχνικής υποδομής πιστεύω ότι είμαστε στην τελευταία θέση μέσα στην Ευρωπαϊκή 'Ενωση. Επειδή μας αναφέρατε και για την Ευρωπαϊκή 'Ενωση, θέλω να αναφέρω μόνο δύο στοιχεία για να αποδείξουμε την υποκρισία που υπάρχει.
Στο Β' Κοινοτικό Πλαίσιο Στήριξης στο σύνολο δασικών μέτρων για τη
περίοδο 1994-1999 η δημόσια δαπάνη είναι εκατόν εξήντα τέσσερα δισεκατομμύρια δραχμές. Το σύνολο τώρα για το 2000 μέχρι το 2006 είναι 131,5 δισεκατομμύρια δραχμές, δηλαδή 32,5 δισεκατομμύρια λιγότερα. Και ξέρετε ότι τα περισσότερα από αυτά δίνονται για τη διάσωση γεωργικών
γαιών. Δηλαδή, δίνουμε κίνητρα στους αγρότες να βγάλουν τη φυτική παραγωγή και να βάλουν δέντρα προκειμένου να έχουμε τα δάση, είτε θα είναι ακακίες είτε θα είναι λεύκες. Και αυτό γίνεται βέβαια σε μία συνεννόηση με την Ευρωπαϊκή 'Ενωση, γιατί θέλει μείωση της γεωργικής παραγωγής, μείωση του αριθμού που ασχολούνται στην ύπαιθρο. Κι εδώ είναι το ζήτημα ότι η ερήμωση της υπαίθρου έχει να κάνει και με την ουσιαστική φύλαξη των δασών. Γιατί γνωρίζουμε όλοι ότι παλαιότερα πολλά χωριά και πολλές οικογένειες ζούσαν από το δάσος, γιατί το εκμεταλλευόντουσαν, γιατί το θεωρούσαν κάτι από τον εαυτό τους και γιατί ήταν οι προστάτες οι αληθινοί. Η ερήμωση δηλαδή της υπαίθρου, η εγκατάλειψη των ορεινών χωριών έχει και αυτά τα αποτελέσματα.
( Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ )
Σ'αυτό το σημείο να συμπληρώσω ότι υπάρχουν δασικοί συνεταιρισμοί. Κι έρχεστε τώρα και λέτε ότι το δικαίωμα να καθαριστεί μέσα το δάσος και να το εκμεταλλευθούμε έρχεται στον εργολάβο. Και ο εργολάβος βέβαια παίρνει διάφορους εργάτες που δεν είναι εξειδικευμένοι στην κοπή δένδρων, ούτως ώστε να μπορέσουν να προστατεύσουν το δάσος.
Με όλα αυτά θέλουμε να τονίσουμε ότι το ζήτημα είναι πάρα πολύ
σοβαρό, γιατί πιστεύουμε ότι οι συνέπειες από την καταστροφή των δασών στην κοινωνία μας είναι τραγικές. Σε πολλές ορεινές περιοχές όπου τα δασικά οικοσυστήματα καταστράφηκαν, συντελέστηκε οικολογική κατάρρευση των περιοχών αυτών, τα εδάφη αγονοποιήθηκαν ή παρασύρθηκαν από τη βροχή και εμφανίστηκαν τα βράχια. Δεν είναι τυχαίες οι τελευταίες πλημμύρες των τελευταίων ετών, γιατί είναι συνέπεια των δασών τα οποία καίγονται, δεν αναδασώνονται. Και το ζήτημα είναι ότι από τις αναδασώσεις δεν έχουν προχωρήσει αυτά τα αντιπλημμυρικά έργα, ενώ οι αναδασώσεις σύμφωνα με τον προγραμματισμό είναι λιγότερες κατά 5% των αναγκαίων προς αναδάσωση περιοχών.
Βέβαια, αυτό το ζήτημα του εθελοντισμού θα πρέπει να το αντιμετωπίσουμε προσεκτικότερα. Γιατί υπάρχει και η Ευρωπαϊκή 'Ενωση, η οποία χρηματοδοτεί αναδασώσεις που γίνονται και από ιδιωτικούς φορείς. Θα πρέπει να είμαστε προσεκτικοί όταν μιλάμε για διαφόρους συλλόγους.
Ο εθελοντισμός πολύ μπαίνει μέσα στην κοινωνία για να αντικαταστήσει το βασικό ρόλο και την υποχρέωση που έχει το δημόσιο, η Κυβέρνηση, δηλαδή, για να αντιμετωπίσει τέτοια σοβαρά προβλήματα.
Το Κομμουνιστικό Κόμμα Ελλάδας έχει κατ' επανάληψη τοποθετηθεί απέναντι σ' αυτές τις καταστροφές. Με επίκαιρες ερωτήσεις έχει ζητήσει την ουσιαστική αποζημίωση όλων αυτών των καταστροφών και από τις πυρκαγιές αλλά και από τις πλημμύρες γιατί πιστεύουμε ότι αυτά είναι δεμένα μεταξύ τους.
Πιστεύουμε ότι αυτή η πολιτική που ακολουθείται δεν είναι φιλοδασική. Εξάλλου έχουμε την Τετάρτη τη συζήτηση για το άρθρο 24 και ακριβώς εκεί φαίνεται ότι μεροληπτείτε για τα συμφέροντα του μεγάλου κεφαλαίου και όχι για το δασικό πλούτο που ανήκει στο λαό.
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Ο Κοινοβουλευτικός Εκπρόσωπος
του ΠΑ.ΣΟ.Κ. κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κυρία Πρόεδρε, κύριοι συνάδελφοι, πιστεύω ότι η
πρωτολογία του Υπουργού διέλυσε σε ένα σημαντικό βαθμό την
αντιπολιτευτική εικονική πραγματικότητα που θέλησε να οικοδομήσει η Νέα Δημοκρατία μέσα από την επερώτησή της. Θεωρώ ότι απαντήθηκαν με τον πλέον αξιόπιστο τρόπο τα τέσσερα βασικά σημεία που εντοπίζονται στην επερώτηση των συναδέλφων της Νέας Δημοκρατίας.
Από εκεί και πέρα βέβαια πιστεύω ότι με την πάγια αντιπολιτευτική
τακτική η Νέα Δημοκρατία φτιάχνει σε κάθε επερώτηση μια εικονική πραγματικότητα την οποία αντιμάχεται. Είναι θέμα δικό της. Δεν είναι δυνατόν να μπορεί κανείς να ανατρέψει την εικονική πραγματικότητα την
οποία οικοδομούν.
Τώρα πάνω στα θέματα που αφορά η επερώτηση θεωρώ ότι στην πρωτολογία του ο Υπουργός απάντησε σημείο προς σημείο σε σχέση με τις δράσεις που αναπτύσσονται από το Υπουργείο Γεωργίας για μία προς μία πυρκαγιά και το τι έχει συμβεί έως τώρα. Θεωρώ ότι ένα σημείο το οποίο θα πρέπει να απαντηθεί σύντομα από την Κυβέρνηση είναι η κίνηση της διαδικασίας των αποζημιώσεων με την ολοκλήρωση της υπογραφής της διυπουργικής απόφασης που πράγματι σ' αυτό το σημείο η Αντιπολίτευση έχει δίκιο να επερωτά την
Κυβέρνηση και να εντοπίζει καθυστέρηση.
Υπό την έννοια αυτή θέλω να αποφορτίσω σε δυο τρία λεπτά ακόμη τα
άλλα σημεία που τέθηκαν που νομίζω ότι δεν βοηθούν την κοινή προσπάθεια όλων για την αντιμετώπιση των πυρκαγιών. Πιστεύω ότι δεν πρέπει σ' αυτήν την Αίθουσα να οξύνουμε τις σχέσεις μεταξύ των δυο δημοσίων υπηρεσιών που πρέπει στο μέλλον να συνεργαστούν αρμονικά για να αντιμετωπίσουν τις πυρκαγιές. Μιλώ για τις δασικές υπηρεσίες και για την πυροσβεστική υπηρεσία. Είμαστε μάρτυρες οι πιο πολλοί Βουλευτές -στο βαθμό που οι περιοχές μας είχαν προβλήματα πυρκαγιών το τελευταίο καλοκαίρι- της μη σωστής συνεργασίας από μια κουλτούρα αυτονομίας που έχουν αυτές οι υπηρεσίες. Αυτό δεν λύνεται νομίζω με έναν τρόπο διοικητικό αλλά σε καμία περίπτωση όμως δεν βοηθούμε εμείς από το Κοινοβούλιο, όταν τελικά επαναφέρουμε ή αν θέλετε αναμοχλεύουμε ή εν πάση περιπτώσει ενισχύουμε απόψεις που σε καμιά περίπτωση δεν βοηθούν την οικοδόμηση μιας ενιαίας κουλτούρας στη Δημόσια Διοίκηση προκειμένου πράγματι η συντεχνιακή λογική να μην υπερβαίνει την αναγκαιότητα συμπαράταξης δημοσίων προσώπων και αν θέλετε λειτουργών της Δημόσιας Διοίκησης για το δέον πράττειν. Γίναμε μάρτυρες φαινομένων που δεν τιμούν τη Δημόσια Διοίκηση. Εμείς, λοιπόν, από το επίπεδο του Κοινοβουλίου δεν μπορούμε να ενισχύουμε τέτοιες συντεχνιακές λογικές που αποδιαρθρώνουν αν θέλετε τη Δημόσια Διοίκηση.
Σε κάποιο άλλο σημείο της ομιλίας των συναδέλφων της Νέας Δημοκρατίας έγινε κριτική στην Κυβέρνηση σε σχέση με τις υποδομές, οι οποίες υπάρχουν για την αντιμετώπιση των πυρκαγιών. Θεωρώ ότι οι υποδομές οι οποίες υπάρχουν σήμερα είναι και αξιόλογες και αξιοπρόσεκτες και ικανές.
'Ισως είναι οι πλέον ισχυρές ακόμη και στο χώρο της Ευρώπης. 
Υπάρχουν συγκριτικά στοιχεία που το επιβεβαιώνουν αυτό. Το κρίσιμο σημείο είναι ο συντονισμός, η αξιόπιστη λειτουργία, ο σωστός συντονισμός. Αυτό είναι το κρίσιμο θέμα, που νομίζω ότι κάθε φορά θα πρέπει να ενισχύουμε και να το εντοπίζουμε σε συζητήσεις που αφορούν τη δασοπυρόσβεση.
Θέλω να κλείσω -γιατί θεωρώ ότι τα κρίσιμα σημεία απαντήθηκαν από τη μεριά του Υπουργού- με ένα σημείο στο οποίο και εμείς ως ΠΑ.ΣΟ.Κ. εντοπίζουμε καθυστέρηση. Δεν είναι δυνατόν να καθυστερεί ακόμη η υπογραφή της κοινής υπουργικής απόφασης. Πρέπει άμεσα αυτό το θέμα να κλείσει και να αρχίσουν να καταβάλλονται οι αποζημιώσεις. Υπάρχουν βέβαια καθυστερήσεις από τις νομαρχίες για την εξατομίκευση των ζημιών κλπ. Δεν αποτελεί άλλοθι αυτό για την καθυστέρηση της καταβολής των αποζημιώσεων εκεί που έχουν ολοκληρωθεί οι διαδικασίες.
Υπ' αυτήν την έννοια νομίζω ότι η επερώτηση των συναδέλφων της Νέας Δημοκρατίας μπορεί να αξιοποιηθεί -και αξιοποιείται- και από εμάς, κύριε Υπουργέ, για να κρούσει τον κώδωνα της εγρήγορσης, προκειμένου άμεσα να αρχίσει η καταβολή των αποζημιώσεων στο βαθμό που μία σειρά δημόσιες υπηρεσίες έχουν προχωρήσει και έχουν ολοκληρώσει το έργο της εξατομίκευσης των ζημιών.
Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, εισερχόμεθα στο στάδιο των δευτερολογιών.
Ο κ. Πολύζος έχει το λόγο.
ΕΥΑΓΓΕΛΟΣ ΠΟΛΥΖΟΣ: Κυρία Πρόεδρε, κύριοι συνάδελφοι, κύριε Υπουργέ, σίγουρα στην Αίθουσα αυτή δεν είμαστε για να αντιδικούμε μεταξύ μας ή η Αντιπολίτευση να αντιδικεί με την Κυβέρνηση. Πλην όμως, δεν είναι δυνατόν να λέγονται στην Αίθουσα αυτή πράγματα τα οποία δεν ανταποκρίνονται στην πραγματικότητα.
Κύριε Υπουργέ, είτε θέλετε είτε δεν θέλετε υπάρχει πολιτική ευθύνη στην Κυβέρνηση ως προς την πρόληψη και την καταστολή των πυρκαγιών. Είπατε πριν ότι ισχυρίστηκα ορισμένα γεγονότα μέσω εφημερίδων για να τεκμηριώσω αυτά τα οποία σας είπα. Φαίνεται ότι δεν δώσατε τη δέουσα προσοχή.
Σας είπα για την εφημερίδα "ΤΑ ΝΕΑ": "Πέντε μέρες καίγεται η
'Ηπειρος, αφού δεκαπέντε μέρες καιγόταν στα σύνορα με την Αλβανία. Τα τραγικά λάθη που κόστισαν ζωές. Τα αεροσκάφη δεν επενέβησαν αμέσως μόλις πέρασε η φωτιά στην Ελλάδα. Χερσαίες δυνάμεις δεν μπορούσαν να επέμβουν λόγω ναρκοπεδίων". Δεν τα γνωρίζετε αυτά, κύριε Υπουργέ; "Δεν ζητήθηκε ενίσχυση εγκαίρως. Την ώρα που απειλούνταν δώδεκα χωριά, υπήρχαν μόνο σαράντα πυροσβέστες και δέκα οχήματα". Αυτά δεν τα λέμε εμείς. Οι φιλικές προς εσάς εφημερίδες τα λένε.
Το "ΕΘΝΟΣ": "Επτά νεκροί και ανεπανόρθωτες καταστροφές. Δεν άντεξε το
σύστημα πυρόσβεσης". Αυτό σας είπαμε, αυτό σας είπε ο κ. Νάκος, αυτό είπαν όλοι οι συνάδελφοι. Και πρέπει να είμαστε ούτε λίγο ούτε πολύ ικανοποιημένοι από το τι έγινε για την πρόληψη, για την καταστολή και στη συνέχεια για τα μέτρα τα οποία πήρατε;
Στον "ΑΓΓΕΛΙΟΦΟΡΟ": "Ο θάνατος δύο πιλότων που σκοτώθηκαν την ώρα του καθήκοντος, ενώ αγωνίζονταν να σβήσουν μεγάλη φωτιά στην Αργαλαστή του Πηλίου, προστέθηκε στο θλιβερό κατάλογο της μεγάλης καταστροφής που συντελείται εδώ και δύο εβδομάδες στη φλεγόμενη χώρα. Οι ακριβείς συνθήκες της πτώσεις του CANADAIR δεν έχουν διευκρινιστεί, ωστόσο εκφράζονται υπόνοιες ότι το αεροσκάφος παρουσίαζε μηχανική βλάβη, αφού και παλαιό ήταν και είχε συμπληρώσει πολλές ώρες πτήσης, χωρίς να γίνει έλεγχος και συντήρησή του". Αυτό νομίζω ότι σας το είπε ο κ. Χειμάρας.
Τι είπαμε ψέματα, κύριε Υπουργέ; Ισχυριζόμαστε αυτά τα οποία
διαπίστωσε και η Κυβέρνησή σας. Δεν άντεξε το σύστημα. Δεν γινόταν συντήρηση αεροπλάνων.
Πρέπει να είμαστε ικανοποιημένοι από το τι κάνατε; Δεν έπρεπε σήμερα να γίνει αυτή η συζήτηση η οποία θα έπρεπε να είχε γίνει από το Νοέμβριο και νομίζω ότι απετέλεσε και την απαρχή στο να γίνουν ορισμένες ενέργειες από σας, από την Κυβέρνησή σας; Δεν λέμε ότι δεν κινήσατε τη διαδικασία, αλλά μέχρι αυτήν τη στιγμή μένουμε στο στάδιο των υποσχέσεων, στα "θα", κύριε Υπουργέ.
Ζούμε δίπλα στο λαό, αντιλαμβανόμαστε το τι έχετε δώσει. Στη Λακωνία και στην 'Ηπειρο δεν δώσατε τίποτα. Σας είπα πριν για τη Σάμο. Τελικά εμείς δεν είμαστε αποκομμένοι από την κοινωνία, αντιλαμβανόμαστε τα προβλήματα. Εάν μας είχαν πει ότι πήραν κάτι, ευθαρσώς θα το αναγνωρίζαμε και θα σας λέγαμε συγχαρητήρια και μπράβο.
Λέτε για προτάσεις: Η Νέα Δημοκρατία δεν πήγε να εκμεταλλευθεί το γεγονός, σας το είπα και πριν. 'Εκανε δέκα προτάσεις. Εάν εκτελούσατε τις μισές στην πράξη, δεν θα υπήρχαν τα προβλήματα.
Δώσατε, κύριε Υπουργέ, τις ζωοτροφές για εξήντα ημέρες; Δημιουργήσατε τις προϋποθέσεις μη ανατοκισμού στην Αγροτική Τράπεζα για τα δάνεια τα οποία δεν μπορούσαν να πληρώσουν; Λέτε ότι θα γίνουν. Μήπως περάσατε τους αγρότες ή τους κτηνοτρόφους για τσιφλικάδες, ώστε να αντέξουν για επτά, οκτώ ή και δώδεκα μήνες, που τότε θα πάρουν έστω και μία δραχμή από αυτά τα οποία μας είπατε;
Ακούγοντας με πολύ μεγάλη προσοχή, είδα ότι αναφερθήκατε σε δισεκατομμύρια. Εμείς πώς δεν μπορούμε να αντιληφθούμε το τι έχουν πάρει οι αγρότες, οι κτηνοτρόφοι, οι άνθρωποι που έπαθαν ζημιές τα σπίτια τους και κατοικούν ακόμα στην ύπαιθρο; Και για όλα αυτά πρέπει να είμαστε ικανοποιημένοι και δεν πρέπει να σας τα λέμε, γιατί μπορεί να μας καταλογίσετε ότι κάνουμε αντιπολίτευση αυθαίρετη, χωρίς να βασίζεται σε αριθμούς τους οποίους εσείς μας είπατε.
Σας είπα και πριν για τον εξοπλισμό και δεν μας απαντήσατε. Δεν ξέρω αν θα μας απαντήσετε τώρα στη δευτερολογία σας. Σε τρεις-τέσσερις μήνες μπαίνουμε στο καλοκαίρι. Τι κάνατε για το εξοπλιστικό πρόγραμμα, προκειμένου να αντιμετωπισθούν αυτά τα φαινόμενα; Τι κάνατε για ελικόπτερα, για μηχανολογικό εξοπλισμό, για αεροπλάνα;
Εγώ θέλω να σας πω ένα μόνο παράδειγμα -μολονότι είμαι από επαρχία,
όπως και εσείς- του 1999. Κατασκευή αντιπλημμυρικών έργων το 1999 στον Υμηττό. Σύμφωνα με απαντήσεις των αρμοδίων Υπουργών σε σχετικές ερωτήσεις συναδέλφων, οι εργασίες ξεκίνησαν στις 31 Αυγούστου 1999 και τέλειωσαν στις 12 Σεπτεμβρίου 1999. Αυτή ήταν η αντιπλημμυρική προστασία της Αθήνας; Με έργα διάρκειας δώδεκα ημερών θα προστατεύσετε τις ζωές και τις περιουσίες των κατοίκων του Λεκανοπεδίου;
Δεν θέλω να πω περισσότερα, κύριε Υπουργέ, κλείνοντας όμως θέλω απλά να εκφράσω την ευχή, έστω και με αφορμή αυτήν τη συζήτηση, έστω και καθυστερημένα, η Κυβέρνηση να αναλάβει τις ευθύνες της και να προχωρήσει άμεσα στην αποκατάσταση του φυσικού περιβάλλοντος, να σταθεί δίπλα στους αγρότες και τους κτηνοτρόφους, να σταθεί δίπλα στους πληγέντες και εμείς, να είσθε σίγουρος, κύριε Υπουργέ, πρώτοι θα πούμε συγχαρητήρια σε σας και στην Κυβέρνηση. Δεν είναι δυνατόν όμως να δεχθούμε αυτά τα οποία είπατε ως αληθή, από τη στιγμή κατά την οποία αυτά τα δισεκατομμύρια τα οποία λέτε, σίγουρα διαχέονται στην ευρύτερη περιοχή που υπέστη ζημιές και θα γνωρίζαμε.
Σας είπα και πριν, εάν στη Λακωνία, στην 'Ηπειρο, στη Σάμο δεν έγιναν αποκαταστάσεις -υπάρχουν οι μαρτυρίες των αγροτών, των κτηνοτρόφων, ότι
δεν σταθήκατε δίπλα τους, στο να τους ενισχύσετε- αντιλαμβάνεσθε πως δεν είναι δυνατόν να δεχθούμε αυτά τα οποία ισχυρισθήκατε. Μετά χαράς περιμένουμε να γίνει αυτό το οποίο είπατε και σήμερα ότι θα γίνει, σε υποσχέσεις και στη συνέχεια, έστω και καθυστερημένα, εμείς θα είμαστε οι πρώτοι που θα αναγνωρίσουμε αυτό το γεγονός και θα πούμε συγχαρητήρια σε σας και στην Κυβέρνηση.
Δεν έχουμε λόγους να κάνουμε αντιπολίτευση. Η μεγαλύτερη απόδειξη
είναι ότι ο Πρόεδρός μας, ο κ. Καραμανλής και το αρμόδιο τμήμα, με την έναρξη των ζημιών που έγιναν, διατύπωσε τις δέκα προτάσεις και σας τις έστειλε, όπως σας είπε και ο κ. Νάκος.
Μακάρι να τα κάνατε πράξη και σήμερα να μην υπήρχε το πρόβλημα! Πρώτα εσείς θα ήσασταν κερδισμένοι και στη συνέχεια εμείς θα νιώθαμε την ικανοποίηση ότι άκουσε η Κυβέρνηση αυτές τις προτάσεις που κάναμε, με αποτέλεσμα να μην υπάρχουν πληγωμένοι άνθρωποι. Ευχαριστώ! 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Αννα Μπενάκη-Ψαρούδα): Το λόγο έχει ο κ. Χειμάρας. ΑΘΑΝΑΣΙΟΣ ΧΕΙΜΑΡΑΣ: Κύριε Υπουργέ, με πάρα πολλή προσοχή εγώ
τουλάχιστον, αλλά και οι συνάδελφοί μου, προσπαθήσαμε να είμαστε συγκεκριμένοι σε αυτά για τα οποία σας επερωτούμε σήμερα. Και θα ήθελα να σας πω, πριν μπω ξανά στο θέμα μας, ότι δεν θα πρέπει να αισθάνεστε και πολύ υπερήφανος και για τα μέτρα καταστολής και πρόληψης που έχουν παρθεί από την Κυβέρνησή σας για τη δασοπροστασία, αλλά ούτε και για τα μέτρα, τα οποία εξαγγείλατε για την ανακούφιση των πληγέντων.
Μας είπατε ότι δεν είμαστε ενημερωμένοι. Αλλά δεν μπορέσατε, ταυτόχρονα, να διαψεύσετε τίποτα από όσα συγκεκριμένα καταθέσαμε. Τουλάχιστον εγώ θα επαναλάβω μερικά από αυτά. Εκτός κι εάν λέτε γενικά "δεν είστε ενημερωμένοι" και νομίζετε ότι με αυτόν τον τρόπο μπορείτε να μας ξεφύγετε.
Ο κ. Ανωμερίτης στη σύσκεψη που έγινε στη Φθιώτιδα -στην οποία δεν ήσασταν- και όπου πήραν μέρος και άλλοι Υπουργοί, μεταξύ των οποίων και ο κ. Δρυς, είπε ότι σε τρεις μήνες τουλάχιστον αυτά τα οποία εξήγγειλε για την ανακούφιση των πληγέντων θα υλοποιηθούν. Και του είπα τότε: "Κύριε Υπουργέ, άριστα αυτά που μας λέτε. Μπορεί να έχουμε διαφωνίες για το πώς έγινε η καταστολή των πυρκαγιών και για τα μέτρα πρόληψης, αλλά εδώ συμφωνούμε. Αρκεί όμως να τα υλοποιήσετε". Πέρασαν επτά μήνες και δεν 
έχει υλοποιηθεί κανένα. Ψέματα λέμε; Πηγαίνετε στη Φθιώτιδα να ρωτήσετε. Και θα γίνω και πάλι συγκεκριμένος: Στη Φθιώτιδα όχι μόνο δεν έγινε
καμία ρύθμιση για τα αγροτικά δάνεια των πυροπαθών, αλλά δεν έχουν πάρει και καμία αποζημίωση μέχρι τώρα. Καμία μέχρι τώρα!
Δεύτερον: Μας είπατε ότι ευθύνονται οι υπηρεσίες για την
εξατομίκευση. Υλοποιήθηκε η εξατομίκευση των ζημιών για τις ζωοτροφές. Φταίνε οι υπηρεσίες που δεν προσυπογράφει ο κ. Δρυς την απόφαση του δικού σας του Υπουργού, για να προχωρήσουν; Δε φταίνε. Αλλά και εκεί που δεν έχει ολοκληρωθεί, ξέρετε ποιος φταίει; Η Κυβέρνηση. Και να σας πω γιατί. Δεν τα φορτώνω όλα στην Κυβέρνηση, αλλά είχε υποσχεθεί ότι θα γίνουν προσλήψεις για τετράμηνα -για οκτάμηνα είπε στη Σάμο- και έγιναν μόνο για δίμηνα και πολύ λιγότερες από αυτές που είχαν εξαγγελθεί. Δεν έγινε τίποτα.
Για το φυτικό κεφάλαιο, δεν έχει ολοκληρωθεί ακόμα η εξατομίκευση. 
Τουλάχιστον σημειώστε κάποια από αυτά που σας λέμε να τα υλοποιήσετε
τώρα. Και έρχομαι ξανά στη Σάμο. Αυτά αφορούσαν κυρίως τη Φθιώτιδα. Εξήγγειλαν διακόσιες χιλιάδες δραχμές αποζημίωση για τους κατά κύριο επάγγελμα αγρότες. Δεν έφθασε δραχμή.
Με απόφαση του Υπουργείου Πρόνοιας θα δοθεί -είχε πει η Κυβέρνηση-
ποσό εκατόν είκοσι χιλιάδες (120.000) δραχμές στους συνταξιούχους του ΟΓΑ. Δεν έχουν πάρει δραχμή μέχρι στιγμής.
Δύο εκατομμύρια για τις οικοσκευές. Δεν έχουν πάρει δραχμή. Η επιδότηση του ενοικίου δεν έχει υλοποιηθεί. Δεν έχουν ξεκινήσει οι διαδικασίες για τη δανειοδότηση των πληγέντων. Πότε θα ξεκινήσουν; 'Οταν θα τα τινάξουν μερικοί αγρότες ή όταν θα εγκαταλείψουν τα χωριά τους; 
Δεν στελεχώθηκαν οι υπηρεσίες. Τους είχαν πει στη Σάμο ότι θα
προσλάβετε για οκτώ μήνες και τους έδωσαν έγκριση για δύο. Και τώρα δεν πάει κανένας. Δύο πήγαν μόνο. Ποιος φταίει, κύριε Υπουργέ; Δείτε τα αυτά που πρόλαβα να σας ξαναπώ. Ξέρω ότι τα αποδέχεστε, γιατί δεν τα διαψεύσατε. Τουλάχιστον, να υλοποιηθούν τώρα. Αγωνιούμε και εμείς και
κυρίως σας μεταφέρουμε την αγωνία των πληγέντων. Προς Θεού, δεν έχουμε καμία διάθεση για να κάνουμε σε αυτό το θέμα αντιπολίτευση. Είναι τόσα τα άλλα θέματα, που δεν μας χρειάζονται οι πληγέντες.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Δαβάκης. ΑΘΑΝΑΣΙΟΣ ΔΑΒΑΚΗΣ: Κυρία Πρόεδρε, στην πρωτολογία μου ανεφέρθην σε
ένα αριθμό στρεμμάτων, τα οποία εκάησαν και δέχθηκα την κριτική του κυρίου Υπουργού ότι λέω ανακρίβειες και ότι πραγματικά τα στοιχεία δεν είναι αυτά. Δεν μπορώ να γνωρίζω, κύριε Υπουργέ, πώς πλέον μετράτε τον τρόπο που γίνονται οι πυρκαγιές και πόσα στρέμματα καίγονται. Εγώ δεν θα σας πω ούτε για ένα εκατομμύριο καμμένων εκτάσεων ούτε για δύο εκατομμύρια ούτε για τρία εκατομμύρια ούτε για κάποιες χιλιάδες στρέμματα που εσείς αναφέρατε.
Εγώ θα σας αναφέρω για τα είκοσι πέντε χιλιάδες στρέμματα ελαιών της Μάνης, που γνωρίζω καλά ότι έγιναν στάχτη και μέχρι στιγμής δεν έχει υπάρξει καμία αντίδραση από τον κρατικό μηχανισμό και σας καλώ να μου απαντήσετε τι είπατε στο έγγραφο του Δήμαρχου Οιτύλου προς εσάς συγκεκριμένα από τις 13 Νοεμβρίου 2000, ο οποίος ζητάει ορισμένα έργα και ορισμένες χρηματοδοτήσεις για να ανασυσταθεί όλη αυτή η περιοχή η οποία κάηκε. Και δεν κάηκε μόνο ένα φυτικό κεφάλαιο, όπως είναι τα ελαιόδενδρα της Μάνης, κάηκε και το φυσικό περιβάλλον, κάηκε και το περιβάλλον, όπως αυτό χαρακτηρίζει την περιοχή της Mάνης.
Μας αναφέρατε για φυλλάδια, μας αναφέρατε την ευαισθησία των πολιτών την οποία βάζετε και αυτή πλέον στη δασική σας πολιτική, αλλά δεν μας αναφέρατε τι έχει γίνει μέχρι τώρα.
Υποτίθεται -είπατε- ότι χωρίς αντιπολιτευτική τακτική επερωτούμε την Κυβέρνηση. Mε αντιπολιτευτική τακτική και αντιπολιτευτική κριτική σας ερωτάμε, αλλά βλέπουμε ότι είχατε απαντήσεις τελείως αδύναμες, κύριε Υπουργέ. Και λυπάμαι πάρα πολύ, διότι και εσείς προέρχεσθε από μια επαρχία και νομίζω και εσείς κινείσθε στο χώρο αυτό και δεν μπορώ εγώ να σας πω πράγματα, τα οποία και εσείς γνωρίζετε.
Εμείς τα βιώσαμε αυτά το καλοκαίρι και εσείς προσπαθήσατε να
ατονίσετε την επιχειρηματολογία μας, η οποία εδραζόταν σε συγκεκριμένα πράγματα, σε πραγματικά περιστατικά.
Πραγματικό περιστατικό είναι ότι ένας πιλότος ελικοπτέρου που έσβηνε με λίγο νερό τις φωτιές της Μάνης ήταν Ρώσος και δεν μπορούσε να συνεννοηθεί με τις επίγειες δυνάμεις. Πραγματικό περιστατικό είναι ότι υπήρχαν τρία πυροφυλάκια στον Πάρνωνα και τώρα υπάρχει μόνο ένα. Πραγματικό περιστατικό είναι -μιλάω για τις πρόσφατες πυρκαγιές- ότι υπήρχαν τρία πυροσβεστικά αυτοκίνητα και τώρα υπάρχει μόνο ένα: Αυτό το οποίο δωρίθηκε από το ίδρυμα Νιάρχου στη περιοχή του Πάρνωνα.
Για το Νομό Λακωνίας -και μιλώ για το νομό μου, διότι πιστεύω ότι και αυτός δικαιούται κυβερνητικού ενδιαφέροντος και κυβερνητικής αρωγής- ό,τι έχετε πει, δεν έχει συμβεί. Να μιλήσω για τα 100 εκατομμύρια που ανέφερε σε προηγούμενη επερώτησή μου προ διετίας ο κ. Τζουμάκας για αντιπλημμυρικά έργα; Ξεχείλισε ο Ευρώτας πέρυσι τον χειμώνα πνίγηκε όλη η περιοχή του 'Ελους.
Θέλω, λοιπόν, επί συγκεκριμένου εγγράφου να μου πείτε τι θα απαντήσετε στον Δήμαρχο Οιτύλου -και λέω συμβολικά αυτήν την ερώτηση, δεν τη λέω για να κάνω την επερώτηση της Νέας Δημοκρατίας επίκαιρη ερώτηση προσωπική και μην υπομειδιάτε, γιατί αυτή είναι πραγματικότητα- όπως και σε άλλους πολλούς δημάρχους, οι οποίοι έχουν παρεμφερή έγγραφα, όπως αυτό το οποίο εγώ κρατώ στα χέρια μου.
Σας ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Βαρίνος. ΑΘΑΝΑΣΙΟΣ ΒΑΡΙΝΟΣ: Κύριε Υπουργέ, μας είπατε ότι τα στοιχεία που σας
φέραμε δεν είναι σωστά, είναι αναληθή, δεν θυμάμαι ακριβώς τις εκφράσεις που είπατε. Εγώ όμως θέλω να επανέλθω σε αυτά γιατί δίνω ιδιαίτερη σημασία.
Δεν σας ενδιαφέρει, απ' ό,τι καταλαβαίνω, αν καταθέτουμε εμείς στοιχεία. Αυτήν τη στιγμή τα έχω καταθέσει στα Πρακτικά και θα σας δώσω και ένα αντίγραφο για να δείτε τη δραματική καταστροφή που έγινε στα νησιά μας.
Επίσης, δεν μπορείτε να αμφισβητήσετε αυτά που είπα όσον αφορά τις αποφάσεις που πήρατε. Πρώτα καταθέσαμε εμείς την επερώτηση το Νοέμβριο του 2000 και μετά ήρθατε εσείς -μέχρι τότε δεν είχατε κάνει τίποτα, μόνο
υποσχέσεις μοιράζατε- την 1η Δεκεμβρίου και υπογράψατε τη μία απόφαση, στις 6 Δεκεμβρίου την άλλη και στις 28 Δεκεμβρίου υπέγραψε την απόφαση ο Γενικός Γραμματέας που ορίζει πως θα κατατεθούν τα δικαιολογητικά και πως θα γίνουν οι πληρωμές. Αυτή είναι η πραγματικότητα. Αυτά τα κάνατε πριν από είκοσι πέντε - τριάντα ημέρες και όχι ότι ήσασταν έτοιμοι και προετοιμαστήκατε κλπ.
Αυτό σας το λέμε όχι για να σας κάνουμε αντιπολίτευση, αλλά για να βάλουμε στη σωστή διάσταση τα πράγματα. 'Ετσι είναι τα πράγματα, όπως σας τα λέμε και επομένως εμείς δεν λέμε ανακρίβειες και δεν καταθέτουμε αναληθή στοιχεία, αλλά καταθέτουμε την πραγματικότητα.
Και κάτι άλλο, κύριε Υφυπουργέ. Σας παρακαλώ πάρα πολύ θέλω μια απάντηση από εσάς σε αυτό, διότι είναι και θέμα ηθικό, σε τελευταία ανάλυση.
Δεν μπορεί να πηγαίνω στο Υπουργείο Γεωργίας εγώ μαζί με τη συνάδελφό μου, τη Βουλευτή του ΠΑΣΟΚ της Χίου, την κ. Τσουρή, με το Νομάρχη, με το Δήμαρχο της περιοχής, με τον Πρόεδρο της 'Ενωσης Μαστιχοπαραγωγών, με τον Πρόεδρο της ΣΥΔΑΣΕ και να μας λέει ο κ. Ανωμερίτης ότι θα φροντίσω ούτως ώστε να πάρετε διπλάσιες αποζημιώσεις για τα μαστιχόδενδρα λόγω της ιδιαιτερότητας του δένδρου αυτού και εσείς να ερχόσαστε εδώ με την απόφαση 423 και να μας λέτε 2000 δραχμές για την απώλεια της παραγωγής το μαστιχόδενδρο και 900 δραχμές για την αγορά κάθε δενδριλίου.
Μα, τι είναι αυτά τα πράγματα; Μα, μόνο το δενδρίλιο κάνει 2.500 δραχμές. Ποιος θα πάει να πάρει με τις 900 δραχμές που του δίνετε, δενδρίλια για να φυτεύσει και να κάνει ανασύσταση των μαστιχοδένδρων; 
Κύριε Υπουργέ, θέλω να έχω την προσοχή σας πάνω σ' αυτό που σας λέω
και θέλω μια απάντηση.
Το δεύτερο που θέλω να σας πω είναι το εξής: Η Δασική Υπηρεσία της Χίου -σας έδωσα τα στοιχεία- ψίχουλα παίρνει για αναδασώσεις. Σας είπα κάηκαν είκοσι πέντε χιλιάδες στρέμματα και αναδάσωσαν μόνο διακόσια. Αυτή είναι η πραγματικότητα. Τα στοιχεία μου τα έδωσαν οι ίδιοι. Πρέπει να δώσετε πιστώσεις. Επίσης πρέπει να καλυφθούν οι κενές θέσεις στις δασικές υπηρεσίες στα νησιά του Αιγαίου. Και επίσης πρέπει να δώσετε τα οφειλόμενα. Δεν μας είπατε τίποτα για τα οφειλόμενα στους δασολόγους και στους δασικούς υπαλλήλους που κέρδισαν μάλιστα στο Συμβούλιο της Επικρατείας. Πάρτε μια θέση γι' αυτό πότε να ξέρουν οι άνθρωποι αυτοί ότι θα τους δώσετε τα λεφτά τους.
Και κάτι ακόμα: Σας είπα συγκεκριμένα ότι χρειάζεστε τουλάχιστον δύο δασικά φυτώρια, ένα στη Χίο και ένα στη Σάμο. Απάντηση δεν πήρα. Σας κάναμε και προτάσεις. Βέβαια τις προτάσεις τις λέμε, εσείς δεν τις προσέχετε και λέτε ότι δεν έχετε προτάσεις. Δεν έχω χρόνο να τις ξαναπώ, όμως διαβάστε την πρωτολογία μου και θα δείτε ότι σας έχω κάνει εγώ τουλάχιστον για τα νησιά του Αιγαίου επτά προτάσεις. Εσείς δε με προσέχετε βέβαια.
Ελπίζω τουλάχιστον να μου δώσετε μια απάντηση, κύριε Υπουργέ, όσον αφορά τα μαστιχόδεντρα, διότι αυτά που θα πείτε εδώ στη Βουλή, να είστε βέβαιος, ότι θα πάρω τα Πρακτικά και θα τα γυρίσω στα χωριά της Χίου
ώστε να τα πληροφορηθούν οι μαστιχοπαραγωγοί.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ.Τασούλας έχει το λόγο. ΚΩΝΣΤΑΝΤΙΝΟΣ ΤΑΣΟΥΛΑΣ: Ο κύριος Υπουργός μας είπε σε απόκριση των
όσων είπαμε, ότι υπάρχει ολοκληρωμένο στρατηγικό σχέδιο αντιμετωπίσεως των πυρκαγιών. Στα πλαίσια αυτού του ολοκληρωμένου στρατηγικού σχεδίου, ανέφερε την επέκταση του ωραρίου και ότι στο Νομό Ιωαννίνων γίνεται ένα αναπτυξιακό πρόγραμμα.
Κύριε Υπουργέ, σας είπα ότι δεν είναι θέμα να ανταλλάσσουμε απόψεις, για να κλείσει ο κοινοβουλευτικός διάλογος και να μην υπάρχουν κενά στα Πρακτικά. Εδώ είναι θέμα να μας πείσετε αν έχετε αντιληφθεί το μέγεθος και την έκταση του προβλήματος και αν το έχετε αντιληφθεί να εισηγηθείτε στην Κυβέρνηση να λάβει μέτρα για να αντιμετωπίσει τα προβλήματα, όχι με βάση λόγια τα οποία είναι συνήθη από εσάς μέχρι τώρα ότι γίνεται κάτι ή ολοκληρώνετε ή ετοιμάζετε ή σχεδιάζετε κάτι. 'Εχουμε να κάνουμε, κύριε Υπουργέ, με ένα τοπίο αποκαλύψεως. 'Εχουμε να κάνουμε με νεκρούς και έχουμε να κάνουμε με ένα σύντομο χρονικό διάστημα εν σχέσει με το επόμενο θέρος που έρχεται καταπάνω μας. Και αυτά δεν αντιμετωπίζονται με τις συνήθεις κοινοβουλευτικές πρακτικές να περάσει η ώρα της επερωτήσεως, να έχουμε πρωτολογία, δευτερολογία. 'Εχουμε να κάνουμε με ένα πολύ σοβαρό
θέμα που αφορά στην ερημοποίηση της ελληνικής επαρχίας και μάλιστα παραμεθορίων περιοχών.
Δεν έχουν καταβληθεί, κύριε Υπουργέ, οι αποζημιώσεις. Δεν έχει γίνει ούτε ένα έργο στο Νομό Ιωαννίνων μετά από τις πυρκαγιές. Βεβαίως γίνονται ετοιμασίες. Βεβαίως σχεδιάζονται. Βεβαίως γίνονται συσκέψεις, βεβαίως υπάρχουν οράματα. Βεβαίως υπάρχουν απαντήσεις στις αιτιάσεις μας. Αλλά άλλο αυτό, άλλο οι πράξεις. Και η μόνη πράξη η οποία υπάρχει μέχρι σήμερα είναι η καταβολή των διακοσίων χιλιάδων δραχμών από τις υπηρεσίες της πρόνοιας. Είναι πολύ δύσκολο το εγχείρημα το οποίο καλείσθε να αναλάβετε και εύχομαι, πέρα από τις συνήθεις απαντήσεις που δίνετε, να το έχετε αντιληφθεί και να λάβετε τα μέτρα σας. Υπάρχει πόλεμος. Είναι κάτι σαν πόλεμος αυτό που διεξάγεται και δεν μπορείτε να το αντιμετωπίσετε ούτε με τα φυλλάδια ούτε με την κοινωνική συνείδηση που λέτε ούτε με την αποτροπή της αστυνομεύσεως και με άλλες νοοτροπίες.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Γίνεται ένας πόλεμος, έχουμε χάσει ζωές, έχουμε χάσει το περιβάλλον, έχουμε χάσει παραγωγικά δάση, έχουν μετατοπιστεί τα σύνορα της Ελλάδος νοτιότερα. Και αυτά δεν αντιμετωπίζονται με ανέμισμα φυλλαδίων και με ενημερωτικές συσκέψεις ως να απευθυνόμαστε σε προσκόπους.
Πρόπερσι στο Νομό Ιωαννίνων υπήρχε ένα ελικόπτερο ΕΡΙΚΣΟΝ το οποίο έριχνε δέκα τόνους νερό. Φέτος έπεφτε ένας ή ενάμισης τόνος νερό. Αυτά είναι τα προβλήματα, αυτές είναι οι πράξεις και αυτές είναι οι συνέπειες των πράξεων. Επαναλαμβάνω ένα τοπίο αποκαλύψεως, το οποίο δεν περιμένει φυλλάδια ενημερωτικά, περιμένει δράσεις σε κατάσταση εκτάκτου ανάγκης στην οποία έχετε φέρει την ελληνική περιφέρεια.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Λυπάμαι που άκουσα
επανάλειψη των ίδιων ή ανάλογων τοποθετήσεων με συνέχεια των ανακριβειών και δημιουργώντας και μια εντύπωση ότι δεν έχουμε αίσθηση των ευθυνών όλων μας, ευθυνών που οφείλουμε να αναλάβουμε κυρίως για την αποκατάσταση της αξιοπιστίας του πολιτικού κόσμου.
Λυπάμαι, αλλά δεν δέχομαι όταν ένας χώρος ή ένας φορέας έχει θύματα κατά τη διάρκεια αυτών των καταστροφικών πυρκαγιών, εμείς να μηδενίζουμε το έργο αυτού του φορέα, λέγοντας ότι είναι ανίκανος, αναξιόπιστος, άσχετος, τον ρίξαμε εκεί και ως έτυχεν, το φορέα αυτόν που είχε πράγματι θύματα. Και αυτά τα θύματα τα άφησε στο Πήλιο, κύριε Νάκο.
Είναι ντροπή να επικεντρώνουμε την κριτική μας στο φυλλάδιο. Να αγνοούμε μια βαθιά παιδαγωγική διαδικασία, που χρειάζεται η ελληνική κοινωνία και ιδιαίτερα η ελληνική νεολαία και να επιμένουμε μόνο σε εκατομμύρια ή δισεκατομμύρια ελεγκτικούς μηχανισμούς.
Τα δισεκατομμύρια, κύριοι συνάδελφοι, υπάρχουν και διατίθενται. Οι
ελεγκτικοί μηχανισμοί ή μηχανισμοί καταστολής ή μηχανισμοί πρόληψης υπάρχουν, έχουν προβλήματα, έχουν αδυναμίες, χρειάζονται ενισχύσεις, αλλά υπάρχουν.
Χρειάζεται, όμως, κύριοι συνάδελφοι, και μια ευρύτητα αντίληψης για να μπορέσουμε να προστατεύσουμε το δάσος. Χρειάζεται και μία συνείδηση των πολιτών για να προστατεύσουν το δάσος.
Τα νέα παιδιά της πατρίδας μας πρέπει να γνωρίσουν το δάσος, να το
αγαπήσουν για να μπορέσουν να το προστατεύσουν. Και αυτό είναι μία ολοκληρωμένη πολιτική του Υπουργείου Γεωργίας και δεν μπορείτε να τη μηδενίζετε με αυτόν τον τρόπο αναφερόμενοι υποτιμητικά σε φυλλάδια.
Είναι μια αντίληψη βαθιά παιδαγωγική. Και είναι ντροπή αυτήν την προσπάθεια να την υποβαθμίζουμε μ' αυτόν τον τρόπο. Είναι ντροπή, κύριοι συνάδελφοι. Και ξέρω πολύ καλά τι λέγω.
Το Υπουργείο Γεωργίας προσπαθεί να αλλάξει την πολιτική των εθελοντικών αναδασώσεων με μια πολιτική υιοθεσίας συγκεκριμένων αναδασωτέων περιοχών. Δεν έχω το χρόνο να αναφερθώ σ' αυτό, αλλά είναι μια μεγάλη πολιτική.
Το Υπουργείο Γεωργίας θα προστατέψει τα δάση, όχι μόνο με κατασταλτικούς μηχανισμούς ή με επιμέρους πολιτική πρόληψης. Η στρατηγική μας δεν είναι, όπως είπατε, τα φυλλάδια. Η στρατηγική η δική μας είναι η στήριξη των δασόβιων και παραδασόβιων πληθυσμών, διότι όπου φεύγει ο άνθρωπος που ζει μέσα στο δάσος, εκεί το δάσος καταστρέφεται πολύ πιο εύκολα κύριοι συνάδελφοι της Νέας Δημοκρατίας, κάνετε μεγάλο λάθος όταν
αναφερόμενοι στο δάσος έχετε την οπτική του δάσους της Αττικής, του υπάρχοντος ή του κατεστραμμένου. Δάση υπάρχουν σε όλη την Ελλάδα. Και τα δάση που υπάρχουν σε όλη την Ελλάδα, κύριε Νάκο, δεν είναι το 17%, όπως είπατε. Είναι τριάντα τρία εκατομμύρια στρέμματα και είναι το 25,46%. Αυτό λένε τα επίσημα στοιχεία. Θα παρακαλέσω να τα πάρετε και να τα αξιοποιήσετε. Αυτά τα χρησιμοποιήσατε σε αναφορά σας στο άρθρο 24. Δεν θα αναφερθώ σήμερα στο άρθρο 24 του Συντάγματος. Θα το κάνουμε την Τετάρτη. Αλλά ας σκεφθούμε πόσο προστάτεψε τα δάση μέχρι τώρα και με ποιο τρόπο. Και ας συμφωνήσουμε στο τι πρέπει να κάνουμε από δω και πέρα για να προστατέψουμε και να αναβαθμίσουμε και να αναγεννήσουμε τα δάση. Αλλά επιμένω ότι γι' αυτό το θέμα δεν θα αναφερθώ σήμερα. Ωστόσο έχετε λάθος στοιχεία. Χρησιμοποιείστε τα σωστά.
Είπατε ότι πράγματι υπάρχουν κυκλικά φαινόμενα που έχουν σχέση με τις καιρικές συνθήκες. Και εμείς το λέμε αυτό. Αλλά όταν εμείς αναφερόμαστε
σ' αυτό δεχόμαστε τη δική σας κριτική, απαξιωτική κριτική. Φυσικά και υπάρχουν φαινόμενα που έχουν σχέση με τις κλιματολογικές συνθήκες. Θα τα αγνοήσουμε ή θα τα συνεκτιμήσουμε όταν θα έχουμε συγκεκριμένα στατιστικά δεδομένα; Θα αξιοποιήσουμε τα συγκεκριμένα στατιστικά δεδομένα ή θα δημιουργούμε εικονικές πραγματικότητες; Και τις εικονικές πραγματικότητες τις δημιουργούμε όταν μηδενίζουμε, όταν αγνοούμε τα προβλήματα, όταν προσπαθούμε να καταστροφολογήσουμε. 'Οχι όταν προσπαθούμε να βελτιώσουμε αδυναμίες που προφανώς υπάρχουν.
Η ίδια η Κυβέρνηση αναγνώρισε ότι πρέπει να βελτιωθεί το σύστημα της πυροπροστασίας. Και από τότε ως τώρα έχει κάνει τρεις-τέσσερις τουλάχιστον διυπουργικές συσκέψεις γι' αυτό το θέμα και έχει επεξεργαστεί συγκεκριμένες προτάσεις. Είναι άλλο όμως να λέμε ότι χρειάζεται βελτίωση ένα σύστημα και άλλο να το μηδενίζουμε και να το απαξιώνουμε. Δεν είναι σωστό, κύριοι συνάδελφοι, και δεν έχετε δίκιο.
Δεν μπορείτε να λέτε ότι το Γ' Κοινοτικό Πλαίσιο Στήριξης δεν
εγκρίθηκε ακόμη. Το επιχειρησιακό πρόγραμμα του Υπουργείου Γεωργίας είναι το πρώτο που εγκρίθηκε, ολοκληρωμένο και πλήρες. Θα αναφέρω δε στοιχεία στη συνέχεια. Δεν μπορείτε να κρίνετε, κύριοι συνάδελφοι της Νέας Δημοκρατίας, τα αντιπλημμυρικά μέτρα και έργα από τον αριθμό των ημερών που εργάστηκαν, ιδίως στη συγκεκριμένη περιοχή που αναφερθήκατε. Και τους ξέρετε και τους δύο συνεταιρισμούς, διότι είναι κοντά στην περιοχή σας, κύριε συνάδελφε, στη συγκεκριμένη τοποθεσία που αναφερθήκατε. Είναι δύο από τους μεγαλύτερους δασικούς συνεταιρισμούς της Ελλάδας. Δούλεψαν για να εκτελέσουν ένα συγκεκριμένο έργο και το εκτέλεσαν σε δώδεκα μέρες. Συγχαρητήρια τους αξίζουν.
ΑΘΑΝΑΣΙΟΣ ΔΑΒΑΚΗΣ: Πού αναφέρεσθε;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αναφέρομαι στους δασικούς συνεταιρισμούς του Λιβαδίου και της Χαλκιδικής. Αναφέρομαι σε δασικούς συνεταιρισμούς που επετέλεσαν ένα έργο και που θέλουν να επιτελέσουν ένα έργο, γιατί θέλουμε να είναι οι δασικοί συνεταιρισμοί μέσα σ' αυτό το παιχνίδι, γιατί θέλουμε να στηρίξουμε τους δασικούς συνεταιρισμούς και όχι μόνο σε έργα μετά τις καταστροφικές πυρκαγιές, αλλά θέλουμε να εντάξουμε τους δασικούς συνεταιρισμούς σε ένα ολοκληρωμένο σύστημα που θα τους δίνει δυνατότητα να εργάζονται όχι μόνο για να κάνουν ή να μην κάνουν εξήντα-εξήντα πέντε μεροκάματα για να καλύπτουν την ασφάλειά τους. 
Θέλουμε να τους εντάξουμε στο μηχανισμό της πρόληψης, θέλουμε να τους
εντάξουμε στο μηχανισμό της πυρόσβεσης. Και μετά θέλουμε να τους 
εντάξουμε και στο μηχανισμό του καθαρισμού των καμένων και της υλοτομίας. Και αυτό είναι όχι μόνο στις προθέσεις μας αλλά και στους άμεσους
σχεδιασμούς μας και θα το δείτε και στη συνέχεια με τις νομοθετικές πρωτοβουλίες που θα πάρει το Υπουργείο Γεωργίας.
Είπε ο κ. Νάκος ότι αλλάξαμε τον τρόπο υπολογισμού και μ' αυτόν τον
τρόπο αλλάζουμε τους μέσους όρους και προσπαθούμε να παραπλανήσουμε. Εδώ, κύριε Νάκο, τα πράγματα είναι καθαρά. Οι καταστροφές μετρώνται σε στρέμματα εκτάσεων. Τι σημασία έχει ο αριθμός των πυρκαγιών, ήταν πέντε οι πυρκαγιές, ήταν δέκα, ήταν χίλιες; Πόσες καμένες εκτάσεις έχουμε; Θα συμφωνήσουμε σ' αυτό; Κατέθεσα επίσημα στοιχεία. Θα συμφωνήσουμε σ' αυτά τα στοιχεία ή θα ξαναβρούμε την επόμενη περίοδο διαστρέβλωση των
στοιχείων που σήμερα καταθέτουμε και που έχουμε καταθέσει εδώ και πολύ καιρό και στην Ευρωπαϊκή 'Ενωση;
Είπα για τα λάθος στοιχεία του κ. Δαβάκη, το ένα εκατομμύριο
πεντακόσιες χιλιάδες στρέμματα που είπε για το 1999. Και το επαναλαβάνω, το 1999 ήταν εννενήντα τρεις χιλιάδες διακόσιες τριάντα τρία στρέμματα για την ακρίβεια. Αυτά ήταν οι καταστροφές. Δεν ήταν ένα εκατομμύριο πεντακόσιες χιλιάδες στρέμματα. Αυτό σημαίνει ότι υπάρχουν συγκεκριμένα και πραγματικά στοιχεία. Αυτά τα στοιχεία δείχνουν και το ένα εκατομμύριο εκατόν τρεις χιλιάδες εννιακόσια στρέμματα για την ακρίβεια, δασών και δασικών εκτάσεων και τα πεντακόσια εξήντα έξι στρέμματα αγροτικών εκτάσεων, καλλιεργειών. Αυτές είναι οι καταστροφές φέτος και όχι τα τρία εκατομμύρια στρέμματα στα οποία αναφέρεστε επανειλημμένως. Θα συμφωνήσουμε σ' αυτά τα στοιχεία; Ποια είναι η αλλαγή του τρόπου υπολογισμού; Πραγματικά στοιχεία, στρέμματα, εκτάσεις και ζημιές που κοστολογούνται και αποζημιώσεις που επίσης κοστολογούνται, με 10.000.000.000 άμεσης ενίσχυσης, με συμφωνία της κοινής υπουργικής απόφασης των δύο συναρμόδιων Υπουργείων και της Αγροτικής Τράπεζας, πολιτείας και Αγροτικής Τράπεζας για την άμεση ενίσχυση. Προσδιορισμένα κονδύλια. Είκοσι πέντε δισεκατομμύρια εκτιμούμε ότι θα χρειαστούν στην πάροδο των δύο, τριών έως τεσσάρων ετών, επειδή οι αποζημιώσεις αυτές δεν είναι μόνο όπως είπα για ετήσιες καλλιέργειες αλλά είναι και για δενδρώδεις καλλιέργειες κλπ. Είναι 25 δισεκατομμύρια προϋπολογισμένα, σαφή, ξεκάθαρα για να μην κοροϊδευόμαστε, να ξέρουμε πού βαδίζουμε. 
Υπάρχουν προβλήματα; Υπάρχουν εμπλοκές στις αποζημιώσεις. Υπάρχουν,
κύριοι συνάδελφοι. Αλλά αυτό δεν σημαίνει ότι δεν υπάρχουν αποζημιώσεις. Δεν λειτουργούν σωστά κάποιες υπηρεσίες; Κάποιος συνάδελφος είπε ότι στο
νομό του ακόμη δεν έχει γίνει εξατομίκευση των ζημιών. Πώς θα αποζημιωθεί ο νομός αν δεν έχει γίνει εξατομίκευση των ζημιών;
Υπάρχουν καθυστερήσεις; Υπάρχουν. 'Οχι όμως, δεν υπάρχουν αποζημιώσεις. Είναι άδικο, είναι λάθος και είναι παραπληροφόρηση που δεν εξυπηρετεί τους 'Ελληνες πολίτες και ιδιαίτερα τους παραγωγούς μας και τους κτηνοτρόφους μας που περιμένουν από εμάς και που έχουν αυτήν την αγωνία την οποία εκφράζετε εσείς, εκφράζουμε και εμείς. Αλλά θα πατάμε σε συγκεκριμένα στοιχεία όμως.
ΑΘΑΝΑΣΙΟΣ ΒΑΡΙΝΟΣ: Στις 28 Δεκεμβρίου υπογράψατε, κύριε Υπουργέ.
(Κωδωνοκρουσίες)
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριοι συνάδελφοι, δεν θέλω διακοπές τώρα. Αν θέλετε να κάνουμε αυτόν το διάλογο, να τον κάνουμε.
Το στρατηγικό μας σχέδιο που προσπάθησα να αναφέρω ως ένα βαθμό,
προσπαθήσατε να το ταυτίσετε με την επέκταση του ωραρίου. Αυτό είπα εγώ κύριε συνάδελφε; Η επέκταση του ωραρίου μόνο ήταν τα μέτρα της πρόληψης. Ανέφερα κέντρο δασοπροστασίας, τριάντα επτά και τρία σύνολο σαράντα, με βελτίωση ή κατασκευή νέων. 'Ηταν ή δεν ήταν παρέμβαση πρόληψης; Ανέφερα εκατόν πενήντα υδατοδεξαμενές. Είναι ή δεν είναι παρέμβαση πρόληψης; Για να καταλαβαίνουμε τι λέμε δηλαδή.
ΑΘΑΝΑΣΙΟΣ ΔΑΒΑΚΗΣ: Πού έγιναν αυτά;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Πού έγιναν; Πουθενά δεν
έγιναν, κύριε Δαβάκη. Κάνετε μία περιοδεία, ελάτε στους χώρους που γίνονται αυτά τα έργα και δείτε τα, αναγνωρίστε τα.
Φαντάζεστε να χρηματοδοτούμε φαντάσματα, κύριε Δαβάκη; Θα έρθω στα
απολογιστικά στοιχεία σε λίγο για να δούμε πού είναι αυτά.
ΑΘΑΝΑΣΙΟΣ ΔΑΒΑΚΗΣ: Στο Νομό Λακωνίας τι έχετε κάνει;
ΠΡΟΕΔΡΕΥΩΝ (Παναγιώτης Σγουρίδης): Κύριε Δαβάκη, σας παρακαλώ.
ΑΘΑΝΑΣΙΟΣ ΔΑΒΑΚΗΣ: Σκανδαλωδώς...
ΠΡΟΕΔΡΕΥΩΝ (Παναγιώτης Σγουρίδης): Να μη γράφεται καμία διακοπή στα
Πρακτικά.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ανέφερα συγκεκριμένα στοιχεία για διανοίξεις αγροτικής οδοποιίας, για καθαρισμούς, για προσωπικό χιλίων είκοσι ατόμων που προσλήφθηκαν τους τρεις, τέσσερις κρίσιμους μήνες για να κάνουν καθαρισμούς. Δεν έγιναν αυτές οι προσλήψεις; Δεν τα είδατε σε κάθε δασική υπηρεσία, σε κάθε δασαρχείο, σε κάθε δασονομείο στην περιοχή σας; Δεν προσλήφθηκαν, κύριοι της Νέας Δημοκρατίας, για να κάνουν καθαρισμούς οι εποχικοί;
ΑΘΑΝΑΣΙΟΣ ΔΑΒΑΚΗΣ:...
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Μάλιστα, οι εποχικοί.
ΑΘΑΝΑΣΙΟΣ ΔΑΒΑΚΗΣ: ...
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Τώρα λέτε εντάξει. Πρέπει
όμως εγώ ν' ανεβάσω την πίεσή μου για να πείτε εσείς "εντάξει". Δεν χρειάζεται αυτού του είδους η αντιπαράθεση, κύριοι συνάδελφοι. Πρέπει να αποφασίσουμε επιτέλους να μιλάμε με ειλικρίνεια εδώ μέσα.
ΑΘΑΝΑΣΙΟΣ ΔΑΒΑΚΗΣ:...
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ν' αποδεχόμαστε τις αδυναμίες, αλλά όχι να υποβαθμίζουμε και να μηδενίζουμε τα πάντα γιατί ευτελίζουμε την ίδια την παρουσία μας εδώ μέσα και συμβάλλουμε στην αναξιοπιστία της πολιτικής.
ΑΘΑΝΑΣΙΟΣ ΔΑΒΑΚΗΣ:...
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Και εμείς δεν είμαστε
διατεθειμένοι να συμβάλουμε σ' αυτό.
Είπα ότι τα αντιπλημμυρικά και αντιδιαβρωτικά έργα που εκτελούνται σήμερα είναι έργα προϋπολογισμού και διατίθενται αυτά τα λεφτά των έξι δισεκατομμυρίων πεντακοσίων ογδόντα οκτώ εκατομμυρίων (6.588.000.000) δραχμών. Ανέφερα τις περιοχές που έγιναν οι μελέτες. Σας παρέπεμψα σε δηλώσεις αρχόντων της Τοπικής Αυτοδιοίκησης όπου δέχθηκαν συγκεκριμένες βροχοπτώσεις, έντονες, καταιγίδες και δήλωσαν ότι τα έργα αυτά λειτούργησαν και λειτούργησαν καλά. Σας παραπέμπω στις δηλώσεις των τοπικών αρχόντων στην περιοχή της Κορινθίας. Κοντά είναι. Δείτε τις. Για να λέμε ότι μιλάμε με στοιχεία και για να συμφωνούμε ότι αυτά τα στοιχεία είναι ή δεν είναι εικονική πραγματικότητα.
Είναι ψέμα ότι για το 2001 -και τα έχουμε συζητήσει αυτά και τα είδαμε και στους απολογισμούς μας και τα βλέπουμε κάθε φορά στους προϋπολογισμούς- οι δαπάνες για τη δασοπονία ήταν σαράντα εννιά δισεκατομμύρια πεντακόσια εκατομμύρια (49.500.000.000); Δεν είναι ψέμα. Οι πιστώσεις για το δασικό τομέα, τον προϋπολογισμό για το 2000 -το έχουμε συζητήσει- είναι ψέμα ότι είναι πενήντα επτά δισεκατομμύρια (57.000.000.000); Δεν είναι ψέμα. Είναι δαπάνες δασοπονίας που έχουν προγραμματιστεί για το 2001. Είναι συγκεκριμένα κείμενα και στοιχεία. Είναι συζητήσεις που έχουμε κάνει στο Κοινοβούλιο και που δεν μπορεί να αμφισβητηθούν.
Είναι ψέμα ότι στα πλαίσια του επιχειρησιακού προγράμματος της ανασυγκρότησης της υπαίθρου 2000-2006 εξήντα τέσσερα δισεκατομμύρια (64.000.000.000) διατίθενται στις δεκατρείς περιφέρειες για να ενταχθούν αυτά τα λεφτά στα περιφερειακά επιχειρησιακά προγράμματα για την ανάπτυξη των δασών; Είναι ψέματα; Δεν είναι ψέματα. Ρωτήστε τους γενικούς γραμματείς των περιφερειών σας να δείτε αν υπάρχουν αυτά τα λεφτά.

Μ' αυτά τα λεφτά προγραμματίζονται δράσεις για την ανάπτυξη ή για την
προστασία των δασών; Δεν φτάνουν; Θα συμφωνήσω μαζί σας ότι δεν φτάνουν. Χρειαζόμαστε κι άλλα όπως χρειαζόμαστε για την παιδεία, όπως χρειαζόμαστε για την υγεία, όπως χρειαζόμαστε για την αντιμετώπιση της ανεργίας, όπως χρειαζόμαστε για μια σειρά δράσεις, έργα, προγράμματα που πρέπει να κάνει η χώρα μας για να προχωρήσει την πορεία της προς το μέλλον.
Αυτά όμως που διατίθενται είναι μηδέν; Δεν κάνουμε προσπάθειες για να
διαχειριστούμε ανάπτυξη δασών;
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θα παρακαλούσα πολύ
να συντομεύετε.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Τελειώνω, κύριε Πρόεδρε.
Μόνο τώρα προγραμματίζονται διαχειριστικές μελέτες για την ανάπτυξη
των δασών ύψους τεσσάρων δισεκατομμυρίων (4.000.000.000). Είναι μηδέν αυτό;
Κάνετε λάθος, κύριοι συνάδελφοι, να υποβαθμίζετε αυτήν την προσπάθεια. Κάνετε λάθος να παραπλανάτε τον ελληνικό λαό συνειδητά ή ασυνείδητα γιατί αυτές οι δράσεις είναι αναγκαίες για την ανάπτυξη των δασών. Δεν μπορεί να τις μηδενίζουμε. Δεν μπορεί να διαμορφώνουμε μια συνείδηση ότι τίποτα δεν γίνεται όταν γίνεται μια εργώδης προσπάθεια με πολύ κόπο και με λιγότερες δαπάνες ή με λιγότερες δυνατότητες από όσες θα θέλαμε όλοι. Αλλά γίνεται. Δεν μπορεί να το μηδενίζετε.
Θέλετε να πούμε για το Γ' Κοινοτικό Πλαίσιο Στήριξης;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε και
τριτολογία.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν γνωρίζετε τα
προγράμματα που υλοποιούνται; Θέλετε ν' αρχίσω να αναφέρω στοιχεία για
μέτρα και δράσεις; Αναφερθήκατε στα προγράμματα...
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε και τριτολογία.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ολοκληρώνω, κύριε Πρόεδρε. Στα προγράμματα δάσωσης...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ ολοκληρώστε, διότι θα θέλουν και οι υπόλοιποι συνάδελφοι να ζητήσουν το λόγο...
ΦΩΤΙΟΣ ΧΑΤΖΗΜΙΧΑΛΗΣ (Υφυπουργός Γεωργίας): ...δεν ξέρετε τι έχει προβλεφθεί; Δεν το συζητήσαμε; Δεν είναι παρέμβαση -και θα αναφερθώ μόνο σε αυτό, σαν ενδεικτικό παράδειγμα- δώδεκα δισεκατομμυρίων το πρόγραμμα δάσωσης των γεωργικών εκτάσεων, ο παλιός κανονισμός, δηλαδή, 2080; Δεν τα ξέρετε αυτά; Θέλετε να αναφέρω μια σειρά στοιχείων σε κάθε μέτρο, σε κάθε δράση του προγράμματος του Γ' Κοινοτικού Πλαισίου Στήριξης για την ανάπτυξη των δασών; Γιατί υποβαθμίζουμε την πραγματικότητα;
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ
ολοκληρώστε.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Τελειώνω, κύριε Πρόεδρε, λέγοντας το εξής: Η άποψή μας είναι ότι για να αναπτύξουμε τα δάση μας, για να προστατεύσουμε τα δάση μας, πρέπει να στηρίξουμε, όπως είπα και στην αρχή, τους ορεινούς, τους δασόβιους και παραδασόβιους πληθυσμούς. Αυτό μπορεί να γίνει μέσα από ολοκληρωμένα προγράμματα ανάπτυξης των ορεινών όγκων. Αυτά τα ολοκληρωμένα προγράμματα ανάπτυξης των ορεινών όγκων είναι πρώτη προτεραιότητα για το Υπουργείο Γεωργίας, ταυτόχρονα με την προσπάθεια διασφάλισης των υδατικών πόρων για την ανάπτυξη της γεωργίας. Σε αυτούς τους στόχους θα κινηθούμε και πιστεύω ότι θα τους πετύχουμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Νάκος έχει το λόγο.
ΑΘΑΝΑΣΙΟΣ ΝΑΚΟΣ: Κύριε Πρόεδρε, θα ήθελα στην αρχή να κάνω μια
διευκρίνιση, μια που δεν το κατάλαβε ο κύριος Υπουργός, όσον αφορά το μέσο όρο και τον αριθμό των πυρκαγιών.
Υποτίθεται ότι η αποτελεσματικότητα ενός μηχανισμού εκτιμάται από την έκταση την καμμένη ανά πυρκαγιά. 'Οσο μεγαλύτερη είναι η έκταση που καίγεται ανά πυρκαγιά, προφανώς τόσο λιγότερο αποτελεσματικός είναι ο μηχανισμός κατάσβεσης. 'Αλλαξε, λοιπόν, ο τρόπος υπολογισμού του αριθμού των πυρκαγιών. Και με αυτόν τον τρόπο αυξάνεται ο παρονομαστής του κλάσματος -εάν αριθμητής του κλάσματος είναι η έκταση που καίγεται- και έτσι προκύπτει μικρότερος μέσος όρος.
Να το πω λιανά. Οι Γάλλοι ανά πυρκαγιά έχουν καμμένα στρέμματα
σαράντα. Εμείς είχαμε εκατόν σαράντα. Με τον καινούριο τρόπο υπολογισμού έπεσε στα ογδόντα. 'Αρα, μειωμένη στο μισό η αποτελεσματικότητα. Ενώ στην πραγματικότητα -εάν είναι συντελεστής μέτρησης αυτός- είναι τριπλάσια και πλέον η αναποτελεσματικότητα στην κατάσβεση των πυρκαγιών.
Η επερώτηση αυτή, κύριε Πρόεδρε, έγινε το Νοέμβριο. 'Εγινε το
Νοέμβριο όταν ήταν ακόμα νωπότερες οι μνήμες από τις υποσχέσεις που η Κυβέρνηση έδωσε πάνω από τα αποκαϊδια των πυρκαγιών. Είναι περιττό νομίζω να υπενθυμίσω για άλλη μια φορά την τεράστια καταστροφή που έγινε αυτό το καλοκαίρι που πέρασε.
'Οταν έγινε, λοιπόν, η επερώτηση, είχαμε τις καταγγελίες ότι δεν είχε γίνει τίποτε από αυτά που είχε υποσχεθεί η Κυβέρνηση. Φανταζόμασταν σήμερα, ανατρέχοντας στα παλιά δεφτέρια, ότι πολλά πράγματα από αυτά που ανησυχούντες μας έκαναν να καταθέσουμε την επερώτηση το Νοέμβριο, θα είχαν γίνει. Οι πληροφορίες από όλες τις περιοχές -τις ίδιες πληροφορίες καταθέτει και ο συνάδελφος από την Κέρκυρα, την οποία ξέχασα να μνημονεύσω προηγουμένως- είναι ότι ο κόσμος είναι απελπισμένος. Σήμερα, βρισκόμαστε στα τέλη Ιανουαρίου.
'Ηταν πολλές οι υποσχέσεις; 'Ηταν πολλές και ψεύτικες; Πάντως, εκτός από τις διακόσιες χιλιάδες (200.000) δραχμές, δεν υπήρξαν ουσιαστικά μέτρα βοήθειας.
Εάν δεν έχουν γίνει εξατομικεύσεις, φταίει η Νομαρχιακή Αυτοδιοίκηση; Εάν φταίει η Νομαρχιακή Αυτοδιοίκηση -και σε τελευταία ανάλυση εγώ λέω ότι φταίει η Νομαρχιακή Αυτοδιοίκηση, οι όποιες Νομαρχιακές Αυτοδιοικήσεις- η εποπτεία του κράτους, η λειτουργία του κράτους είναι ή δεν είναι κεντρική; Δηλαδή εάν κάποιος νομάρχης δεν κάνει καλά τη δουλειά του ή κάποια Νομαρχιακή Αυτοδιοίκηση, στο έλεος του Θεού; Ο κόσμος κράτος θέλει. Τώρα, εάν το κράτος είναι διαρθρωμένο με τον τρόπο που εσείς το διαρθρώσατε και υπολειτουργεί, ο τελικός αποδέκτης της υπολειτουργίας
είναι ο πολίτης. Αυτός χωρίς να φταίει την πληρώνει.
Η επερώτηση είχε όμως και ένα άλλο σκοπό και στόχο, κύριε Πρόεδρε, να μας καθησυχάσει ο κύριος Υπουργός. Σε λιγότερο χρόνο από τέσσερις μήνες αρχίζουν οι ζέστες. Θα έχουμε ξανά την κόλαση του προηγούμενου καλοκαιριού; 'Εχουν ληφθεί εκείνα τα απαραίτητα μέτρα ούτως ώστε να διαβεβαιώσουμε τους συμπολίτες μας ότι είναι πιο προετοιμασμένο το κράτος; Υπήρξε προετοιμασία των υπηρεσιών στον τομέα των δυσλειτουργιών που παρουσιάστηκαν μεταξύ δασικών υπαλλήλων και Πυροσβεστικής Υπηρεσίας; 
Υπήρξε αυτό που αποκάλεσα προηγουμένως όσμωση, ούτως ώστε να μπουν
επιτέλους οι δασοφύλακες, οι δασικοί υπάλληλοι μέσα στην πυρκαγιά; Διδάχτηκαν από τα σφάλματα του παρελθόντος μια που η πυρκαγιά στο
δάσος δεν αντιμετωπίζεται από την άσφαλτο;
'Εγιναν τα αντιπλημμυρικά εκείνα μέτρα τα οποία χρειάζονται, ούτως
ώστε να αποτρέψουν και αυτά μία επανάληψη του φαινομένου; 'Εγιναν αναδασώσεις; 'Εγιναν μήπως εκείνα τα προληπτικά μέτρα που χρειάζονται, όπως οδοποιίες, ούτως ώστε να γίνεται ευκολότερη η πρόσβαση; 'Εγιναν αντιπυρικές ζώνες; 'Εγιναν δεξαμενές;
'Εγιναν έργα, ούτως ώστε να υπάρχουν αντλίες βενζινοκίνητες; Γιατί όπως γνωρίζουμε όταν γίνεται πυρκαγιά κόβεται και το ρεύμα μια που καίγεται η στήλη μεταφοράς του ηλεκτρικού ρεύματος. Προχώρησε ο εθελοντισμός;
Μερικά τα ανέφερε ο κύριος Υπουργός, αλλά εγώ προσωπικά δεν καθησύχασα. Δεν μας δημιουργήθηκε η εντύπωση ότι το πάθημα έγινε μάθημα, ότι αυτό το χρονικό διάστημα που πέρασε ο αρμόδιος Υπουργός για την προστασία του φυσικού δασικού πλούτου της χώρας έκανε αυτά τα οποία ήταν απαραίτητα.
Δεν μας είπε για τα μηχανικά μέσα, τα επίγεια και τα εναέρια, για να μην έχουμε τα περσινά φαινόμενα που σας προανέφεραν οι συνάδελφοι, ο συνάδελφος των Ιωαννίνων, αλλά και εγώ που ανέφερα για το Πήλιο, τι έγινε, που θρηνήσαμε τους δύο νεκρούς πιλότους. Ουσιαστικά, τελειώνοντας σήμερα τη συζήτηση της επερώτησης, περισσότερο πρέπει να ανησυχούμε γιατί το περσινό πάθημα δεν έγινε μάθημα.
Ποια είναι τα συγκεκριμένα μέτρα τα οποία μας ανέφερε και δεν ακούσαμε ο κύριος Υπουργός, ούτως ώστε εκείνα τα μειονεκτήματα που εντοπίστηκαν από τους ειδικούς, από τους δημοσιογράφους, από αυτούς οι οποίοι εμπλέκονται στο όλο κύκλωμα, να αντιμετωπισθούν; Γιατί ήταν σημεία καθοριστικά για την τύχη των δασών και των καμμένων εκτάσεων σε διάφορες περιοχές. Δεν μπορούμε οι Βουλευτές της επαρχίας να έχουμε εικόνα όλης της Ελλάδος. Ο κ. Δαβάκης διαβεβαιώνει ότι καμία δεξαμενή πυρόσβεσης δεν έγινε στη Λακωνία. Το ίδιο λέω και εγώ για το Πήλιο.
ΑΘΑΝΑΣΙΟΣ ΔΑΒΑΚΗΣ: Η περιφέρεια παίρνει πέντε εκατομμύρια το χρόνο. ΑΘΑΝΑΣΙΟΣ ΝΑΚΟΣ: Το ίδιο λένε και οι συνάδελφοι των Ιωαννίνων. Σε
ποιες περιοχές έγιναν αυτά;
Στην Κέρκυρα, κύριε συνάδελφε, έγινε κάποια δεξαμενή ούτως ώστε να χρησιμοποιηθεί για την πυρόσβεση; Να μας καταθέσετε πού έγιναν αυτές οι εκατόν πενήντα δεξαμενές πυρόσβεσης. Σε ποια μέρη έγιναν; Εκτός εάν δεν έγιναν εκ συμπτώσεως στις περιοχές τις δικές μας.
Δεν είπατε ούτε λέξη για ένα μόνιμο αίτημα -και απορώ γιατί δεν το κάνει δεκτό η Κυβέρνησή σας- όλων των κατοίκων της υπαίθρου, το αίτημα της επανασύστασης και ένταξης της Αγροφυλακής στο σύστημα της πυρόσβεσης, της πρόληψης, των λαθρομεταναστών, της ανασφάλειας της υπαίθρου, το οποίο το κρατάτε ως ανάθεμα, παρ' ότι είναι ένα αίτημα όλου του αγροτικού πληθυσμού.
Σε όλα αυτά δεν πήραμε καμία απάντηση, κύριε Υπουργέ. Είναι ξεκαθαρισμένα πράγματα.
Οι αποζημιώσεις τις οποίες υποσχεθήκατε και τις οποίες εξειδικεύσατε στις 28 Δεκεμβρίου, σύμφωνα με το έγγραφο που κατέθεσε ο κ. Βαρίνος, θα δοθούν και πότε; Και θα είναι πλήρεις όπως οι υποσχέσεις, τόσο ανά ελιά, τόσο ανά δέντρο άλλης κατηγορίας, τόσο ανά οικίσκο, ανά τετραγωνικό μέτρο, τόσο ανά πρόβατο, τόσο ανά αγελάδα; Θα δοθούν; Και πότε; Σ'αυτά τα ερωτηματικά πρέπει να απαντήσετε.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για τρία λεπτά για να κλείσει τη συνεδρίαση.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Λυπάμαι, κύριε Νάκο, γιατί η κατάληξή σας είναι κάποια ερωτήματα τα οποία απαντήθηκαν και δεν τα καταλάβατε. 'Εγιναν αναδασώσεις; Μάλιστα, έγιναν.
ΑΘΑΝΑΣΙΟΣ ΝΑΚΟΣ: Να μας πείτε πού.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Και ξοδεύτηκαν δισεκατομμύρια τα οποία ανέφερα. 'Εγιναν οδοποιίες; Μάλιστα, κύριε Νάκο. Θέλετε να σας πω πού; 'Εγιναν τριακόσιες τριάντα δύο χιλιόμετρα οδοποιία, διακόσια χιλιόμετρα οδοστρωσία.
ΑΘΑΝΑΣΙΟΣ ΔΑΒΑΚΗΣ: Πού έγιναν;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα σας καταθέσω τα
στοιχεία, κύριοι συνάδελφοι.
ΠΡΟΕΔΡΕΥΩΝ (Παναγιώτης Σγουρίδης): Κύριε Δαβάκη, είναι πολύ λογικό
στα τρία λεπτά που έχει ο κύριος Υπουργός κλείνοντας να μην μπορεί να σας πει πού ακριβώς.
ΑΘΑΝΑΣΙΟΣ ΝΑΚΟΣ: Να πει ένα νομό.
ΠΡΟΕΔΡΕΥΩΝ (Παναγιώτης Σγουρίδης): Δεσμεύεται όμως να σας πει σε ποια ακριβώς μέρη έγιναν με έγγραφο.
Κύριε Υπουργέ, συνεχίστε.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα σας τα πω όλα αναλυτικά, κύριοι συνάδελφοι, και ξέρετε γιατί; Γιατί έχουν πληρωθεί και μάλιστα με αυστηρούς ελέγχους. Για το πρόγραμμα οδοποιίας σας είπα αλλά δεν το ακούσατε, διατέθηκαν πέντε δισεκατομμύρια διακόσια εκατομμύρια (5.200.000.000). Κάποιοι τα πήραν για συγκεκριμένα έργα, με συγκεκριμένες μελέτες, σε συγκεκριμένες περιοχές.
Δεν μπορείτε, λοιπόν, να υποβαθμίζετε τη διαδικασία του Κοινοβουλίου με αυτό το λαϊκίστικο τρόπο "πού, πώς, εγώ στην περιοχή μου δεν είδα". Δεν είναι σωστό, κύριοι συνάδελφοι.
Σας ανέφερα 4,1 δισεκατομμύρια για έργα προστασίας, για ζώνες πυροπροστασίας, για παρατηρητήρια, για καθαρισμούς είκοσι επτά χιλιάδων στρεμμάτων. Σας ανέφερα για προσλήψεις και είπατε "ναι, αυτές έγιναν", αλλά μέχρι τώρα λέγατε ότι δεν έγιναν. Δεν μπορούμε να συνεχίζουμε αυτήν την αντιπαράθεση, κύριοι συνάδελφοι, για ένα θέμα που είναι ιδιαίτερα σημαντικό, για ένα πρόβλημα που είναι εθνικό.
Δεν μπορείτε να λέτε, λες και δεν ξέρετε "ποιο είναι σήμερα το
σύστημα της πυροπροστασίας, ποιος έχει την ευθύνη, ποιος μηχανισμός, με ποια μέσα και με ποιες προϋποθέσεις", να λέτε να εντάξουμε τους αγροφύλακες στο σύστημα της πυρόσβεσης. Ποιους αγροφύλακες, κύριε Νάκο; Σε ποιο σύστημα πυρόσβεσης; Εννοείτε μήπως τους δασοφύλακες;
ΑΘΑΝΑΣΙΟΣ ΔΑΒΑΚΗΣ: Δεν καταλάβατε.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Εγώ δεν κατάλαβα; Δείτε τα Πρακτικά για να καταλάβετε τι είπατε. Ποιο Σώμα Αγροφυλακής να εντάξουμε στο σύστημα πυρόσβεσης;
ΑΘΑΝΑΣΙΟΣ ΔΑΒΑΚΗΣ: 'Εχετε δίκιο απόλυτο!
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν θέλω να βρω τώρα, κύριε Δαβάκη, το δίκιο που μου δίνετε. Ξέρω ότι το έχω και χαίρομαι που το αναγνωρίζετε. Ποιους να εντάξουμε, λοιπόν, στο σύστημα δασοπυρόσβεσης; 
ΑΘΑΝΑΣΙΟΣ ΔΑΒΑΚΗΣ: Διαλύσατε την Αγροφυλακή.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι. ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Μήπως δεν ξέρετε ότι ένας
ικανοποιητικός αριθμός, εννιακόσια πενήντα επτά αν θυμάμαι καλά, εντάχθηκαν από τη Δασική Υπηρεσία στην Πυροσβεστική Υπηρεσία, όταν ανέλαβε η Πυροσβεστική Υπηρεσία το ρόλο της καταστολής των πυρκαγιών; Δεν τα ξέρετε αυτά; Επιτρέπετε να μην τα ξέρετε ή προσπαθείτε να παραπλανήσετε;
ΑΘΑΝΑΣΙΟΣ ΔΑΒΑΚΗΣ: Δυστυχώς, τα ξέρουμε.
ΣΠΥΡΙΔΩΝ ΣΠΥΡΟΥ: 'Οτι αυξήθηκαν οι πυρκαγιές δεν σας προβληματίζει; ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν έχω το χρόνο και δεν
μπορώ να μιλάω μ' αυτόν τον τρόπο.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, μιλήσατε επί διόμισι ή τρεις ώρες για το θέμα των πυρκαγιών, είπατε τις απόψεις σας, είπε ο Υπουργός τις δικές του απόψεις, υπάρχουν κάποια στοιχεία. Είναι δυνατόν κλείνοντας την επερώτηση να τίθεται ένα τέτοιο ζήτημα; Τότε να δώσουμε άλλα δέκα λεπτά στον Υπουργό, δέκα λεπτά σε σας και να ξεκινήσουμε ξανά το διάλογο. Δεν υπάρχει λόγος. Προς Θεού!
ΑΘΑΝΑΣΙΟΣ ΔΑΒΑΚΗΣ: Ζητάμε συγκεκριμένες απαντήσεις, κύριε Πρόεδρε, και δεν τις παίρνουμε.
ΠΡΟΕΔΡΕΥΩΝ (Παναγιώτης Σγουρίδης): Δεσμεύτηκε ο κύριος Υπουργός να σας τα δώσει εγγράφως.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Δαβάκη, ό,τι έχω
καταθέσει μέχρι τώρα δεν το έχετε αξιοποιήσει. 'Ο,τι σας είπα μέχρι τώρα δεν το έχετε αξιοποιήσει. 'Οσους πίνακες σας έχω καταθέσει μέχρι τώρα δεν τους έχετε αξιοποιήσει.
ΑΘΑΝΑΣΙΟΣ ΔΑΒΑΚΗΣ: Πώς να τα αξιοποιήσουμε, αφού είναι αόριστα;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θέλετε, λοιπόν, συγκεκριμένα στοιχεία. Πιστώσεις στη Δασική Υπηρεσία της Χίου στην οποία αναφερθήκατε πάρα πολύ: Το 1998 για αντιπλυμμυρικά πενήντα τέσσερα εκατομμύρια, το 1999 σαράντα εννέα εκατομμύρια, το ίδιο και για το 2000. Για την προστασία των δασών, για τις αναδασώσεις τριάντα δύο εκατομμύρια στη Χίο. Συγκεκριμένα στοιχεία για καταστροφές από την πυρκαγιά. Πήρα ένα ενδεικτικό παράδειγμα γιατί αναφερθήκατε σ' αυτό το νησί. Ανάλογα στοιχεία υπάρχουν για όλα.
Δεν μιλάω ατεκμηρίωτα, κύριοι συνάδελφοι, όταν αναφέρομαι σε δαπάνες του ελληνικού δημοσίου, δαπάνες που διατίθενται με συγκεκριμένο τρόπο και τις οποίες δεν μπορείτε να αμφισβητείτε. Ούτε μιλάω ατεκμηρίωτα για προσωπικό το οποίο έκανε συγκεκριμένο έργο, για συγκεκριμένο χρόνο. Προσλήφθηκε με συγκεκριμένη διαδικασία και τοποθετήθηκε σε συγκεκριμένες θέσεις. Δεν μπορείτε να τα αγνοείτε αυτά ούτε να λέτε ότι δεν ξέρουμε για την περιοχή μας. 'Επρεπε να ξέρετε.
Αυτήν την προσπάθεια θα τη συνεχίσουμε, κύριοι συνάδελφοι, ελπίζω με καλύτερα αποτελέσματα και ελπίζω στη συνέχεια και με τη βοήθειά σας. Γιατί το θέμα της αντιμετώπισης των πυρκαγιών είναι εθνικό και δεν μπορεί να εντάσσεται μ' αυτόν τον τρόπο στην κομματική αντιπαράθεση.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της επερωτήσεως των Βουλευτών της Νέας Δημοκρατίας κυριών Ε. Πολύζου, Α. Χειμάρα, Α. Δαβάκη, Α. Βαρίνου, Κ. Τασούλα, Α. Νάκου, Μ. Χαλκίδη,
Π. Τατούλη, Δ. Κωστόπουλου, Σ. Καλογιάννη, Γ. Καλαντζή, Σπ. Σπύρου, Σ. Δήμα, Α. Παπαληγούρα, Π. Σκανδαλάκη, Ζ. Μακρή, Σ. Καλαντζάκου,
Ελ. Παπανικολάου, Ι. Λαμπρόπουλου, Α. Γιαννόπουλου, και Ηλ. Καλλιώρα προς τον Υπουργό Γεωργίας, σχετικά με τις πυρκαγιές στα δάση το θέρος του 2000 και τα μέτρα αποκατάστασης των ζημιών από την Κυβέρνηση.
'Εχουν διανεμηθεί τα Πρακτικά της Δευτέρας 15 Ιανουαρίου 2001, της Τρίτης 16 Ιανουαρίου 2001 και της Τετάρτης 17 Ιανουαρίου 2001 πρωί και ερωτάται το Σώμα εάν επικυρούνται.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Δευτέρας
15 Ιανουαρίου 2001, της Τρίτης 16 Ιανουαρίου 2001 και της Τετάρτης 17 Ιανουαρίου 2001 (πρωί), επικυρώθηκαν.
Κύριοι συνάδελφοι δέχεσθε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 21.35', λύεται η συνεδρίαση για
αύριο ημέρα Τρίτη 30 Ιανουαρίου 2001 και ώρα 18.00' με αντικείμενο εργασιών του Σώματος α) Κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου: "Βελτίωση και εκσυχρονισμός του Εθνικού Συστήματος Υγείας".

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

