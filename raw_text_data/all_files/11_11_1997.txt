Σελίδα 1405 

 

Π Ρ Α Κ Τ Ι Κ Α    Β Ο Υ Λ Η Σ

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Β'

ΣΥΝΕΔΡΙΑΣΗ ΚΕ'

Τρίτη 11 Νοεμβρίου 1997

 

Αθήνα, σήμερα στις 11 Νοεμβρίου 1997, ημέρα Τρίτη και ώρα 18.15', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από τον κ. Νικόλαο Γκατζή, Βουλευτή Μαγνησίας, τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Αλονήσου ζητεί να τεθούν υπό την αιγίδα του Υπ. Πολιτισμού τα συνέδρια ομοιοπαθητικής ιατρικής, που θα πραγματοποιηθούν στη νήσο Αλόννησο.

2) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία το Σωματείο Οικοδόμων και συναφών επαγγελμάτων Σκοπέλου ζητεί την πλήρωση της κενής θέσης παρασκευάστριας στο Κέντρο Υγείας νήσου Σκοπέλου.

3) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία Μαζικοί Φορείς της Μάνης ζητούν να διατηρηθεί ο ιστορικός χώρος της Μεσσηνιακής Μάνης.

4) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Τμήμα Κεντρικής Μακεδονίας του Τεχνικού Επιμελητηρίου Ελλάδας καταγγέλλει τον αποκλεισμό των Μηχανικών από διευθυντικές θέσεις υπηρεσιών των περιφερειών.

5) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Ν. Αρβανιτίδης, γεωλόγος, ζητεί τη λήψη μέτρων για τον εκσυγχρονισμό του ΙΓΜΕ.

6) Οι Βουλευτές κύριοι ΣΤΥΛΙΑΝΟΣ ΠΑΠΑΘΕΜΕΛΗΣ και ΚΥΡΙΑΚΟΣ ΣΠΥΡΙΟΥΝΗΣ κατέθεσαν αναφορά με την οποία ο Μητροπολίτης Μαρωνείας και Κομοτηνής αναφέρεται σε θέματα που αφορούν στο άρθρο 19 του Κώδικα Ελληνικής ιθαγένειας.

7) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Αγροτικός Δασικός Συνεταιρισμός Μετσόβου διαμαρτύρεται για τον αποκλεισμό των Δασικών Συνεταιρισμών από δημοπρασίες έργων καθαρισμού των δασών.

8) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Κοινότητα Ροβιών Εύβοιας ζητεί τη βελτίωση των οδών Λ.Αιδηψού - Λίμνη - Στροφυλιά και Λ.Αιδηψού - Ιστιαίας - Ροβιές.

9) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Αγροτικός Σύλλογος Αγίου Νικολάου Χαλκιδικής ζητεί να μη φορολογείται το παραδοσιακό τσίπουρο.

10) Ο Βουλευτής Β` Αθηνών κ. ΠΕΤΡΟΣ ΚΟΥΝΑΛΑΚΗΣ κατέθεσε αναφορά με την οποία η Ομοσπονδία Ελληνικών Κοινοτήτων της Γερμανίας ζητεί να μην απαιτείται μετάφραση των βεβαιώσεων κατοικίας Ελλήνων της Γερμανίας.

11) Ο Βουλευτής Β` Αθηνών κ. ΠΕΤΡΟΣ ΚΟΥΝΑΛΑΚΗΣ κατέθεσε αναφορά με την οποία η Ομοσπονδία Ελληνικών Κοινοτήτων της Γερμανίας ζητεί την απλούστευση της έκδοσης των εγγράφων για μετοικεσία Ελλήνων της Γερμανίας.

12) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία τα Σωματεία της Αθήνας εκφράζουν τη συμπαράστασή τους στον αγώνα των εργαζομένων του ΜΙΝΙΟΝ.

13) Οι Βουλευτές κύριοι ΑΧΙΛΛΕΑΣ ΚΑΝΤΑΡΤΖΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Νομαρχιακή Αγωνιστική Συνεργασία Αχαίας ζητεί τη λήψη μέτρων προστασίας των πλημμυροπαθών της Πάτρας.

14) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία Εκπαιδευτικοί της Πρωτοβάθμιας Εκπαίδευσης Νομού Χανίων διαφωνούν στα προγράμματα εξομοίωσης.

15) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο Δήμαρχος Μυριναίων Νήσου Λήμνου ζητεί την εξέταση από την Επιτροπή Ετοιμορρόπων, του κτιρίου του Γενικού Λυκείου Μύρινας Λήμνου.

16) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΟΡΕΣΤΗΣ ΚΟΛΟΖΩΦ κατέθεσαν αναφορά με την οποία η Πανελλήνια


 

  

Σελίδα 1406 

 

'Ενωση Αγωνιστών της Εθνικής Αντίστασης ζητούν την ηθική και υλική αποκατάσταση των αγωνιστών της εθνικής αντίστασης.

17) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Συνδικάτο Οικοδόμων και Συναφών Επαγγελμάτων Νομού Ηλείας καταγγέλλει ότι, στην περιοχή του, υπάρχει μεγάλος αριθμός ανασφαλίστων οικοδόμων.

18) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία το Σωματείο Αρτοποιών Σερρών "Η ΕΘΝΙΚΗ ΕΝΩΣΙΣ" ζητεί να ψηφιστεί η ομόφωνη απόφαση της Διυπουργικής Επιτροπής για την παραγωγή και διάθεση προϊόντων αρτοποιίας.

19) Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η Πανελλήνιος Ομοσπονδία Εργατών Επισιτισμού και Υπαλλήλων Τουριστικών Επαγγελμάτων καταγγέλλει την κυβερνητική πολιτική απέναντι στα εργασιακά και ασφαλιστικά δικαιώματα των μελών της.

20) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Σύλλογος Αδιορίστων Εκπαιδευτικών Θεσ/νίκης καταγγέλλει τη διεύθυνση της κατασκήνωσης ΣΚΟΥΡΑΣ ΑΕ για αντεργατική τακτική.

21) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία Εκπρόσωποι ΟΤΑ και Μαζικοί Φορείς Νομού Καρδίτσας ζητούν την κατάργηση της φορολόγησης του τσίπουρου.

22) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία η Ομοσπονδία Οικοδόμων και Συναφών Επαγγελμάτων Ελλάδας ζητεί την αλλαγή φορολογικών και ασφαλιστικών νόμων.

23) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Ομοσπονδία Εμπορικών Συλλόγων Β.Δ. Ελλάδας και Νήσων ζητεί την άμεση αλλαγή του νόμου που αφορά στην επαγγελματική στέγη.

24) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία το Συνδικάτο Εργατών Δέρματος, Ιματισμού, Κλωστοϋφαντουργίας και Συναφών Επαγγελμάτων Πειραιά, η 'Ενωση Βιοτεχνών - Καταστηματαρχών Νίκαιας - Κορυδαλλού και Πέριξ ζητούν τη λήψη μέτρων για τη στήριξη του κλάδου δέρματος.

25) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία το Τεχνικό Επιμελητήριο - Τμήμα Κεντρικής και Νοτιας Πελοποννήσου ζητεί την ανάκληση των εγκυκλίων που αφορούν στην οικοδομή.

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 45/2-7-97 ερώτηση δόθηκε με το υπ' αριθμ. 1461/19-9-97 έγγραφο από τον Υπουργό Εθνικής 'Αμυνας η ακόλουθη απάντηση:

"Σε απάντηση της 45/2-7-97 ερώτησης, που κατέθεσαν οι Βουλευτές κ. Ν. Γκατζής και κ. Α. Κανταρτζής στη Βουλή των Ελλήνων με θέμα την απομάκρυνση του πεδίου βολής Αγ. Παρασκευής Βόλου, σας γνωρίζεται ότι πρόθεση του Υπουργείου Εθνικής 'Αμυνας ήταν η μεταφορά του υπόψη πεδίου βολής σε άλλη επιλεγείσα περιοχή, αυτής των Γλαφυρών, η οποία είχε προταθεί από την αρμόδια Επιτροπή του Γενικού Επιτελείου Στρατού, σε συνεργασία με τη Νομαρχία Μαγνησίας, ως η μοναδική κατάλληλη. Ο χώρος αυτός, ωστόσο, ανήκει κατά το μεγαλύτερο μέρος στο Υπουργείο Γεωργίας, το οποίο δεν δύναται να παραχωρήσει την εν λόγω περιοχή, διότι αυτή έχει παραχωρηθεί στους κτηνοτρόφους και σύμφωνα με την υφιστάμενη νομοθεσία "τα κτήματα δεν μπορούν να αλλάξουν προορισμό".

'Οπως συνάγεται εκ των ανωτέρω, οι διαδικασίες παραχώρησης - απαλλοτρίωσης της περιοχής Γλαφυρών σταμάτησαν οριστικώς. Εντούτοις, η ηγεσία του Υπουργείου Εθνικής 'Αμυνας, επιδεικνύοντας ιδιαίτερη ευαισθησία σε ζητήματα με κοινωνικές διαστάσεις και στα πλαίσια της νέας πολιτικής της, περί απομάκρυνσης των εντός πόλεων Στρατιωτικών Μονάδων, προτίθεται να προχωρήσει στη μετεγκατάσταση του Πεδίου Βολής Αγ. Παρασκευής.

Πιο συγκεκριμένα, το εν λόγω Π.Β. δύναται να μεταφερθεί μεσοπρόθεσμα, μαζί με τις Στρατιωτικές Μονάδες, που βρίσκονται εντός του αστικού ιστού του πολεοδομικού συγκροτήματος του Βόλου και τις οποίες εξυπηρετεί. Εναλλακτικά, η μετεγκατάστασή του θα μπορούσε να είναι ακόμη πιο άμεση, εφ' όσον παραχωρηθεί στο Ταμείο Εθνικής 'Αμυνας (ΤΕΘΑ) άλλη κατάλληλη έκταση, που θα υποδειχθεί από τους αρμόδιους τοπικούς φορείς (Δήμο Βόλου, Συνοικιακό Συμβούλιο Αγ. Παρασκευής, κλπ) και ολοκληρωθεί η κατασκευή των απαραίτητων έργων υποδομής, που διαρκεί περίπου ένα (1) χρόνο.

Μέχρι να περατωθούν, όμως, οι ανωτέρω διαδικασίες, η προσωρινή λειτουργία του Πεδίου Βολής Αγ. Παρασκευής κρίνεται ως απαραίτητη, δεδομένου ότι καλύπτει συγκεκριμένες εκπαιδευτικές και επιχειρησιακές ανάγκες όλων των Μονάδων του Νομού Μαγνησίας.

Πέραν των παραπάνω, θα θέλαμε να σας γνωρίσουμε ότι στο συγκεκριμένο Π.Β. εκτελούνται βολές μόνον φορητών όπλων, με φυσίγγια και ουδέποτε χρησιμοποιούνται αντιαρματικά ή άλλα γεμίσματα. Ολοκληρώνοντας σας διαβεβαιώνουμε, ότι κατά την εκτέλεση των βολών λαμβάνονται όλα τα προβλεπόμενα μέτρα ασφαλείας, ώστε να μηδενίζονται οι πιθανότητες τυχόν ατυχημάτων.

Ο Υπουργός

ΑΘ. ΑΠ. ΤΣΟΧΑΤΖΟΠΟΥΛΟΣ"

2. Στην με αριθμό 76/2-7-97 ερώτηση δόθηκε με το υπ' αριθμ. 15179/1-10-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 76/2.7.97 η οποία κατατέθηκε στη Βουλή των Ελλήνων από τον Βουλευτή κ. Μ. Κεφαλογιάννη, σας γνωστοποιούμε τα ακόλουθα:

1. Επί του πρώτου ερωτήματος:

Η ΔΕΗ εφαρμόζει από το 17.4.96 ένα νέο τιμολόγιο οικιακής χρήσης με βελτιωμένη δομή και πιο ευνοϊκό για τον πελάτη.

Ειδικότερα για την κατηγορία των καταναλωτών με καταναλώσεις ανά τετράμηνο από 1601-2000 KWH, το νέο τιμολόγιο είναι σημαντικά πιο ευνοϊκό και γι'αυτό αποφασίστηκε να ισχύσει αναδρομικά από 1.7.95.

Οι καταναλωτές της πιο πάνω κατηγορίας ενημερώθηκαν από τη ΔΕΗ με ειδική επιστολή -που επισυνάπτεται- με την οποία η Επιχείρηση τους πληροφορούσε για την αναδρομικότητα του τιμολογίου και επίσης για τον τρόπο επιστροφής των χρημάτων.

Η επιστροφή στους δικαιούχους καταναλωτές των χρημάτων που προέκυψαν από την ανατιμολόγηση έχει ήδη ολοκληρωθεί προ εξαμήνου περίπου.

Συγκεκριμένα το επιστρεπτέο ποσό προς την καταναλώτρια που αναφέρεται στο β' σχετικό κ. Φάσσου Αικατερίνη, έχει ήδη συμψηφιστεί με το λογαριασμό ρεύματος που εκδόθηκε το μήνα Νοέμβριο 1996.

2. Επί του δεύτερου ερωτήματος:

Η ΔΕΗ έγκαιρα είχε υπογράψει από 1.8.95 Σύμβαση για την προμήθεια και εγκατάσταση δύο αεριοστροβιλικών Μονάδων, ισχύος 59 MW η καθεμία, στο Σταθμό Χανίων, με σύντομους χρόνους παράδοσης προκειμένου να αντιμετωπισθούν τα


 

  

Σελίδα 1407 

 

φορτία αιχμής του θέρους του 1996. Σύμφωνα με την υπογραφείσα Σύμβαση η πρώτη Μονάδα θα ετίθετο σε λειτουργία την 1.6.96 και η δεύτερη την 1.9.96.

Δυστυχώς, εξαιτίας αντιδράσεων κατοίκων και φορέων της περιοχής του Σταθμού, η κατασκευή του έργου διεκόπη επί μακρό χρονικό διάστημα, με αποτέλεσμα το θέρος του 1996 και του 1997 η Κρήτη να στερηθεί της ηλεκτρικής ενέργειας που θα μπορούσαν να συνεισφέρουν οι δύο αυτές Μονάδες.

Μετά από πολλές προσπάθειες όλων των ενδιαφερομένων μερών και μετά από σύσκεψη των φορέων του Νομού Χανίων που πραγματοποιήθηκε την 10.1.97 στην Αθήνα υπό την προεδρία της Υπουργού Ανάπτυξης, κατέστη δυνατή η συνέχιση των εργασιών εγκατάστασης των δύο νέων αεριοστροβίλων.

Ο πρώτος αεριοστρόβιλος αναμένεται να τεθεί σε λειτουργία το Φεβρουάριο και ο δεύτερος το Μάϊο του 1998, με συνέπεια το θέρος του 1998 να υπάρχει αρκετή εφεδρεία για την κάλυψη της ζήτησης ηλεκτρικής ενέργειας στην Κρήτη.

'Οσον αφορά στην αντιμετώπιση των μακροχρόνιων αναγκών ηλεκτροδότησης, σύμφωνα με την ομόφωνη απόφαση του Περιφερειακού Συμβουλίου Κρήτης για τη συνεδρίασή του την 4.4.97 στο Ηράκλειο Κρήτης, για την επίλυση του ενεργειακού προβλήματος της Νήσου, η ΔΕΗ εκτός του ως άνω 'Εργου, ήδη προχωρεί με ταχείς ρυθμούς:

- στην εκπόνηση των απαιτουμένων μελετών για την υλοποίηση του 'Εργου του νέου ΑΗΣ στον Αθερινόλακκο Λασιθίου, και

- στην εξέταση της καταλληλότητας πιθανών υποψηφίων θέσεων εγκατάστασης νέου σταθμού ηλεκτροπαραγωγής στο Νομό Ρεθύμνης για την αντιμετώπιση των μακροπρόθεσμων αναγκών (μετά το 2006) της Νήσου.

Τα ανωτέρω προωθούνται με παράλληλη δραστηριοποίηση της ΔΕΗ στον τομέα της ορθολογικής χρήσης και εξοικονόμησης ενέργειας, όπως η δανειοδότηση των καταναλωτών για μαζική αντικατάσταση των λαμπτήρων πυρακτώσεως με ηλεκτρονικούς λαμπτήρες χαμηλής κατανάλωσης, ώστε σε συνδυασμό με την αύξηση της συμβολής των Ανανεώσιμων Πηγών Ενέργειας στα πλαίσια των διατάξεων του ν. 2244/1994, να επιτευχθεί η βέλτιστη αντιμετώπιση του ενεργειακού προβλήματος της Κρήτης.

Η Υπουργός

ΒΑΣΩ ΠΑΠΑΝΔΡΕΟΥ"

3. Στην με αριθμό 198/4-7-97 ερώτηση δόθηκε με το υπ' αριθμ. 15193/1-10-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 198/4.7.97 που κατατέθηκε στη Βουλή των Ελλήνων από τον Βουλευτή κ. Α. Νάκο, σας γνωρίζουμε τα ακόλουθα:

1. Στις 2.7.97 σημειώθηκε γενική διακοπή ηλεκτρικού ρεύματος σε μεγάλη περιοχή της Θεσσαλίας (Λάρισα, Βόλο) η οποία διήρκεσε συνολικά εννέα λεπτά (από τις 21.32' έως 21.41').

2. Συγκεκριμένα λόγω εσφαλμένης λειτουργίας ηλεκτρονόμου προστασίας τέθηκαν εκτός δύο Αυτομετασχηματιστές του Κέντρου Υπερυψηλής Τάσης (ΚΥΤ) Λάρισας και το δίκτυο Υψηλής Τάσης (150KV) αποσυνδέθηκε από το Σύστημα Μεταφοράς (400KV). Για την αποκατάσταση του δικτύου Υψηλής Τάσης και προκειμένου να γίνουν οι απαραίτητοι χειρισμοί για την επαναφορά των Αυτομετασχηματιστών χρειάσθηκε να γίνει διακοπή ορισμένων Υ/Σ του δικτύου 150 ΚV για εννέα λεπτά, ώστε να αποφευχθεί μόνιμη, εκτεταμένη και μεγαλύτερης διάρκειας διακοπή.

3. Η Δημόσιας Επιχείρηση Ηλεκτρισμού παίρνει όλα τα κατάλληλα μέτρα για την καλύτερη δυνατή εξυπηρέτηση των ενεργειακών αναγκών της χώρας και των πελατών της.

Η Υπουργός

ΒΑΣΩ ΠΑΠΑΝΔΡΕΟΥ"

4. Στις με αριθμό 219/7-7-97,359/15-7-97 ερωτήσεις δόθηκε με το υπ' αριθμ. 1326/22-9-97 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στις ερωτήσεις 219/7.7.97 και 359/15-7-97 (έγγραφό σας από 16.7.97) που έχουν κατατεθεί στη Βουλή από τους Βουλευτές κυρίους Ν. Τσιαρτσιώνη, Δ. Κωστόπουλο και Σ. Παναγιώτου αντιστοίχως, με τις οποίες θίγεται η εφαρμογή του π.δ/τος 318/1996 ως προς τον τρόπο υπολογισμού των συντάξεων του ΤΕΑΗΕ, και άλλα θέματα λειτουργίας του Ταμείου, σας γνωρίζουμε τα εξής:

ΕΦΑΡΜΟΓΗ Π.Δ. 318/1996

1. Η κατά τον Ιούλιο 1995 αναλογιστική μελέτη για το Ταμείο Επικουρικής Ασφαλίσεως Ηλεκτροτεχνιτών Ελλάδος είχε καταλήξει στο συμπέρασμα, ότι το Ταμείο παρουσίαζε αναλογιστικό έλλειμμα ύψους 244,4 δισ. δρχ., ενώ με βάση τις διατάξεις του ν. 2084/1992 το έλλειμμα αυτό έφθανε στο ύψος των 213,9 δισ. δρχ. Σε περίπτωση μάλιστα εφαρμογής του άρθρ. 54 του νόμου αυτού (περιορισμός των συντάξεων στο 20% των τακτικών ή συνταξίμων αποδοχών) το έλλειμμα έφθανε στο ύψος των 106 δισ. δρχ.

Η ίδια μελέτη περιείχε και προτάσεις για την αποφυγή της διαγραφόμενης με τα ανωτέρω δεδομένα χρεωκοπίας του Ταμείου (αύξηση ασφαλιστικών εισφορών με ταυτόχρονη μείωση του ποσοστού της παροχής ή ριζική μείωση της παροχής σε συγκεκριμένα πάντοτε ποσοστά).

2. Πριν από το π.δ. 318/1996 ο υπολογισμός των συντάξεων του Ταμείου πέραν του αρχικού βασικού ποσού γινόταν με βάση το ημερομίσθιο που όριζε η οικεία συλλογική σύμβαση κάθε επαγγελματικής ομάδας ασφαλισμένων του, με άμεση συνέπεια οι συντάξεις ασφαλισμένων προερχομένων από ορισμένες επαγγελματικές ομάδες (εργαζόμενοι στην Ολυμπιακή Αεροπορία, ΔΕΗ κλπ) να διαμορφώνονται σε υψηλά επίπεδα, επειδή ακριβώς οι οικείες συλλογικές συμβάσεις καθόριζαν υψηλά ημερομίσθια.

Σύμφωνα με τα στοιχεία του Ταμείου οι ασφαλισμένοι των ανωτέρω ομάδων είναι λιγότεροι των χιλίων σε σύνολο ασφαλισμένων δέκα επτά χιλιάδων (17.000) και μέχρι την έναρξη ισχύος του π.δ. 318/1996 οι συντάξεις αυτών σε αρκετές περιπτώσεις είχαν υπερβεί και τις διακόσιες χιλιάδες (200.000) δρχ.

3. Με δεδομένη την οικονομική κατάσταση του ΤΕΑΗΕ, όπως έχει διαπιστωθεί από την αναλογιστική μελέτη και μετά από συγκεκριμένη πρόταση του Δ.Σ. αυτού με σύμφωνη γνώμη των μελών της Ομοσπονδίας Ηλεκτροτεχνιτών Ελλάδος, που εκπροσωπεί στο Δ.Σ. το σύνολο σχεδόν των ασφαλισμένων ηλεκτροτεχνιτών, με το π.δ. 318/1996 (ΦΕΚ 216 Α') καθορίζεται νέος τρόπος υπολογισμού των συντάξεων. Ως βάση για τον υπολογισμό των συντάξεων λαμβάνεται ενιαίο πλέον ημερομίσθιο αναλόγως με τα τυπικά προσόντα των ασφαλισμένων ηλεκτροτεχνιτών.

Με τον τρόπο αυτό μειώνονται οι υψηλές συντάξεις, όπως προέκυπταν από τις προηγούμενες διατάξεις του Ταμείου. Μέχρι σήμερα η ανωτάτη σύνταξη, που υπολογίζεται με το νέο τρόπο, έχει διαμορφωθεί περίπου στο ύψος των εκατόν σαράντα χιλιάδων (140.000) δρχ., με αποτέλεσμα το άμεσο οικονομικό όφελος του Ταμείου.

4. Η επίκληση της ανταποδοτικότητας, ως προς τη διαμόρφωση των παροχών σε σχέση με τις εισφορές που καταβάλλονται δεν είναι δυνατό να έχει εφαρμογή στο ΤΕΑΗΕ, αφού η δεδομένη οικονομική κατάστασή του όχι μόνο δεν επιτρέπει αναλογική μείωση των εισφορών, αλλά επιβάλει υπερδιπλασιασμό τους σε συνδυασμό μάλιστα με τη μείωση των παροχών.

ΕΙΣΠΡΑΞΗ ΕΙΣΦΟΡΩΝ

Το Ταμείο σε περιπτώσεις εισφοροδιαφυγής ακολουθεί και εφαρμόζει τις προβλεπόμενες γενικές διατάξεις τόσο ως προς την επιβολή προσθέτων τελών επί των οφειλομένων εισφορών, όσο και ως προς τη λήψη μέτρων για την αναγκαστική είσπραξή τους.


 

  

Σελίδα 1408 

ΕΞΥΓΙΑΝΣΗ ΤΑΜΕΙΟΥ

Η οικονομική κατάσταση του ΤΕΑΗΕ είναι γνωστή στο Δ.Σ., το οποίο στα πλαίσια των αρμοδιοτήτων του έχει σε πρώτο βαθμό τη δυνατότητα, με βάση τις γενικές ασφαλιστικές διατάξεις που το επηρεάζουν, να υποβάλει συγκεκριμένες προτάσεις που θα συμβάλουν στη δυνατή αντιμετώπιση των προβλημάτων και το σημαντικότερο στην εξασφάλιση των παροχών στους συνταξιούχους και της συνταξιοδοτικής προσδοκίας των ασφαλισμένων.

ΕΚΠΡΟΣΩΠΗΣΗ ΑΣΦΑΛΙΣΜΕΝΩΝ ΣΤΟ Δ.Σ.

Στο Δ.Σ. του ΤΕΑΗΕ μετέχουν ως εκπρόσωποι των ασφαλισμένων μέλη της Ομοσπονδίας Ηλεκτροτεχνιτών Ελλάδος, η οποία, όπως έχει προαναφερθεί, εκπροσωπεί το σύνολο σχεδόν των ασφαλισμένων του Ταμείου.

Οι υπόλοιπες ομάδες ασφαλισμένων έχουν τη δυνατότητα μέσω της ομοσπονδίας αυτής να πληροφορούνται κάθε εξέλιξη που αφορά στη λειτουργία του Ταμείου.

ΚΑΤΑΒΟΛΗ ΑΝΑΔΡΟΜΙΚΩΝ ΑΠΟ

ΤΗΝ ΑΥΞΗΣΗ ΣΥΝΤΑΞΕΩΝ 1997

Με την απόφαση 118/798/22.5.1997 (Β, 462) έχουν αυξηθεί οι συντάξεις, που καταβάλλει το ΤΕΑΗΕ από 1.1.1997 στα πλαίσια της εισοδηματικής πολιτικής για το τρέχον έτος με διαμόρφωση των κατωτάτων ορίων συντάξεων στις 37.400 δρχ. για την κατηγορία γήρατος, αναπηρίας και στις δρχ. 28.500 για την κατηγορία των δικαιοδόχων (θανάτου). Η απόφαση αυτή έχει δημοσιευθεί στην Εφημερίδα της Κυβερνήσεως από 6-6-1997 και η καταβολή των νέων αυξημένων συντάξεων στους συνταξιούχους έχει πραγματοποιηθεί από 1.8.97. Συνεπώς δεν έχει υπάρξει καθυστέρηση στην καταβολή αναδρομικών διαφορών συντάξεων.

ΜΗΧΑΝΟΓΡΑΦΗΣΗ ΤΑΜΕΙΟΥ

Στον Κανονισμό Εσωτερικής Λειτουργίας του Ταμείου προβλέπεται η λειτουργία τμήματος Μηχανογράφησης με σκοπό την αντιμετώπιση των μηχανογραφικών αναγκών των υπηρεσιών του.

'Ηδη έχουν εισαχθεί και λειτουργούν εφαρμογές στους τομείς των εσόδων και λογιστηρίου, με τη συνδρομή του Κέντρου Ηλεκτρονικού Υπολογιστού Κοινωνικών Υπηρεσιών (Κ.Η.Υ.Κ.Υ.).

Ο Υφυπουργός

Ν. ΦΑΡΜΑΚΗΣ"

5. Στην με αριθμό 226/7-7-97 ερώτηση δόθηκε με το υπ' αριθμ. 1474/1-10-97 έγγραφο από τον Υπουργό Εθνικής 'Αμυνας η ακόλουθη απάντηση:

"Σε απάντηση της 226/7-7-97 ερώτησης που κατέθεσε ο Βουλευτής κ. Α. Παπαδόγγονας με θέμα την κατασκευή προστατευόμενου Αεροπορικού Κέντρου Επιχειρήσεων (CARS BUNKER), σας γνωρίζεται ότι δεν χαρακτηρίζεται αδικαιολόγητη η καθυστέρηση του έργου με το δεδομένο ότι τούτο διέπεται από διαδικασίες διεθνούς διαγωνισμού, σύμφωνα με επιταγή της χρηματοδότριας αρχής (ΝΑΤΟ) και κατά συνέπεια ακολουθεί όχι μόνο τις διατάξεις της Ελληνικής περί έργων νομοθεσίας, αλλά και αυτές της ΝΑΤΟϊκής διαδικασίας που προβλέπονται από την οδηγία 2261.

Ακόμη σας ενημερώνουμε ότι το Γενικό Επιτελείο Αεροπορίας βρίσκεται στη φάση εξέτασης των αντιρρήσεων και οριστικοποίησης του καταλόγου των συμμετεχόντων στο διαγωνισμό.

Σε ό,τι αφορά την αξιοποίηση του Ηλεκτρονικού εξοπλισμού, τον οποίο προμηθεύεται για λογαριασμό της Πολεμικής Αεροπορίας το ΝΑΤΟ/NAMCA μέσω Διεθνούς Διαγωνισμού, εκτιμάται ότι θα βρίσκεται στην Ελλάδα για εγκατάσταση στα τέλη του 2001. Σε κάθε περίπτωση και εφόσον οι εργασίες κατασκευής του CARS BUNKER δεν έχουν ολοκληρωθεί, υπάρχει δυνατότητα μετατόπισης του χρόνου εγκατάστασης του Ηλεκτρονικού Εξοπλισμού χωρίς οικονομική ή άλλη επίπτωση.

'Οπως συνάγεται εκ των ανωτέρω, ο υπόψη διαγωνισμός διενεργείται με απόλυτη διαφάνεια, γεγονός που δικαιολογεί τις χρονοβόρες διαδικασίες όταν μάλιστα πρόκειται για διεθνή διαγωνισμό και κατά συνέπεια δεν συντρέχουν λόγοι καταλογισμού ευθυνών σε Αξιωματικούς της Πολεμικής Αεροπορίας.

Ο Υπουργός

ΑΘ. ΑΠ. ΤΣΟΧΑΤΖΟΠΟΥΛΟΣ"

6. Στην με αριθμό 396/17-7-97 ερώτηση δόθηκε με το υπ' αριθμ. 1479/30-9-97 έγγραφο από τον Υπουργό Εθνικής 'Αμυνας η ακόλουθη απάντηση:

"Σε απάντηση της 396/17-7-97 ερώτησης που κατέθεσε ο Βουλευτής κ. Λ. Κουρής, με θέμα τα διατιθέμενα από το Υπουργείο Εθνικής 'Αμυνας χρηματικά ποσά στους Οργανισμούς Τοπικής Αυτοδιοίκησης, σας γνωρίζονται τα εξής:

Το Επιτελείο Υπουργού Εθνικής 'Αμυνας διέθεσε στους Ο.Τ.Α. την τελευταία τριετία ( 1994, 1995, 1996) έως και το τρέχον έτος μέχρι 31/5/1997 τα παρακάτω ποσά:

Τα έτη 1994 έως και 1996 δεν διετέθη κανένα ποσό. Μόνο το έτος 1997 χορηγήθηκε στο Δήμο Πέτα του Νομού 'Αρτας το ποσό των 25.000.000 δρχ. για τη διοργάνωση των εκδηλώσεων "ΦΙΛΕΛΛΗΝΙΑ '97", που είχαν τεθεί υπό την αιγίδα του ΥΠΕΘΑ.

Ο Υπουργός

ΑΘ. ΑΠ. ΤΣΟΧΑΤΖΟΠΟΥΛΟΣ"

7. Στην με αριθμό 397/16-6-97 ερώτηση δόθηκε με το υπ' αριθμ. 5366/3-10-97 έγγραφο από τον Υπουργό Μεταφορών και Επικοινωνιών η ακόλουθη απάντηση:

"Σε απάντηση της ερώτησης με αριθμ. 397/16-6-97 που κατέθεσε στη Βουλή, ο Βουλευτής κ. Λεων. Κουρής σχετικά με τα ποσά που διέθεσε τόσο το Υπουργείο Μεταφορών και Επικοινωνιών όσο και οι εποπτευόμενοι οργανισμοί και επιχειρήσεις προς τους Ο.Τ.Α., κατά την τελευταία τριετία (1994, 1995, 1996) καθώς και εκείνα που διατέθηκαν κατά το τρέχον έτος μέχρι 31/5/97 σας πληροφορούμε τα παρακάτω:

1. Το Υπουργείο Μεταφορών και Επικοινωνιών, τόσον κατά την τελευταία τριετία (1994, 1995,1996) όσον και κατά το τρέχον έτος (μέχρι 31-5-97) δεν διέθεσε οποιοδήποτε χρηματικό ποσό για τη χρηματοδότηση Δήμων και Κοινοτήτων της χώρας, λόγω μη εγγραφής σχετικών κονδυλίων, στον προϋπολογισμό του Υπουργείου.

2. 'Οσον αφορά τις Υπηρεσίες και τους Εποπτευόμενους Οργανισμούς που εποπτεύουμε σας διαβιβάζουμε τα παρακάτω έγγραφα:

- Το με αριθμ. πρωτ. Δ13/25797/1032/24-7-97 έγγραφο του Διοικητή της Υπηρεσίας Πολιτικής Αεροπορίας.

- Το με αριθμ. 20/155225/24-6-97 έγγραφο του Διευθύνοντος Συμβούλου του Οργανισμού Τηλεπικοινωνιών της Ελλάδος.

- Το με αριθμ. 24/19284/090/17-6-97 έγγραφο του Γενικού Διευθυντή των Ελληνικών Ταχυδρομείων.

- Το με αριθμ. 309342/27-6-97 έγγραφο του Βοηθού Γενικού Διευθυντή του Οργανισμού Σιδηροδρόμων Ελλάδος.

- Το με αριθμ. 494/19-6-97 έγγραφο του Γενικού Διευθυντή του Οργανισμού Αστικών Συγκοινωνιών Αθηνών.

- Το με αριθμ. 2600/19-7-97 έγγραφο του Γενικού Διευθυντή των Ηλεκτροκίνητων Λεωφορείων περιοχής Αθηνών - Πειραιώς Α.Ε.

- Το με αριθμ. 60270/17-6-97 έγγραφο του Γενικού Διευθυντή των Ηλεκτρικών Σιδηροδρόμων Αθηνών - Πειραιώς Α.Ε.

- Το με αριθμ. 6227/18-6-97 έγγραφο του Αναπληρωτή Προέδρου του Δ.Σ. της Εταιρείας Θερμικών Λεωφορείων.

- Το με αριθμ. Γ.Δ. 1204/18-6-97 έγγραφο του Γενικού Διευθυντή της Ολυμπιακής Αεροπορίας.

- Το με αριθμ. 2217/13-6-97 έγγραφο του Διευθύνοντος Συμβούλου της OLYMPIC CATERING.

- Το με αριθμ. 15290/20-6-97 έγγραφο του Προέδρου του Δ.Σ. της Ολυμπιακής Τουριστικής.

- Το από 18/6-97 έγγραφο της Ολυμπιακής Αεροπλοϊας.

- Το με αριθμ. Δ.Σ. και Γ.Δ. 0697/18-6-97 έγγραφο του Διευθύνοντος Συμβούλου και Γεν. Διευθυντή της GALILEO


 

  

Σελίδα 1409 

 

HELLAS.

- Το με αριθμ. 636/13-6-97 έγγραφο του Προέδρου και Δ/ντος Συμβούλου των Μακεδονικών Αερογραμμών.

Ο Υπουργός

ΑΝΑΣΤΑΣΙΟΣ ΜΑΝΤΕΛΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

8. Στην με αριθμό 589/25-7-97 ερώτηση δόθηκε με το υπ' αριθμ. 1491/22-9-97 έγγραφο από τoν Υπουργό Εθνικής 'Αμυνας η ακόλουθη απάντηση:

"Σε απάντηση της 589/25-7-97 ερώτησης που κατέθεσαν οι Βουλευτές κύριοι Σ. Κόρακας και Ο. Κολοζώφ στη Βουλή των Ελλήνων, με θέμα την επέκταση του μέτρου της ελεύθερης ανάγνωσης εφημερίδων και στα Κέντρα Εκπαίδευσης, Νεοσύλλεκτων των Κλάδων των Ενόπλων Δυνάμεων, σας γνωρίζουμε τα εξής:

Με απόφαση του κ. Υπουργού Εθνικής 'Αμυνας δόθηκε εντολή στα Γενικά Επιτελεία να προβούν άμεσα στις δέουσες ενέργειες προκειμένου να καταργηθούν οι σχετικές διατάξεις που απαγόρευαν την ελεύθερη ανάγνωση εφημερίδων στα Κέντρα Εκπαίδευσης Νεοσύλλεκτων.

Επίσης, υποδείχθηκε ο τρόπος υλοποίησης της σχετικής αποφάσεως και υπογορεύθηκε η έκδοση των αναγκαίων διαταγών και οδηγιών, για ενημέρωση όλων των εμπλεκομένων.

Ο Υπουργός

ΑΘ. ΑΠ. ΤΣΟΧΑΤΖΟΠΟΥΛΟΣ"

9. Στην με αριθμό 620/29-7-97 ερώτηση δόθηκε με το υπ' αριθμ. 16606/1-10-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 620/29-7-97 που κατατέθηκε στη Βουλή των Ελλήνων, από το Βουλευτή κ. Η. Βεζδρεβάνη, σας γνωστοποιούμε τα ακόλουθα:

1. Τα τιμολόγια κάθε κατηγορίας καταναλωτών έχουν θεσπισθεί σύμφωνα με τα ηλεκτρικά χαρακτηριστικά τους (δηλ. την τάση του ρεύματος, το συντελεστή χρησιμοποιήσεως, τις ώρες λειτουργίας κλπ) και ανάλογα με τη χρήση για την οποία προορίζονται (οικιακή, γενική, βιομηχανική κλπ), έτσι ώστε να ανταποκρίνονται στο κόστος που δημιουργούν στη ΔΕΗ.

2. Το τιμολόγιο γενικής χρήσης με το οποίο τιμολογούνται οι καταναλώσεις των Ραδιοφωνικών και Τηλεοπτικών Σταθμών, ισχύει για την τιμολόγηση των καταναλώσεων και πολλών άλλων κατηγοριών καταναλωτών.

3. Ειδική τιμολογιακή μεταχείριση για κάποια ομάδα καταναλωτών θα είχε σαν συνέπεια για λόγους ίσης μεταχείρισης σύμφωνα με την καταστατική νομοθεσία της ΔΕΗ, να ισχύσει και για όλους τους άλλους καταναλωτές που λειτουργούν υπό το ίδιο τιμολογιακό καθεστώς. Το κόστος όμως που θα προέκυπτε από μια τέτοια ρύθμιση, επειδή η ΔΕΗ δεν έχει την οικονομική δυνατότητα να το αναλάβει η ίδια, θα έπρεπε να το επιβαρυνθούν άλλες κατηγορίες καταναλωτών, μέσω αυξήσεως των τιμολογίων ρεύματος, ενέργεια την οποία η ΔΕΗ δεν δικαιούται να πράξει.

Η Υπουργός

ΒΑΣΩ ΠΑΠΑΝΔΡΕΟΥ"

10. Στην με αριθμό 642/29-7-97 ερώτηση δόθηκε με το υπ' αριθμ. 1124/3-10-97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:

"Απαντώντας στην ερώτηση 642/29-7-97 που κατατέθηκε στη Βουλή από τον Βουλευτή κ. Ν. Τσιαρτσιώνη σχετικά με τα μέτρα που έχουν ληφθεί για την ενίσχυση των μικρομεσαίων επιχειρήσεων, σας γνωρίζουμε τα ακόλουθα:

1. Για τη στήριξη και ενίσχυση των επιχειρήσεων και ιδιαίτερα των Μικρομεσαίων η Κυβέρνηση παρεμβαίνει αποτελεσματικά στα πλαίσια της Ενιαίας Ευρωπαϊκής Αγοράς, με ολοκληρωμένο πλαίσιο μέτρων που στοχεύει στη στήριξη, ανάκαμψη και ανάπτυξη επιχειρήσεων και κλάδων της οικονομίας με βιωσιμότητα και προοπτική.

Το πλαίσιο αυτό δέσμης μέτρων για τις Μ.Μ.Ε. είναι προϋπολογισμού 370 δισ. δρχ. για περίοδο 1994-1999, έχει ενταχθεί στο ΚΠΣ-II, στην Κοινοτική πρωτοβουλία για τις Μ.Μ.Ε. και τις λοιπές κοινοτικές πρωτοβουλίες (PRISMA, INTEREGG, STAR κλπ).

Για την περαιτέρω ενίσχυση και ανάπτυξη των Μ.Μ.Ε. διατίθενται άλλα 360 δισ. δρχ. που αφορούν επιχορηγήσεις επενδύσεων, μέσα από το Εθνικό Σύστημα Κινήτρων (Αναπτυξιακός Νόμος 1892/90 όπως τροποποιήθηκε και συμπληρώθηκε από τους Νόμους 2234/94 και 2324/95).

Επίσης στα πλαίσια των αναπτυξιακών νόμων παρέχονται επί πλέον κίνητρα επιχορήγησης και επιδότησης επιτοκίου μέχρι 45% για επενδύσεις ύψους έως 5 δισ. δρχ. που πραγματοποιούνται από επιχειρήσεις σε περιοχές που παρουσιάζουν έντονα φαινόμενα αποβιομηχάνισης και υψηλής ανεργίας.

Πέραν των ανωτέρω με την εφαρμογή της αριθμ. ΚΥΑ 22225/459/4-12-95 παρέχεται πρόσθετη επιδότηση επιτοκίου δανείων προς τις μικρές και μεσαίες μεταποιητικές επιχειρήσεις. Το μέτρο αυτό εντάσσεται στο ειδικό πρόγραμμα στήριξης των μικρομεσαίων επιχειρήσεων, που διαχειρίζεται ο ΕΟΜΜΕΧ και υπάγεται στο Επιχειρησιακό Πρόγραμμα Βιομηχανίας.

2. Επιπλέον στα πλαίσια της προσπάθειας που καταβάλλεται για την ενίσχυση των Μ.Μ.Ε. εκδόθηκε η αριθμ. 569/5-1-1996 Απόφαση της Επιτροπής Νομισματικών και Πιστωτικών Θεμάτων με την οποία αυξάνεται:

α. Το ανώτατο κατά επιχείρηση όριο συνολικής χρηματοδότησης από το Ειδικό Κεφάλαιο της απόφασης ΝΕ 197/78 από 160 εκατ. δρχ. σε 180 εκατ. δρχ.

β. Το ανώτατο όριο του μέσου κατά την τελευταία τριετία ετήσιου κύκλου εργασιών για το χαρακτηρισμό μιας μεταποιητικής επιχείρησης ως μικρομεσαίας από 700 εκατ. δρχ. σε 800 εκατ. δρχ.

Με τις παραπάνω ρυθμίσεις διευρύνεται ουσιαστικά ο αριθμός των επιχειρήσεων που ευεργετούνται και εξασφαλίζεται η πρόσβαση στην τραπεζική χρηματοδότηση και άλλων επιχειρήσεων και επαγγελματιών για την κάλυψη των αναγκών τους σε κεφάλαια κινήσεως και επενδύσεις.

Επίσης ειδικά για τις βιοτεχνικές επιχειρήσεις με Κοινή Απόφαση των Υπουργών Εθνικής Οικονομίας και Οικονομικών, έχει εγκριθεί επιδότηση τεσσάρων (4) εκατοστιαίων μονάδων του επιτοκίου των βιοτεχνικών δανείων για κτιριακές εγκαταστάσεις και για καινουργή μηχανολογικό εξοπλισμό. Για διευκόλυνση των δανειοδοτουμένων με απόφαση του Υπουργού Οικονομικών έχει παρασχεθεί η εγγύηση του Ελληνικού Δημοσίου, προς όλες τις Εμπορικές Τράπεζες, για τη μερική κάλυψη των δανείων τους.

3. Ιδιαίτερα μνεία θα πρέπει να δοθεί στην ελάφρυνση του κόστους του τραπεζικού δανεισμού, ύστερα από την υλοποιούμενη παρέμβαση της πολιτείας που είχε σαν αποτέλεσμα:

α. Τη μείωση των εξωτραπεζικών επιτοκίων μέσω του επανακαθορισμού του τρόπου υπολογισμού τους, κατά τρεις (3) ποσοστιαίες μονάδες ήτοι: το ποσοστό του εκ δικαιοπραξίας τόκου καθορίστηκε σε 23% από 26% το δε ποσοστό του νομίμου και εξ υπερημερίας τόκου σε 25% από 28%.

β. Τη μείωση του επιτοκίου υπερημερίας που εφαρμόζουν οι Τράπεζες στις δανειακές συμβάσεις από 1-8-96 και εφεξής από 4% σε 2,5%.

γ. Τη μείωση των δικαιοπρακτικά καθορισμένων επιτοκίων (δανείων που είχαν συναφθεί πριν το 1987, έτος απελευθέρωσης του επιτοκίου που είχαν συναφθεί πριν το 1987, έτος απελευθέρωσης του επιτοκίου χορηγήσεων) σε 15% από 19% των άληκτων υπολοίπων δανείων.

4. Τέλος, με τον ν. 2367/95 (ΦΕΚ 261 Α) θεσπίζονται νέες διατάξεις ή τροποποιούνται παλαιές που αφορούν τις εταιρείες αμοιβαίων εγγυήσεων, τις εταιρείες παροχής επιχειρηματικού κεφαλαίου (venture capi tal), τις συμβάσεις χρηματοδοτικής


 

  

Σελίδα 1410 

 

μίσθωσης (Leasing) και τις συμβάσεις πρακτορείας επιχειρηματικών απαιτήσεων (factoring).

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

11. Στην με αριθμό 683/30-7-97 ερώτηση δόθηκε με το υπ' αριθμ. 10658/30-9-97 έγγραφο από τον Υφυπουργό Υγείας και Πρόνοιας η ακόλουθη απάντηση:

"Απαντώντας στην ερώτηση 683/30-7-97 που κατέθεσαν στη Βουλή οι Βουλευτές κύριοι Σ. Κόρακας και Α. Τασούλας αναφορικά με την κάλυψη επειγόντων υγειονομικών περιστατικών μεταφοράς ασθενών από το ΕΚΑΒ, σας γνωρίζουμε τα εξής:

1. Για το περιστατικό της Αμοργού οι ενέργειες που έγιναν από το ΕΚΑΒ ήταν άμεσες. Μετά την κλήση που δέχθηκε από τον Αγροτικό Γιατρό του νησιού για αερομεταφορά κλιμάκιο του ΕΚΑΒ αναχώρησε με ελικόπτερο της Ο.Α. το οποίο όμως παρουσίασε βλάβη μετά την απογείωση του και έκανε αναγκαστική προσγείωση στην Πάρο. Αμέσως ανεζητήθη άλλο ελικόπτερο το οποίο διέθεσε το Πολεμικό Ναυτικό που αναχώρησε μαζί με άλλο γιατρό του ΕΚΑΒ και προσγειώθηκε τελικά στην Αμοργό. Κατά τη διαδικασία της επιβίβασης του στο ελικόπτερο, ο από φαρμακευτική δηλητηρίαση πάσχων ασθενής, παρουσίασε έντονη δύσπνοια και κλωνικούς σπασμούς στα άνω άκρα με αποτέλεσμα και παρά τις προσπάθειες του γιατρού του ΕΚΑΒ με τη βοήθεια απινιδωνή και των δύο παριστάμενων αγροτικών, να μην καταστεί δυνατή η ανάνηψη του.

2. Με την αριθμ. 2/97 (ΦΕΚ 18/10-4-97 Τ. ΑΣΕΠ) προκήρυξη, προκηρύχθηκαν για τακτική πλήρωση από το ΑΣΕΠ 475 θέσεις του κλάδου ΔΕ Πληρωμάτων Ασθενοφόρων για το ΕΚΑΒ και αναμένουμε την έκδοση των αποτελεσμάτων.

Επίσης 25 θέσεις του ίδιου κλάδου θα καλυφθούν από προστατευόμενα άτομα του ν. 1648/86.

3. Στο Β' Κ.Π.Σ. έχει ενταχθεί η προμήθεια τεσσάρων ελικοπτέρων και δύο αεροπλάνων από το ΕΚΑΒ για την αντιμετώπιση εκτάκτων περιστατικών μεταφοράς ασθενών ενώ σε εξέλιξη βρίσκονται οι προπαρασκευαστικές διαδικασίες για την προκήρυξη του σχετικού διαγωνισμού η ευθύνη διενέργειας του οποίου έχει ανατεθεί σε διακομματική επιτροπή η οποία στις 2/9/97 είχε την πρώτη συνεδρίαση της ενώ η επόμενη πραγματοποιήθηκε στις 19/9/97. Η διάθεση δύο εξ αυτών για μόνιμη εγκατάσταση στην περιοχή του Αιγαίου προβλέπεται από το επιχειρησιακό πρόγραμμα που έχει καταρτιστεί. Επί του παρόντος η κάλυψη των αναγκών σε αερομεταφορές επιτυγχάνεται με την πλήρη αξιοποίηση των αεροπορικών μέσων της Πολεμικής Αεροπορίας και της Ολυμπιακής Αεροπλοϊας με την διοίκηση της οποίας έχουμε ήδη έρθει σε συμφωνία για την περαιτέρω βελτίωση του χρόνου ανταπόκρισης τους καθώς και σε συνεργασία μετά των συναρμοδίων Υπουργείων και φορέων Τοπικής Αυτοδιοίκησης για τη βελτίωση Αεροδρομίων - Ελικοδρομίων των νησιωτικών περιοχών της χώρας.

4. 'Εχει αρχίσει από το ΕΚΑΒ (στα πλαίσια επίσης του Β' Κ.Π.Σ.) η παραλαβή 60 νέων κινητών ιατρικών μονάδων και η κατανομή τους σε όλες τις περιοχές της χώρας για την καλύτερη και επαρκέστερη αντιμετώπιση επειγόντων υγειονομικών περιστατικών.

5. Στον προγραμματισμό του Υπουργείου μας, στα πλαίσια του Προγράμματος Δημοσίων Επενδύσεων ποσό 2.000.000.000 δρχ. προορίζεται για την ενίσχυση των Νοσοκομείων Κέντρων Υγείας και ΕΚΑΒ με νέα ασθενοφόρα για την περαιτέρω βελτίωση της παροχής άμεσης προνοσοκομειακής βοήθειας.

Ο Υφυπουργός

ΜΑΝΩΛHΣ ΣΚΟΥΛΑΚΗΣ"

12. Στην με αριθμό 712/31-7-97 ερώτηση δόθηκε με το υπ' αριθμ.16683/1-10-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 712/31-7-97 η οποία κατατέθηκε στη Βουλή των Ελλήνων, από την Βουλευτή κ. Στ. Αλφιέρη, σας γνωρίζουμε τα εξής:

α. Με απόφαση του Υπουργείου Πολιτισμού, ο πρώην ΑΗΣ Φαλήρου έχει χαρακτηριστεί ως διατηρητέο Μουσειακό Βιομηχανικό Κτίριο.

β. Η ΔΕΗ στην προσπάθειά της να αξιοποιήσει το κτιριακό συγκρότημα ως Τεχνολογικό - Εκπαιδευτικό Εκθεσιακό χώρο - Μουσείο, έχει αναθέσει την εκπόνηση συνολικής μελέτης σε μεγάλο μελετητικό γραφείο.

Με αυτή θα δοθεί οριστική λύση και στο γενικότερο πρόβλημα της εξυγίανσης του παλαιού Σταθμού.

γ. Ειδικά για το χώρο της ΑΗΣ Φαλήρου, στον οποίο ο Δήμος Πειραιά πραγματοποιεί πολιτιστικές εκδηλώσεις, η ΔΕΗ με άμεσες διαδικασίες, παραχώρησε σε συνεργασία με εξειδικευμένη εταιρία, αναθέτοντας τον εγκλωβισμό δύο σωληνώσεων που περιέχουν αμίαντο.

Πρέπει να αναφερθεί, ότι η αίτηση της εν λόγω εταιρίας προς το τμήμα Περιβάλλοντος της Νομαρχιακής Αυτοδιοίκησης Πειραιά για έγκριση έναρξης των εργασιών αυτών, εκκρεμούσε από τον περασμένο Νοέμβριο. Στις αρχές Αυγούστου 1997 η εταιρία, μας γνωστοποίησε ότι έλαβε τη σχετική έγκριση και προχωρά άμεσα στην υλοποίηση του έργου.

δ. Πρέπει να τονισθεί ότι η ΔΕΗ έχει δείξει μεγάλη ευαισθησία στο θέμα του αμιάντου στον εργασιακό χώρο και συνεργάζεται στενά με τα αρμόδια Υπουργεία ΠΕΧΩΔΕ, ΕΡΓΑΣΙΑΣ (ΚΥΑΣΕ).

Η Υπουργός

ΒΑΣΩ ΠΑΠΑΝΔΡΕΟΥ"

13. Στην με αριθμό 735/1-8-97 ερώτηση δόθηκε με το υπ' αριθμ. 1094/30-9-97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:

"Απαντώντας στην ερώτηση 735/1-8-97 του Βουλευτή κ. Ηλία Βεζδρεβάνη, σχετικά με την αναστήλωση του θεάτρου της Αρχαίας ΤΙΤΑΝΗΣ, σας γνωρίζουμε ότι το θέμα εμπίπτει στις αρμοδιότητες του Υπουργείου Πολιτισμού.

Σε ό,τι αφορά την οικονομική ενίσχυση της αναστήλωσης οι Τράπεζες μας εγνώρισαν ότι εάν υπάρξει σχετικό έγγραφο αίτημα των αρμοδίων φορέων, αυτό θα εξετασθεί στα πλαίσια των δυνατοτήτων του προϋπολογισμού τους.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

14. Στην με αριθμό 788/4-8-97 ερώτηση δόθηκε με το υπ' αριθμ. 203/30-9-97 έγγραφο από τον Υφυπουργό Εθνικής Οικονομίας η ακόλουθη απάντηση:

"Σε απάντηση της ερώτησης 788/5-8-97 των Βουλευτών κ. Σ. Δανέλλη και Α. Λουλέ, σας πληροφορούμε σχετικά ότι:

Το οδικό δίκτυο της Βορείας Καρπάθου αποτελείται από τα τμήματα Απέρι-Σπόα, Σπόα-'Ολυμπος, 'Oλυμπος-Διαφάνι.

Στα πλαίσια του ΠΕΠ Νοτίου Αιγαίου 1994-99 και στο Υποπρόγραμμα 2 (Στήριξη Παραγωγικών Τομέων), Μέτρο 2.2. (Αγροτικές Υποδομές) και Μέτρο 7 (Χερσαίες Μεταφορές) έχουν ενταχθεί και υλοποιούνται τα τμήματα Σπόα-'Ολυμπος και 'Ολυμπος - Διαφάνι αντίστοιχα, με προβλεπόμενες ημερομηνίες περάτωσης εντός των χρονικών ορίων υλοποίησης του Προγράμματος.

'Οσον αφορά στο οδικό τμήμα Απέρι - Σπόα, η πρόταση ένταξής του βρίσκεται στην διαδικασία αξιολόγησης προκειμένου να ληφθεί σχετική απόφαση στην επόμενη Επιτροπή Παρακολούθησης του ΠΕΠ Νοτίου Αιγαίου.

Ο Υφυπουργός

ΧΡΗΣΤΟΣ ΠΑΧΤΑΣ"

15. Στην με αριθμό 798/97 ερώτηση δόθηκε με το υπ' αριθμ. 6134/29-9-97 έγγραφο από την Υπουργό Αιγαίου η ακόλουθη απάντηση:

"Διαπίστωσα ότι στη διάρκεια απουσίας μου τον προηγούμενο


 

  

Σελίδα 1411 

 

Αύγουστο, ως απάντηση στην Ερώτηση 798/97 των Βουλευτών κυρίων Π. Κουναλάκη, Σπ. Δανέλλη και Στ. Αλφιέρη σχετικά με τη δημιουργία Σχολής Καλών Τεχνών Πανόρμου Τήνου δεν εστάλη το υπογεγραμμένο από εμένα απαντητικό κείμενο αλλά εκ παραδρομής προωθήθηκε αντ' αυτού ανακριβές σχέδιο απάντησης που είχε ετοιμαστεί από την αρμόδια υπηρεσία του Υπουργείου. Το σφάλμα οφειλόταν στην απουσία του αρμόδιου για την διεκπεραίωση της αλληλογραφίας υπαλλήλου, εξαιτίας των καλοκαιρινών αδειών.

Ακολουθεί ορθή επανάληψης της απάντησης.

Η Υπουργός

ΕΛΙΣΑΒΕΤ ΠΑΠΑΖΩΗ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

16. Στην με αριθμό 800/5-8-97 ερώτηση δόθηκε με το υπ' αριθμ. 370/2-10-97 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 800/5-8-97 του Βουλευτή κ. Ε.Μπασιάκου σας πληροφορούμε ότι η κατασκευή Κλειστού Γυμναστηρίου στην πόλη της Αράχωβας, θα εξετασθεί στο Σχεδιασμό έργων έτους 1998.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

17. Στην με αριθμό 807/6-8-97 ερώτηση δόθηκε με το υπ' αριθμ. 378/2-10-97 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 807/6.8.97 του Βουλευτή κ. Μ.Καρχιμάκη σας πληροφορούμε ότι μέχρι τέλους τρέχοντος έτους ολοκληρώνεται η κατασκευή και παραδίδεται σε χρήση το Κλειστό Γυμναστήριο Ιεράπετρας, που θα καλύψει τις βασικές αθλητικές ανάγκες της ευρύτερης περιοχής της πόλης.

Με δεδομένο αυτό πρόκειται να ενταχθεί στον προγραμματισμό νέων αθλητικών έργων έτους 1998, το Κλειστό Γυμναστήριο της Σητείας και βέβαια η δημοπράτηση και η έναρξη των εργασιών, θα γίνει μέσα στον επόμενο χρόνο.

Ο Υφυπυοργός

ΑΝΔΡΕΑΣ ΑΘ. ΦΟΥΡΑΣ"

18. Στην με αριθμό 824/6-8-97 ερώτηση δόθηκε με το υπ' αριθμ. 1813/2-10-97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:

"Απαντώντας στην ερώτηση 824/6-8-1997 την οποία κατέθεσε ο Βουλευτής κ. Ηλίας Βεζδρεβάνης και αναφέρεται στον τρόπο αντιμετώπισης των ελλειμμάτων των ΔΕΚΟ, σας γνωρίζουμε τα εξής: Στα πλαίσια της Κυβερνητικής Πολιτικής για τον περιορισμό των δαπανών του ευρύτερου Δημοσίου Τομέα ΥΠΕΘΟ με την ετήσια εγκύκλιο του προς τις ΔΕΚΟ βάσει της οποίας θα καταρτισθούν οι προϋπολογισμοί έτους 1998 δίδει σαφείς οδηγίες για μείωση των προσλήψεων, των λειτουργικών δαπανών και συγκρατημένη εισοδηματική πολιτική ώστε να επιτευχθεί ο περιορισμός του συνολικού ελλείμματος.

Παράλληλα με την εφαρμογή του ν. 2414/1996 επιδιώκεται ο λειτουργικός και οργανωτικός εκσυγχρονισμός των ΔΕΚΟ για την επίτευξη υψηλότερων βαθμών οικονομικής αποτελεσματικότητας και μείωση των δημοσιονομικών ελλειμμάτων.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

19. Στην με αριθμό 826/6-8-97 ερώτηση δόθηκε με το υπ' αριθμ. 1812/2-10-97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:

"Σε απάντηση της ερώτησης 826/6-8-1997 που κατέθεσε στη Βουλή, ο Βουλευτής κ. Ηλίας Βεζδρεβάνης, σχετικά με τις αποζημιώσεις - αποδοχές των Διοικητών των ΔΕΚΟ, σας γνωρίζουμε τα ακόλουθα:

Η Κυβέρνηση, με το ν. 2414/1996, εντάσσει το παραπάνω θέμα στα πλαίσια του εκσυγχρονισμού και της εξυγίανσης των Δημοσίων Επιχειρήσεων και Οργανισμών. Σύμφωνα με το ν. 2414/1996, η επιλογή των διοικήσεων των ΔΕΚΟ γίνεται κατόπιν προκήρυξης σχετικών διαγωνισμών.

Οι νέες διοικήσεις υπογράφουν Συμβόλαια Διαχείρισης με τα αποτελέσματα και την πρόοδο των οποίων θα συνδέονται οι αμοιβές των.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

20. Στην με αριθμό 840/6-8-97 ερώτηση δόθηκε με το υπ' αριθμ. 5670/2-10-97 έγγραφο από τον Υφυπουργό Υγείας και Πρόνοιας η ακόλουθη απάντηση:

"Επί της ερωτήσεως 840/6-8-97 του Βουλευτού Κερκύρας, κ. Σπύρου Σπύρου, απαντούμε ως εξής:

α. Ο αρχικός σχεδιασμός του εθνικού δικτύου Κέντρων Κοινωνικής Υποστήριξης και Κατάρτισης Ατόμων με Ειδικές Ανάγκες, κατ' αρχήν προέβλεπε ένα ΚΕΚΥΚΑΜΕΑ σε κάθε Νομό.

Λόγοι οικονομικοί οδήγησαν στη λύση του ενός ανά όμορους νομούς, περίπτωση στην οποία ουδέποτε εντάχθηκε ο νομός Κερκύρας λόγω πληθυσμιακού μεγέθους, μορφολογικών και συγκοινωνιακών δεδομένων με προεξάρχοντα τον νησιωτικό χαρακτήρα.

β. Το καλοκαίρι του 1996, οπότε έγινε η χωροταξική κατανομή των ΚΕΚΥΚΑΜΕΑ, προβλέφθηκε μονάδα για τον ν. Κερκύρας και αργότερα (Οκτ. 1996) έτυχε κατ' αρχήν εντάξεως στα έργα του Κοινοτικού Πλαισίου Στήριξης.

γ. Από τις αρχές του 1997 υπήρξε επικοινωνία της Δ/νσης Τεχνικών Υπηρεσιών με τη Νομ. Αυτοδιοίκηση Κερκύρας και πραγματοποιήθηκε αυτοψία σε δύο κτήρια, ένα εκ των οποίων, το Ινστιτούτο Ελαίας κρίθηκε κατάλληλο για το έργο.

δ. Στις 4.5.1997 ζητήθηκε εγγράφως από τη Νομ. Αυτοδιοίκηση Κερκύρας η αποστολή τοπογραφικού διαγράμματος, ο χαρακτηρισμός του χώρου για τη νέα χρήση και η παραχώρηση της κυριότητας στο Υπουργείο. Η καθυστέρηση αυτών των ενεργειών δεν επέτρεψε την προετοιμασία της οριστικής ένταξης του έργου κατά την πρόσφατη συνεδρίαση της Επιτροπής παρακολούθησης του Κοινοτικού πλαισίου Στήριξης.

ε. Επειδή η δημιουργία ΚΕΚΥΚΑΜΕΑ κρίνεται πολλαπλώς απαραίτητη στην Κέρκυρα και επειδή η πρόσφατη ανταπόκριση των τοπικών φορέων φαίνεται ένθερμη, το Υπουργείο θα εξετάσει το θέμα τόσο στα πλαίσια του νέου Προγράμματος Δημοσίων Επενδύσεων όσο και μέσω οιωνδήποτε διαθέσιμων άλλων πόρων.

στ. Από την έρευνα του θέματος στο Υπουργείο, διαδικασία στην οποία οφείλεται και η καθυστέρηση στην απάντησή μας, δεν προκύπτει λόγος για περαιτέρω διερεύνηση.

Ο Υφυπουργός

Θ. ΚΟΤΣΩΝΗΣ"

21. Στην με αριθμό 845/7-8-97 ερώτηση δόθηκε με το υπ' αριθμ. 150/25-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 845/7-8-97 που κατέθεσε ο Βουλευτής κ. Η. Βεζδρεβάνης, σας πληροφορούμε τα εξής:

Με τις δ/ξεις του ν. 1943/91 (άτομα με ειδικές ανάγκες) διορίστηκε στη Δ/νση Εγγείων Βελτιώσεων ν. Θεσπρωτίας ένας γεωπόνος, ο οποίος σήμερα υπηρετεί στη Δ/νση Γεωργίας της ν.Α. Ιωαννίνων.

Στην Αγροτική Τράπεζα Νομού Θεσπρωτίας δεν έχει διοριστεί κανένας υπάλληλος (Α.Μ.Ε.Α.) με τις διατάξεις του ν. 1943/91.

Σημειώνουμε ότι το έτος 1994 στην ΑΤΕ τοποθετήθηκαν (από την αρμόδια για το Νομό Θεσπρωτίας επιτροπή Υπουργείου Εργασίας) σύμφωνα με τις διατάξεις του ν. 1648/86 δύο


 

  

Σελίδα 1412 

 

(2) άτομα με ειδικές ανάγκες.

Στον Εθνικό Οργανισμό Καπνού, Βάμβακος, ΕΛΓΑ, ΕΘΙΑΓΕ, ΤΟΕΒ, δεν έχει διοριστεί κανείς υπάλληλος στο νομό Θεσπρωτίας με τις διατάξεις του ν. 1943/91 (άτομα με ειδικές ανάγκες), διότι δεν υπάρχουν αντίστοιχες υπηρεσίες στο νομό αυτό.

Ο Υπουργός

ΣΤ. ΤΖΟΥΜΑΚΑΣ"

22. Στην με αριθμό 934/8-8-97 ερώτηση δόθηκε με το υπ' αριθμ. 166/25-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 934/8.8.97 που κατέθεσαν οι Βουλευτές κύριοι Α. Τασούλας και Β. Μπούτας, σας πληροφορούμε τα εξής:

Το ελαιόλαδο υπάγεται στην Κοινή Οργάνωση Αγοράς της ΕΟΚ και τα διάφορα μέτρα για την στήριξή του, αποφασίζονται από τα όργανα της Κοινότητας (Συμβούλια Υπουργών - Διαχειριστικές Επιτροπές) με τη συμμετοχή των Κρατών - Μελών.

Η τιμή του ελαιόλαδου διαμορφώνεται ελεύθερα στην αγορά, ανάλογα με την προσφορά και τη ζήτηση.

Η τιμή παρέμβασης στο κοινό παρθένο ελαιόλαδο είναι 563,43 δρχ. ανά κιλό, με τις σχετικές προσαυξήσεις για τις ανώτερες ποιοτικές κατηγορίες και απομειώσεις για τις κατώτερες ποιότητες.

Η λήψη τυχόν εθνικών παρεμβατικών μέτρων, σημαίνει άνισο ανταγωνισμό μεταξύ των Κρατών - Μελών και απώλεια μεγάλων οικονομικών ενισχύσεων από την ΕΟΚ, με την μορφή ποινής.

Ο Υπουργός

ΣΤ. ΤΖΟΥΜΑΚΑΣ"

23. Στην με αριθμό 936/8-8-97 ερώτηση δόθηκε με το υπ' αριθμ. 167/25-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 936/8.8.97, που κατέθεσαν οι Βουλευτές κύριοι Α. Τασούλας και Σ. Παναγιώτου για τα θέματα της αρμοδιότητάς μας, σας πληροφορούμε τα εξής:

Ο σχεδιασμός, η κατασκευή και η χρηματοδότηση αλιευτικών καταφυγίων αποτελεί αποκεντρωμένη αρμοδιότητα η οποία ασκείται από την Νομαρχιακή Αυτοδιοίκηση.

Ωστόσο στα πλαίσια του Προγράμματος PESCA του οποίου η εφαρμογή αναμένεται σύντομα θα μπορούσε να εξεταστεί η δυνατότητα έναταξης της ολοκλήρωσης του αλιευτικού καταφυγίου Καλλιράχης Θάσου, με την προϋπόθεση ότι το έργο είναι ώριμο για υλοποίηση.

Ο Υπουργός

ΣΤ. ΤΖΟΥΜΑΚΑΣ"

24. Στην με αριθμό 946/8-8-9 ερώτηση δόθηκε με το υπ' αριθμ. 262/29-9-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 946/8-8-97, που κατέθεσε ο Βουλευτής κ. Σ. Δήμας, σας γνωρίζουμε τα εξής:

Το Υπουργείο Δημόσιας Τάξης γνωρίζει τα προβλήματα που απασχολούν τις Υπηρεσίες της Ελληνικής Αστυνομίας σε όλη τη χώρα και καταβάλλει συνεχείς προσπάθειες για την επίλυσή τους.

Η στελέχωση των Υπηρεσιών του Σώματος γίνεται με ορθολογική κατανομής της υφιστάμενης δύναμης, η οποία είναι ελλειμματική. Στα πλαίσια αυτά έχει κατανεμηθεί ανάλογο προσωπικό και στην Αστυνομική Διεύθυνση Ημαθίας η οποία είναι μία από τις λίγες Διευθύνσεις που έχει στελεχωθεί με δύναμη περίπου ίση με την προβλεπόμενη οργανική της.

Από τη δύναμη αυτή αποσπάσθηκαν 27 αστυνομικοί κατά τη θερινή περίοδο για την ενίσχυση της αστυνόμευσης περιοχών της χώρας με αυξημένα υπηρεσιακά προβλήματα και συγκεκριμένα για την κάλυψη αναγκών ασφάλειας αεροδρομίων στην Ερμούπολη και Καστοριά, άλλων εποχιακών αναγκών στην Φλώρινα και Χαλκιδική και για την ενίσχυση της Γ.Α.Δ. Αττικής κατά τη διεξαγωγή του Παγκόσμιου Πρωταθλήματος Στίβου και Γ.Α.Δ. Θεσσαλονίκης κατά τη διάρκεια της Διεθνούς 'Εκθεσης. Οι ανωτέρω αστυνομικοί θα επανέλθουν στην Υπηρεσία τους σταδιακά μέχρι την 30-9-1997.

Επισημαίνεται ότι οι αναφερόμενες αποσπάσεις αστυνομικών ουδόλως επηρεάζουν την επιχειρησιακή ικανότητα και την αποτελεσματικότητα δράσης των Υπηρεσιών της ανωτέρω Αστυνομικής Διεύθυνσης η οποία έχει δραστηριοποιηθεί στο έπαρκο το προσωπικό της και αστυνομεύει την περιοχή του νομού Ημαθίας ικανοποιητικά.

Ο Υπουργός

ΓΕΩΡΓΙΟΣ ΡΩΜΑΙΟΣ"

25. Στην με αριθμό 947/8-8-97 ερώτηση δόθηκε με το υπ' αριθμ. 380/2-10-97 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 947/8-8-97 του Βουλευτή κ. Σ. Δήμα που αφορά στην ολοκλήρωση κατασκευής του Πανθρακικού Σταδίου Κομοτηνής σας πληροφορούμε ότι έχει ολοκληρωθεί κατασκευαστικά η β' φάση του προαναφερόμενου Σταδίου και ήδη οι Τεχνικές Υπηρεσίες της Γενικής Γραμματείας Αθλητισμού έχουν κινήσει τις διαδικασίες (εκδήλωση ενδιαφέροντος των μελετητικών γραφείων) προκειμένου να ανατεθεί η εκπόνηση της μελέτης της γ' φάσης.

Μετά την ανάθεση της μελέτης αυτής, θα ακολουθήσει η διαδικασία για την ανάθεση της κατασκευής της φάσης αυτής και το έργο θα χρηματοδοτηθεί εξ ολοκλήρου (και για τις μελέτες και για τις κατασκευές) από το Πρόγραμμα Δημοσίων Επενδύσεων.

Ο Υφυπουργός

ΑΝΔΡΕΑΣ ΦΟΥΡΑΣ"

26. Στην με αριθμό 973/12-8-97 ερώτηση δόθηκε με το υπ'αριθμ. 10275/30-9-97 έγγραφο από τoν Υφυπουργό Υγείας και Πρόνοιας η ακόλουθη απάντηση:

"Απαντώντας στην ερώτηση 973/12-8-97, που κατέθεσαν στη Βουλή οι Βουλευτές κύριοι Α. Τασούλας και Μ. Μπόσκου αναφορικά με την κάλυψη των περιοχών Πρέβεζας και Θεσπρωτίας με ασθενοφόρα αυτοκίνητα, σας γνωρίζουμε τα εξής:

1. Για το τροχαίο ατύχημα που συνέβη στην παραλία Δρεπάνου Θεσπρωτίας το ασθενοφόρο αυτοκίνητο του Κ.Υ. Ηγουμενίτσας με τον οδηγό υπηρεσίας είχε κληθεί σε άλλο τροχαίο και την στιγμή του εν λόγω ατυχήματος κλήθηκε οδηγός που βρισκόταν σε άδεια, ο οποίος μετέβη αμέσως στο Κ.Υ. και με ασθενοφόρο βρέθηκε στον τόπο του ατυχήματος αλλά το περιστατικό το παρέλαβε άλλο αυτοκίνητο που μόλις ξεκινούσε για το Κ.Υ. Ηγουμενίτσας.

Για το περιστατικό στην περιοχή Πλαταριάς το ασθενοφόρο βρέθηκε στον τόπο του ατυχήματος και μετέφερε τους δύο τραυματίες στο Νοσοκομείο. Κατά συνέπεια τα αναγραφόμενα στην ερώτηση και αφορά τους τραυματίες δεν ευσταθούν.

Για το τροχαίο ατύχημα στην περιοχή Αμμουδιά Πρέβεζας κα με δεδομένο το γεγονός ότι την καλοκαιρινή περίοδο ο πληθυσμός της περιοχής είναι πενταπλάσιος, λόγω των πολλών παραθεριστών, ενδέχεται να δημιουργηθούν προβλήματα καθυστέρησης.

2. Στα πλαίσια του Προγράμματος Δημοσίων Επενδύσεων 1997 έχει εγκριθεί πίστωση 2.000.000.000 δρχ. για την ενίσχυση των Νοσοκομείων, Κέντρων Υγείας και ΕΚΑΒ με νέα ασθενοφόρα αυτοκίνητα. Από τα ασθενοφόρα αυτά ικανός αριθμός θα δοθεί στα Κέντρα Υγείας και στα Νοσοκομεία της περιοχής (σύμφωνα με τα αιτήματα των διοικήσεών τους) για την περαιτέρω βελτίωση της παροχής άμεσης προνοσοκομειακής βοήθειας.

3. Η κάλυψη των αναγκών σε προσωπικό και η κατανομή τους θα γίνει σύμφωνα με τις ανάγκες που έχουν καταγραφεί και ανάλογα με τις υπάρχουσες οικονομικές δυνατότητες.

Ο Υφυπουργός

Μ. ΣΚΟΥΛΑΚΗΣ"


 

  

Σελίδα 1413 

27. Στην με αριθμό 1019/20-8-97 ερώτηση δόθηκε με το υπ' αριθμ. 1511/30-9-97 έγγραφο από τον Υφυπουργό Εθνικής 'Αμυνας η ακόλουθη απάντηση:

"Σε απάντηση της 1019/20-8-97 ερώτησης που κατέθεσαν οι Βουλευτές κύριοι Γ. Καρασμάνης, Θ. Λεονταρίδης, Γ. Σαλαγκούδης και Α. Ρεγκούζας στη Βουλή των Ελλήνων, σχετικά με τη διαδικασία που εφαρμόζεται για την εισαγωγή τέκνων πολυτέκνων στα Ανώτατα Στρατιωτικά Εκπαιδευτικά Ιδρύματα κα συγκεκριμένα σε αυτά που εισέρχονται κατόπιν προσφυγής και δικαιώσεως των από τα Διοικητικά Δικαστήρια, σας πληροφορούμε τα εξής:

Οι ενέργειες της Διοικήσεως δεν είναι αυθαίρετες, αλλά προσδιορίζονται από το περιεχόμενο των ακυρωτικών αποφάσεων, στις οποίες και αναφέρονται οι παράμετροι εκείνες που πρέπει να συνεκτιμηθούν, προκειμένου οι εν λόγω αποφάσεις να καταστούν εκτελεστές.

Σύμφωνα με τις μέχρι τώρα αποφάσεις οι παράμετροι αυτές είναι οι εξής:

α. Η ιδιότητα του ή της αιτούσας (τέκνα πολυτέκνων).

β. Η βαθμολογία που συγκέντρωσε στις γενικές εξετάσεις.

γ. Η σειρά προτιμήσεων του ή της ενδιαφερόμενης.

δ. Τυχόν μετακινήσεις ορισμένων υποψηφίων από την ειδική κατηγορία στην γενική σειρά.

ε. Κλήση του ή της αιτούσας για κατάθεση στην εν λόγω σχολή και τμήμα, εφόσον κατέχει την κατάλληλη θέση στον πίνακα εισακτέων.

Πέραν δε της προαναφερθείσας αξιολογήσεως, η διοικητική πρακτική στηρίζεται στην υπ' αριθμ. 8 Γνωμάτευση της 25ης/21-5-96 συνεδριάσεως του Συμβουλίου Αρχηγών Γενικών Επιτελείων (ΣΑΓΕ) με την οποία καθορίστηκε ότι οι δικαιούμενοι να εισαχθούν στην Στρατιωτική Σχολή Αξιωματικών Σωμάτων (ΣΣΑΣ) μετά από ακυρωτικές αποφάσεις των διοικητικών δικαστηρίων, θα εισάγονται από την αρχή του επόμενου ακαδημαϊκού έτους. Σημειώνεται δε ότι η υπόψη γνωμάτευση υπαγορεύτηκε από λόγους πραγματικούς, αφού οι περισσότερες ακυρωτικές αποφάσεις περιέχοντο στη διοίκηση για εκτέλεση στο μέσο ή στη λήξη του ακαδημαϊκού έτους που εκδικαζόταν η αίτηση, με αποτέλεσμα να μην είναι δυνατή η ένταξη και προσαρμογή των δικαιωθέντων στις σχολές στο παραπάνω χρονικό διάστημα. Στο σημείο αυτό είναι αναγκαίο να επισημανθεί, ότι πέραν της φοιτήσεως στην οικεία Ιατρική σχολή του Αριστοτελείου Πανεπιστημίου Θεσσαλονίκης, οι σπουδαστές στης ΣΣΑΣ είναι υποχρεωμένοι να καλύψουν και θέματα στρατιωτικής αγωγής και εκπαίδευσης, δεδομένου ότι οι αποφοιτούντες από τη σχολή ονομάζονται μόνιμοι Αξιωματικοί. Η στρατιωτική αυτή εκπαίδευση δεν μπορεί να γίνει παρά μόνο με τη φοίτηση από το πρώτο έτος στη ΣΣΑΣ.

Εντούτοις, οι ίδιοι οι δικαιωθέντες αναπτύσσοντας προσωπική πρωτοβουλία και παραβλέποντας το γεγονός ότι η διοίκηση δεν εξαντλεί όλα τα ένδικα μέσα που δικαιούται να ασκήσει (εν προκειμένω έφεση στο Συμβούλιο της Επικρατείας), επιτυγχάνουν την εγγραφή τους απ' ευθείας στα οικεία τμήματα του ΑΠΘ παραβαίνοντας κατά αυτόν τον τρόπο τις διατάξεις του άρθρου 14 και 15 του Προεδρικού Διατάγματος 197/93, τα οποία ορίζουν ότι η εγγραφή των δικαιωθέντων στα τμήματα που εισάγονται, γίνεται μέσω της σχολής στην οποία επέτυχαν να εισαχθούν, δηλ. μέσω της ΣΣΑΣ και όχι αυτοβούλως.

Κατά συνέπεια, καθίσταται σαφές ότι οι ενέργειες της διοικήσεως είναι σύννομες και απόρροια του νομικού και κανονιστικού πλαισίου που ρυθμίζει τη συγκεκριμένη ενότητα των σχέσεων, μεταξύ ιδιωτών και διοίκησης. Προς τούτο, η διοίκηση θα συνεχίσει, στη βάση όλων των προαναφερθεισών προϋποθέσεων, να εφαρμόζει πιστά τη διαδικασία εκτελέσεως των δικαστικών ακυρωτικών αποφάσεων και να συμμορφώνεται με το περιεχόμενό τους.

Ο Υφυπουργός

ΔΗΜΗΤΡΙΟΣ ΑΠΟΣΤΟΛΑΚΗΣ"

28. Στην με αριθμό 1038/20-8-97 ερώτηση δόθηκε με το υπ' αριθμ. 184/25-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1038/20.8.97, που κατέθεσε ο Βουλευτής κ. Ν. Κατσαρός για τα θέματα της αρμοδιότητάς μας, σας πληροφορούμε τα εξής:

Η διαχείριση των νερών της λίμνης ρυθμίζεται από την 17843/13.12.93 απόφαση της Νομαρχίας Λάρισας, σύμφωνα με την οποία η στάθμη του νερού δεν πρέπει να πέφτει κάτω των 1,5 μ. για να προστατεύεται ο υδροβιότοπος της περιοχής.

Η αξιοποίηση των γεωτρήσεων ανάντι των πηγών δεν μπορεί να γίνει, διότι το νερό αυτών ανακυκλώνεται με εκείνο της λίμνης όταν η παροχή των πηγών μηδενίζεται.

Υπάρχει ανάγκη σύνταξης ειδικής μελέτης διαχείρισης των νερών της ευρύτερης περιοχής και κατασκευή των απαραίτητων έργων αξιοποίησής τους προς όφελος των κατοίκων.

Το θέμα αυτό είναι αρμοδιότητα της Νομαρχιακής Αυτοδιοίκησης η οποία μπορεί να προγραμματίσει.

Ο Υπουργός

ΣΤΕΦ. ΤΖΟΥΜΑΚΑΣ"

29. Στην με αριθμό 1047/21-8-97 ερώτηση δόθηκε με το υπ' αριθμ. 187/25-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1047/21.8.97, που κατέθεσε ο Βουλευτής κ. Η. Κ. Βεζδρεβάνης σας πληροφορούμε τα εξής:

Το ποσοστό κάλυψης των αναγκών της Χώρας μας από την εγχώρια παραγωγή (αυτάρκεια) σε λευκό (χοιρινό και πουλερικά) και ερυθρό (βόειο και αιγοπρόβειο) κρέας ανέρχεται (στοιχεία έτους 1995) σε 71,33% για το λευκό και 58,35% για το ερυθρό κρέας (30% βόειο και 87% αιγοπρόβειο).

Ο σχετικά χαμηλότερος δείκτης στο ερυθρό κρέας, οφείλεται αφενός μεν στην μεγάλη αύξηση της κατανάλωσης βοείου κρέατος την τελευταία δεκαπενταετία (από 16,6 KGR/κεφαλή το 1981 σε 20,6 KGR/κεφ. το 1995) που δεν ακολουθήθηκε από αντίστοιχη αύξηση της παραγωγής λόγω διαθρωτικών προβλημάτων του τομέα και ισχυρού ανταγωνισμού από εισαγωγές από την ευρωπαϊκή ένωση.

Το Υπουργείο Γεωργίας με την εφαρμογή προγραμμάτων ενίσχυσης όλων των δραστηριοτήτων της παραγωγικής διαδικασίας (υποδομή - παραγωγή - μεταποίηση - εμπορία) στοχεύει στην βελτίωση της ανταγωνιστικότητας της εγχώριας παραγωγής (μείωση κόστους - βελτίωση ποιότητας) που ως αποτέλεσμα θα έχει και την αύξηση των ποσοστών αυτάρκειας.

Ο Υπουργός

ΣΤΕΦ. ΤΖΟΥΜΑΚΑΣ"

30. Στην με αριθμό 1068/22-8-97 ερώτηση δόθηκε με το υπ'αριθμ. 1514/29-9-97 έγγραφο από τoν Υπουργό Εθνικής 'Αμυνας η ακόλουθη απάντηση:

"Σε απάντηση της 1068/22-8-97 ερώτησης που κατέθεσε η Βουλευτής κ. Μ. Δαμανάκη στη Βουλή των Ελλήνων, με θέμα την παραλαβή των νέων Μαχητικών Αεροσκαφών τύπου F-16 από την Πολεμική Αεροπορία, σας γνωρίζεται ότι τα τέσσερα (4) πρώτα Α/Φ F-16/D BLK 50 έφθασαν στην Αεροπορική Βάση της Νέας Αγχιάλου την 28-7-97. Κατά την επιθεώρηση παραλαβής που έγινε από τεχνικούς της Πολεμικής Αεροπορίας από την 29-7 έως την 1-8-97 δεν διαπιστώθηκαν οιασδήποτε φύσεως προβλήματα.

Από την 4-8-97 άρχισε η Πτητική Εκμετάλλευση των εν λόγω Αεροσκαφών για την εκπαίδευση των Ιπταμένων της Πολεμικής Αεροπορίας και μέχρι σήμερα (29-8-97) έχουν πραγματοποιηθεί συνολικά εβδομήντα οκτώ (78) εκπαιδευτικές πτήσεις, καλύπτοντας πλήρως το προγραμματισμένο πτητικό έργο.

Κατά την εκτέλεση ορισμένων εκ των ανωτέρω πτήσεων εμφανίσθηκαν κάποιες αναληθείς ενδείξεις βλάβης του υπολογιστή ελέγχου πτήσεως (Flight Control Computer). Η εμφάνιση εσφαλμένων ενδείξεων προβλέπεται στη βιβλιογραφία του Αεροσκάφους και αντιμετωπίζεται με συγκεκριμένη


 

  

Σελίδα 1414 

 

ενέργεια του Ιπταμένου (Reset) πριν την απογείωση.

Για την πιστοποίηση της αναλήθειας των εν λόγω ενδείξεων βλάβης οι τεχνικοί της Πολεμικής Αεροπορίας αφαίρεσαν από δύο (2) Αεροσκάφη τους υπολογιστές ελέγχου πτήσεως, προκειμένου να τους ελέγξουν στο συνεργείο. Οι έλεγχοι δεν έδειξαν πρόβλημα και οι υπολογιστές επανατοποθετήθηκαν στα Αεροσκάφη τα οποία εκτελούν πλέον κανονικά τις πτήσεις. Κατά τη διάρκεια των ελέγχων των δύο υπολογιστών στο συνεργείο, τα συγκεκριμένα Αεροσκάφη από τα οποία είχαν αφαιρεθεί παρέμειναν καθηλωμένα.

Ακολούθως, η κατασκευάστρια των Αεροσκαφών εταιρεία LMTAS ενημέρωσε την Πολεμική Αεροπορία ότι βρίσκεται υπό έκδοση το νέο λογισμικό (software) για τους υπολογιστές ελέγχου του παγκοσμίου στόλου Α/Φ F-16 C/D BLK 50, με το οποίο εξαλείφονται οι προαναφερθείσες αναληθείς, ενδείξεις. Το υπόψη λογισμικό θα παραδοθεί χωρίς κόστος στην Πολεμική Αεροπορία μέχρι το Δεκέμβριο του 1997 προκειμένου να ενσωματωθεί στα Αεροσκάφη που θα έχουν ήδη παραδοθεί μέχρι τότε.

Επιπρόσθετα σας γνωστοποιούμε, ότι τα τέσσερα παραληφθέντα Αεροσκάφη φέρουν εγκατεστημένο το Σύστημα Αυτοπροστασίας ASPIS, το οποίο όμως δεν έχει παραδοθεί ακόμα από την εταιρεία LMTAS για χρήση. Η παράδοση του συστήματος θα γίνει μετά το πέρας των πτητικών δοκιμών που θα εκτελεσθούν στις Ηνωμένες Πολιτείες Αμερικής μέχρι το τέλος του τρέχοντος έτους.

Ο Υπουργός

ΑΘ. ΑΠ. ΤΣΟΧΑΤΖΟΠΟΥΛΟΣ"

31. Στην με αριθμό 1070/22-8-97 ερώτηση δόθηκε με το υπ' αριθμ. 191/25-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1070/22.8.97 που κατέθεσε ο Βουλευτής κ. Θ. Δημοσχάκης για τα θέματα της αρμοδιότητάς μας, σας πληροφορούμε τα εξής:

Το Υπουργείο Γεωργίας σύμφωνα με τις κείμενες διατάξεις, εθνικές και κοινοτικές ενίσχυσε οικονομικά τους κτηνοτρόφους του ν. 'Εβρου που επλήγησαν από τα νοσήματα αφθώδη πυρετό και ευλογιά για τη θανάτωση των λοιμοβλήτων και λοιμυπόπτων ζώων καθώς επίσης και για την προμήθεια ζωοτροφών.

Με την αριθμ. 29855/Β1163/3.9.96 απόφαση Υπουργών Εθνικής Οικονομίας και Οικονομικών επιδοτήθηκαν τα επιτόκια για τον αφθώδη πυρετό. Το Υπουργείο θανατωθέντων δεν συμφωνεί με την επιδότηση επιτοκίων για αντικαταστάσεις θανατωθέντων από Ευλογιά.

Το Υπουργείο Γεωργίας ενδιαφέρεται άμεσα για την επέκταση της ευεργετικής αυτής απόφασης και για τους κτηνοτρόφους που επλήγησαν από την ευλογιά και θα επιμείνει στο θέμα αυτό προκειμένου να τροποποιηθεί η απόφαση του Υπουργείου Εθν. Οικονομίας.

Για την επιδότηση επιτοκίων για την ευλογιά υπάρχει αρνητική απάντηση από ΥΠΕΘΟ.

Ο Υπουργός

ΣΤΕΦ. ΤΖΟΥΜΑΚΑΣ"

32. Στην με αριθμό 1114/26-8-97 ερώτηση δόθηκε με το υπ' αριθμ. 398/2-10-97 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 1114/26-8-97 του Βουλευτή κ. Η. Βεζδρεβάνη σχετικά με την κατασκευή και ολοκλήρωση αθλητικών εγκαταστάσεων στο Νομό Θεσπρωτίας, σας πληροφορούμε ότι ήδη έχει ενταχθεί στο Πρόγραμμα Δημοσίων Επενδύσεων η κατασκευή του Κλειστού Γυμναστηρίου Παραμυθιάς, συνολικού προϋπολογισμού 470.000.000 δρχ. και με πιστώσεις για το έτος 1997 ύψους 30.000.000 δρχ.

Δεν θα πρέπει βέβαια να διαφεύγει της προσοχής ότι η Γενική Γραμματεία Αθλητισμού χρηματοδοτεί τις εργασίες αποπεράτωσης του Δημοτικού Γυμναστηρίου Παραμυθιάς, καθώς και τη β' φάση αυτού, όπως και την προμήθεια μηχανικού εξοπλισμού για τη συντήρηση του χλοοτάπητα του Εθνικού Σταδίου Ηγουμενίτσας.

Ο Υφυπουργός

ΑΝΔΡΕΑΣ ΦΟΥΡΑΣ"

33. Στην με αριθμό 1126/26-8-97 ερώτηση δόθηκε με το υπ' αριθμ. 18703/2-10-97 έγγραφο από την Υπουργό Ανάπτυξης η ακόλουθη απάντηση:

"Απαντώντας στην ερώτηση 1126/26-8-97 που κατέθεσε στη Βουλή των Ελλήνων ο Βουλευτής κ. Ι. Χωματάς, σας γνωρίζουμε τα κάτωθι:

Η ΔΕΗ έχουσα γνώση των ελλείψεων Τεχνικού Προσωπικού σε ορισμένες μονάδες της, όπως είναι και ορισμένα νησιά και λαμβανομένου υπ' όψη της ανάγκης να προσφέρει τις υπηρεσίες της με το δυνατότερο χαμηλό κόστος, καταβάλει κάθε δυνατή προσπάθεια για τη ρύθμιση της κατάστασης αυτής.

Ετσι η διοίκησή της, προκειμένου να καλύψει σε σημαντικό βαθμό τα κενά που εμφανίζονται σε ορισμένες μονάδες της (όπως είναι στα νησιά), αποφάσισε κατόπιν εγκρίσεως του Δ.Σ. της Επιχείρησης, να προβεί σε Μεταθέσεις - Μετατάξεις του υπάρχοντος προσωπικού.

Παράλληλα η Διοίκηση της Επιχείρησης, προβαίνει και σε άλλες ενέργειες, για τις οποίες πιστεύεται ότι θα συμβάλλουν, θετικά στη καλυτέρευση της υπάρχουσας κατάστασης.

'Ετσι προχώρησε αφ' ενός μεν στην πρόσληψη έκτακτου Τεχνικού προσωπικού (πενήντα τεχνίτες 8μηνης απασχόλησης) για την ενίσχυση των νησιών και αφ' ετέρου προωθεί την λειτουργία της Σχολής Ταχύρρυθμης Εκπαίδευσης μέσω του ν. 2190 με στόχο την ενίσχυση ορισμένων κατηγοριών προσωπικού και ιδιαίτερα Τεχνικού Προσωπικού.

Η Υπουργός

ΒΑΣΩ ΠΑΠΑΝΔΡΕΟΥ"

34. Στην με αριθμό 1163/27-8-97 ερώτηση δόθηκε με το υπ' αριθμ. 5219/2-10-97 έγγραφο από τον Υφυπουργό Υγείας και Πρόνοιας η ακόλουθη απάντηση:

"Απαντώντας στην ερώτηση με αρ. πρωτ. 1163/27.8.97 που κατατέθηκε από τον Βουλευτή κ. Ηλία Βεζδρεβάνη στη Δ/νση Κοινοβουλευτικού Ελέγχου στη Βουλή των Ελλήνων, σας γνωρίζουμε τα ακόλουθα:

Τα Κέντρα Κοινωνικής Υποστήριξης και Κατάρτισης Ατόμων με Ειδικές Ανάγκες (ΚΕΚΥΚΑΜΕΑ) σχεδιάστηκαν ως ανοικτές προνοιακές μονάδες σε επίπεδο νομού που συναποτελούν το δίκτυο.

Καταρχήν, αντιστοιχίζονται με τους νομούς εκτός από εκείνους της Αττικής και Θεσσαλονίκης όπου τα πληθυσμιακά δεδομένα υπαγορεύουν άλλες λύσεις οι οποίες δεν έχουν οριστικοποιηθεί.

Από την ως τώρα πορεία έχει γίνει οριστική ένταξη κτιριακών υποδομών για το ΚΕΚΥΚΑΜΕΑ στο Κοινοτικό Πλαίσιο Στήριξης για τους εξής νομού: Αιτωλοακαρνανίας, Δωδεκανήσου, Ηλείας, Φθιώτιδας, Πέλλας, Λέσβου, Καβάλας, Ημαθίας, Ροδόπης, Χαλκιδικής, Πρέβεζας, Ξάνθης, 'Εβρου, Αργολίδας, Βοιωτίας, Εύβοιας, Χίου, Μεσσηνίας, Σάμου, Ρεθύμνου, Φλώρινας, Καρδίτσας, Κεφαλλονιάς και Κυκλάδων.

Η προετοιμασία της λειτουργίας των ΚΕΚΥΚΑΜΕΑ θα εξελιχθεί παράλληλα με την ανέγερση των αντιστοίχων κτιριακών εγκαταστάσεων.

Ο Υφυπουργός

Θ. ΚΟΤΣΩΝΗΣ"

35. Στην με αριθμό 1166/27-8-97 ερώτηση δόθηκε με το υπ' αριθμ. 10648/30-9-97 έγγραφο από τον Υφυπουργό Υγείας και Πρόνοιας η ακόλουθη απάντηση:

"Απαντώντας στην ερώτηση 1166/27-8-97 που κατέθεσε στη Βουλή ο Βουλευτής κ.Η. Βεζδρεβάνης αναφορικά με τα ασθενοφόρα αυτοκίνητα που υπάρχουν στο νομό Θεσπρωτίας, σας γνωρίζουμε τα εξής:


 

  

Σελίδα 1415 

1. Στο ν.ΓΝ-Κ.Υ. Φιλιατών υπάρχουν 2 ασθενοφόρα και υπηρετούν 6 οδηγοί. Στο Κ.Υ. Ηγουμενίτσας υπάρχουν 2 ασθενοφόρα με 5 οδηγούς και στο Κ.Υ. Παραμυθιάς 1 ασθενοφόρο με 5 οδηγούς.

2. Τα συγκεκριμένα ασθενοφόρα καλύπτουν επαρκώς τις ανάγκες μεταφοράς ασθενών στις υγειονομικές μονάδες της περιοχής λαμβάνοντας υπόψη και τον αριθμό των υπηρετούντων οδηγών στις μονάδες αυτές.

3. Το Υπουργείο μας, για την περαιτέρω βελτίωση της παροχής άμεσης προνοσοκομειακής βοήθειας στην περιοχή αυτή έχει εγκρίνει ήδη την προμήθεια ενός νέου ασθενοφόρου για το ν.Γ.ν. - Κ.Υ. Φιλιατών και η διαδικασία βρίσκεται στο στάδιο της έγκρισης από την Γενική Γραμματεία Εμπορίου του Υπουργείου Ανάπτυξης. Επίσης τα πλαίσια του Προγράμματος Δημοσίων Επενδύσεων 1997 έχει εγκριθεί πίστωση 2.000.000.000 δρχ. για την ενίσχυση των Νοσοκομείων, Κέντρων Υγείας και ΕΚΑΒ με νέα ασθενοφόρα αυτοκίνητα εκ των οποίων 3 προβλέπεται να διατεθούν στις υγειονομικές μονάδες του νομού Θεσπρωτίας.

Ο Υφυπουργός

Μ. ΣΚΟΥΛΑΚΗΣ"

36. Στην με αριθμό 1181/28-8-97 ερώτηση δόθηκε με το υπ' αριθμ. 212/25-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1181/28.8.97 που κατέθεσε ο Βουλευτής κ. Σ. Δημάς, σας πληροφορούμε τα εξής; Από τις χαλαζοπτώσεις που έπληξαν στις 25/8.97 και στις 30.8.97 τον Νομό Ξάνθης, προξενήθηκαν σοβαρότατες ζημιές σε διάφορες καλλιέργειες, όπως βαμβάκια, βιομηχ. τομάτες, καλαμπόκια, τεύτλα, καπνά κλπ. στις περιοχές των κοινοτήτων Γενισσέας, Σελερού, Διομήδειας, Πηγαδιών, Κουτσού, Σελίνου, κλπ. 'Εχουν πληγεί συνολικά περί τα 25.000 στρέμματα και οι αποζημιώσεις που υπολογίζεται ότι θα καταβάλει ο ΕΛΓΑ για τις ζημιές αυτές ανέρχονται περίπου στα 500 εκατ. δρχ.

Για την αντιμετώπιση των ζημιών αυτών ο ΕΛΓΑ επιλήφθηκε αμέσως και διενήργησε τις απαραίτητες επισημάνσεις δια των αρμοδίων γεωπόνων οι οποίοι επισκέφθηκαν τις πληγείσες περιοχές προκειμένου ο ΕΛΓΑ να έχει άμεση και σαφή εικόνα των ζημιών, καθώς και των καλλιεργειών που ζημιώθηκαν.

'Ηδη από τις 3/9/97 πριν ακόμη λήξει η προθεσμία για την υποβολή δηλώσεων, άρχισαν οι εκτιμήσεις, οι οποίες υπολογίζεται να ολοκληρωθούν σύντομα.

Η επίσπευση των εκτιμήσεων κρίθηκε αναγκαία δεδομένου ότι πολλές από τις πληγείσες καλλιέργειες βρίσκονται στο στάδιο της συγκομιδής.

Μετά το πέρας των εκτιμήσεων και την κοινοποίηση των πορισμάτων στους ενδιαφερόμενους παραγωγούς, θα καταβληθεί κάθε προσπάθεια για την επίσπευση όλων των διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.

Τέλος σχετικά με τις αποζημιώσεις για τις πλημμύρες της 29 και 30/11/96 γνωρίζουμε ότι η μικρή καθυστέρηση που παρατηρήθηκε κατά τη διαδικασία της μηχανογραφικής επεξεργασίας των πινάκων εκτίμησης, έχει ήδη ξεπεραστεί και οι αποζημιώσεις στους δικαιούχους παραγωγούς θα καταβληθούν σύντομα.

Ο Υπουργός

ΣΤ. ΤΖΟΥΜΑΚΑΣ"

37. Στην με αριθμό 1192/29-8-97 ερώτηση δόθηκε με το υπ' αριθμ. 390/2-10-97 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 1192/29-8-97 του Βουλευτή κ. Ε. Αποστόλου σας πληροφορούμε ότι η απόφαση έκτακτης επιχορήγησης των Αθλητικών Σωματείων Εύβοιας θα υλοποιηθεί αμέσως μόλις το επιτρέψει η οικονομική συγκυρία.

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

38. Στις με αριθμό 1196/29-8-97, 1279/3-9-97 ΑΚΕ 97 ερωτήσεις δόθηκε με το υπ' αριθμ. 18171/2-10-97 έγγραφο από την Υπουργό Ανάπτυξης η ακόλουθη απάντηση:

"Απαντώντας στις ερωτήσεις 1196/97/29-8-97 και 1279/971/3-9-97 που κατατέθηκαν στη Βουλή των Ελλήνων από τους Βουλευτές κυρίους Κ. Καραμηνά και Α. Κοτσακά αντίστοιχα, σας γνωρίζουμε τα κάτωθι:

Η ΔΕΗ έχουσα γνώση των ελλείψεων Τεχνικού Προσωπικού σε ορισμένες μονάδες της, όπως είναι και ορισμένα νησιά και λαμβανομένου υπ' όψη της ανάγκης να προσφέρει τις υπηρεσίες της με το δυνατότερο χαμηλό κόστος, καταβάλει κάθε δυνατή προσπάθεια για τη ρύθμιση της κατάστασης αυτής.

'Ετσι η διοίκησή της, προκειμένου να καλύψει σε σημαντικό βαθμό τα κενά που εμφανίζονται σε ορισμένες μονάδες της (όπως είναι στα νησιά), αποφάσισε κατόπιν εγκρίσεως του Δ.Σ. της Επιχείρησης, να προβεί σε μεταθέσεις - Μετατάξεις του υπάρχοντος προσωπικού.

Παράλληλα η Διοίκηση της Επιχείρησης, προβαίνει και σε άλλες ενέργειες, για τις οποίες πιστεύεται ότι θα συμβάλλουν, θετικά στη καλυτέρευση της υπάρχουσας κατάστασης.

'Ετσι προχώρησε αφ' ενός μεν στην πρόσληψη έκτακτου Τεχνικού προσωπικού (πενήντα τεχνίτες 8 μηνης απασχόλησης) για την ενίσχυση των νησιών και αφ' ετέρου προωθεί τη λειτουργία της Σχολής Ταχύρρυθμης Εκπαίδευσης μέσω του ν. 2190 με στόχο την ενίσχυση ορισμένων κατηγοριών προσωπικού και ιδιαίτερα Τεχνικού Προσωπικού.

'Οσον αφορά δε τον ισχυρισμόν σας για ανάθεση εργασιών σε ιδιώτες εργολάβους αυτή γίνεται περιστασιακά, για την αντιμετώπιση εποχιακών αναγκών.

Παρ' όλα τα ανωτέρω όμως πιστεύεται ότι δεν έχει σημειωθεί υποβάθμιση της ποιότητας ενέργειας που προσφέρεται στους πολίτες αλλά αντίθετα παρατηρείται βελτίωση των σχετικών μεγεθών και δεικτών.

Η Υπουργός

ΒΑΣΩ ΠΑΠΑΝΔΡΕΟΥ"

39. Στην με αριθμό 1199/1-9-97 ερώτηση δόθηκε με το υπ' αριθμ. 1519/22-9-97 έγγραφο από τον Υπουργό Εθνικής 'Αμυνας η ακόλουθη απάντηση:

"Σε απάντηση της από 1-9-97 ερώτησης που κατέθεσε ο Βουλευτής κ. Δ. Σαρρής στη Βουλή των Ελλήνων, με θέμα τους κρινόμενους ως πτητικά ακατάλληλους σπουδαστές της Σχολής Ικάρων του Ακαδημαϊκού 'Ετους 1996 - 97 (72η Σειρά), σας γνωρίζονται τα εξής:

Σύμφωνα με τις διατάξεις του Οργανισμού της Σχολής Ικάρων, οι 'Ικαροι κρίνονται ακατάλληλοι για Ιπτάμενοι είτε λόγω πτητικής ανεπάρκειας (αποτυχία στην πτητική εκπαίδευση), είτε λόγω υγειονομικής ακαταλληλότητας, κατόπιν απόφασης της Ανώτατης Υγειονομικής Επιτροπής (ΑΑΕΥ). Στην περίπτωση αυτή οι εν λόγω σπουδαστές μπορούσαν να υπαχθούν σε Τμήματα διοικητικής και επιχειρησιακής υποστήριξης (Διοικητικού, Εφοδιαστού, Ελεγκτού Αεράμυνας, Οικονομικού), δηλαδή να απορροφηθούν σε υπηρεσίες εδάφους, εφόσον υφίσταντο ανάλογες υπηρεσιακές ανάγκες και εφόσον βέβαια το επιθυμούσαν οι ίδιοι. Με την πάροδο του χρόνου όμως και ειδικότερα από το 1988 και μετά άρχισαν να εμφανίζονται προβλήματα απορρόφησης των εν λόγω Ικάρων σε Τμήματα εδάφους και τα οποία με την πάροδο του χρόνου συνεχώς αυξάνονταν, λόγω του μεγάλου αριθμού των κρινόμενων ως πτητικά ή υγειονομικά ακατάλληλων και της μη αντιστοιχίας τους με τις υφιστάμενες ανάγκες στην παραγωγή Αξιωματικών ειδικοτήτων εδάφους.

Προς τούτο το 1989 και κατόπιν απόφασης του Συμβουλίου των Αρχηγών Γενικών Επιτελείων (ΣΑΓΕ), προτάθηκε με νέο έγγραφο από τον τότε κ. ΥΕΘΑ προς το Υπουργείο Εθνικής Παιδείας και Θρησκευμάτων, η προώθηση νομοθετικής ρύθμισης έτσι ώστε οι κρινόμενοι υγειονομικά ακατάλληλοι μαθητές όλων των Στρατιωτικών Σχολών και οι πτητικά ανεπαρκείς 'Ικαροι 1ης Τάξεως του Τμήματος Ιπταμένων της Σχολής


 

  

Σελίδα 1416 

 

Ιπταμένων, να μπορούν να εγγράφονται στην επόμενη Σχολή προτίμησης που είχαν δηλώσει στο Μηχανογραφικό Δελτίο, κατά το έτος εισαγωγής τους στις Σχολές, για την οποία είχαν συγκεντρώσει τουλάχιστον τη συνολική βαθμολογία του τελευταίου εισαγομένου. Ο σχετικός Νόμος όμως του 1992 (άρθρο ν. 2009/92) ρύθμισε νομοθετικά μόνο το θέμα της εγγραφής σε άλλη Σχολή των υγειονομικά ακατάλληλων, δίχως να κάνει κάποια πρόβλεψη για τους πτητικά ανεπαρκείς.

Toν Αύγουστο του 1996, όταν παρήλθε και η τελευταία δυνατότητα απορρόφησης των εν λόγω Ικάρων στα Τμήματα Εδάφους, το Ανώτατο Αεροπορικό Συμβούλιο (ΑΑΣ) του Γενικού Επιτελείου Αεροπορίας αποφάσισε την ένταξη σε Τμήματα Εδάφους των κριθέντων πτητικά ακαταλλήλων Ικάρων που ήδη φοιτούσαν στη Σχολή, δηλαδή μέχρι και τους εισηγμένους στη Σχολή Ικάρων του Ακαδημαϊκού 'Ετους 1995 - 96 (71 Σειρά) Επιπρόσθετα αποφάσισε την απομάκρυνση από τη Σχολή των κριθέντων πτητικά ακατάλληλων, αρχής γενομένης από τους εισακτέους στη Σχολή Ικάρων το Ακαδημαϊκό έτος 1996 - 97 (72ας Σειράς). Καθόσον δεν υφίστανται υπηρεσιακές ανάγκες, έχουν διαγραφεί από τη Σχολή δεκατέσσερις (14) 'Ικαροι 1ης Τάξεως λόγω πτητικής ανεπάρκειας και έντεκα (11) λόγω υγειονομικής ακαταλληλότητας. Αποτέλεσμα είναι οι πτητικά αναπερκείς υποψήφιοι 'Ικαροι να αισθάνονται μετέωροι, αφού αναγκαστικά διεγράφησαν από τη Σχολή Ικάρων δίχως να έχουν τη δυνατότητα υπαγωγής σε άλλη Σχολή της προτιμήσεώς τους.

Αναφορικά με την επισήμανση στην ερώτηση του κ. Βουλευτή ότι οι μαθητές που απέτυχαν στην πτητική εκπαίδευση με αιφνίδια απόφαση απομακρύνθηκαν από την Σχολή Ικάρων σας γνωστοποιούμε τα παρακάτω:

H προκήρυξη διαγωνισμού επιλογής σπουδαστών για εισαγωγή στο 1ο έτος των Ανωτάτων Στρατιωτικών Εκπαιδευτικών Ιδρυμάτων (ΑΣΕΙ) το έτος 1996, που εκδόθηκε την 20-2-96 και έτυχε ευρείας κυκλοφορίας και μελέτης από όλους τους υποφηφίους, καθόριζε ότι "σπουδαστές του Τμήματος Ιπταμένων που αποτυγχάνουν στις πτήσεις ή κρίνονται υγειονομικά ακατάλληλοι για Ιπτάμενοι, αλλά κατάλληλοι για προσωπικό εδάφους, εφόσον υπάρχουν ανάγκες της υπηρεσίας μετά από γνωμοδότηση του Ανωτάτου Αεροπορικού Συμβουλίου (ΑΑΣ) και του ΥΕΘΑ δύναται να εντάσσονται σε Τμήματα Επιχειρησιακής και Διοικητικής Υποστήριξης, άλλως θα απομακρύνονται από τη Σχολή". Συνεπώς οι υποψήφιοι, που είχαν δηλώσει επιθυμία να εισαχθούν στη Σχολή και θα κρίνονταν πτητικά ακατάλληλοι, δεν θα εντάσσονταν υποχρεωτικά σε Τμήματα Εδάφους και υπήρχε η περίπτωση να διαγραφούν, εφόσον δεν υπήρχαν υπηρεσιακές ανάγκες.

Επιπροσθέτως σας γνωρίζουμε, ότι στο Μηχανογραφικό Δελτίο, η συμπλήρωση του οποίου εμπίπτει στην αρμοδιότητα του ΥΠΕΠΘ, ουδόλως αναφέρεται στο θέμα καθόσον αυτό εμπίπτει στην αρμοδιότητα του ΥΕΘΑ και καθορίζεται στην εγκύκλιο που ορίζεται από αυτό.

Συνεπώς, οι υποψήφιοι αν και είχαν δηλώσει, τόσο στο Μηχανογραφικό Δελτίο του ΥΠΕΠΘ, όσο και στην αίτηση που είχαν υποβάλει στο ΥΕΘΑ. την επιθυμία να διαγωνισθούν για την εισαγωγή τους στο τμήμα Ιπταμένων της Σχολής, μπορούσαν μέχρι το τέλος του Ιουνίου 1996, οπότε περατώθηκαν οι προκαταρκτικές εξετάσεις του ΥΕΘΑ, (ψυχοτεχνικές, αθλητικές, υγειονομικές) να ανακαλέσουν την υποψηφιότητά τους μόνο για τη Σχολή Ικάρων, είτε υποβάλλοντας υπεύθυνη δήλωση, είτε αναφέροντας την επιθυμία τους ενώπιον της επιτροπής, είτε στο τέλος μη προσερχόμενοι στις προβλεπόμενες προκαταρκτικές εξετάσεις. Ενέργειες στις οποίες όμως δεν προέβησαν.

Το Υπουργείο Εθνικής 'Αμυνας, αναγνωρίζοντας το πρόβλημα των πτητικά ανεπαρκών υποψηφίων Ικάρων και σε συνεργασία με το Υπουργείο Εθνικής Παιδείας, προωθεί ήδη σχέδιο Τροπολογίας - Προσθήκης του ν. 2009/92 που βρίσκεται στη τελική φάση επεξεργασίας και με το οποίο εισηγείται την ένταξή τους στην επόμενη Σχολή προτίμησής τους (Στρατιωτική Σχολή ή ΑΕΙ ή ΤΕΙ), με αναδρομική μάλιστα ισχύ ώστε να συμπεριληφθούν και οι διαγραφέντες του Ακαδημαϊκού 'Ετους 1996 - 97. Προϋπόθεση, βέβαια, αποτελεί να έχουν δηλώσει κάποια Σχολή ως δεύτερη επιλογή τους και να συγκεντρώνουν βαθμολογία ίση με αυτή του τελευταίου εισερχομένου στην αντίστοιχη Σχολή.

Το Υπουργείο Εθνικής 'Αμυνας επιδεικνύει ιδιαίτερη ευαισθησία σε ζητήματα με κοινωνικές διαστάσεις και προεκτάσεις, όπως κατ' επανάληψη έχει αποδείξει στο παρελθόν και με την αναμενόμενη νομοθετική ρύθμιση του εν λόγω θέματος, καταβάλλει κάθε δυνατή προσπάθεια για την οριστική επίλυση του προβλήματος και την εξάλειψη της κοινωνικής αδικίας που δημιουργείται.

Ο Υπουργός

ΑΠ. ΑΘ. ΤΧΟΧΑΤΖΟΠΟΥΛΟΣ

40. Στην με αριθμό 1202/1.9.97 ερώτηση δόθηκε με το υπ' αριθμ. 214/25.9.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1202/1.9.97 που κατέθεσαν οι Βουλευτές κύριοι Α. Τασούλας, Β.Μπούτας, σας πληροφορούμε τα εξής:

Η χαλαζόπτωση της 25.8.97 προκάλεσε σημαντικές ζημιές κυρίως σε καπνοκαλλιέργειες της κοινότητας Γουριώτισσας σε έκταση περίπου 500 στρεμμάτων, καθώς και μικρότερης σημασίας ζημιές στις κοινότητες Ρίγανης, Καλυβίων και Αγγελοκάστρου του N. Αιτωλ/νίας. Ο ΕΛΓΑ κινητοποιήθηκε άμεσα, έγιναν οι απαραίτητες επισημάνσεις από τα αρμόδια όργανα και από τις 2.9.97 διενεργούνται οι εκτιμήσεις στην κοινότητα Γουριώτισσας πριν ακόμα λήξει η 12ήμερη προθεσμία υποβολής δηλώσεων ζημιάς.

Μετά το τέλος των εκτιμήσεων και την κοινοποίηση των σχετικών πορισμάτων στους ενδιαφερομένους από τον ΕΛΓΑ θα καταβληθεί κάθε προσπάθεια ώστε οι αποζημιώσεις στους δικαιούχους θα καταβληθούν το συντομότερο δυνατό.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

41. Στην με αριθμό 1203/1.9.97 ερώτηση δόθηκε με το υπ' αριθμ. 215/25.9.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1203/1.9.97 που κατέθεσαν οι Βουλευτές κύριοι Β. Μπούτας, Α. Κανταρτζής, και Ν. Γκατζής σας πληροφορούμε τα εξής:

Από τη χαλαζόπτωση της 25.8.97 επλήγησαν σοβαρά καλλιέργειες αμπελιών οινοποιίας για κρασιά ονομασίας προελεύσεως στην Κοινότητα Ραψάνης, κυρίως και στην όμορη κοινότητα Παλαιοπύργου του Νομού Λάρισας. Ο ΕΛΓΑ κινητοποιήθηκε άμεσα, διενήργησε έγκαιρα τις απαραίτητες επισημάνσεις με τους γεωπόνους-επόπτες του στη Λάρισα και σύντομα θ'αρχίσει το έργο των εξατομικευμένων εκτιμήσεων το οποίο πρόκειται να ολοκληρωθεί σύντομα επίσης.

'Οσο για την αντικειμενικότητα των εκτιμήσεων αυτή είναι κύριο μέλημα και βασικός στόχος του ΕΛΓΑ. Για το λόγο αυτό οι εκτιμήσεις διενεργούνται από γεωπόνους εκτιμητές, πτυχιούχους ανωτάτων γεωπονικών σχολών, ειδικά εκπαιδευμένους, υπό την επίβλεψη γεωπόνων εποπτών του ΕΛΓΑ, με μακροχρόνια εμπειρία στο αντικείμενο των εκτιμήσεων και με τις οδηγίες να είναι αντικειμενικοί και δίκαιοι και να συνεργάζονται με τους ασφαλισμένους και τους φορείς που τους εκπροσωπούν.

Μετά την ολοκλήρωση των εκτιμήσεων και την κοινοποίηση των πορισμάτων στους ενδιαφερόμενους, από τον ΕΛΓΑ θα καταβληθεί κάθε προσπάθεια ώστε οι αποζημιώσεις στους δικαιούχους να καταβληθούν το συντομότερο δυνατό.

'Οσον αφορά το αίτημα για πλήρη κάλυψη των ζημιών, ο ΕΛΓΑ για περιπτώσεις χαλαζίου, πλημμύρας, παγετού και ανεμοθύελλας για ζημιά 100%, καταβάλλει αποζημίωση ίση με το 74,8% της συνολικής ζημιάς, συντελεστής που θεωρείται από τους υψηλότερους που ισχύουν διεθνώς στα πλαίσια θεσμοθετημένων ασφαλιστικών παροχών.

Διευκρινίζεται δε ότι τυχόν καταβολή αποζημιώσεων στο


 

  

Σελίδα 1417 

 

100% θα είχε σαν επακόλουθο την οικονομική αδυναμία του ΕΛΓΑ, να ανταποκριθεί γιατί διπλασιάζει αυτόματα τις παροχές του, την κατάργηση δυνατότητας προαιρετικής ασφάλισης για τα καλυπτόμενα αίτια πράγμα που αντιβαίνει τις οδηγίες της Ε.Ε., τη μείωση της ανταποδοτικότητας των καλλιεργειών και την αδιαφορία των παραγωγών για αποτροπή ή μείωση της ζημιάς.

Θέμα παγώματος των οφειλών των κατοίκων της Κοινότητας Ραψάνης ν. Λάρισας και χορήγησης δανείων με μειωμένο επιτόκιο, δεν είναι δυνατό να αντιμετωπισθεί από την ΑΤΕ.

Η ΑΤΕ σύμφωνα με πάγια τακτική της, παρέχει πιστωτικές διευκολύνσεις και δανειακές ενισχύσεις στους παραγωγούς που διαπιστωμένα αδυνατούν ν'ανταποκριθούν στις υποχρεώσεις τους στην Τράπεζα λόγω εκτάκτων γεγονότων (όπως δυσμενείς καιρικές συνθήκες, αζητησία προϊόντων, ασυνήθιστες μεταβολές τιμών κ.λπ) τα οποία επηρέασαν αρντηικά τις εκεμταλλεύσεις τους. Οι διευκολύνσεις αυτές παρέχονται μέσα στα πλαίσια της 1620/89 Πράξη του Διοικητή της Τράπεζας της Ελλάδος και προβλέπουν ρύθμιση των ληξ/σμων χρεών, χωρίς τόκους ποινής, σ'ένα νέο δάνειο.

Η ένταξη των πληγέντων παραγωγών στο μέτρο αυτό γίνεται ύστερα από εξατομίκευση των ζημιών της κάθε εκμετάλλευσης και αφορούν το μέρος των οφειλών που διαπιστωμένα δεν είναι σε θέση να εξυπηρετηθεί.

Στα παραπάνω πλαίσια θα αντιμετωπισθούν και οι παραγωγοί της Κοινότητας Ραψάνης.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

42. Στην με αριθμό 1204/1.9.97 ερώτηση δόθηκε με το υπ' αριθμ. 216/25.9.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1204/19.97 που κατέθεσαν οι Βουλευτές κύριοι Μ.Μπόσκου και Β. Μπούτας, σας πληροφορούμε τα εξής:

Στον τομέα του χαλαζιού ο ΕΛΓΑ εφαρμόζει πρόγραμμα πρόσληψης και καταστολής με εναέρια μέσα (αεροπλάνα σποράς των καταιγιδοφόρων νεφών) και επίγεια (αντιχαλαζικά κανόνια ηχοβολής), με αποκλειστικό σκοπό αφ' ενός μεν την προστασία των καλλιεργειών και αφετέρου δε τη διασφάλιση του αγροτικού εισοδήματος. Για την περίοδο 1997 ο ΕΛΓΑ, ήδη εφαρμόζει πρόγραμμα καταστολής με εναέρια μέσα στην περιοχή Ημαθίας, Πέλλας και μέρος του Ν. Πιερίας, καλύπτοντας έκταση περίπου 2.500.000 στρ. Παράλληλα βρίσκεται σε εξέλιξη και επιχειρησιακή λειτουργία πρόγραμμα πρόσληψης χαλαζίου με ογδόντα (80) συγκροτήματα αντιχαλαζικών κανονιών ηχοβολής που είναι εγκατεστημένα σε πέντε (5) Νομούς της Ελλάδος (Καβάλας, Πιερίας, Λάρισας, Ηλείας και Μεσσηνίας) καλύπτοντας συνολική έκταση περίπου 56.000 στρ. αγροτικής γης.

Το αντιχαλαζικό πρόγραμμα του ΕΛΓΑ, στην περιοχή Ημαθίας-Πέλλας ξεκίνησε στις 15 Απριλίου και θα ολοκληρωθεί στις 30 Σεπτεμβρίου 1997.

Μέχρι σήμερα έχουν πραγματοποιηθεί από τα αεροπλάνα του προγράμματος με ιδιαίτερη επιτυχία, επιχειρήσεις σποράς των καταιγιδοφόρων νεφών και οι ζημιές που το χαλάζι έχει προκαλέσει στις γεωργικές καλλιέργειες, είναι πράγματι πολύ περιορισμένες. 'Οσον αφορά την καταιγίδα που σημειώθηκε στις 25.8.97 αυτή παρουσίαζε έντονα χαρακτηριστικά και κινήθηκε σε μεγάλη έκταση σαρώνοντας περίπου 500.000 στρέμματα εντός της καλυπτόμενης από το αντιχαλαζικό πρόγραμμα του ΕΛΓΑ, περιοχής προστασίας από τις 12.25 μέχρι την 12.00 ώρα και τα δύο αεροπλάνα του προγράμματος πραγματοποίησαν πτήσεις σποράς των καταιγιδοφόρων νεφών στην ευρύτερη περιοχή των Νομών Ημαθίας-Πέλλας, περιορίζοντας τελικά το χαλάζι σε μόνο 2.000 στρέμματα καλλιεργήσιμης γης.

Μετά τη χαλαζόπτωση που έπληξε κυρίως καλλιέργειες αμπελιών, ροδακίνων και μήλων στις κοινότητες Λευκαδίων, Γιαννακοχωρίου, Χαριέσσας, Μονοσπίτων, Μαρίνας με επίκεντρο την Κοινότητα Κοπανού και το Δήμο Νάουσας του Νομού Ημαθίας ο ΕΛΓΑ κινητοποιήθηκε άμεσα και την επομένη 26.8.97 διενεργήθηκαν οι απαραίτητες επισημάνσεις από τους αρμόδιους γεωπόνους-επόπτες του στη θεσ/νίκη. Η διαδικασία των εξατομικευμένων εκτιμήσεων άρχισε από τις 27.8.97 πολύ πριν τη λήξη της προθεσμίας υποβολής δηλώσεων ζημιών γιατί πολλές από τις πληγείσες καλλιέργειες βρίσκονται στο στάδιο της συγκομιδής και θα ολοκληρωθούν εντός της τρέχουσας εβδομάδας.

Μετά την ολοκλήρωση των εκτιμήσεων και την κοινοποίηση των σχετικών πορισμάτων στους ενδιαφερομένους από τον ΕΛΓΑ θα καταβληθεί κάθε προσπάθεια ώστε οι αποζημιώσεις να καταβληθούν στους δικαιούχους το συντομότερο δυνατό.

Διευκρινίζεται ότι απαραίτητη προϋπόθεση για τον υπολογισμό των αποζημιώσεων είναι η οριστικοποίηση των τιμών των ζημιωθέντων προϊόντων και η συγκέντρωση στοιχείων από τον ΕΛΓΑ απ' όλους τους συνεταιρισμούς και ενώσεις της περιοχής, των ποσοτήτων των προϊόντων που διακινήθηκαν απ' αυτούς.

Θέμα παγώματος των οφειλών των κατοίκων του Νομού Ημαθίας που πλήγηκαν από την χαλαζόπτωση της 25.8.97 δεν είναι δυνατό να αντιμετωπισθεί από την ΑΤΕ.

Η ΑΤΕ, σύμφωνα με πάγια τακτική της, παρέχει πιστωτικές διευκολύνσεις και δανειακές ενισχύσεις στους παραγωγούς που διαπιστωμένα αδυνατούν ν' ανταποκριθούν στις υποχρεώσεις τους στην Τράπεζα λόγω έκτακτων γεγονότων (όπως δυσμενείς καιρικές συνθήκες, αζητησία προϊόντων, ασυνήθιστες μεταβολές τιμών, κλπ.) τα οποία επηρέασαν αρνητικά τις εκμεταλλεύσεις τους. Οι διευκολύνσεις αυτές παρέχονται μέσα στα πλαίσια της 1620/89 Πράξης του Διοικητή της Τράπεζας της Ελλάδας και προβλέπουν ρύθμιση των ληξ/σμων χρεών χωρίς τόκους ποινής, σ' ένα δάνειο.

Η ένταξη των πληγέντων παραγωγών στο μέτρο αυτό γίνεται ύστερα από εξατομίκευση των ζημιών της κάθε εκμετάλλευσης και αφορούν το μέρος των οφειλών που διαπιστωμένα δεν είναι σε θέση να εξυπηρετηθεί.

Στα πλαίσια αυτά θα αντιμετωπισθούν και οι παραγωγοί του Νομού Ημαθίας.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

43. Στην με αριθμό 1220/2.9.97 ερώτηση δόθηκε με το υπ' αριθμ. 221/25.9.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1220/2.9.97 που κατέθεσε ο Βουλευτής κ. Η. Κ. Βεζδρεβάνης, σας πληροφορούμε τα εξής:

Σχετικά με την αποκατάσταση ζημιάς λόγω αναδασμού στο αγροτεμάχιο του Κωνσταντίνου Αποστόλου στο Σκάνδαλο Ν. Θεσπρωτίας, έχει ήδη δοθεί εντολή στη Δ/νση Αγροτ. Αν/ξης Θεσπρωτίας, για εξέταση του θέματος και λήψη μέτρων, σε περίπτωση παρανόμων ενεργειών.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

44. Στην με αριθμό 1241/2.9.97 ερώτηση δόθηκε με το υπ' αριθμ. 19662/2.10.97 έγγραφο από την Υπουργό Ανάπτυξης η ακόλουθη απάντηση:

"Απαντώντας στην ερώτηση 1241/2.9.97 που κατέθεσαν στη Βουλή των Ελλήνων οι Βουλευτές κύριοι Πιπεργιάς Δ., Μπεντενιώτης Μ. κ.α., σας γνωρίζουμε τ'ακόλουθα:

Οι λόγοι που επέβαλαν τις μεταθέσεις των μισθωτών της ΔΕΗ, Ποσειδών Χρήστου και Καρυδογιάννη Ηλία είναι η κάλυψη αυστηρά υπηρεσιακών αναγκών, ενέργεια που αποτελεί βασική υποχρέωση της Διοίκησης, αλλά και δικαίωμά της που απορρέει σαφώς από τον κανονισμό λειτουργίας της.

Οι εν λόγω υπηρεσιακές ανάγκες έχουν δημιουργηθεί αφενός μεν από τη ψήφιση του ν.2244/94, αφετέρου δε από τη δεδομένη πλέον απελευθέρωση της εσωτερικής αγοράς ηλεκτρικής ενέργειας.

Τα παραπάνω οδηγούν στην ουσιαστική ανάληψη, από τη


 

  

Σελίδα 1418 

 

Διανομή, των Ανανεώσιμων Πηγών Ενέργειας (ΑΠΕ) και στη ριζική μεταβολή στην αντιμετώπιση των Υδροηλεκτρικών 'Εργων, για να λαμβάνονται υπόψη με πλέον αυστηρά οικονομικά κριτήρια οι υπηρεσίες δημοσίου συμφέροντος που προσφέρουν, ο τρόπος εντάξεως στο σύστημα, ο τρόπος αξιολόγησης τους κ.α.

Οι μετατεθέντες μισθωτοί διαθέτουν την αναγκαία εμπειρία για να ενισχύσουν τη Διανομή στις ΑΠΕ (Καρυδογιάννης Ηλίας) και την Ανάπτυξη στα Υδροηλεκτρικά 'Εργα (Ποσειδών Χρήστος).

Τέλος σας γνωρίζουμε ότι στους μεταταθέντες μισθωτούς, δεν έχουν ούτε είχαν ανατεθεί από την υπηρεσία τοςυ εργασίες σχετικές με τη μονάδα της Φλώρινας. 

Η Υπουργός

ΒΑΣΩ ΠΑΠΑΝΔΡΕΟΥ"

45. Στην με αριθμό 1244/2.9.97 ερώτηση δόθηκε με το υπ' αριθμ. 28629/1.10.97 έγγραφο από τον Υπουργό Υγείας, Πρόνοιας η ακόλουθη απάντηση:

"Απαντώντας στην υπ' αριθ.1244/2.9.97 ερώτηση του Βουλευτή κ. Χρ. Θεοδώρου σας γνωρίζουμε τα εξής:

Η υπηρεσία μας με την υπ' αριθμ. ΔΥ13α 17757/6.3.97 απόφαση έχει προχωρήσει στην έγκριση της προκήρυξης μιας θέσης Δ/ντή Παθολογίας για το ΝΓΝ-ΚΥ Κύμης. Το Νοσοκομείο έπρεπε να έχει προκηρύξει τη θέση.

Το νοσ/μείο, όταν ολοκληρωθούν οι διαδικασίες που προβλέπονται από τον νόμο του ΕΣΥ 2519/97 για τη συγκρότηση των νέων συμβουλίων κρίσεων και την απόφαση που αφορά τα κριτήρια ιεράρχισης, έχει εντολή να προχωρήσει στην προκήρυξη της θέσης.

Ο Υπουργός

Κ. ΓΕΙΤΟΝΑΣ"

46. Στην με αριθμό 1245/2.9.97 ερώτηση δόθηκε με το υπ' αριθμ. 225/25.9.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1245/2.9.97 που κατέθεσε ο Βουλευτής κ. Χ. Θεοδώρου, σας πληροφορούμε τα εξής:

To Υπουργείο Γεωργίας συγκεντρώνει στοιχεία για τις ζημιές που προκλήθηκαν στη γεωργία από δυσμενείς καιρικές συνθήκες κατά το τρέχον έτος προκειμένου στη συνέχεια να εξετάσει τη δυνατότητα και αναγκαιότητα λήψης μέτρων υπέρ των πληγέντων παραγωγών.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

47. Στην με αριθμό 1246/2.9.97 ερώτηση δόθηκε με το υπ' αριθμ. 18704/2.10.97 έγγραφο από την Υπουργό Ανάπτυξης η ακόλουθη απάντηση:

"Απαντώντας στην ερώτηση 1246/2.9.97 που κατέθεσε στη Βουλή των Ελλήνων ο Βουλευτής κ. Ν. Τσιαρτσιώνης σας γνωρίζουμε τα ακόλουθα:

1. Η Δημόσια Επιχείρηση Ηλεκτρισμού πριν από τη δημοσίευση του ν.2190/94 και λόγω της έλλειψης τακτικού προσωπικού, απασχολούσε σύμφωνα με τις εκάστοτε ισχύουσες ρυθμίσεις, έκτακτους ημερομίσθιους για την αντιμετώπιση των επιτακτικών και κατεπείγοντος χαρακτήρα αναγκών της.

Στις συμβάσεις του έκτακτου ημερομίσθιου προσωπικού, ρητά αναγραφόταν ότι η πρόσληψη πραγματοποιείται για την αντιμετώπιση εποχιακών, περιοδικών ή απρόβλεπτων αναγκών και δεν δημιουργεί κανένα δικαίωμα στο μισθωτό για την ανανέωση αυτής της σύμβασης ή τη μόνιμη απασχόληση του στη ΔΕΗ, ή την ένταξη του στο τακτικό προσωπικό της.

Μετά τη λήξη της χρονικής διάρκειας της απασχόλησης του ως άνω προσωπικού, η σύμβαση εργασίας λυόταν αυτοδίκαια και το προσωπικό αυτό αποχωρούσε από την υπηρεσία δίχως καμία προειδοποίηση ή διατύπωση και χωρίς αποζημίωση.

2. Στις 14.9.93 το Δ.Σ/ΔΕΗ τροποποίησε τις συμβάσεις των εκτάκτων μισθωτών της Επιχείρησης που υπηρετούσαν σ'αυτήν με συμβάσεις ημερομισθίου προσωπικού ή συμβάσεις ορισμένου έργου την ημερομηνία αυτή ή είχαν αρχική πρόσληψη κατά το χρονικό διάστημα από 9.9.93 έως 15.11.93 και δεν κάλυψε τις περιπτώσεις των ημερομησθίων έκτακτων που απασχολήθηκαν στην επιχείρηση πριν το παραπάνω χρονικό διάστημα.

'Ομως έπειτα από τη ψήφιση του ν.2190/94 τόσο η απασχόληση τακτικού προσωπικού με σύμβαση εργασίας ορισμένου ή αορίστου χρόνου όσο και με σύμβαση εργασίας ιδιωτικού δικαίου ορισμένου χρόνου, για αντιμετώπιση εποχιακών ή άλλων περιοδικών ή πρόσκαιρων αναγκών στην Επιχείρηση, γίνεται βάσει των διατάξεων του ως άνω Νόμου όπως αυτός τροποποιήθηκε και συμπληρώθηκε με μεταγενέστερους Νόμους (2244/94, 2247/94 κ.λπ.), χωρίς καμία παρέκκλιση.

3. Σημειώνεται ότι οι διατάξεις του άρθρου 25 του ν.2190/94 που ρυθμίζει θέματα επαναπρόσληψης απολυθέντων από το Δημόσιο και ευρύτερο Δημόσιο Τομέα κατά την περίοδο 1990-1993 δεν έχουν εφαρμογή στη ΔΕΗ (παρ.1ε του υπόψη άρθρου).

Για την ΔΕΗ είχαν εφαρμογή οι διατάξεις της παρ.2 του άρθρου 28Α του ν.2190/94 και οι μεταγενέστερες τροποποιήσεις του, (ν.2244/94, 2247/94, 2336/95 κλπ.) με τον οποίο δόθηκε η δυνατότητα επαναπρόσληψης στην Επιχείρηση απολυμμένων από αυτήν ή από Μεταλλευτικές και Βιομηχανικές Επχειρήσεις των Νομών Κοζάνης, Ευβοίας, Αρκαδίας και περιοχής Δήμου Λαυρίου, εφ' όσον είχαν τις προϋποθέσεις που όριζε ο Νόμος.

Η Υπουργός

Β. ΠΑΠΑΝΔΡΕΟΥ"

48. Στην με αριθμό 1267/3.9.97 ερώτηση δόθηκε με το υπ' αριθμ. 229/25.9.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1267/3.9.97 που κατέθεσε ο Βουλευτής κ. Κ. Ευμοιρίδης για τα θέματα της αρμοδιότητάς μας, σας πληροφορούμε τα εξής:

Σχετικά με τη διαγραφή ποσών που έχουν βεβαιωθεί στην ΑΤΕ για είσπραξη και προέρχονται από παραχώρηση οικοπέδων σε Ελληνοπόντιους εφ' όσον η αποκατάσταση έγινε με το από 24.4.1985 προεδρικό διάταγμα οφείλεται το προβλεπόμενο από τις διατάξεις της Αγροτικής Νομοθεσίας τίμημα το οποίο καθορίζεται στο 1/3 της τρέχουσας αξίας της έκτασης που παραχωρείται και εξοφλείται σε είκοσι ίσες ετήσιες τοκοχρεωλυτικές δόσεις (άρθρα 15 ν.3194/55 και 45 Ν.Δ. 2185/1952).

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

49. Στην με αριθμό 1273/3-9-97 ερώτηση δόθηκε με το υπ' αριθμ. 989/30-9-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 1273/3-9-1997 που κατέθεσε η Βουλευτής κ. Μαρία Δαμανάκη σας γνωρίζουμε τα ακόλουθα:

Η συμμετοχή των ανηλίκων κρατουμένων στην εκπαιδευτική πράξη κρίνεται αναγκαία ώστε να υπάρξει ένα δημοκρατικό και αποτελεσματικό σωφρονιστικό σύστημα.

Το ΥΠΕΠΘ απασχόλησε κατά καιρούς η λειτουργία Γυμνασίου και Λυκείου στις Φυλακές ανηλίκων. Πρέπει να σημειώσουμε ότι στο σωφρονιστικό κατάστημα του Κορυδαλλού λειτουργεί ήδη Δημοτικό Σχολείο.

Το θέμα, όμως, προσέκρουσε σε τεχνικές δυσκολίες (αντιστοιχία ενδιαφερομένων - καθηγητών, κράτηση ανηλίκων σε διαφορετικά καταστήματα κ.α.).

Ωστόσο, με Υπουργική απόφαση και κατά παρέκκλιση των κειμένων διατάξεων δίνεται η δυνατότητα σε ανήλικους κρατούμενους να συμμετέχουν σε κατατακτήριες εξετάσεις στην πλησιέστερη προς οτον τόπο κράτησής τους σχολική μονάδα.


 

  

Σελίδα 1419 

Ως προς το θέμα της διευκόλυνσης στις σπουδές του ανηλίκου κρατουμένου του σωφρονιστικού Καταστήματος Κορυδαλλού αρμόδιο είναι το Υπουργείο δικαιοσύνης στο οποίο επίσης απευθύνεται η ερώτηση.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

50. Στις με αριθμό 1286/4-9-97, 1335/9-9-97 ερωτήσεις δόθηκε με το υπ' αριθμ. 5496/2-10-97 έγγραφο από τον Υφυπουργό Υγείας και Πρόνοιας η ακόλουθη απάντηση:

"Απαντώντας στις ανωτέρω ερωτήσεις, με αριθμό πρωτοκόλλου, 1286 και 1335, των κυρίων Βουλευτών, Β. Σωτηρόπουλου και Φ. Κουβέλη, που κατατέθηκαν αντίστοιχα, στην Βουλή των Ελλήνων, Διεύθυνση Κοινοβουλευτικού Ελέγχου σας γνωρίζουμε τα ακόλουθα:

1) Τα έργα του Εθνικού Κέντρου 'Αμεσης Κοινωνικής Βοήθειας, έχουν τύχει της οριστικής ένταξης στο Β' Κοινοτικό Πλαίσιο Στήριξης και έχουν καθορισθεί επακριβώς σε ποιούς χώρους θα αναπτυχθούν οι συγκεκριμένες δράσεις του Εθνικού Κέντρου 'Αμεσης Κοινωνικής Βοήθειας (ΕΚΑΚΒ). Το ΕΚΑΚΒ θα λειτουργήσει σαν ενιαίο δίκτυο που οι μονάδες θα αλληλοσυμπληρώνουν και θα υποστηρίζουν η μία την άλλη. Παράλληλα θα γίνεται αξιοποίηση και εκμετάλλευση των ανθρώπων και υλικών πόρων στους χώρους της Πρόνοιας και Υγείας που πλέον διασυνδέονται με το ΕΚΑΚΒ. Ζήτημα αλλαγής της συγκεκριμένης επιλογής για τον χώρο του Κέντρου Κοινωνικής Αποκατάστασης Χανσενικών δεν ενδείκνυται σε αυτό το στάδιο.

2) Δεν συμμεριζόμαστε την άποψη ότι η ανάπτυξη των λειτουργιών του Ε.Κ.Α.Κ.Β. στον χώρο του Κέντρου Κοινωνικής Αποκατάστασης Χανσενικών, επιβαρύνει την περιοχή. Δεν πρόκειται για επιβάρυνση αλλά και για αλλαγή και εκσυχρονισμό χρήσης.

3) Μονάδες του ΕΚΑΚΒ, αναπτύσσονται σε όλη την ευρύτερη περιοχή του λεκανοπεδίου της Αθήνας.

4) Είναι επιθυμητή στο επίπεδο του σχεδιασμού η συμμετοχή όσο το δυνατόν περισσότερο παραγόντων και φορέων, όμως αυτό δεν είναι πάντε εφικτό όταν προνικοί περιορισμοί απαιτούν άμεση υλοποίηση.

Ο Υφυπουργός

Θ. ΚΟΤΣΩΝΗΣ"

51. Στην με αριθμό 1297/5-9-97 ερώτηση δόθηκε με το υπ' αριθμ. 263/26-9-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση του από 8-9-97 εγγράφου σας, σχετικά με την υπ' αριθμ. 1297/5-9-97 ερώτηση, που κατέθεσε ο Βουλευτής κ. Αν. Παπαληγούρας, σας γνωρίζουμε τα ακόλουθα:

Με τις διατάξεις του άρθρου 8 του ν. 2515/1997 επιβάλλεται ετήσιο τέλος σε κάθε παιγνιομηχάνημα στο οποίο εγκαθίστανται ή λειτουργούν ηλεκτρονικά, ηλεκτρικά ή μηχανικά ψυχαγωγικά παίγνια καθώς και σε κάθε τραπέζι που είναι ειδικά διασκευασμένο για τη διενέργεια ψυχαγωγικών τεχνικών παιγνίων με παγνιόχαρτα. Το τέλος αυτό καθορίζεται με βάση τον πληθυσμό του Δήμου ή της Κοινότητας που βρίσκεται το κατάστημα και ανέρχεται σε 25.000, 55.000, 80.000, 100.000, 140.000 και 180.000 δρχ. κατά περίπτωση.

Ειδικά διασκευασμένα τραπέζια για τη διενέργεια ψυχαγωγικών τεχνικών παιγνίων με παιγνιόχαρτα, με βάση τις διατάξεις του ιδίου άρθρου και νόμου, είανι αυτά τα οποία φέρουν σταθερή ή μη επικάλυψη ειδικού υφάσματος (τσόχα) ή άλλου πρόσφορου επιτρεπόμενου μέσου.

Κατά συνέπεια, για τα τραπέζια στα οποία διεξάγονται παίγνια με παιγνιόχαρτα τα οποία δεν είναι διασκευασμένα κατά την προεκτεθείσα έννοια, δεν επιβάλλεται το ανωτέρω τέλος.

Μετά τη ρύθμιση αυτή δεν θα μπορούσε να δικαιολογηθεί ή μη υπαγωγή σε τέλος ορισμένου αριθμού ειδικά διασκευασμένων, τραπεζιών, αν μάλιστα ληφθεί υπόψη ότι ένα τέτοιο μέτρο θα είχε ως αποτέλεσμα το σημαντικό περιορισμό του εσόδου του Δημοσίου από την επιβολή του τέλους διενέργειας ψυχαγωγικών τεχνικών παιγνίων και ουσιαστικά θα καθιστούσε ανέφικτη την επίτευξη του σκοπού στο οποίο απέβλεπαν οι ανωτέρω διατάξεις.

Τέλος, η αναπροσαρμογή του τέλους αυτού από 1-1-1997, οφείλεται στην ανάγκη διαμόρφωσης τελών που να ανταποκρίνονται στις σημερινές οικονομικές συνθήκες, όπως προκύπτει και από την αιτιολογική έκθεση του ανωτέρω νόμου.

Ο Υφυπουργός

ΓΕΩΡΓΙΟΣ ΔΡΥΣ"

52. Στην με αριθμό 1303/5-9-97 ερώτηση δόθηκε με το υπ' αριθμ. 5741/26-9-97 έγγραφο από τον Υφυπουργό Μεταφορών και Επικοινωνιών η ακόλουθη απάντηση:

"Σε απάντηση της ερώτησης με αριθμό 1303/5-9-97 που κατάθεσαν στη Βουλή, οι Βουλευτές κύριοι Απ. Τασούλας και Νικ. Γκατζής, σχετικά με την έλλειψη συγκοινωνίας του ΚΤΕΛ στην κοινότητα Μακρύκαμπος Λεπιανών του ν. 'Αρτας λόγω κακής βατότητας, σας διαβιβάζουμε το σχετικό έγγραφο με αρ. πρωτ. 227/17-9-97 του Νομάρχη της Νομαρχιακής Αυτοδιοίκησης 'Αρτας.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

53. Στην με αριθμό 1309/5-9-97 ερώτηση δόθηκε με το υπ' αριθμ. 237/25-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1309/5-9-97 που κατέθεσαν οι Βουλευτές κύριοι Α. Τασούλας, Β. Μπούτας, σας πληροφορούμε τα εξής:

'Εχουν εκδοθεί οι σχετικές Υπουργικές αποφάσεις με τις οποίες προβλέπεται η καταβολή οικονομικών ενισχύσεων στους ελαιοπαραγωγούς Ν. 'Αρτας που η παραγωγή τους ζημιώθηκε τον Χειμώνα και την 'Ανοιξη του ετους 1996 από παγετό.

Σύμφωνα με τη Διεύθυνση Ανάπτυξης 'Αρτας, έχει προχωρήσει η διαδικασία εξατομίκευσης των ζημιών (υποβολή δηλώσεων, σύσταση Επιτροπών, έλεγχος δηλώσεων) και υπολογίζεται ότι από το μήνα Οκτώβριο θα αρχίσει η καταβολή των σχετικών οικονομικών ενισχύσεων.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

54. Στην με αριθμό 1380/10-9-97 ερώτηση δόθηκε με το υπ'αριθμ. 2/29-9-97 έγγραφο από τoν Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1380/10-9-97, που κατέθεσε ο Βουλευτής κ. Β. Παπαγεωργόπουλος, σας γνωρίζουμε ότι η βελτίωση της οικονομικής κατάστασης του προσωπικού αντιμετωπίζεται από το Υπουργείο μας με ιδιαίτερη υπευθυνότητα και τους απαιτούμενους χειρισμούς.

Για την επίλυση του αναφερόμενου θέματος απαιτείται νομοθετική ρύθμιση και συγκεκριμένα η τροποποίηση του υφιστάμενου νομικού πλαισίου του ν. 988/1975, η οποία επιδιώκεται σε συνεργασία με τα Υπουργεία Εθνικής 'Αμυνας και Εμπορικής Ναυτιλίας.

Ο Υπουργός

ΓΕΩΡΓΙΟΣ ΡΩΜΑΙΟΣ"

55. Στην με αριθμό 1387/10-9-97 ερώτηση δόθηκε με το υπ'αριθμ. 75/29-9-97 έγγραφο από τoν Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1387/10-9-97, που κατέθεσε ο Βουλευτής κ. A. Φούσας, σας γνωρίζουμε τα εξής:


 

  

Σελίδα 1420 

Το πρόβλημα των Αλβανών λαθρομεταναστών και της συνακόλουθης εγκληματικότητας αντιμετωπίζεται από το Υπουργείο μας με ιδιαίτερη υπευθυνότητα και τους απαιτούμενους λεπτούς χειρισμούς, σε συνεργασία με τα Υπουργεία Εθνικής 'Αμυνας, Εμπορικής Ναυτιλίας και Εξωτερικών για την εμπέδωση του αισθήματος ασφαλείας στους πολίτες.

Για το σκοπό αυτό έχει ενισχυθεί σημαντικά η επιχειρησιακή ικανότητα των Υπηρεσιών που αστυνομεύουν τις παραμεθόριες περιοχές, με πληρέστερη στελέχωση, η οποία γίνεται κατά προτεραιότητα μέσα από την ελλειματική δύναμη του Σώματος και ενίσχυση με σύγχρονα μέσα.

Επίσης έχουν δραστηριοποιηθεί έντονα και τα κατά μήκος της Ελληνοαλβανικής μεθορίου λειτουργούντα 42 Μεταβατικά Αποσπάσματα, από τα οποία τα 10 στο νομό Καστοριάς. To έργο των Υπηρεσιών αυτών ενισχύεται για τη χρήση σύγχρονων μεθόδων δράσης, μέσων και εφοδίων (οχήματα, συστήματα νυκτερινής κατόπτευσης, εναέρια μέσα, αστυνομικοί σκύλοι, κλπ).

Για αποτελεσματικότερη αντιμετώπιση της παράνομης εισόδου προχωρούμε και στη σύσταση ειδικών Υπηρεσιών Συνοριακής Φύλαξης, με σχέδιο νόμου το οποίο θα κατατεθεί σύντομα στη Βουλή για ψήφιση.

Επίσης, με ειδικά συνεργεία διενεργούνται έλεγχοι και στο εσωτερικό της χώρας για σύλληψη και επαναπροώθηση στην Αλβανία εκείνων που εισέρχονται παράνομα.

Ιδιαίτερη έμφαση δίδεται και στον τομέα εξάρθρωσης των κυκλωμάτων διακίνησης των ατόμων αυτών και της διάθεσης πλαστών ταξιδιωτικών εγγράφων και Προξενικών Θεωρήσεων.

Τα αποτελέσματα των προσπαθειών αυτών κρίνονται ικανοποιητικά. Ενδεικτικά σας πληροφορούμε ότι κατά το χρονικό διάστημα από 1-1-1997 έως 31-8-1997 συνελήφθησαν από τις Υπηρεσίες των Αστυνομικών Διευθύνσεων Θεσπρωτίας, Ιωαννίνων, Καστοριάς και Φλώρινας και επαναπροωθήθηκαν στην χώρα τους 50.263 Αλβανοί λαθρομετανάστες.

Για την αναφερόμενη στην ερώτηση εγκληματική ενέργεια ενεργείται προανάκριση από το Αστυνομικό Τμήμα Φιλιατών Θεσπρωτίας.

Σε ό,τι αφορά στην ενίσχυση των παθόντων από εγκληματικές δραστηριότητες αλλοδαπών σας πληροφορούμε ότι τέτοια δυνατότητα δεν προβλέπεται από την ισχύουσα νομοθεσία.

Επισημαίνεται ότι για το διμερή συντονισμό, με την Αλβανία, των προσπαθειών μας για την αντιμετώπιση του φαινομένου της λαθρομετανάστευσης και προκειμένου η Διμερής Συμφωνία Αστυνομικής Συνεργασίας που έχει υπογραφεί με τη χώρα αυτή γίνει πιο στενή, πρακτική και αποτελεσματική πραγματοποιήθηκε στα Τίρανα την 5-8-1997 συνάντηση αντιπροσωπειών των δύο χωρών, με επικεφαλής, αντιστοιχα, τον υποφαινόμενο και των Υπουργό Εσωτερικών της γείτονος.

Ο Υπουργός

ΓΕΩΡΓΙΟΣ ΡΩΜΑΙΟΣ"

56. Στην με αριθμό 1391/11-9-97 ερώτηση δόθηκε με το υπ'αριθμ. 279/1-10-97 έγγραφο από τoν Υφυπουργό Oικονομικών η ακόλουθη απάντηση:

"Σε απάντηση του από 11-9-97 εγγράφου, σχετικά με την αριθ. 1391/11-9-97, που κατέθεσε ο Βουλευτής κ. Ν. Κατσαρός, σας γνωρίζουμε τα ακόλουθα:

1. Στη συνάντηση εκπροσώπων των Συλλόγων αμβυκούχων Οιν/ποιών Α' Κατηγορίας της χώρας και υπηρεσιακών παραγόντων που πραγματοποιήθηκε στο Υπουργείο Οικονομικών μετά την ψήφιση από την Βουλή της τροπολογίας για τη φορολόγηση του τσίπουρου ή τσικουδιάς, συζητήθηκαν όλα τα θέματα που τους απασχολούν.

Εκείνα που συμφωνήθηκε ότι μπορεί να ρυθμιστούν αναφέρονται στην αριθμ. Φ.516/295/11-9-97 εγκύκλιο διαταγή μας την οποία επισυνάπτουμε και η οποία κοινοποιήθηκε τόσο στις αρμόδιες Υπηρεσίες όσο και στους ενδιαφερόμενους.

Με την εγκύκλιο αυτή παρέχονται λεπτομερείς οδηγίες για την διαδικασία και το χρόνο υπολοποίησης τους.

2. Παράλληλα τονίστηκε στους ενδιαφερόμενους ότι τα υπόλοιπα θέματα θα αποτελέσουν αντικείμενο μελέτης των αρμοδίων Υπηρεσιών και θα αντιμετωπισθούν στα πλαίσια της αναθεώρησης και του εκσυγχρονισμού του Κ.ν.Φ.Ο.

Ο Υφυπουργός

Γ. ΔΡΥΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

57. Στην με αριθμό 1406/11-9-97 ερώτηση δόθηκε με το υπ'αριθμ. 326/29-9-97 έγγραφο από τoν Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1406/11-9-97, που κατέθεσε ο Βουλευτής κ. Γ. Καρατζαφέρης, σας γνωρίζουμε τα εξής:

Το Υπουργείο Δημόσιας Τάξης γνωρίζει τα προβλήματα που απασχολούν τις Υπηρεσίες και το προσωπικό της Ελληνικής Αστυνομίας σε όλη τη χώρα και καταβάλλει συνεχείς προσπάθειες για την επίλυσή τους.

Η στελέχωση των Υπηρεσιών του Σώματος γίνεται με ορθολογική κατανομή της υφιστάμενης δύναμης η οποία ειναι ελλειματική. Στα πλαίσια αυτά έχει κατανεμηθεί ανάλογο προσωπικό και στην Αστυνομική Διεύθυνση Καβάλας.

Η ανωτέρω Υπηρεσία ενισχύθηκε κατά τη θερινή περίοδο με 27 αστυνομικούς από άλλες Αστυνομικές Διευθύνσεις.

Περαιτέρω στελέχωση αυτής θα γίνει όταν οι υπηρεσιακές δυνατότητες το επιτρέψουν.

Σχετικά με την οργανική δύναμη των αστυνομικών Υπηρεσιών, κεντρικών και περιφερειακών, αυτή καθορίσθηκε το 1992. Αύξηση της οργανικής δύναμης της Υπηρεσίας αυτής, καθώς και των άλλων Υπηρεσιών του Σώματος, δεν μπορεί να γίνει αν δεν αυξηθεί η συνολική του οργανική δύναμη.

Σε ό,τι αφορά το αίτημα για την ίδρυση Αστυνομικού Τμήματος Αερολιμένα Καβάλας, σας πληροφορούμε ότι μελετάται στα πλαίσια της αναδιάρθρωσης και αναδιάταξης των Υπηρεσιών σε όλη τη χώρα.

Οριστικές αποφάσεις θα ληφθούν μελλοντικά, μετά την ολοκλήρωση των μεταβολών που σχεδιάζει το Υπουργείο Εσωτερικών, Δημόσιας Διοίκησης και Αποκέντρωσης, αναφορικά με τη διοικητική διαίρεση της χώρας και της αναδιάρθρωσης των αστυνομικών Υπηρεσιών στα μεγάλα αστικά κέντρα, βάσει, πάντοτε, αντικειμενικών κριτηρίων και λοιπών προϋποθέσεων που πρέπει να συντρέχουν σε κάθε περίπτωση.

Ο Υπουργός

ΓΕΩΡΓΙΟΣ ΡΩΜΑΙΟΣ"

58. Στην με αριθμό 1432/12-9-97 ερώτηση δόθηκε με το υπ' αριθμ. 46/29-9-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης, που κατέθεσε η Βουλευτής κ. Μ. Δαμανάκη, σας γνωρίζουμε ότι για την αναφερόμενη αλλοδαπή, παρόλο ότι η περίπτωση της δεν καλύπτεται από τη Σύμβαση της Γενεύης του 1951 εκτιμήθηκαν οι προβαλλόμενοι από αυτή λόγοι και ανεστάλη η εκτέλεση της δικαστικής απόφασης απέλασής της και αφέθηκε ελεύθερη την 17-9-1997.

Σε αυτήν εξασφαλίσθηκε η προσωρινή στη χώρα μας ενώ παράλληλα της παρέχεται η δυνατότητα να μεθοδεύσει την αναχώρησή της σε χώρα της αρεσκείας της.

Ο Υπουργός

ΓΕΩΡΓΙΟΣ ΡΩΜΑΙΟΣ"

59. Στην με αριθμό 1436/15-9-97 ερώτηση δόθηκε με το υπ' αριθμ. 1110/1-10-97 έγγραφο από τον Αναπληρωτή Υπουργό Εξωτερικών η ακόλουθη απάντηση:

"Σε απάντηση της ερώτησης 1436/15.9.97 του Βουλευτή κ. Α. Παπαληγούρα και σε ό,τι μας αφορά, σας γνωρίζουμε τα εξής:

1. Η χορήγηση θεωρήσεως εισόδου (visa) σε αλλοδαπούς


 

  

Σελίδα 1421 

 

από τις κατά τόπους αρμόδιες ελληνικές προξενικές αρχές υπόκειται σε περιορισμούς και δεσμεύσεις, οι οποίες πηγάζουν τόσο από την εθνική νομοθεσία όσο και από την νομοθεσία της Ευρωπαϊκής 'Ενωσης και της Συμφωνίας Schengen.

Θα πρέπει να τονιστεί ότι για την παροχή θεωρήσεων εισόδου ακολουθείται σε αρκετές περιπτώσεις διαδικασία ανταλλαγής πληροφοριών μεταξύ του Υπουργείου Εξωτερικών και του Υπουργείου Δημόσιας Τάξης, για λόγους προστασίας της εθνικής ασφάλειας και της δημόσιας τάξης.

Επίσης, πρέπει να σημειωθεί ότι, σύμφωνα με τη διάταξη του άρθρου 6 παρ. 7 του ν. 1975/1991, η θεώρηση εισόδου δεν καθιστά υποχρεωτική την είσοδο του αλλοδαπού στο ελληνικό έδαφος, αν οι αρμόδιες ελληνικές αρχές ελέγχου των σημείων εισόδου στο ελληνικό έδαφος βεβαιώσουν ότι στο πρόσωπο αυτό συντρέχει κάποια από τις περιπτώσεις που απαγορεύουν την είσοδό του στην Ελλάδα.

2. Η χώρα μας έχει συνάψει διμερείς συμφωνίες εποχιακής απασχόλησης εργατών με την Αλβανία και τη Βουλγαρία. Ρητή προϋπόθεση εισδοχής στην Ελλάδα εποχιακών εργατών από την Αλβανία ή τη Βουλγαρία είναι, σύμφωνα με άρθρο των Συμβάσεων αυτών, η κατοχή λευκού ποινικού μητρώου από τους ενδιαφερόμενους αλλοδαπούς, γεγονός που απομακρύνει, ως ένα βαθμό, τους κινδύνους εγκληματικότητας που επισημαίνονται στην Ερώτηση. Παράλληλα, σε νομικό επίπεδο, εξασφαλίζεται η επανεισδοχή των υπηκόων Αλβανίας και Βουλγαρίας στη χώρα καταγωγής τους, εφόσον συλλαμβάνονται στην Ελλάδα χωρίς άδεια παραμονής ή εργασίας, μέσω της διαδικασίας που προβλέπει τόσο η Ελληνο- βουλγαρική συμφωνία επανεισδοχής, όσο και η ρήτρα επανεισδοχής της Ελληνο- αλβανικής συμφωνίας αστυνομικής συνεργασίας.

3. Η Ελλάδα δεσμεύεται επίσης από τα μέτρα ελέγχου της εισδοχής μεταναστών, τα οποία υιοθετούνται στο πλαίσιο της Ευρωπαϊκής 'Ενωσης και της Συμφωνίας Schengen και συνεργάζεται με τα υπόλοιπα κράτη - μέλη στο θέμα της απομάκρυνσης λαθρομεταναστών.

4. Τα θέματα "αστυνόμευσης των περιοχών που πλήττονται από την εγκληματική κυρίως δράση των λαθρομεταναστών", καθώς και η "συστηματική εφαρμογή μέτρων που θα καθορίζουν τους αυστηρούς και ελεγχόμενους όρους, συνθήκες και προϋποθέσεις για την παραμονή και εργασία αλλοδαπών εργατών στη χώρα μας" και τα οποία θίγονται στην Ερώτηση, δεν εμπίπτουν στις αρμοδιότητες του Υπουργείου Εξωτερικών, το οποίο ωστόσο παρέχει τη συνεργασία του στο μέτρο των ευρύτερων αρμοδιοτήτων του, όπως σε διυπουργικές συσκέψεις, σε επιτροπές επεξεργασία σχετικού νομοθετικού πλαισίου και στην εκπροσώπηση της χώρας μας στο εξωτερικό.

Ο Αναπληρωτής Υπουργός

ΓΙΩΡΓΟΣ Α. ΠΑΠΑΝΔΡΕΟΥ"

60. Στην με αριθμό 1467/16-9-97 ερώτηση δόθηκε με το υπ' αριθμ. 1032/30-9-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 1467/16-9-1997 που κατέθεσε ο Βουλευτής κ. Γεώργιος Σούρλας, σας γνωρίζουμε τα ακόλουθα:

Η ημιδιατροφή που δινόταν στους μαθητές των τμημάτων αθλητικής διευκόλυνσης (ΤΑΔ) διεκόπη το Δεκεμβρίου του 1996.

Τούτο οφείλεται στο γεγονός ότι μετά από έρευνες στα σχολεία, διαπιστώθηκε ότι εδαπανάτο ένα σημαντικό ποσό χρημάτων χωρίς να έχει το αναμενόμενο αποτέλεσμα. 'Ετσι δεν κρίθηκε σκόπιμη η συνέχισή της.

Το ΥΠΕΠΘ είναι υπέρ της συνέχισης του θεσμού των ΤΑΔ (Αθλητικών Σχολείων) και αυτό το απέδειξε με τη δημιουργία 16 νέων Αθλητικών Σχολείων και προσθήκη 50 περίπου αθλημάτων στα ήδη λειτουργούντα για τη νέα σχολική περίοδο.

Επίσης για την αναβάθμισή τους, υπέγραψε πρόσφατα σε συνεργασία με τον Υφυπουργό Αθλητισμού απόφαση αξιοκρατικής επιλογής καθηγητών Φυσικής Αγωγής που θα διδάξουν στα ΤΑΔ τη νέα σχολική περίοδο, κάτι που έγινε αποδεκτό από όλους τους παράγοντες.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

61. Στην με αριθμό 1487/97 ερώτηση δόθηκε με το υπ' αριθμ. 30491/2-10-97 έγγραφο από τον Υπουργό Υγείας και Πρόνοιας η ακόλουθη απάντηση:

"Απαντώντας στην αρ. 1487/97 ερώτηση του Βουλευτή κ. Βασ. Παπαγεωργόπουλου, που αφορά στους νοσοκομειακούς Φαρμακοποιούς, σας γνωρίζουμε τα παρακάτω:

Με τον ν. 2519/97 (ΦΕΚ 165/21.8.97 τ.Α') αναβαθμίστηκε το Επιστημονικό Προσωπικό διαφόρων κλάδων που υπηρετεί στα Νοσηλευτικά Ιδρύματα, μεταξύ αυτών και ο κλάδος των Φαρμακοποιών, για τους οποίους προς το παρόν δεν εξετάζεται η αλλαγή του μισθολογικού τους καθεστώτος.

Ο Υπουργός

Κ. ΓΕΙΤΟΝΑΣ"

62. Στην με αριθμό 1598/23-9-97 ερώτηση δόθηκε με το υπ' αριθμ. 5692/3-10-97 έγγραφο από τον Υφυπουργό Υγείας και Πρόνοιας η ακόλουθη απάντηση:

"Σε απάντηση της με αρ. πρ. ερ. 1598/23-9-97 ερώτησης της Βουλευτού κ. Φάνης Πάλλη - Πετραλιά, σχετικά με τα οικονομικά προβλήματα που αντιμετωπίζει το Κέντρο Προστασίας Σπαστικών Παιδιών "Ο Καλός Σαμαρείτης", σας γνωρίζουμε ότι το εν λόγω Προνοιακό ίδρυμα έχει επιχορηγηθεί συνολικά για το έτος 1997, από πιστώσεις του προϋπολογισμού του Υπουργείου μας, με το ποσό των 8.000.000 δρχ., για την κάλυψη των ελλειμμάτων του.

Τέλος σας γνωρίζουμε ότι η επιχορήγηση για κάθε ένα Προνοιακό 'Ιδρυμα ΝΠΙΔ, είναι ευθύνη της οικείας Νομαρχιακής Αυτοδιοίκησης από τον Τακτικό προϋπολογισμό της. Το Υπουργείο καλύπτει συμπληρωματικά τους προϋπολογισμούς τους.

Ο Υφυπουργός

Θ. ΚΟΤΣΩΝΗΣ"

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να ανακοινώσω το δελτίο των επικαίρων ερωτήσεων της Τετάρτης 12ης Νοεμβρίου 1997.

Α. ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου.

1. Η με αριθμό 299/19/10.11.1997 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ροβέρτου Σπυρόπουλου προς τον κύριο Πρωθυπουργό, σχετικά με τις προθέσεις της Κυβέρνησης, εν όψει της Συνόδου του Λουξεμβούργου, για την καταπολέμηση της ανεργίας, την προώθηση της απασχόλησης κλπ.

2. Η με αριθμό 275/6.11.1997 επίκαιρη ερώτηση του Βουλευτή της Νέας Δημοκρατίας κ. Γεωργίου Καλού προς τον Υπουργό Εμπορικής Ναυτιλίας, σχετικά με τη λήψη μέτρων για την εξυγίανση του Οργανισμού Λιμένα Πειραιά.

3. Η με αριθμό 295/10.11.1997 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τον Υπουργό Εθνικής Οικονομίας και Οικονομικών, σχετικά με τις προθέσεις της Κυβέρνησης να επιστρέψει το φόρο προστιθέμενης αξίας (ΦΠΑ) στους βαμβακοπαραγωγούς για την περίοδο πριν από το Μάη του 1996.

4. Η με αριθμό 291/18/10.11.1997 επίκαιρη ερώτηση του Προέδρου του Συνασπισμού της Αριστεράς και της Προόδου κ. Νικολάου Κωνσταντόπουλου προς τον κύριο Πρωθυπουργό, σχετικά με τη λήψη εισοδηματικών και φορολογικών μέτρων για την προστασία των εισοδημάτων των εργαζομένων.

5. Η με αριθμό 284/7.11.1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τους Υπουργούς Εργασίας και Κοινωνικών Ασφαλίσεων, Υγείας και Πρόνοιας, σχετικά με τις προθέσεις της Κυβέρνησης για επίλυση των προβλημάτων των Ελληνοποντίων.


 

  

Σελίδα 1422 

Β. ΕΠΙΚΑΙΡΕΣ ΕΡΩΤΗΣΕΙΣ δεύτερου κύκλου.

1. Η με αριθμό 279/7.11.1997 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παρασκευά Παρασκευόπουλου προς τους Υπουργούς Δημόσιας Τάξης, Τύπου και Μέσων Μαζικής Ενημέρωσης, σχετικά με τα επεισόδια που συνέβησαν στην ημερίδα "Θεσσαλονίκη: Βενιζέλος, Κεμάλ" κλπ.

2. Η με αριθμό 281/7.11.1997 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Υγείας και Πρόνοιας, σχετικά με τις προθέσεις της Κυβέρνησης για τη σωστή λειτουργία των Ιδιωτικών Ψυχιατρικών Κλινικών.

3. Η με αριθμό 296/10.11.1997 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Εργασίας και Κοινωνικών Ασφαλίσεων, σχετικά με τις προθέσεις της Κυβέρνησης για επίλυση των ασφαλιστικών προβλημάτων του κλάδου των οικοδόμων.

4. Η με αριθμό 292/10.11.1997 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Γεωργίας, σχετικά με τις προθέσεις της Κυβέρνησης να αποδώσει ενισχύσεις σε παραγωγούς χαμηλών εισοδημάτων που έχουν ζημιωθεί από καιρικές συνθήκες.

5. Η με αριθμό 282/7.11.1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Δημόσιας Τάξης, σχετικά με τις προθέσεις της Κυβέρνησης για την καλύτερη λειτουργία της Αστυνομίας στο νομό Ημαθίας.


 

  

Σελίδα 1423 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στη συζήτηση

ΤΩΝ ΑΝΑΦΟΡΩΝ ΚΑΙ ΕΡΩΤΗΣΕΩΝ

Αναφορές - ερωτήσεις πρώτου κύκλου.

Πρώτη είναι η με αριθμό 1810/2.10.1997 ερώτηση του Βουλευτή της Νέας Δημοκρατίας κ. Ελευθέριου Παπαγεωργόπουλου προς τον Υπουργό Μεταφορών και Επικοινωνιών, σχετικά με την ανάκληση απόφασης για κατάργηση τηλεπικοινωνιακών κέντρων σε Κοινότητες του Νομού Ευβοίας.

Η ερώτηση του κ. Παπαγεωργόπουλου έχει ως εξής:

"Ο Οργανισμός Τηλεπικοινωνιών Ελλάδος (Ο.Τ.Ε.) απεφάσισε αιφνιδιαστικά την κατάργηση των τηλεπικοινωνιακών κέντρων Νέας Αρτάκης, Λίμνης, Βασιλικού, Αυλωναρίου, Αμαρύνθου και Κονιστρών του Νομού Ευβοίας.

Η απόφαση αυτή αποτελεί σοβαρό πλήγμα για την Εύβοια, την ώρα που επιχειρείται μια προσπάθεια αναστροφής της κατάστασης που επί μία τουλάχιστον δεκαετία τη μαστίζει (αποβιομηχάνιση, ανεργία, οικονομικός μαρασμός).

Δεν λαμβάνεται υπ' όψιν από τους αρμοδίους του Ο.Τ.Ε. η σημαντική αύξηση του πληθυσμού, η προοδευτική αύξηση της οικονομικής δραστηριότητας, η σημαντική τουριστική κίνηση κατά τους θερινούς μήνες.

Κυρίως, όμως, η απόφαση για την κατάργηση των τηλεπικοινωνιακών κέντρων εκθέτει την Κυβέρνηση του ΠΑ.ΣΟ.Κ., την οποία εμφανίζει να ψεύδεται, δεδομένου ότι σε κάθε ευκαιρία και σε όλους τους τόνους διαβεβαίωνε ότι δεν υπήρχε απόφαση κατάργησης των τηλεπικοινωνιακών κέντρων.

Επειδή η απόφαση του Ο.Τ.Ε. για την κατάργηση των τηλεπικοινωνιακών κέντρων Νέας Αρτάκης, Λίμνης, Βασιλικού, Αυλωναρίου, Αμαρύνθου και Κονιστρών του Νομού Ευβοίας πρέπει οπωσδήποτε να ανακληθεί.

Για τους λόγους αυτούς ερωτάται ο αρμόδιος κύριος Υπουργός:

Σε ποιες ενέργειες προτίθεται να προβεί προκειμένου να ανακληθεί η κατάργηση των τηλεπικοινωνιακών κέντρων Νέας Αρτάκης, Λίμνης, Βασιλικού, Αυλωναρίου, Αμαρύνθου και Κονιστρών του Νομού Ευβοίας,".

Ο Υφυπουργός Μεταφορών και Επικοινωνιών κ. Λουκάκης έχει το λόγο.

EMMANOYHΛ ΛΟΥΚΑΚΗΣ (Υφυπουργός Μεταφορών και Επικοινωνιών): Κύριοι συνάδελφοι, ο Οργανισμός Τηλεπικοινωνιών Ελλάδος μετά την αλλαγή του νομοθετικού πλαισίου των τηλεπικοινωνιών και τη κατάργηση του μονοπωλιακού του χαρακτήρα, για να επιτύχει σημαντική παρουσία στην εθνική και διεθνή ανταγωνιστική αγορά, εφαρμόζει ένα σχέδιο οργανωτικού και διοικητικού εκσυγχρονισμού. Σκοπός του σχεδίου αυτού είναι η μετατροπή του σε σύγχρονη επιχείρηση που πρώτον, θα πραγματοποιήσει τη στροφή προς τον πελάτη, δεύτερον, θα ικανοποιεί τις ανάγκες της ελληνικής αγοράς, τρίτον, θα βελτιώσει την αποτελεσματικότητα και την ανταγωνιστικότητά του και τέταρτον, θα επεκτείνει τις δραστηριότητές του.

Στα πλαίσια του πιο πάνω σχεδίου, επανεξετάζεται η λειτουργία πολλών τηλεπικοινωνιακών κέντρων του Οργανισμού σε όλη τη χώρα. Τα τηλεπικοινωνιακά κέντρα αυτά είχαν συσταθεί κατά τις δεκαετίες του 1960 και του 1970 με κύριο έργο τη χειροκίνητη τηλεπικοινωνιακή ανταπόκριση, παραδείγματος χάριν συνδιαλέξεις μέσω τηλεφωνήτριας, τηλεγραφήματα κλπ.

Σήμερα παρουσιάζονται ελάχιστες περιπτώσεις τέτοιων εργασιών, λόγω της τεχνολογικής εξέλιξης, όπως η αυτοματοποίηση της τηλεφωνικής και τηλεγραφικής ανταπόκρισης, πολύ μεγάλη αύξηση της πυκνότητας των τηλεφώνων στους κατοίκους όλης της χώρας, η λειτουργία των καρτοτηλεφώνων, των κοινοχρήστων τηλεφώνων και η βελτίωση των μέσων και μεθόδων εργασίας που ελαχιστοποιούν την απασχόληση δυναμικού στα τηλεπικοινωνιακά κέντρα.

Μεταξύ των τηλεπικοινωνιακών κέντρων αυτών περιλαμβάνονται και τα τηλεπικοινωνιακά κέντρα της Αρτάκης, Λίμνης, Βασιλικού, Αυλωναρίου, Αμαρύνθου, Κονιστρών. 

Σύμφωνα με μελέτη πρόταση της αρμόδιας τηλεπικοινωνιακής περιφερείας Στερεάς Ελλάδας:

Πρώτον, τα τηλεπικοινωνιακά κέντρα Νέας Αρτάκης και Βασιλικού συγχωνεύονται με το τηλεπικοινωνιακό εμπορικό κατάστημα Χαλκίδας.

Δεύτερον, το τηλεπικοινωνιακό κέντρο Λίμνης συγχωνεύεται με το νέο κέντρο εξυπηρέτησης Μαντουδίου.

Τρίτον, το τηλεπικοινωνιακό κέντρο Αυλωναρίου συγχωνεύεται με το τηλεπικοινωνιακό υποκατάστημα Αλιβερίου.

Τέταρτον, το τηλεπικοινωνιακό κέντρο Αμαρύνθου συγχωνεύεται με το τηλεπικοινωνιακό υποκατάστημα Ερέτριας.

Πέμπτον, το τηλεπικοινωνιακό κέντρο Κονιστρών συγχωνεύεται με το τηλεπικοινωνικό υποκατάστημα Κύμης, τα οποία βρίσκονται σε κοντινή απόσταση και θα είναι αναβαθμισμένα και θα λειτουργούν αποτελεσματικά και ανταγωνιστικά για όλη την περιοχή δικαιοδοσίας τους.

Με τις συγχωνεύσεις αυτές των μικρών τηλεπικοινωνιακών μονάδων επιδιώκεται η μείωση του λειτουργικού κόστους του Οργανισμού και η εξοικονόμηση πόρων, που θα επενδυθούν για τον εκσυγχρονισμό του τεχνολογικού του εξοπλισμού και την αριστοποίηση της τηλεπικοινωνιακής εξυπηρέτησης των πελατών όλου του Οργανισμού. Ευχαριστώ.

ΠΡΟΕΔΡΕΥΩΝ (Παναγιώτης N. Κρητικός): Ο κ. Παπαγεωργόπουλος έχει το λόγο.

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ευχαριστώ, κύριε Πρόεδρε.

Κύριε Υπουργέ, η αιφνιδιαστική απόφαση της Κυβέρνησης πραγματικά μας ξάφνιασε όλους στην Εύβοια. Είχαμε διαβεβαιώσεις ότι δεν θα εγίνετο τίποτε απ' ό,τι έγινε και ξαφνικά καταργούνται τα τηλεπικοινωνιακά κέντρα Αρτάκης, Λίμνης, Βασιλικού, Αυλωναρίου, Αμαρύνθου, Κονιστρών. 

Αυτό για την Εύβοια, σε μια περίοδο που παλεύει να αναστρέψει την παρακμιακή κατάσταση της τελευταίας τουλάχιστον δεκαετίας, αποτελεί ένα σοβαρό πλήγμα. 

Επίσης είναι και σε αντίθεση -και προβληματίζει αυτό- με τη διακηρυγμένη θέση της Κυβέρνησης -δεν σας αφορά καθ' ύλην βέβαια, αλλά είσθε μέλος της Κυβέρνησης- για την ενίσχυση των νέων πρωτοβαθμίων ΟΤΑ, των νέων δήμων με το σχέδιο "ΚΑΠΟΔΙΣΤΡΙΑΣ" που συζητά ερήμην της Νέας Δημοκρατίας βέβαια η Βουλή.

Αυτές οι έξι πόλεις, των οποίων καταργούνται τα τηλεπικοινωνιακά κέντρα, είναι έδρες νέων δήμων. Αντί να δώσετε δικαιώματα, υποδομές, στήριξη, τα αφαιρείτε. Αν αυτό αποτελεί δείγμα του τι έχει να ακολουθήσει, φοβάμαι ότι θα δικαιωθούμε στις όποιες επιφυλάξεις προλάβαμε να διατυπώσουμε επί της αρχής.

Από κει και πέρα η Κυβέρνηση -το θέμα είναι πολιτικό- εμφανίζεται να ψεύδεται. Είναι κουβέντα την οποία συνειδητά λέω και ακριβολογώ. Διότι ο προηγούμενος Υπουργός Μεταφορών και Επικοινωνιών κ. Βενιζέλος και ο κ. Λάμπρου, ο διευθύνων σύμβουλος του ΟΤΕ στις 26 Σεπτεμβρίου 1995, με το υπ' αριθμ. πρωτοκόλλου Β'1420 έγγραφο γραπτώς εδήλωσαν, ειδικότερα όσον αφορά το τηλεπικοινωνιακό κέντρο Λίμνης, τα εξής:

"Ναι, μεν αξιολογούμε τα γραφεία, δεν υπάρχει καμιά απόφαση κατάργησης του συγκεκριμένου τηλεπικοινωνιακού κέντρου της Λίμνης -πάλι σημειώνω- και επομένως δεν σημαίνει τίποτε, λέει, το ότι εμείς εξετάζουμε τη λειτουργία αυτών των τηλεπικοινωνιακών κέντρων". 'Ενα χρόνο μετά είδατε ότι ήταν χειροκίνητα, απηρχαιωμένα, παρωχημένα. 'Ολα αυτά μόνο εικόνα σοβαρής κυβέρνησης δεν καταδεικνύουν.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Κύριε συνάδελφε, είναι γνωστό ότι έχει γίνει ένα επιχειρησιακό σχέδιο για όλη τη χώρα, δεν αφορά μόνο το Νομό Ευβοίας και ορισμένα τέτοια παραρτήματα συγχωνεύονται αναγκαστικά στα πλαίσια του εκσυγχρονισμού που κάνει ο οργανισμός. Δεν αφορά μόνο το νομό το δικό σας.

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η


 

  

Σελίδα 1424 

 

με αριθμό 1806/2-10-97 ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Υγείας και Πρόνοιας, σχετικά με την αναμόρφωση του Οργανισμού του Νοσοκομείου Βόλου, ώστε να ανταποκριθεί στις υπάρχουσες και μελλοντικές ανάγκες του.

Η ερώτηση του κυρίου συναδέλφου έχει ως εξής:

"Η τελευταία αναμόρφωση του οργανισμού του Νοσοκομείου Βόλου έγινε το 1984. Σήμερα θεωρείται πλέον ξεπερασμένος, αφού προστέθηκαν νέες μονάδες στις υπηρεσίες του νοσοκομείου ή αυξήθηκε κατά πολύ ο όγκος των παρεχομένων υπηρεσιών σ'αυτές που υπήρχαν, όπως:

Η Μονάδα Εντατικής Θεραπείας (ΜΕΘ).

Η Μονάδα Τεχνητού Νεφρού που από τέσσερα μηχανήματα, που είχε αρχικά, σήμερα έχει δεκατρία.

Η Καρδιολογική Μονάδα που είχε τέσσερα κρεβάτια και τώρα έχει δέκα.

Η Μονάδα Ορόωρων κλπ.

Οι βάρδιες, λόγω της σημαντικής αύξησης των μονάδων, λειτουργούν με περιορισμένο προσωπικό, που απ'ότι ισχυρίζονται οι εργαζόμενοι -Σύλλογος εργαζομένων στο νοσοκομείο Βόλου- πολλές φορές είναι λιγότερο και από το προσωπικό ασφαλείας.

Ερωτάται ο κύριος Υπουργός γιατί μέχρι σήμερα - δεκατρία χρόνια μετά- δεν προσαρμόστηκε ο οργανισμός του νοσοκομείου όπως προτείνουν οι εργαζόμενοι και όπως οι ανάγκες του απαιτούν;

Τι μέτρα προτίθεται να πάρει ώστε να αναμορφωθεί σύμφωνα με τις υπάρχουσες, αλλά και τις μελλοντικές ανάγκες του Νοσοκομείου Βόλου;".

Ο Υφυπουργός Υγείας και Πρόνοιας κ. Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.

Πράγματι, κύριε συνάδελφε, από το 1984 έχει να γίνει συνολική αναμόρφωση του οργανισμού. Το 1989 έγινε μια αναμόρφωση που αφορούσε τη διοικητική υπηρεσία.

Πρέπει να πω, όμως, ότι από το 1984 που έγιναν οι οργανισμοί των νοσοκομείων, αυτοί έχουν διαφοροποιηθεί με συστάσεις και δημιουργία νέων θέσεων, σύμφωνα με τις κατά καιρούς ανάγκες των νοσοκομείων. 'Ετσι, π.χ. και τώρα έχουμε προωθήσει απόφαση σύστασης δύο θέσεων εξειδικευμένων γιατρών στη Μονάδα Εντατικής Θεραπείας, η οποία αναγνωρίστηκε ως πολυδύναμη και βρίσκεται για συνυπογραφή στο Υπουργείο Οικονομικών.

Επίσης έχει προωθηθεί στο Υπουργείο Οικονομικών και άλλη απόφαση για σύσταση τεσσάρων θέσεων γιατρού, κλάδου ΕΣΥ, δύο αναισθησιολόγων και δύο κυτταρολόγων. Το αίτημα της επέκτασης της Μονάδας Τεχνητού Νεφρού εξετάστηκε θετικά από την υπηρεσία μας και θα προωθηθεί άμεσα.

Πρέπει να πούμε ότι προχωρά και η κατασκευή της νέας πτέρυγας και η αναδιαρρύθμιση, η ανακαίνιση των χώρων του νοσοκομείου έχει τελειώσει σε πρώτη φάση και προχωρά η δεύτερη φάση από τη ΔΕΠΑΝΟΜ, στην οποία έχει ανατεθεί το έργο. Είναι προϋπολογισμού τριών δισεκατομμυρίων τριακοσίων πενήντα εκατομμυρίων (3.350.000.000.000) δραχμών. Είναι γνωστό το θέμα. Νομίζω ότι η κατασκευή αυτής της φάσης θα δώσει τη δυνατότητα μόλις ολοκληρωθεί το έργο, να γίνει και μια νέα προσπάθεια ολοκλήρωσης του έργου.

Η στελέχωση του προσωπικού που γίνεται στο νοσοκομείο σύμφωνα με τις εγκρίσεις που έχουμε πάρει για προσωπικό και το 1996 και το 1997 νομίζω ότι πήγε καλά. Για ιατρικό προσωπικό το 1996-1997 είχαμε δώσει είκοσι ένα θέσεις.

Για το άλλο προσωπικό είχαμε δώσει σαράντα μία εγκρίσεις και τώρα, όπως ξέρετε, έχουν υποβάλει δικαιολογητικά γιατροί στις παρακάτω προκηρυγμένες θέσεις:

Παθολογίας Επιμελητού Α', Παιδιατρικής, Ψυχιατρικής, Μαιευτικής, δύο θέσεις Γενικής Ιατρικής, Μικροβιολογίας, Νεφρολογίας, Χειρουργικής, Νευροχειρουργικής, Γενικής Ιατρικής Α', Αναισθησιολογίας, Ακτινοδιαγνωστικής και Α' Παιδιατρικής.

Επίσης, έχουμε μια προκήρυξη για το Κέντρο Ψυχικής Υγείας, Επιμελητού Α', Β' Ψυχιατρικής, μια θέση Παιδοψυχιατρικής και μια θέση Ακτινοδιαγνωστικής για το Κέντρο Υγείας Αλμυρού. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ευχαριστώ τον κύριο Υπουργό, που με ευκαιρία της ερώτησής μου αναφέρθηκε στην κατασκευή της νέας πτέρυγας του νοσοκομείου Βόλου. Είναι γνωστό όμως ότι καθυστερεί πάρα πολύ. Είναι γνωστό επίσης ότι η χρηματοδότηση είναι πάρα πολύ μικρή. Τα τρία δισεκατομμύρια διακόσια εκατομμύρια (3.200.000.000) δεν θα φτάσουν, παρά μόνο για τις κτιριακές και εν μέρει μηχανολογικές εγκαταστάσεις. Ακόμα είναι γνωστό ότι ο προϋπολογισμός του με την έκπτωση είναι γύρω στα έξι δισεκατομμύρια πεντακόσια εκατομμύρια (6.500.000.000). 'Εχουμε ήδη τα τρία δισεκατομμύρια διακόσια εκατομμύρια (3.200.000.000) και καταλαβαίνετε τι γίνεται με τα υπόλοιπα. Εμείς επιμένουμε ότι πρέπει να τελειώσει, ανεξάρτητα εάν εσείς το εντάσσετε μέσα σε άλλα προγράμματα, που περιμένετε. Πρέπει να τελειώσει. Είναι δε μια ευκαιρία τώρα με την αναδιανομή των χρημάτων του δεύτερου Πακέτου να συμπεριληφθεί και το εν λόγω νοσοκομείο.

Επί του προκειμένου τώρα: Είναι γνωστό, κύριε Υφυπουργέ, ότι από το 1985 το διοικητικό συμβούλιο του νοσοκομείου υπέβαλε ένα υπόμνημα, με το οποίο ζητά την έγκριση εκατό θέσεων εργασίας. Καταλαβαίνετε λοιπόν ότι το προσωπικό είναι πολύ ελλιπές. 'Εγιναν τώρα και νέες μονάδες. Το προσωπικό ήταν ελλιπές πριν τη δημιουργία των νέων μονάδων. Καταλαβαίνετε τι γίνεται τώρα, που για να λειτουργήσουν οι νέες μονάδες, παίρνουν προσωπικό από το ήδη υφιστάμενο. 'Ετσι η λειτουργία του νοσοκομείου γίνεται δύσκολη.

Κύριε Υφυπουργέ, δεν φτάνουν οι διακηρύξεις. Πρέπει να λύσετε το πρόβλημα, διότι έτσι υποβαθμίζονται οι υπηρεσίες υγείας του νοσοκομείου με τη μεταφορά προσωπικού από τις ήδη υφιστάμενες θέσεις στις νέες μονάδες υγείας του νοσοκομείου. Και έχουμε αρκετές νέες μονάδες. 'Εχουμε τη μονάδα εντατικής θεραπείας, τη μονάδα εξαρτημένης φροντίδας, τη μονάδα των προώρων, τη μονάδα τεχνητού νεφρού, που από τέσσερα, γίνονται δεκατρία. Και δεν φτάνουν, κύριε Υφυπουργέ. Πρέπει να φτάσουμε στα δεκαπέντε με δεκαέξι, διότι ξοδεύονται δεκάδες εκατομμύρια, για να πηγαίνουν στη Θεσσαλονίκη. 

Προχθές αναφερθήκατε στους αξονικούς τομογράφους διαφόρων νοσοκομείων της χώρας. Είδα ότι το νοσοκομείο του Βόλου το έχετε απ'έξω. Είναι κρίμα, διότι πρόκειται για ένα νοσοκομείο με μεγάλη παράδοση στην παροχή υπηρεσιών υγείας.

Επίσης δεν είπατε τίποτα τι γίνεται με το Τσιτσιλιάνειο. Αναφορικά με το Φιλήρα, δεν λύνεται το πρόβλημα με τους δύο γιατρούς. Ξοδεύτηκαν τριακόσια εκατομμύρια (300.000.000) δραχμές για την αγορά του κτιρίου. Θα φθαρεί τελείως, κύριε Υπουργέ, με το πέρασμα του χρόνου, και από το ότι δεν πατάει άνθρωπος. Πιστεύω ότι θα πρέπει να υπάρξει λύση και σ' αυτό.

ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 279/9.7.97 ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Δικαιοσύνης, σχετικά με τον τρόπο χειρισμού από τη Δικαιοσύνη, υπόθεσης ανέγερσης οικοδομής στην περιοχή του ιστορικού μνημείου Κάστρου Αγίου Γεωργίου Κεφαλλονιάς εντός του οικισμού Τραυλιάτων.

Η ερώτηση διαγράφεται λόγω κωλύματος του ερωτωμένου Υπουργού.

ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, με συγχωρείτε. Για την αποκατάσταση της αλήθειας, θέλω να αναφέρω ότι ο κύριος Υπουργός με μεγάλη ευγένεια μου έστειλε γραπτώς την απάντηση στην ερώτησή μου και τελείωσε το θέμα.

ΠΡΟΕΔΡΕΥΩΝ (Παναγιώτης Ν. Κρητικός): Χαίρομαι για την παρέμβαση. Εγώ γνώριζα ότι υπήρχε κώλυμα.


 

  

Σελίδα 1425 

Προχωρούμε στη συζήτηση των αναφορών και ερωτήσεων δευτέρου κύκλου.

Πρώτη είναι η με αριθμό 1924/8.10.97 ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Υγείας και Πρόνοιας, σχετικά με πρόταση του Κοινωφελούς Ιδρύματος "Α. ΩΝΑΣΗΣ", για την επέκταση του Ωνασείου Καρδιοχειρουργικού Κέντρου.

Η ερώτηση του κυρίου συναδέλφου έχει ως εξής:

"Το Κοινωφελές 'Ιδρυμα "ΑΛΕΞΑΝΔΡΟΣ ΩΝΑΣΗΣ" υπέβαλε στο Υπουργείο Υγείας συγκεκριμένη πρόταση για την επέκταση του Ωνασείου Καρδιοχειρουργικού Κέντρου με δωρεά που ανέρχεται στα οκτώ έως δέκα δισεκατομμύρια (8.000.000.000 - 10.000.000.000) δραχμές.

Δυστυχώς μέχρι σήμερα το Υπουργείο Υγείας δεν έχει απαντήσει στην πρόταση αυτή, παρά τις ανάγκες που υπάρχουν, για την αντιμετώπιση καρδιολογικών και καρδιοχειρουργικών περιστατικών.

Ερωτάται ο κύριος Υπουργός και παρακαλείται να ενημερώσει τη Βουλή, ποιες επιτέλους είναι οι προθέσεις της Κυβέρνησης."

Ο Υφυπουργός Υγείας και Πρόνοιας κ. Μανόλης Σκουλάκης έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Κύριε Πρόεδρε, αναφορικά με την επέκταση του Ωνάσειου Καρδιοχειρουργικού Κέντρου πρέπει να σας πω τα εξής:

Με έγγραφό του το Ωνάσειο Καρδιοχειρουργικό Κέντρο μας γνωστοποίησε την προθυμία του Ιδρύματος "ΑΛΕΞΑΝΔΡΟΣ ΩΝΑΣΗΣ" να προβεί με δική του δαπάνη στην επέκταση του Ωνασείου Καρδιοχειρουργικού Κέντρου επί του υφισταμένου οικοπέδου, με σκοπό την επαύξηση της νοσηλευτικής δυναμικότητας κατά εξήντα οκτώ κλίνες.

Κατά την εξέταση των όρων που θέτει το 'Ιδρυμα διαπιστώθηκε από πλευράς των υπηρεσιών του Υπουργείου Υγείας και Πρόνοιας ότι κάποιοι από αυτούς τους όρους δεν μπορούν ως έχουν να υιοθετηθούν. Γι'αυτό και έγιναν προπαρασκευαστικές συναντήσεις οι οποίες κατέληξαν στο να ζητήσει η υπηρεσία μας από το 'Ιδρυμα λεπτομέρειες πάνω στην πρόταση.

'Εχει παρέλθει αρκετός καιρός και στην υπηρεσία μας δεν έχει υποβληθεί ακόμα νεότερη πρόταση -μέχρι αυτήν τη στιγμή σας είπα- με διαφοροποίηση στους αρχικούς όρους που το Υπουργείο θεωρεί σημαντικούς για το δημόσιο συμφέρον. 

Σε σημερινή επικοινωνία που είχα με το Γενικό Διευθυντή του Ωνασείου Καρδιοχειρουργικού Κέντρου και μετά από επικοινωνία που είχε ο ίδιος με το 'Ιδρυμα, μου επανέλαβε ότι είναι στις προθέσεις του Ιδρύματος να προβεί στην επέκταση του Καρδιοχειρουργικού Κέντρου. Και επίκειται η υποβολή των νέων προτάσεων από πλευράς Ιδρύματος στο Υπουργείο.

Αυτά, αγαπητέ συνάδελφε, μέχρι αυτήν τη στιγμή.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σούρλας έχει το λόγο.

ΓΕΩΡΓΙΟΣ ΣΟΥΡΛΑΣ: Πριν από οκτώ μήνες, κύριε Υφυπουργέ, απαντώντας σε σχετική πάλι ερώτηση είπατε ότι σύντομα θα δοθούν λύσεις. Σήμερα μας λέτε ότι σύντομα θα έχουμε απάντηση για την εκκρεμότητα αυτή. Σήμερα, μας λέτε, ότι πάλι βρίσκεστε σε συζήτηση και περιμένετε τις προτάσεις. Και για να ενημερωθεί η Εθνική Αντιπροσωπεία, αυτή η ιστορία κρατάει τέσσερα ολόκληρα χρόνια.

Πιστεύω πως θα συμφωνήσετε μαζί μου όταν θα πω ότι αυτό σημαίνει πως επί τέσσερα χρόνια στερούνται της δυνατότητας να χειρουργηθούν στην Ελλάδα χίλια οκτακόσια άτομα το χρόνο, άρα περίπου οκτώ χιλιάδες καρδιοπαθείς, αν λάβουμε υπόψη μας και παιδοκαρδιολογικά περιστατικά. Αυτό σημαίνει ταλαιπωρία για τις οικογένειες, για τους συγγενείς και μια διαρροή συναλλάγματος της τάξεως περίπου των σαράντα δισεκατομμυρίων (40.000.000.000).

Αυτά τα λέω όχι για να τα ακούσετε εσείς, αλλά για να τα ακούσουν οι συνάδελφοι Βουλευτές και το Προεδρείο της Βουλής.

Δεν είναι δυνατόν όμως να κρατάει αυτή η εκκρεμότητα τέσσερα ολόκληρα χρόνια. 

Λέτε ότι σήμερα επικοινωνήσατε με το 'Ιδρυμα και εγώ αισθάνομαι ικανοποίηση, γιατί κάτω από την πίεση αυτής της ερώτησης το κάνατε. Και καλά κάνατε. Εγώ όμως είμαι υποχρεωμένος να καταθέσω τις δικές μου εκτιμήσεις και σεις μπορείτε να πείτε τη δική σας άποψη. Οι εκτιμήσεις οι δικές μου, και όχι μόνο, είναι ότι πρόκειται για μια εσωκομματική σας έριδα και δεν θα αναφερθώ σε πρόσωπα, διότι πρέπει να αλλάξει ο προσανατολισμός του νοσοκομείου και αντί για Καρδιοχειρουργικό να γίνει Καρδιολογικό. Και γνωρίζετε πάρα πολύ καλά τι εννοώ. Είναι κρίμα που επιμένουν κορυφαία στελέχη του κόμματός σας, που διετέλεσαν και Υπουργοί, προς αυτήν την κατεύθυνση και να ταλανίζουν και εσάς που διαφωνείτε ενδεχομένως, αλλά και την ελληνική κοινωνία. Και δικαιολογημένα σας προσάπτουν την κατηγορία -δεν είναι δική μου μόνο εκτίμηση αυτή- ότι έτσι προωθούνται επιχειρηματικά συμφέροντα του ιδιωτικού τομέα που κατηγορείτε ότι ασύδοτα ενεργεί. Αυτές είναι δυο πολύ βαριές κατηγορίες.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).

Τελειώνω, κύριε Πρόεδρε.

Θα καταστήσω πιο επίκαιρη την ερώτηση: Πρέπει να συμφωνήσουμε ότι το Ωνάσειο Καρδιοχειρουργικό Κέντρο είναι ένα Ιδρυμα υψηλών προδιαγραφών και αποδόσεων.

Τον τελευταίο καιρό όμως ήλθαν στο φως της δημοσιότητας κάποιες καταγγελίες. Δεν έχω τη δυνατότητα να τις εξετάσω, ούτε είναι στις προθέσεις μου να δημιουργήσω πρόβλημα. Παρακολουθώ όμως και σας λέω, κύριε Υφυπουργέ, ότι δίνετε την εντύπωση του απλού θεατή. Θα ήθελα να μας πείτε σήμερα εδώ, εάν ασχοληθήκατε με αυτές τις καταγγελίες και σε ποιες ενέργειες έχετε προβεί για την αντιμετώπιση αυτού του προβλήματος, που πραγματικά υφίσταται και όσο διαιωνίζεται τόσο μεγαλύτερα προβλήματα δημιουργούνται. Γιατί αναφέρουν οι εφημερίδες -η εφημερίδα "Η ΒΡΑΔΥΝΗ" συγκεκριμένα- ότι εστάλη μία επιστολή στον Πρωθυπουργό με το κείμενο που δημοσιεύθηκε.

Ερωτώ και τελειώνω με αυτό: Εσείς τι εκάνατε μπροστά σε όλα αυτά τα δημοσιεύματα; Δεν πρέπει να είστε απλοί θεατές μπροστά σε αυτές τις κατηγορίες και καταγγελίες. Πρέπει να παρέμβετε.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Κύριε συνάδελφε, νομίζω ότι ήμουν και λιτός και σαφής με αυτά που απάντησα στην ερώτησή σας. Τρία λόγια σας είπα. Είδαμε τους όρους. Οι υπηρεσίες κι εμείς καταλήξαμε ότι οι όροι αυτοί πρέπει να επανυποβληθούν. Και σας διαβεβαίωσα ότι αναμένουμε τη νέα πρόταση του Ιδρύματος, η οποία μέχρι και σήμερα δεν ήλθε. Γι'αυτό είπα να επικοινωνήσω σήμερα με το "Ωνάσειο", για να δούμε εάν έχουν υποβάλει -και δεν το γνωρίζω, γιατί θέλω να σας απαντήσω υπεύθυνα- άλλη πρόταση. Δεν έχει υποβληθεί άλλη πρόταση τροποποιητική της πρώτης μέχρι αυτήν τη στιγμή στο Υπουργείο.

'Οσον αφορά τα άλλα που είπατε κι εμείς πιστεύουμε ότι είναι υψηλών προδιαγραφών το "Ωνάσειο Καρδιουχειρουργικό Κέντρο". Κι εμείς πιστεύουμε ότι οι υπηρεσίες τις οποίες παρέχει είναι πάρα πολύ σημαντικές για την πατρίδα μας. Δεν παρακολουθούμε ως απλοί θεατές τα συμβαίνοντα στο "Ωνάσειο". 

Και σας διαβεβαιώνω ότι μόλις είδα κι εγώ χθες τα δημοσιεύματα, το πρώτο που έκανα ήταν να επικοινωνήσω με το γενικό διευθυντή και τον πρόεδρο και να τους πω: Θέλω να απαντήσετε και στην εφημερίδα και σε εμάς, για να γνωρίσουμε τι ακριβώς συμβαίνει. Μέχρι το μεσημέρι που έφυγα από το Υπουργείο δεν είχαν δώσει την απάντηση. Μου είπαν ότι θα τη δώσουν το απόγευμα. Και μόλις την πάρω, θα σας την αποστείλω.

Δεν έχω να πω τίποτε άλλο, κύριοι συνάδελφοι.

ΠΡΟΕΔΡΕΥΩΝ (Παναγιώτης Ν. Κρητικός): Η δεύτερη


 

  

Σελίδα 1426 

 

ερώτηση με αριθμό 1275/3.9.97 του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Πολιτισμού, σχετικά με την οικονομική ενίσχυση της Κοινότητας Ορμύλιας Νομού Χαλκιδικής για εκτέλεση έργων στο Εθνικό Στάδιό της, διαγράφεται με αίτηση του ερωτώντος συναδέλφου.

Ο κύριος συνάδελφος έστειλε αίτηση αναβολής. 'Ομως αναβολή δεν επιτρέπεται κατά τον Κανονισμό. Προφανώς εννοεί διαγραφή.

Ολοκληρώθηκε η συζήτηση των αναφορών και ερωτήσεων.


 

  

Σελίδα 1427 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδιων που είναι γραμμένα στην ημερήσια διάταξη.

Υπουργείου Εσωτερικών, Δημόσιας Διοίκησης και Αποκέντρωσης.

Συνέχιση της συζήτησης επί των άρθρων και του συνόλου του σχεδίου νόμου: "Συγκρότηση της Πρωτοβάθμιας Τοπικής Αυτοδιοίκησης".

Θα συνεχισθεί η συζήτησή του απόψε.

Υπουργείου Ανάπτυξης.

Συνέχιση της συζήτησης επί των άρθρων και του συνόλου του σχεδίου νόμου: "Βιομηχανικές και Επιχειρηματικές Περιοχές και άλλες διατάξεις".

Θα συνεχισθεί η συζήτηση του κατά τον Κανονισμό.

Υπουργείου Εθνικής Οικονομίας.

Μόνη συζήτηση επί της αρχής, των άρθρων και του συνόλου του σχεδίου νόμου: "Ρυθμίσεις για την Τράπεζα της Ελλάδος".

Ερωτάται το Σώμα: Γίνεται δεκτό το νομοσχέδιο;

ΜΕΡΙΚΟΙ ΒΟΥΛΕΥΤΕΣ: Κρατείται.

ΠΡΟΕΔΡΕΥΩΝ (Παναγιώτης Ν. Κρητικός): Το νομοσχέδιο κρατήθηκε και θα συζητηθεί κατά τον Κανονισμό.

Υπουργείου Μεταφορών και Επικοινωνιών.

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση των Τελικών Πράξεων των Διασκέψεων Πληρεξουσίων Γενεύης (1992) και Κυότο (1994) της Διεθνούς 'Ενωσης Τηλεπικοινωνιών.

'Εχει γίνει ομόφωνα δεκτό στη Διαρκή Επιτροπή από όλες τις πτέρυγες και όλα τα κόμματα και επειδή υπάρχουν προθεσμίες, θα παρακαλέσω να γίνει δεκτό χωρίς συζήτηση.

ΑΧΙΛΛΕΥΣ ΚΑΝΤΑΡΤΖΗΣ: Παρακαλώ, κύριε Πρόεδρε, δύο λόγια ήθελα να πω.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, έχετε το λόγο.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, είναι γεγονός ότι με τις συμβάσεις αυτές, οι οποίες υπογράφηκαν, δεν αλλάζει ο χαρακτήρας της Διεθνούς 'Ενωσης Τηλεπικοινωνιών. Πλην όμως όπως αναφέρεται μέσα σε κείμενα που περιέχονται στο νομοσχέδιο, μέσα στις τελικές πράξεις, οι οποίες έχουν υπογραφεί, ολοένα και πιο έντονα τονίζεται ο ρόλος των μη κυβερνητικών οργανισμών, με άλλα λόγια, ο ρόλος τον οποίο καλούνται να παίξουν τα μονοπώλια και οι πολυεθνικές. Βεβαίως αντιλαμβανόμαστε ότι με το διεθνές κλίμα που έχει δημιουργηθεί, με τη φιλελευθεροποίηση όλων των τομέων των υπηρεσιών, ασκούνται τεράστιες πιέσεις προς την κατεύθυνση αυτή. Και βέβαια είναι φανερό σε ποια κατεύθυνση στοχεύουν οι πιέσεις οι οποίες ασκούνται, έτσι ώστε τα μονοπώλια, οι πολυεθνικές που δραστηριοποιούνται στο χώρο των τηλεπικοινωνιών -και είναι γνωστή η μεγάλη τους σημασία- να αποκομίζουν ολοένα και μεγαλύτερο ποσοστό του κέρδους σε βάρος βεβαίως των συμφερόντων και των μικρότερων χωρών και των λαών.

Αν τα αναφέρουμε όλα αυτά, δεν τα αναφέρουμε για κανέναν άλλο λόγο, αλλά για να υπογραμμίσουμε την ανάγκη να υπάρξουν αντιστάσεις στις επιδιώξεις και στα συμφέροντα του μεγάλου κεφαλαίου των μονοπωλίων και των πολυεθνικών, οι οποίες σταθερά επιδιώκουν ρυθμίσεις στην κατεύθυνση αυτή.

Βεβαίως δεν έχουμε και αυταπάτες, ότι τέτοιου είδους αντιστάσεις μπορεί να προβάλουν οι κυβερνήσεις, οι οποίες έχουν ασπασθεί τις νεοφιλελεύθερες επιλογές, είτε σοσιαλδημοκρατικές είτε χριστιανοδημοκρατικές είτε κεντροδεξιές είτε κεντροαριστερές. Το αναφέρουμε όμως γιατί πρέπει να γίνει αυτό υπόθεση του κάθε λαού, της κάθε χώρας, έτσι ώστε να παρεμποδίσουν αυτές τις επιδιώξεις που θα έχουν πολλαπλές αρνητικές επιδράσεις και επιπτώσεις στα συμφέροντα των λιγότερο ανεπτυγμένων χωρών και στα συμφέροντα των λαών.

Μ' αυτές τις παρατηρήσεις ψηφίζουμε το νομοσχέδιο.

ΠΡΟΕΔΡΕΥΩΝ (Παναγιώτης Ν. Κρητικός): Ερωτάται το Σώμα: Γίνεται δεκτό το νομοσχέδιο;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το νομοσχέδιο "Κύρωση των Τελικών Πράξεων των Διασκέψεων Πληρεξουσίων Γενεύης (1992) και Κυότο (1994) της Διεθνούς 'Ενωσης Τηλεπικοινωνιών", έγινε δεκτό ομοφώνως σε μόνη συζήτηση κατ' αρχήν, κατ' άρθρον και στο σύνολο και έχει ως εξής:

(Λόγω του μεγάλου όγκου του νομοσχεδίου το κείμενό του δεν καταχωρίζεται στο παρόν Πρακτικό. Ο σχετικός νόμος υπ' αριθμόν ν. 2537/97 δημοσιεύθηκε στο υπ' αριθμόν 237 Α` Φ.Ε.Κ. της 27.11.1997).

Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση του παραπάνω νομοσχεδίου.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Παρεσχέθη η ζητηθείσα εξουσιοδότηση.

Υπουργείου Εξωτερικών.

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας για την τροποποίηση της τέταρτης Σύμβασης ΑΚΕ-ΕΚ του ΛΟΜΕ, του Χρηματοδοτικού Πρωτοκόλλου, της Τελικής Πράξης και της Εσωτερικής Συμφωνίας εφαρμογής της Σύμβασης".

Το νομοσχέδιο αυτό έχει γίνει δεκτό από όλα τα κόμματα πλην του Κομμουνιστικού Κόμματος Ελλάδος, που είχε αντιταχθεί στη Διαρκή Επιτροπή.

ΣΤΡΑΤΗΣ ΚΟΡΑΚΑΣ: Κρατείται. 

ΠΡΟΕΔΡΕΥΩΝ (Παναγιώτης Ν. Κρητικός): Δεν θέλετε να πείτε δυο λόγια και γι' αυτό;

ΣΤΡΑΤΗΣ ΚΟΡΑΚΑΣ: Λείπει ο εισηγητής μας, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Αν θα θέλατε αύριο το βράδυ, επειδή είναι στην ημερήσια διάταξη Τρίτης και Τετάρτης, να πει ο εισηγητής σας την άποψη του κόμματός σας και να ψηφίσουμε και αυτό.

ΣΤΡΑΤΗΣ ΚΟΡΑΚΑΣ: Ευχαρίστως, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ευχαριστώ.

Συνεπώς το νομοσχέδιο κρατείται.

Επανερχόμαστε στη συζήτηση του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης: "Συγκρότηση της Πρωτοβάθμιας Τοπικής Αυτοδιοίκησης". 

'Εχει ψηφιστεί το άρθρο 1 του νομοσχεδίου και απομένουν τα υπόλοιπα άρθρα. Επειδή έχει αποχωρήσει η Νέα Δημοκρατία, παρέχεται κάποια ευχέρεια να γίνει συζήτηση άρθρο προς άρθρο και όχι κατά ενότητες όπως συμβαίνει. Αν όμως υποτεθεί ότι φθάσουμε σε κάποιο σημείο χωρίς να έχουν συζητηθεί κάποια άρθρα, να δούμε μήπως χρειαστεί να μιλήσουμε σε ενότητες, για να μη μείνουν άρθρα χωρίς συζήτηση.

ΣΤΡΑΤΗΣ ΚΟΡΑΚΑΣ: Κύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Κόρακα.

ΣΤΡΑΤΗΣ ΚΟΡΑΚΑΣ: Νομίζω ότι την περισσότερη συζήτηση την είχε το άρθρο 1, που ήταν το χωροταξικό. Εκεί οι διάφοροι συνάδελφοι θεώρησαν σκόπιμο να κάνουν τις προτάσεις τους και τα λοιπά. Εμείς τοποθετηθήκαμε -όπως έχετε υπόψη σας και το θυμάσθε- γενικά πάνω σ'αυτό το άρθρο και πάνω στο νομοσχέδιο. Γιατί θεωρούμε ότι είναι απαράδεκτο να μπαίνουμε στη συζήτηση του χωροταξικού, όταν είμαστε γενικά αντίθετοι μ'αυτού του είδους τις συνενώσεις.

Στα υπόλοιπα άρθρα φαντάζομαι ότι θα πάει πολύ πιο γρήγορα η συζήτηση. Από τη δική μας πλευρά, είμαστε δύο που θα παρεμβαίνουμε. Δεν υπάρχει κατά συνέπεια, τέτοια πρόθεση. Πιστεύω ότι αν σωστά λειτουργήσουμε και πάμε μέχρι μια ορισμένη ώρα σήμερα το βράδυ, αύριο θα τελειώσουμε και αν φυσικά δεν υπάρξουν τροπολογίες από την πλευρά της Κυβέρνησης.


 

  

Σελίδα 1428 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, δεν υπάρχουν τροπολογίες.

ΣΤΡΑΤΗΣ ΚΟΡΑΚΑΣ: 'Οπως μου λέει ο ειδικός αγορητής μας, μπορούν τα άρθρα 2 και 3 να συζητηθούν μαζί. Και όπου μπορούμε δύο άρθρα να τα συζητήσουμε μαζί, εμείς θα συμβάλουμε σ'αυτό.

ΠΡΟΕΔΡΕΥΩΝ (Παναγιώτης Ν. Κρητικός): Σύμφωνοι, κύριε Κόρακα. Εγώ το πρότεινα, γιατί βλέπω ότι με την αποχώρηση της Νέας Δημοκρατίας υπάρχει η δυνατότητα να συζητήσουμε άρθρο προς άρθρο, αλλά να συζητηθούν όλα τα άρθρα. Αλλιώς θα πρότεινα ενότητες, διότι και η επείγουσα διαδικασία επιβάλλει τη συζήτηση κατά ενότητες, δεδομένου ότι έχει προθεσμίες η συζήτηση του νομοσχεδίου, τις οποίες ορίζει ο Κανονισμός.

Κατά συνέπεια θα συζητήσουμε άρθρο προς άρθρο, εκτός από τα άρθρα 2 και 3, που δεν έχω αντίρρηση να συζητηθούν από κοινού. Στην πορεία της συζήτησης του νομοσχεδίου βλέπουμε τι θα κάνουμε. 'Αλλωστε ως ενότητες συζητήθηκαν και στην επιτροπή.

ΝΙΚΟΛΑΟΣ ΓΚΑΤΖΗΣ: Δεν είχαμε όμως αυτήν τη διαδικασία.

ΠΡΟΕΔΡΕΥΩΝ (Παναγιώτης Ν. Κρητικός): Σύμφωνοι. Δεν επανερχόμαστε στις ενότητες. Λύθηκε αυτό, κύριε Γκατζή.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Κεδίκογλου.

ΒΑΣΙΛΗΣ ΚΕΔΙΚΟΓΛΟΥ: Στη συζήτηση άρθρο προς άρθρο έχουμε δύο λεπτά. Είναι καλύτερο να βάλετε κάποιες μικρές ομάδες για να έχουμε πέντε λεπτά να πούμε κάτι. Σε δύο λεπτά τι να πεις;

ΠΡΟΕΔΡΕΥΩΝ (Παναγιώτης Ν. Κρητικός): Τρία λεπτά είπα. Και εσείς που είσθε και ταχυλόγος, μπορείτε να πείτε πάρα πολλά.

Ο κύριος Υπουργός έχει καμία παρατήρηση επί της προτάσεως και ενδεχομένως καμία τροποποίηση επί των άρθρων που θα συζητήσουμε;

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης: Στο θέμα της διαδικασίας, εγώ νομίζω ακούγοντας και την τοποθέτηση του Κοινοβουλευτικού Εκπροσώπου του Κ.Κ.Ε., ότι μπορούμε να συζητήσουμε σε ενότητες. Οι ενότητες αυτές περιγράφονται μέσα στο νομοσχέδιο σαν κεφάλαια. Δηλαδή, υπάρχει το κεφάλαιο Α' που είναι τα άρθρα 2 και 3, υπάρχει το κεφάλαιο Β' που είναι τα υπόλοιπα μέχρι το άρθρο 11. Υπάρχουν τέσσερα κεφάλαια και θα μπορούσαν δύο απ'αυτά να συζητηθούν σήμερα και τα δύο υπόλοιπα την επομένη ημέρα.

ΠΡΟΕΔΡΕΥΩΝ (Παναγιώτης Ν. Κρητικός): 'Οπως συμφωνήσαμε στην αρχή, κύριε Υπουργέ, και θα δούμε στην πορεία. Ας πάμε έτσι, δεδομένου ότι έχουμε και δύο συνεδριάσεις ακόμη μακράς διαρκείας. 'Ηδη σήμερα έχουμε μπροστά μας πέντε ώρες συζήτηση και άλλες πέντε ώρες αύριο.

Κύριοι Βουλευτές, έχω τη χαρά να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας τριάντα επτά μαθητές και δύο συνοδοί δάσκαλοι από το 18ο Δημοτικό Σχολείο της Καλλιθέας. Τους καλωσορίζουμε στο Κοινοβούλιο.

(Χειροκροτήματα απ'όλες τις πτέρυγες)

Κύριε Υπουργέ, πριν εισέλθουμε στη συζήτηση των άρθρων 2 και 3, έχετε καμιά παρατήρηση;

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι, κύριε Πρόεδρε. Στην παράγραφο 9 του άρθρου 2, προστίθενται τα εξής: "Οι διατάξεις της παραγράφου αυτής εφαρμόζονται και στις περιπτώσεις του επομένου εδαφίου. Με αίτηση του γενικού γραμματέα της οικείας περιφέρειας, που κατατίθεται στην ανωτέρω επιτροπή μέχρι 28 Φεβρουαρίου 1998, μπορεί με απόφαση αυτής να ανακαθοριστούν τα όρια όμορων ΟΤΑ για την εξασφάλιση πλήρους λειτουργικότητας εντός της εδαφικής περιφέρειας του νέου ΟΤΑ".

Και στο άρθρο 3.α) Στο πρώτο εδάφιο της παραγράφου 1, προστίθενται τα εξής: "Εφόσον αυτό έχει πληθυσμό άνω των πεντακοσίων κατοίκων".

β) Στην παράγραφο 1 προστίθενται επίσης τα εξής: "Αν ο συνολικός αριθμός των μελών του δημοτικού συμβουλίου, όπως αυτό προκύπτει από τα οριζόμενα στην παρούσα παράγραφο, είναι κατώτερος του αριθμού "19" στους δήμους που είναι πρωτεύουσες νομών, τότε αυτός προσαυξάνεται κατά τόσες μονάδες όσες υπολείπονται, ώστε ο συνολικός αριθμός των μελών του δημοτικού συμβουλίου να γίνει "19".

Οι έδρες αυτές προστίθενται στον αριθμό των μελών του δημοτικού συμβουλίου, όπως αυτός προσδιορίζεται στην παράγραφο 2, του άρθρου 40 του π.δ. 410/95".

ΠΡΟΕΔΡΕΥΩΝ (Παναγιώτης Ν. Κρητικός): Μάλιστα. Να κατατεθεί αστραπιαία και να διανεμηθεί κεραυνοβόλα σ' όλους τους συναδέλφους.

(Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Λ. Παπαδήμας καταθέτει για τα Πρακτικά τις προαναφερθείσες διορθώσεις και μεταβολές, οι οποίες έχουν ως εξής:

"ΥΠΟΥΡΓΕΙΟ ΕΣΩΤΕΡΙΚΩΝ,

ΔΗΜΟΣΙΑΣ ΔΙΟΙΚΗΣΗΣ ΚΑΙ ΑΠΟΚΕΝΤΡΩΣΗΣ 

Αθήνα, 10 Νοεμβρίου 1997

ΥΠΟΥΡΓΟΣ

Στο σχέδιο νόμου "Συγκρότηση της Πρωτοβάθμιας Τοπικής Αυτοδιοίκησης" επέρχονται οι κάτωθι διορθώσεις και μεταβολές:

'Αρθρο 2

Στην παράγραφο 9 προστίθενται ως εξής:

"Οι διατάξεις της παραγράφου αυτής εφαρμόζονται και στις περιπτώσεις του επόμενου εδαφίου.

Με αίτηση του Γενικού Γραμματέα της οικείας Περιφέρειας που κατατίθεται στην ανωτέρω Επιτροπή μέχρι 28 Φεβρουαρίου 1998 μπορεί με απόφαση αυτής να ανακαθορισθούν τα όρια όμορων Ο.Τ.Α. για την εξασφάλιση πλήρους λειτουργικότητας εντός της εδαφικής περιφέρειας νέου Ο.Τ.Α.".

'Αρθρο 3

α) Στο πρώτο εδάφιο της παραγράφου 1 προστίθενται τα εξής:

", εφόσον αυτό έχει πληθυσμό άνω των 500 κατοίκων"

β) Στην παράγραφο 1 προστίθενται τα εξής:

"Αν ο συνολικός αριθμός των μελών του δημοτικού συμβουλίου, όπως αυτός προκύπτει από τα οριζόμενα στην παρούσα παράγραφο, είναι κατώτερος του αριθμού 19 στους δήμους που είναι πρωτεύουσες νομών, τότε αυτός προσαυξάνεται κατά τόσες μονάδες, όσες υπολείπονται ώστε ο συνολικός αριθμός των μελών του δημοτικού συμβουλίου να γίνει 19.

Οι έδρες αυτές προστίθενται στον αριθμό των μελών του δημοτικού συμβουλίου όπως αυτός προσδιορίζεται στην παράγραφο 2 του άρθρου 40 του π.δ. 410/1995".

".)

ΜΑΡΙΑ ΔΑΜΑΝΑΚΗ: Αν μου επιτρέπετε, κύριε Πρόεδρε, αν κατάλαβα καλά οι τροποποιήσεις που καταθέτει ο κύριος Υπουργός αφορούν σοβαρά θέματα και ιδιαίτερα η πρώτη, όπως μας την ανέγνωσε. Εμείς, τουλάχιστον, θέλουμε κάποιο χρόνο για να ενημερωθούμε.

ΠΡΟΕΔΡΕΥΩΝ (Παναγιώτης Ν. Κρητικός): Θα διανεμηθούν αμέσως.

ΜΑΡΙΑ ΔΑΜΑΝΑΚΗ: Τουλάχιστον να μας εξηγήσει σε τι αφορούν αυτές οι τροπολογίες, ώστε να καταλάβουμε, διότι έτσι όπως μας τα είπε στην πρώτη τροπολογία μιλά για ανακαθορισμό ορίων του νέου δήμου.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρία Δαμανάκη, σ' αυτό το άρθρο έχετε μία τροπολογία. Στη συζήτηση αυτού του άρθρου θα πούμε τι γίνεται αποδεκτό από την τροπολογία που έχετε καταθέσει.

ΠΡΟΕΔΡΕΥΩΝ (Παναγιώτης Ν. Κρητικός): Ο εισηγητής του ΠΑΣΟΚ κ. Τσούρας έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, να διανεμηθούν πρώτα οι τροπολογίες.


 

  

Σελίδα 1429 

ΠΡΟΕΔΡΕΥΩΝ (Παναγιώτης Ν. Κρητικός): Καθ' όν χρόνο μιλάει ο κ. Τσούρας, θα σας έρθουν στα χέρια.

ΑΘΑΝΑΣΙΟΣ ΤΣΟΥΡΑΣ: Και εγώ, κύριε Πρόεδρε, θα σας παρακαλέσω να έχουμε τις επόμενες τροποποιήσεις πριν μιλήσουμε, διότι, όπως είπε και η κ. Δαμανάκη, είναι πολύ σοβαρές και ιδιαίτερα η πρώτη.

Είναι άποψη που συζητήσαμε και στην επιτροπή και εγώ τουλάχιστον δεν μπορώ να μιλήσω στα άρθρα, όταν δεν έχω και τη συγκεκριμένη τροποποίηση στα χέρια μου.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, σας παρακαλώ και όποιες άλλες τροπολογίες έχετε στα επόμενα άρθρα να τις διανείμετε από τώρα.

Διακόπτουμε για δύο λεπτά, για να διανεμηθούν οι τροπολογίες.

(Δ Ι Α Κ Ο Π Η )

(ΜΕΤΑ ΤΗ ΔΙΑΚΟΠΗ)

ΠΡΟΕΔΡΕΥΩΝ (Παναγιώτης Ν. Κρητικός): Επαναλαμβάνεται η διακοπείσα συνεδρίαση.

ΝΙΚΟΛΑΟΣ ΓΚΑΤΖΗΣ: Δεν τις έχουμε λάβει ακόμη τις τροπολογίες, δεν τις έχουμε διαβάσει.

ΠΡΟΕΔΡΕΥΩΝ (Παναγιώτης Ν. Κρητικός): Είναι καθ' οδόν οι τροπολογίες, θα έχετε την άνεση να τις διαβάσετε. Θα προηγηθεί η ομιλία ενός άλλου συναδέλφου και θα ενημερωθείτε. Σας παρακαλώ, μη χάνουμε χρόνο.

Το λόγο έχει ο εισηγητής της Πλειοψηφίας ο κ. Τσούρας.

ΑΘΑΝΑΣΙΟΣ ΤΣΟΥΡΑΣ: Σχετικά με το άρθρο 2, κύριε Πρόεδρε, τα θέματα που επιλύονται είναι τα εξής: Κατ' αρχάς ορίζεται πότε θα αρχίσουν να υπάρχουν ως οντότητες και να λειτουργούν οι νέοι δήμοι και κοινότητες και πότε θα γίνουν οι πρώτες εκλογές. Λύνει ζητήματα που αφορούν την προστασία των οικισμών.

ΠΡΟΕΔΡΕΥΩΝ (Παναγιώτης Ν. Κρητικός): Μην απασχολείτε τον κύριο Υπουργό, κύριοι συνάδελφοι. Παρακαλώ να ακούσει τον ομιλητή. Μιλάει ο κύριος εισηγητής και πρέπει να τον ακούει ο κύριος Υπουργός. Να κάνετε τις συνομιλίες σας εκτός της Αιθούσης, μην περιμένετε να έλθουν οι Υπουργοί για να μιλήσετε για τα θέματά σας.

ΜΑΡΙΑ ΔΑΜΑΝΑΚΗ: Ας διακόψουμε για δύο λεπτά. 

ΠΡΟΕΔΡΕΥΩΝ (Παναγιώτης Ν. Κρητικός): Μα διέκοψα όσο χρειάστηκε. Ο κύριος εισηγητής ενημερώθηκε. Αλλά δεν αφήνουν και τον κύριο Υπουργό. Κύριοι συνάδελφοι, σας παρακαλώ.

Ορίστε κύριε Τσούρα.

ΑΘΑΝΑΣΙΟΣ ΤΣΟΥΡΑΣ: Ορίζονται λοιπόν εκτός απ' αυτά στο άρθρο 2, διάφορα άλλα ζητήματα σε σχέση με τις προσαρτήσεις συνοικισμών -θα δούμε και την τροπολογία του κυρίου Υπουργού- σε σχέση με τις περιουσίες και την όλη κατάσταση των δήμων σε σχέση με την έδρα. Ορίζεται η ιστορική έδρα, που νομίζω ότι είναι ένα βήμα.

Υπάρχουν δύο ζητήματα στα οποία θα ήθελα να επιμείνω περισσότερο, το ένα στο άρθρο 2 και το άλλο στο άρθρο 3.

Στο άρθρο 2 είναι ο θεσμός του δημοτικού και κοινοτικού διαμερίσματος. Νομίζω ότι είναι σαφές πως με αυτό λύνεται το ζήτημα αν χάνονται ή δεν χάνονται τα χωριά ως οντότητες. Είναι ακριβώς αυτό που λέμε ότι μέσα από το δημοτικό ή κοινοτικό διαμέρισμα υπάρχει η οντότητα μέσα στη συνύπαρξή της με τις άλλες, τους πρώην ΟΤΑ, με το όνομά της και με τη γεωγραφική της περιοχή. Αυτό, συν τις αρμοδιότητες που θα δούμε αργότερα, είναι που κατοχυρώνει την προοπτική μέσα από την ενότητα να υπάρχει ταυτόχρονα η αποκέντρωση, αλλά και η ιστορική συνέχεια.

Μια άλλη παρατήρηση είναι στο άρθρο 3 σχετικά με την τροποποίηση που κατέθεσε ο κύριος Υπουργός, που αφορά ουσιαστικά τη δυνατότητα να υπάρχει τοπικό συμβούλιο και στην έδρα του νέου δήμου. Αυτό έχει σχέση με ένα όριο, που βάζει, πεντακοσίων κατοίκων. Αν είναι έτσι, νομίζω πως πρέπει -είναι κάτι που όλοι συζητήσαμε και αρκετοί από μας θέσαμε και στη Διαρκή Επιτροπή- η έδρα του νέου δήμου να έχει και αυτή τοπικό συμβούλιο και νομίζω ότι ο αριθμός των πεντακοσίων κατοίκων είναι μικρός. Εγώ βλέπω τουλάχιστον τρεις χιλιάδες κατοίκους για να αντιπρσωπεύει κάποιος τοιουτοτρόπως τα συμφέροντά τους.'Ετσι μπορούμε να λέμε ότι αυτός ο πρώην ΟΤΑ δεν έχει απλώς τη "δόξα" του να είναι η έδρα του νέου δήμου, αλλά έχει και το τοπικό του συμβούλιο που θα παλεύει για τα συμφέροντά του και θα έχει και τον εκπρόσωπό του, το δημοτικό σύμβουλο, όπως οι άλλοι.

Νομίζω ότι πρέπει να αυξήσουμε το όριο του πληθυσμού.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν έχω την τροποποίηση που κατατέθηκε. Δεν μου δόθηκε.

ΠΡΟΕΔΡΕΥΩΝ (Παναγιώτης Ν. Κρητικός): Τη διάβασε ο κύριος Υπουργός και αυτή είναι η πρακτική που ισχύει στη Βουλή. Κατ'εξαίρεση είπαμε να διανεμηθεί και θα γίνει αυτό.

ΣΤΡΑΤΗΣ ΚΟΡΑΚΑΣ: Ναι, αλλά όταν πρόκειται για μακροσκελή τροποποίηση, τι γίνεται;

ΠΡΟΕΔΡΕΥΩΝ (Παναγιώτης Ν. Κρητικός): Δεν είναι μεγάλη, είναι συνήθης τροποποίηση και θα παρακαλέσω τον κύριο Υπουργό, αν έχει και άλλες τέτοιες τροποποιήσεις επί των επομένων άρθρων που θα συζητήσουμε απόψε, να τις διανείμει εγκαίρως.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ας μιλήσει άλλος συνάδελφος. Θα περιμένω την τροποποίηση.

ΠΡΟΕΔΡΕΥΩΝ (Παναγιώτης Ν. Κρητικός): Η κ. Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Παρομοίως και εγώ θα περιμένω.

ΠΡΟΕΔΡΕΥΩΝ (Παναγιώτης Ν. Κρητικός): Πρώτη φορά γίνεται προφορική τροποποίηση;

ΜΑΡΙΑ ΔΑΜΑΝΑΚΗ: Τροποποίηση σε εκλογική νομοθεσία;

ΠΡΟΕΔΡΕΥΩΝ (Παναγιώτης Ν. Κρητικός): Και εσείς μιλώντας πολλές φορές κάνετε τροποποιήση που αποτελεί αντικείμενο συζήτησης ....

ΜΑΡΙΑ ΔΑΜΑΝΑΚΗ: Εγώ, λοιπόν, κύριε Πρόεδρε...

ΠΡΟΕΔΡΕΥΩΝ (Παναγιώτης Ν. Κρητικός): Και ο κάθε ομιλητής γεννά τροποποίηση με τις παρατηρήσεις του. Δεν είναι πάντοτε γραπτές οι τροποποιήσεις. Αλλά εν πάση περιπτώσει.

ΜΑΡΙΑ ΔΑΜΑΝΑΚΗ: Κύριε Πρόεδρε, μη δημιουργείτε εκνευρισμό.

Εγώ, με όσες περιορισμένες νοητικές δυνατότητες διαθέτω, δεν έχω αντιληφθεί αυτά τα οποία είπε ο κύριος Υπουργός προφορικά. Ας μιλήσει κάποιος άλλος που τα έχει αντιληφθεί.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσαφούλιας είναι παρών; 'Οχι.

Πάμε στον κατάλογο. Ο κ. Κεδίκογλου έχει το λόγο

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, είστε σε ελαφρά αταξία που δεν έχουμε ακόμα τις τροπολογίες. Αλλά περίπου ακούσαμε το νόημα.

Πριν μπω όμως στο θέμα αυτό, θα ήθελα να παρατηρήσω τούτο. Μεταξύ του άρθρου 1, που ψηφίσαμε, και του άρθρου 2, θα πρέπει στο άμεσο μέλλον το Υπουργείο Διοίκησης και Εσωτερικών να σκεφθεί και να μας φέρει κάποια ρύθμιση για το νέο Κώδικα Δήμων και Κοινοτήτων, όπως θα διαμορφωθεί, που να προβλέψει μία κινητικότητα. Μία κινητικότητα διαφορετική αυτής που υπάρχει ως τώρα, δηλαδή να μπορούν ορισμένοι οικισμοί και ορισμένες κοινότητες με κάποια διαδικασία να μεταφέρονται σε όμορα γεωγραφικά διαμερίσματα, μία νυν κοινότητα, λόγου χάρη η Γαλατσώνα, να μπορεί να μεταφέρεται από το Δήμο Ιστιαίας στο Δήμο Αρτεμισίου. 'Ετσι θα οδηγηθούν τα πράγματα μετά την πρώτη εκλογή προς τη φυσική τους κοινωνική και γεωγραφική ενότητα. Αυτό πρέπει να σας απασχολήσει πάρα πολύ και πρέπει να φέρετε ειδική ρύθμιση. Οι ρυθμίσεις που υπάρχουν στον Κώδικα για τέτοια ζητήματα αποκόλλησης κλπ., αφορούν μεγάλες κοινότητες και δεν μπορούν να έχουν εφαρμογή στο θέμα όπως έχει σήμερα.

Δεύτερον, για όλα όσα περιγράφονται στο άρθρο 1 είναι θέματα διαδικαστικά και τεχνοκρατικά. Δεν μπορεί να έχει κάποιος αντίρρηση. Εκεί που υπάρχει αντίρρηση είναι σε αυτό που ακούγεται τώρα για τοπικό συμβούλιο στην έδρα του δήμου. 

Προσέξτε, κύριε Πρόεδρε, ο θεσμός των τοπικών συμβουλίων, όπως μπήκε από το νομοθέτη, από τον κ. Παπαδόπουλο


 

  

Σελίδα 1430 

 

-που λυπάμαι που δεν είναι εδώ απόψε, γιατί στο πρόσωπο αυτού εκφράζεται ο νομοθέτης- έχει άλλον τρόπο λειτουργίας του δημάρχου απ' ό,τι ως τώρα. Και προβλέπει πολύ ορθά αποφάσεις δημοτικού συμβουλίου και δημάρχου μετά γνώμη του τοπικού συμβουλίου και όχι μετά σύμφωνο γνώμη. Και αυτό είναι πολύ σοφή τοποθέτηση, διότι κανένας δήμαρχος δεν θα μπορέσει να φανεί αντάξιος του θεσμού της λειτουργίας και του ονόματός του. Αν μεν θέλει να είναι ένας πραγματικός δήμαρχος, που οδηγεί την περιοχή του σε μία αλλαγή, δεν θα πρέπει να υπακούει σε πολιτικάντικες απαιτήσεις μικρών ομάδων και μικρών κοινοτήτων και να ηγείται, να γίνεται πραγματικά ηγέτης στην περιοχή του. Απ' την άλλη πλευρά θα πρέπει να σκέπτεται πολύ καλά το τι σκέπτεται η κοινή γνώμη, προκειμένου να πάρει μία απόφαση. Και για να αποδείξω τη δύναμη που έχει αυτή η ρύθμιση, "μετά γνώμη", σας αναφέρω ένα παράδειγμα από τα πολλά. Τόλμησε ποτέ ο Υπουργός Πολιτισμού ή ο Υπουργός Δημοσίων 'Εργων να πάρει απόφαση, ενώ το δικαιούται, χωρίς τη σύμφωνη γνώμη του ΚΑΕ για το Υπουργείο Πολιτισμού, Αρχαιολογικό Συμβούλιο, ή του Συμβουλίου Δημοσίων 'Εργων; Και στα δύο αυτά Υπουργεία, που φέρνω ως παράδειγμα, ο Υπουργός παίρνει αποφάσεις μετά γνώμη των δύο συμβουλίων αυτών. Δεν του είναι απαραίτητη η σύμφωνη γνώμη. Ποτέ όμως καμία απόφαση δεν εκδόθηκε χωρίς τη σύμφωνη γνώμη αυτών των συμβουλίων. Γιατί; Διότι τα συμβούλια αυτά έχουν κύρος.

Αντιλαμβάνεστε, λοιπόν, ότι είναι άλλος ο τρόπος. Με τον τρόπο που ρυθμίζετε ή θα προβλέψετε παντού και δεν θα θέσετε μόνον πεντακόσιους κατοίκους που δεν έχει νόημα -και είναι ένας τρόπος διακυβέρνησης μέσω τοπικών συμβουλίων και μέσω λήψεως υπόψη των αποφάσεων, των απόψεων του ρεύματος της κοινής γνώμης- ή θα το αφαιρέσετε και θα έχει ο δήμαρχος την ευθύνη της έδρας και θα έχουν αυτήν την τιμή ότι για εμάς είναι υποχρεωμένος να φροντίζει ο δήμαρχος και σ' αυτόν να αναθέτουμε τις ευθύνες, που στο κάτω-κάτω της γραφής είναι ένα προνόμιο γι' αυτόν τον οικισμό.

Δεν βλέπω, λοιπόν, τη λογική αυτής της προσθήκης και μάλιστα για πεντακόσιους κατοίκους. Θέλετε να το κάνετε; Κάντε το για όλους. Οπότε, δίνετε διαφορετική λειτουργία στο ρόλο του δημάρχου και του δημοτικού συμβουλίου.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσιόκας έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, μπορώ να έχω το λόγο;

ΠΡΟΕΔΡΕΥΩΝ (Παναγιώτης Ν. Κρητικός): Θέλετε να μιλήσετε τώρα; Εγώ λέω να σας αφήσω να ενημερωθείτε ακόμα.

ΜΑΡΙΑ ΔΑΜΑΝΑΚΗ: 'Εχω ενημερωθεί.

ΠΡΟΕΔΡΕΥΩΝ (Παναγιώτης Ν. Κρητικός): 'Ενα ακαδημαϊκό έτος είμαι διατεθειμένος να σας προσφέρω.

ΜΑΡΙΑ ΔΑΜΑΝΑΚΗ: Ευχαριστώ για τη γενναιοδωρία!

ΠΡΟΕΔΡΕΥΩΝ (Παναγιώτης Ν. Κρητικός): 'Εδωσα το λόγο στον κ. Τσιόκα. Αμέσως μετά θα πάρετε εσείς το λόγο, κυρία Δαμανάκη.

Ορίστε, κύριε Τσιόκα, έχετε το λόγο.

ΘΕΟΧΑΡΗΣ ΤΣΙΟΚΑΣ: Κύριε Υπουργέ, εκείνο που δεν κατάλαβα, πριν κάνω κάποια σχόλια, είναι το εξής: Νομοτεχνικά πώς "κολλάει" στο άρθρο 3 το: "εφόσον αυτό έχει πληθυσμό άνω των πεντακοσίων κατοίκων"; Σε ποιά παράγραφο και πώς "κολλάει"; Κάπου πρέπει να το ξαναδείτε λίγο.

Επί της ουσίας τώρα να πω δύο πράγματα. Με το νέο τύπο ΟΤΑ επιχειρούμε να δημιουργήσουμε ένα καινούριο σύστημα εξουσίας και πολιτικής λειτουργίας στους νέους ΟΤΑ που προτείνουμε. Θα φαντάζεσθε ασφαλώς, προσέχοντας τη χωροταξική κατανομή, ότι δημιουργούνται στην πράξη με βάση αυτήν την πρόταση δύο τύποι ΟΤΑ; Αυτοί που προέρχονται από συνένωση ήδη υφισταμένων δήμων και οριακών κοινοτήτων, δορυφορικών -θα έλεγα-κοινοτήτων και υπάρχουν οι δήμοι που δημιουργούνται με βάση ισότιμες κοινότητες σε πληθυσμό, σε έκταση, σε παραγωγικά χαρακτηριστικά. Με αυτήν την έννοια, λοιπόν, έχει πάρα πολύ μεγάλη σημασία να προσέξει κανείς ότι το τοπικό συμβούλιο είναι ένας κρίσιμος παράγοντας στη λειτουργία του νέου ΟΤΑ, όσον αφορά τη διαχείριση των καθημερινών θεμάτων.

Μπορεί όμως να προκύψει το εξής: Σ' ένα δήμο που οι κοινότητες που τον απαρτίζουν ήταν της τάξης των χιλίων κατοίκων μέσο όρο, ήταν ισότιμες θα έλεγα μεταξύ τους, προκύπτει δήμαρχος ο οποίος θα είναι από κάποια κοινότητα άλλη πλην της έδρας και σε αυτήν την περίπτωση στην έδρα να μην έχουμε τοπικό συμβούλιο. Με αυτόν τον τρόπο ακυρώνουμε δύο πράγματα: Το ένα σχετίζεται με το ότι ενώ ο δήμαρχος πρέπει να παίξει έναν άλλο ρόλο σύμφωνα με το νόμο, ρόλο που θα έχει σχέση με το συντονισμό και δεύτερον: με το δημοκρατικό προγραμματισμό στα άλλα επίπεδα εξουσίας, δηλαδή στην περιφέρεια, στην Αθήνα ή στις Βρυξέλλες. Στην πράξη περιορίζουμε το δήμαρχο και το δημοτικό σύμβουλο να ασχολείται με θέματα της έδρας, δηλαδή ακυρώνουμε το ρόλο τους.

Προτείνω λοιπόν το εξής, αυτό το "μέχρι πεντακόσια" να αυξηθεί και εκεί λοιπόν να υπάρξει το όριο των τριών χιλιάδων κατοίκων περίπου, όπως είπε και πριν ο εισηγητής, για τον απλούστατο λόγο ότι έτσι και νομιμοποιούμε έναν άλλον τύπο λειτουργίας των Ο.Τ.Α. , αλλά και ταυτόχρονα αποκαθιστούμε μία δικαιοσύνη που πρέπει να υπάρχει και στην έδρα του νέου ΟΤΑ που δημιουργείται.

ΠΡΟΕΔΡΕΥΩΝ (Παναγιώτης Ν. Κρητικός): Η κ. Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, μιλούμε για τα άρθρα 2 και 3 μαζί, οπότε νομίζω ότι δικαιούμαι ένα πεντάλεπτο. 

ΠΡΟΕΔΡΕΥΩΝ (Παναγιώτης Ν. Κρητικός): Βεβαίως!

ΜΑΡΙΑ ΔΑΜΑΝΑΚΗ: Ευχαριστώ.

Κύριε Πρόεδρε, κατ' αρχήν θα ήθελα να πω ότι στο άρθρο 3, το οποίο συμπεριλαμβάνεται στην ενότητα των άρθρων που συζητούμε, υπάρχει το πολύ μεγάλο θέμα του πώς γίνεται η κατανομή των εδρών στα νέα δημοτικά συμβούλια. Και εδώ θέλω να επαναφέρω το γνωστό θέμα που έχουμε θέσει και με τροπολογία που έχουμε καταθέσει σχετικά, να εφαρμοστεί επιτέλους η απλή αναλογική στην εκλογή των δημοτικών συμβουλίων. 

Βέβαια έχω υπόψη μου την τοποθέτηση του κυρίου Υπουργού. Αναφέρομαι στην τοποθέτηση του κ. Παπαδήμα, ο οποίος -αν κατάλαβα καλά- μετέθεσε το πρόβλημα στο μέλλον και είπε ότι ενδεχομένως να δημιουργηθούν εντάσεις ανάμεσα στις περιφερειακές κοινότητες και στην κεντρική κοινότητα, αν καθιερωθεί η απλή αναλογική.

Θα ήθελα να παρατηρήσω εδώ ότι η άποψή μας είναι ότι συμβαίνει ακριβώς το αντίθετο. Δηλαδή το υπάρχον σύστημα, το οποίο ενισχύει τον πρώτο συνδυασμό υπερβολικά -και το έχουμε ζήσει στην πράξη- μπορεί να καταλήξει στην ένταση των ανισοτήτων, διότι θα έχουμε έναν κεντρικό δήμο, ο οποίος θα παίρνει ενδεχομένως το δήμαρχο και ο οποίος θα παίρνει και την πλειοψηφία των μελών του δημοτικού συμβουλίου. Το επιχείρημά του, δηλαδή, αυτό πιστεύω ότι στην ουσία αντιστρέφεται. Νομίζω, λοιπόν, ότι το θέμα είναι αρκετά ώριμο και κάποια στιγμή η Κυβέρνηση θα πρέπει να το δει.

Εμείς επιμένουμε στην κατεύθυνση αυτή της αλλαγής του εκλογικού συστήματος. Το θέτω αυτό διότι είναι το μείζον θέμα, για το οποίο εμείς δεν μπορούμε να ψηφίσουμε το συγκεκριμένο αυτό εκλογικό σύστημα.

'Ερχομαι όμως τώρα στις τροποποιήσεις τις οποίες κατέθεσε ο κύριος Υπουργός και οι οποίες -αν κατάλαβα καλά- αφορούν ορισμένα σοβαρά ζητήματα. Παρακαλώ να έχω την προσοχή του κυρίου Υπουργού, για να διευκρινίσουμε περί τίνος πρόκειται.

Στο άρθρο 2 προσθέτει παράγραφο η οποία προστίθεται μεν στην παράγραφο 9, που αφορά τα όρια του συνοικισμού, αλλά είναι διατυπωμένη με έναν τέτοιο γενικό τρόπο, κύριε Υφυπουργέ, ώστε εγώ συμπεραίνω ότι ουσιαστικά με αίτηση του γενικού γραμματέα της περιφέρειας -αυτό λέτε- η οποία θα κατατεθεί μέχρι τέλος Φεβρουαρίου, μπορούν να αλλάξουν τα όρια των νέων ΟΤΑ. Αυτό λέτε. Παραπέμπετε μεν το θέμα


 

  

Σελίδα 1431 

 

σε μία επιτροπή, αλλά αυτό λέτε. Δεν αναφερόμαστε μόνο στα όρια του συνοικισμού, αναφερόμαστε γενικά στα όρια των νέων ΟΤΑ. Εμείς έχουμε προτείνει κάτι αντίστοιχο. Πιστεύουμε, δηλαδή, ότι πρέπει να υπάρξει μία διέξοδος, για να διορθωθούν ενδεχομένως όρια νέων ΟΤΑ τα οποία δεν έχουν τεθεί σωστά, αλλά έχω ορισμένες αμφιβολίες για το κατά πόσο η διαδικασία, που ακολουθείται στη συγκεκριμένη περίπτωση, είναι σωστή.

Οι παρατηρήσεις μου λοιπόν είναι οι εξής. Πρώτον, να διευκρινιστεί τι αφορά η τροπολογία σας. Αν αφορά, όπως συμπεραίνω εγώ από τη διατύπωση και δεν νομίζω ότι χωρά δεύτερη γνώμη σ'αυτό, γενικά τα όρια των ΟΤΑ, πρέπει τουλάχιστον να δούμε μία διαδικασία συμμετοχής της ΤΕΔΚ στην υπόθεση. Εγώ έχω ήδη προτείνει -η τροπολογία μου αφορούσε τα όρια των συνοικισμών-στην παράγραφο 9 στην επιτροπή που συγκροτείται να μετέχει και εκπρόσωπος της Τοπικής 'Ενωσης Δήμων και Κοινοτήτων. Αν όμως μιλάμε πολύ περισσότερο για καθορισμό νέων ΟΤΑ, απλώς εκτιμώ ότι η αίτηση του περιφερειάρχη δεν είναι αρκετή διασφάλιση για να έχουμε μία ουσιαστική συμμετοχή των πολιτών και των κατοίκων των κοινοτήτων, που αφορά το νομοσχέδιο στην όλη διαδικασία.

'Οσον αφορά τώρα το άρθρο 3. Περίπου όλοι οι συνάδελφοι -ακούστηκε και ο εισηγητής του ΠΑΣΟΚ με τον οποίο συμφωνώ στο σημείο αυτό- που μιλήσαμε στην επιτροπή, επισημάναμε την ανάγκη να υπάρχει τοπικό συμβούλιο και στην έδρα του νέου ΟΤΑ. Αυτό θέλουμε. Αν θέλετε και εσείς αυτό, η διατύπωση που κάνετε είναι ατυχής, γιατί καθόλου δεν καλύπτει αυτήν την ανάγκη. Η διατύπωση που κάνετε, η οποία λέει "εκτός των πεντακοσίων κατοίκων", αφορά κάτι άλλο, αφορά τον αριθμό των μελών του δημοτικού συμβουλίου. Επομένως η πρόταση που υπάρχει εδώ και από μας και από συναδέλφους του ΠΑΣΟΚ είναι να πούμε με σαφήνεια ότι σε νέους ΟΤΑ μέχρι ένα όριο τριών χιλιάδων ή, εν πάση περιπτώσει, ένα όριο σοβαρό, δημιουργείται τοπικό συμβούλιο στην έδρα του νέου ΟΤΑ. Θέλω, δε, να σημειώσω εδώ ότι και η Επιστημονική Υπηρεσία της Βουλής στην έκθεσή της έχει κάνει πολύ σοβαρές παρατηρήσεις στο θέμα αυτό. Εγώ θα έλεγα ότι γενικά δεν βλέπω για ποιο λόγο σε όλες τις έδρες όλων των νέων ΟΤΑ να μην υπάρχει τοπικό συμβούλιο. Δεν θα περιπλέξει τα πράγματα. Το αντίθετο, όπως το κάνετε, θα περιπλέξει τα πράγματα ακόμα περισσότερο.

Αυτά θα ήθελα να πω, κύριε Πρόεδρε, αλλά νομίζω ότι θα ήταν καλό σε κάποια φάση της διαδικασίας να πάρει το λόγο ο κύριος Υπουργός, να αποσαφηνίσει τι ακριβώς εννοεί με τις τροπολογίες, διότι πρέπει να παραδεχθείτε ότι υπάρχει μία σύγχυση.

Συμπεραίνω. Αν μεν στο άρθρο 2 κάνετε αναθεώρηση των ορίων των νέων ΟΤΑ, κάτι το οποίο και εμείς ζητούσαμε, πρέπει να δούμε βελτίωση της διαδικασίας. Στο άρθρο 3 νομίζω ότι η διατύπωση είναι ατυχής και να πούμε με σαφήνεια ότι στους νέους δήμους που συγκροτούνται, στην έδρα υπάρχει τοπικό συμβούλιο. Μπορούμε να βρούμε μία απλούστερη διατύπωση απ'αυτά τα περιπεπλεγμένα που εισηγείται ο κύριος Υπουργός.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα αναφερθώ στην τροπολογία που έρχεται στο άρθρο 2, γιατί αυτό είναι το σοβαρότερο.

Κύριε Υπουργέ, αν θέλατε μία τέτοια τροποποίηση για τα χωροταξικά όρια κλπ. των δήμων και των κοινοτήτων, κατά την άποψή μου θα έπρεπε να τη φέρετε στο άρθρο 1 -εκεί απευθύνεται αυτό- για τα όρια των οικισμών. Και μάλιστα ακολουθείτε πάλι μία διαδικασία στενότητας: "έξω οι τοπικές κοινωνίες, έξω οι δημότες, έξω οι ΟΤΑ", που μπορούν να αποφασίσουν αν θέλουν ή δεν θέλουν, "έξω και τα νομαρχιακά συμβούλια", που έχουν μία γενικότερη γνώμη, "έξω και οι ΤΕΔΚ", τις οποίες ελέγχετε με τους διορισμένους, οι οποίοι προστίθενται στην επιτροπή εκτός των τριών αιρετών.

Νομίζουμε ότι αυτή ακριβώς η τροποποίηση που συμπεριλαμβάνεται στην παράγραφο 9 του άρθρου 2, που μιλούσε μόνο για τους οικισμούς και πώς γίνεται η διαδικασία και από ποια επιτροπή κλπ., οδηγεί ουσιαστικά εδώ την πολιτική ηγεσία του Υπουργείου - και εγώ, αν θέλετε, θα πάρω την κακή περίπτωση- και όλη την Κυβέρνηση να φτιάξει τέτοιους ΟΤΑ, που να εξασφαλίσει -αυτό που κατηγορείται και δημοσίως από πολλούς- αργότερα τις δημοτικές εκλογές.

Αν κάτι πήγε στραβά και θέλει οπωσδήποτε να κάνει μια νέα χωροθέτηση αναμόρφωση πολιτικών δυνάμεων κλπ., έχει τη δυνατότητα ο περιφερειάρχης και μόνο ο περιφερειάρχης -το σημειώνουμε αυτό από την αρχή- να κάνει ένα άλλο μαγείρεμα και να βγουν νέα κουκιά.

Επίσης, κύριε Υφυπουργέ, ερχόμαστε στο 50% που λέτε ότι οπωσδήποτε θα πρέπει να έχει το 50% και το 30% αντίστοιχα στους οικισμούς τριακοσίων και πεντακοσίων κατοίκων. Και ρωτάμε: Αν ένας συνδυασμός βρίσκεται μόνο σε μία ή δύο ή τρεις από αυτές τις κοινότητες και δεν έχει τη δυνατότητα να συμπληρώσει το 50%, τι θα γίνει; Πού πάνε τελικά οι επιτροπές των πολιτών που έχουν τη δυνατότητα, που δεν συμφωνούν, αν θέλετε, μέσα από το δικομματισμό και από τα άλλα τα μικρότερα κόμματα που ίσως έχουν τη δυνατότητα να φτιάξουν συνδυασμούς; Πού πάει η πρωτοβουλία και η δυνατότητα αυτών των ανθρώπων να κατέβουν στις δημοτικές εκλογές; Το πού πάει η δυνατότητα είναι φυσικά θα μου πείτε και στο παρακάτω άρθρο. Θα πούμε και εκεί τι γίνεται με τις εκλογικές δυνατότητες.

Νομίζουμε λοιπόν ότι και εδώ παίζεται το παιχνίδι του δικομματισμού. 'Οταν μπαίνει αυτό το 50% και αυτό το 30% θέλετε να αποκλείσετε τα μικρά κόμματα, θέλετε να αποκλείσετε τις πρωτοβουλίες των πολιτών, θέλετε να αποκλείσετε οποιαδήποτε κίνηση, θέλετε να αποκλείσετε και ένα κοινοτικό συμβούλιο ή μια ομάδα μέσα σε ένα χωριό που δεν θέλει να κατέβει ουσιαστικά με κανέναν άλλο, αλλά να διεκδικήσει μόνο το τοπικό διαμέρισμα. 'Ολους αυτούς τους αποκλείετε.

Επίσης το θέμα το εκλογικό θα το πούμε και στο άρθρο 5, αλλά επειδή είναι συναφές και με τις εκλογές αυτές, πώς γίνονται κλπ. θα πρέπει να δείτε ότι οι εκλογές με τα συστήματα, που γίνονται, είναι και άδικες και ανεπίτρεπτες τουλάχιστον για τις τοπικές κοινωνίες, για τα δημοτικά συμβούλια, χωρίς αυτό να σημαίνει ότι δεν είναι εξίσου σοβαρές οι συνέπειες και για τα άλλα, όπως είναι για τις Βουλευτικές εκλογές.

Κύριε Υφυπουργέ, εδώ που έχετε τους αριθμούς υπάρχει μια αντίφαση. Ο Κώδικας Δήμων και Κοινοτήτων, το άρθρο 40 αναφέρεται στο πώς ακριβώς θα είναι τα κοινοτικά συμβούλια με βάση τον πληθυσμό. Εδώ ανά κάθε κοινοτικό συμβούλιο προστίθεται ένα. 'Οταν λέτε όμως ότι τα συμβούλια θα έχουν αυτόν τον αριθμό, που προβλέπεται από τον Κώδικα, είμαστε έξω από αυτές τις διαδικασίες.

Σας φέρνω ένα παράδειγμα. 'Ενα με δέκα χιλιάδες κατοίκους θα πρέπει να έχει το λιγότερο δεκαπέντε υποψήφιους. 'Εχει και έντεκα κοινοτικά νέα συμβούλια, αν βάλουμε και από ένα εκεί, γίνεται είκοσι έξι. Αν πάει στο 50% από τα έντεκα μείον το 50%, όπως το έχετε, θα πάει στους είκοσι. Τι γίνεται σε αυτήν τη διαδικασία, όταν δεν θα έχουν εκλεγεί οι είκοσι με το σύστημα που εσείς αναφέρεστε;

Εμείς φυσικά το καταψηφίζουμε, γιατί είναι όλη του η φιλοσοφία αντιδραστική, αλλά θέλουμε να επισημάνουμε και τέτοιες αδύνατες πλευρές.

Αυτά, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Με την τροποποίηση του άρθρου 2: "με αίτηση του γενικού γραμματέα της οικείας περιφέρειας που κατατίθεται στην ανωτέρω επιτροπή μέχρι τις 8 Φεβρουαρίου 1978 μπορεί με απόφαση αυτής να ανακαθοριστούν τα όρια ομόρων ΟΤΑ για την εξασφάλιση πλήρους λειτουργικότητας". 

Τα όρια είναι κομμάτια. Τα όρια μπορεί να περιέχουν και ένα τμήμα μεμονωμένων οικιών ή αγροκτημάτων ή μιας ζωντανής μονάδος λειτουργικής παραγωγικής, αγροτικής,


 

  

Σελίδα 1432 

 

βιοτεχνικής, οπότε αντιλαμβάνεστε ότι εδώ υπάρχει μια πλήρης κομματική σκοπιμότητα, διότι τον περιφερειάρχη εσείς τον διορίζετε. Ο περιφερειάρχης είναι κρατικό όργανο, δεν παύει να είναι και κομματικό όργανο του κυβερνώντος κόμματος. Τα κανονίζει μόνος του χωρίς την ΤΕΔΚ, χωρίς τα τοπικά συμβούλια, χωρίς τα δημοτικά συμβούλια, χωρίς το νομάρχη. Διότι εκείνος που έχει αρμοδιότητα για τον καθορισμό ορίων είναι ο νομάρχης.

Επομένως, λοιπόν, μετατίθεται σε κομματική βάση η υπόθεση. Εδώ υπάρχουν και εκλογικές σκοπιμότητες. 'Ενα τμήμα μπορεί να είναι τελείως παραγωγικό και να έχει μεμονωμένα σπίτια, τα οποία αυτήν τη στιγμή να υπάγονται στον τάδε οικισμό και εκεί, όταν ανακαθοριστούν τα όρια, ο εκλεγμένος της αρεσκείας του κυβνερνώντος κόμματος να είναι και ένας παράγοντας και εσείς να τα ανακαθορίσετε με τον περιφερειάρχη, όχι μόνο όπως πρέπει, αλλά όπως κομματικά και κυβερνητικά πρέπει.

Αυτό ποιος μας το καθορίζει; Υπάρχει κανένα διασφαλιστικό όργανο; Γιατί και στα Τριπόταμα πάνω στην Ψωφίδα στα Καλάβρυτα εδώ και είκοσι χρόνια, που γινόταν ανακαθορισμός ορίων, χάλαγε ο κόσμος πώς θα γίνουν τα όρια -ήταν τότε Βουλευτής ο θείος του Δημήτρη Κατσικόπουλου- και έγινε μεγάλος αγώνας, πώς θα γίνει για κομματικές επιδιώξεις.

Νομίζω ότι αυτό πρέπει να απαλειφθεί και να μην υπάρξει, διότι έχει κομματική σκοπιμότητα και κυβερνητική κομματική σκοπιμότητα και θα κανονίσετε εσείς με τον περιφερειάρχη, ως εντεταλμένο όργανό σας, να κάνετε τις δικές σας δουλειές.

Ο λαός μπορεί να μην το αντιλαμβάνεται, διότι κοιμάται σε ένα ήσυχο κλίμα. Αυτήν τη στιγμή πάμε για εκλογές το 1998, αλλά έχετε δώσει με πολύ τεχνικό τρόπο και με μεγάλη ευελιξία την εντύπωση ότι δεν αλλάζει τίποτα.

'Ενα μεγάλο κομμάτι της πλειοψηφίας του ελληνικού λαού αυτήν τη στιγμή δεν έχει απασχοληθεί, διότι η καθημερινή επιβίωση δεν το αφήνει να απασχοληθεί. Αυτοί εφόσον μέχρι το 1998 θα πιστεύουν ότι δεν αλλάζει τίποτα, θα πιστεύουν ότι και μετά το 1998 έτσι θα είναι. Δηλαδή το θέμα έχει πάρει κεκτημένη ταχύτητα λειτουργίας εθισμού της σκέψης και της νόησης των Ελλήνων ότι δεν αλλάζει τίποτα με την ηρεμία, η οποία θα αρχίσει να λειτουργεί μετά την ψήφιση του νομοσχεδίου.

Επομένως πρέπει, αν έχετε τουλάχιστον την πρόθεση να εξυπηρετήσετε τα εθνικά συμφέροντα και τα συμφέροντα των ΟΤΑ, να ορίσετε και άλλον, ο οποίος να υπάρχει σαν μέλος στον ανακαθορισμό.

'Οσον αφορά την απλή αναλογική, είναι ένα αίτημα για το οποίο αγωνιστήκαμε και στην κατ' αρχήν ψήφιση του νομοσχεδίου. Εσείς δεν το καταλάβατε, ούτε το καταλαβαίνετε ούτε θέλετε να το καταλάβετε.

Η απλή αναλογική είναι ένας τρόπος οργάνωσης της δημοκρατικής κοινωνίας και της δημοκρατικής λειτουργίας του θεσμού των ΟΤΑ, ο οποίος θα προσδιορίσει και την τύχη του και την αντοχή του. Μπορεί, δηλαδή, η απλή αναλογική να καθορίσει την αντοχή των ΟΤΑ, που φτιάξατε, στο μέλλον. Διότι ο κίνδυνος να έχουν την τύχη των περιφερειακών συμβουλίων, των αναπτυξιακών συνδέσμων κλπ., είναι δεδομένος για μας. Επομένως εφαρμόστε τουλάχιστον την απλή αναλογική.

Η απλή αναλογική είναι επιβεβλημένη και εμμένουμε στο ότι πρέπει να λειτουργήσει. Εξάλλου, όπως είπε και ο συνάδελφός μου κ. Γκατζής, με το 50% και 30%, εάν υπάρξει ηρεμία και ήσυχο κλίμα, οι συνδυασμοί των μικρών παρατάξεων ή εκείνοι που θα θελήσουν να κάνουν μία παράταξη ενάντια στον "ΚΑΠΟΔΙΣΤΡΙΑ", δεν θα προλάβουν. Δεν θα προλάβουν να βρουν τους ανθρώπους.

Επομένως αυτό σε συνδυασμό με το 5, που λέει για το 50% και 30%, πρέπει οπωσδήποτε να το τροποποιήσετε, για καλύτερη δημοκρατική συμμετοχή. Και για τη λειτουργία των αρχών της δημοκρατίας και της δημοκρατικής διαδικασίας, να επιμείνετε σε ένα αναλογικό σύστημα και το 50%, για το οποίο θα μιλήσουμε αργότερα, να το κάνετε 30%.

Ως προς τα άλλα, στο άρθρο 3, παράγραφοι α' και β', δεν δεχόμαστε την τροποποίηση την οποία κάνατε την τελευταία στιγμή και για τους λόγους τους οποίους εκθέσαμε, δεν είναι δυνατόν να γίνει δεκτή.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κοντομάρης έχει το λόγο.

ΕΥΤΥΧΙΟΣ ΚΟΝΤΟΜΑΡΗΣ: Κύριε Πρόεδρε, για τα άρθρα 2 και 3 ήθελα να κάνω δύο παρατηρήσεις μόνο. 

Κατ'αρχήν, πιστεύω ότι δεν μπορεί ο πρόεδρος του τοπικού συμβουλίου και δημοτικός σύμβουλος να είναι κάτι το διαφορετικό απ' ό,τι συμβαίνει σ'όλους τους άλλους οικισμούς και μάλιστα αυτός που είναι στην έδρα. Και δεν μπορούμε να λέμε ότι τη δουλειά που κάνουν οι άλλοι πρόεδροι των τοπικών συμβουλίων στις κοινότητες του καινούριου δήμου, στις πρώην κοινότητες, θα την κάνει ο δήμαρχος στην έδρα του δήμου. Νομίζω ότι αυτό υποβαθμίζει και το δήμαρχο αλλά και το θεσμό. Επομένως πρέπει να έχουμε οπωσδήποτε πρόεδρο τοπικού συμβουλίου στην έδρα του δήμου. 'Ετσι λέει μια αυτοδιοικητική λογική.

Από κει και μετά αν μπαίνει και θέμα πληθυσμιακό, πραγματικά να το δούμε εκεί σε συνδυασμό μ'αυτό που προτείνεται από την τροπολογία του κυρίου Υπουργού και να δούμε πιθανόν αν είναι όχι πεντακόσιοι κάτοικοι, αλλά πολύ περισσότεροι, ίσως και δύο χιλιάδες και μάλιστα στη λογική του οικισμού, γιατί μπορεί η έδρα, η κοινότητα, που εκεί θα είναι ο καινούριος δήμος, να έχει τρεις οικισμούς των οκτακοσίων κατοίκων. Εκεί τι μετράμε; Τον οικισμό, τον πληθυσμό της κοινότητας στο σύνολο; 'Αρα λοιπόν καταλήγω ότι πρέπει και να βγαίνει στην έδρα και πρέπει τουλάχιστον να είναι πάνω από χίλιοι κάτοικοι.

Από κει και μετά, ένα άλλο θέμα, είναι το εξής: Λέμε ότι από τριακόσιους κατοίκους και πάνω, θα έχουμε δημοτικό σύμβουλο για όλες τις κοινότητες του καινούριου δήμου, για τις πρώην.

'Εχουμε κάνει μια εκτίμηση στην Κέρκυρα. Είναι περίπου δεκατρείς καινούριοι δήμοι. Οι κοινότητες που έχουν πάνω από διακόσιους πενήντα κατοίκους είναι γύρω στις είκοσι. Τι σημαίνει αυτό; 'Οτι οι περισσότεροι δήμοι, που έχουν είκοσι ένα ή είκοσι τρία μέλη σαν δημοτικούς συμβούλους, το πολύ να πάρουν δύο και να γίνουν είκοσι πέντε ή είκοσι έξι. Επειδή όμως το είκοσι έξι δεν βγαίνει, γιατί πρέπει να είναι άρτιος, θα είναι είκοσι πέντε ή είκοσι επτά. Πάντως τον έναν έτσι και αλλοιώς τον κερδίζουν οι δήμοι λόγω του αρτίου. Είναι κρίμα να μην εκφράζονται οι κοινότητες, να μην είναι όλες, δηλαδή και αυτές που έχουν πάνω από διακόσιους ή διακόσιους πενήντα κατοίκους, σ'αυτήν τη διαδικασία που προτείνουμε.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Γεωργόπουλος έχει το λόγο.

ΔΗΜΗΤΡΙΟΣ ΓΕΩΡΓΟΠΟΥΛΟΣ: Κύριε Πρόεδρε, μόνο δυο λόγια θα ήθελα να πω, να κάνω μια σύντομη αναφορά.

Στο άρθρο 2 παράγραφος 9 αναφέρεται ότι στις περιπτώσεις προσάρτησης συνοικισμού στο νέο δήμο κατά το άρθρο 1, τα όρια του συνοικισμού αυτού καθορίζονται με απόφαση επιτροπής, η οποία αποτελείται από: α) τον Προϊστάμενο της Διεύθυνσης Αυτοδιοίκησης και Αποκέντρωσης, β) τον Προϊστάμενο του Τμήματος Τεχνικής Υπηρεσίας των Δήμων και Κοινοτήτων των ανωτέρω διευθύνσεων του νομού και γ) ένα τεχνικό υπάλληλο αρμοδιότητας της Κτηματικής Υπηρεσίας του Υπουργείου Οικονομικών".

Θα έκρινα σκόπιμο σ'αυτήν την επιτροπή να συμμετέχει και αιρετό μέλος της ΤΕΔΚ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Ζαφειρόπουλος έχει το λόγο.

ΙΩΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, ήθελα να κάνω μόνο μια ερώτηση. Οι τροπολογίες που έχουν κατατεθεί εμπρόθεσμα, θα συζητηθούν στο άρθρο ή μετά; 

ΠΡΟΕΔΡΕΥΩΝ (Παναγιώτης Ν. Κρητικός): Με το άρθρο μαζί. Είναι πάγια πρακτική, αυτή την οποία προβλέπει και ο Κανονισμός.


 

  

Σελίδα 1433 

ΙΩΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, μπορώ να μιλήσω σε λίγο, γιατί έστειλα να μου φέρουν μια τροπολογία;

ΠΡΟΕΔΡΕΥΩΝ (Παναγιώτης Ν. Κρητικός): Αν υπάρχει χρόνος, μπορείτε.

O κ.Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Υπουργέ, θα ήθελα να κάνω μια διόρθωση, η οποία δεν είναι ουσιαστική, είναι τυπική, στο άρθρο 1 και αφορά το Δήμο Μεσολογγίου. Να γραφεί "Δήμος Ιεράς Πόλεως Μεσολογγίου". Αυτό θα παρακαλούσα να διατυπωθεί έτσι.

ΧΡΗΣΤΟΣ ΡΟΚΟΦΥΛΛΟΣ: Το είπαμε αυτό, έχει γίνει από προχθές. 

ΙΩΑΝΝΗΣ ΚΑΡΑΚΩΣΤΑΣ: Ευχαριστώ, δεν το ήξερα.

ΠΡΟΕΔΡΕΥΩΝ (Παναγιώτης Ν. Κρητικός): Προχθές συζητήθηκε και ψηφίστηκε. 'Ησασταν εκτός "ιερού".

ΙΩΑΝΝΗΣ ΚΑΡΑΚΩΣΤΑΣ: Εδώ ήμουν, αλλά είχα βγει έξω.

Επίσης, το άρθρο 3 παράγραφος 1 λέει ότι οι πρόεδροι των τοπικών συμβουλίων, που συνιστώνται στα δημοτικά διαμερίσματα τριακοσίων κατοίκων και άνω, είναι και μέλη των δημοτικών συμβουλίων και καταλαμβάνουν τις ανωτέρω επιπλέον έδρες.

Οι πρόεδροι των τοπικών συμβουλίων εκλέγονται όχι από τους εκλογείς όλου του δήμου, αλλά από το διαμέρισμα στο οποίο ανήκουν.

Κύριε Υπουργέ, για εξετάστε το, γιατί εδώ θα δημιουργηθεί αλλοίωση στο κεντρικό συμβούλιο του δήμου που θα εκλέγεται απ' όλους τους εκλογείς των διαμερισμάτων, απ' όλες τις κοινότητες που συνενώνονται. Εδώ θα αλλοιώνεται η σύνθεση του δημοτικού συμβουλίου -του κεντρικού εννοώ- το οποίο εκλέγεται απ' όλους, ενώ το διαμερισματικό εκλέγεται από ένα μέρος των εκλογέων.

Μήπως εδώ πρέπει να βρούμε άλλη φόρμουλα αντιπροσώπευσης, όπως είναι στα δημοτικά διαμερίσματα του Δήμου Αθηναίων, Θεσσαλονίκης κλπ., που παρίστανται μεν στο δημοτικό συμβούλιο, αλλά δεν είναι και μέλη του; 

Ας το δούμε αυτό το θέμα, γιατί μπορεί να δημιουργήσει προβλήματα.

Επίσης νομίζω ότι είναι ασαφής η προσθήκη που έχετε δώσει στο άρθρο 2 σχετικά με τον καθορισμό των ορίων. Ποια όρια αφορά, όπως είπαν και άλλοι συνάδελφοι, τα γεωγραφικά ή τους δημότες; Τι όρια είναι αυτά; Πρέπει να το διευκρινίσετε.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος κύριος συνάδελφος να μιλήσει...

ΣΤΡΑΤΗΣ ΚΟΡΑΚΑΣ: Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Κόρακα, έχετε το λόγο.

Είναι και ο κ. Σπυριούνης, ο οποίος πήγε για μια ψηφοφορία, αλλά δεν επανήλθε. 

Ορίστε.

ΣΤΡΑΤΗΣ ΚΟΡΑΚΑΣ: Κατ' αρχήν, θα ήθελα να κάνω μια παρατήρηση γι'αυτές τις τροπολογίες που γίνονται και ιδιαίτερα για την τροπολογία στο άρθρο 2.

Πρέπει να πούμε ότι, όπως αναφέρει ο Γενικός Γραμματέας απευθύνεται στην επιτροπή η οποία -προσέξτε, κύριε Πρόεδρε- αποτελείται, πρώτον, από τον προϊστάμενο της Διεύθυνσης Αυτοδιοίκησης και Αποκέντρωσης ή της Διεύθυνσης Τοπικής Αυτοδιοίκησης και Διοίκησης του νομού ανάλογα, δηλαδή, από ένα υπάλληλο, δεύτερον από τον προϊστάμενο του Τμήματος Τεχνικής Υπηρεσίας Δήμων και Κοινοτήτων των ανωτέρω Διευθύνσεων του νομού, δηλαδή, από έναν υπάλληλο, και τρίτον από ένα τεχνικό υπάλληλο αρμοδιότητας κτηματικής υπηρεσίας του Υπουργείου Οικονομικών, δηλαδή και εδώ από έναν υπάλληλο. Και τι κάνει; Με αίτηση του γενικού γραμματέα της οικείας περιφέρειας που κατατίθεται στην ανωτέρω επιτροπή -δηλαδή, σε αυτήν την επιτροπή- μέχρι 28 Φεβρουαρίου 1998 μπορεί με απόφαση αυτής να ανακαθοριστούν τα όρια όμορων Ο.Τ.Α. για την εξασφάλιση πλήρους λειτουργικότητας εντός της εδαφικής περιφέρειας νέου Ο.Τ.Α.

Εδώ, δηλαδή, έχουμε μία πρώτη παραβίαση της δέσμευσης που είχε αναλάβει η Κυβέρνηση, ότι δεν πρόκειται στο χωροταξικό να κάνει καμιά απολύτως τροποποίηση.

Και εμείς δεν θέλουμε να πούμε ότι είμαστε υπέρ της τροποποίησης ή κατά, γιατί η θέση μας είναι γνωστή. Το σημειώνω ωστόσο, κύριε Πρόεδρε, για να επισημάνω την ασυνέπεια της Κυβέρνησης.

Τώρα σε ό,τι αφορά το εκλογικό σύστημα, μια πρώτη παρατήρηση που έχουμε να κάνουμε είναι ότι φυσικά το σύστημα αυτό δεν είναι απλή αναλογική. 'Εχουμε την απαράδεκτη κατάσταση ο πλειοψηφήσας συνδυασμός στο δεύτερο γύρο, ο οποίος μπορεί στον πρώτο γύρο να είχε ένα 20% ή ένα 22% -έχουμε περιπτώσεις και συνδυασμών που στον πρώτο γύρο πήραν 17% αλλά ήταν μεταξύ των δυο πρώτων- να παίρνει τα 3/5 των μελών του δημοτικού συμβουλίου. Και το υπόλοιπο 83%, να παίρνει τα 2/5. Αυτό το θεωρούμε απαράδεκτο και φυσικά η Κυβέρνηση δεν δέχεται να κάνει καμία τροποποίηση, γιατί ελπίζει ότι -αν δεν πάρει την εκλογή από τον πρώτο γύρο- στο δεύτερο γύρο έτσι και αλλιώς με τα μέσα που διαθέτει θα καταφέρει να πάρει την πλειοψηφία ανάμεσα στους δύο που θα ανταγωνιστούν.

Επίσης, θεωρούμε απαράδεκτο να καταργηθεί η επανάληψη του δευτέρου γύρου για τους δήμους κάτω των πέντε χιλιάδων κατοίκων.

Επίσης, ήθελα να κάνω μία παρατήρηση, ως προς τον τρόπο με τον οποίο συγκροτείται το δημοτικό συμβούλιο. 'Εχει τόσους δημοτικούς συμβούλους, όσους αντιστοιχούν -έτσι λέει ο νόμος- στους κατοίκους. 

Κύριε Πρόεδρε, αν πάρουμε ένα δήμο, ο οποίος έχει για παράδειγμα εννέα χιλιάδες δέκα ή εννέα χιλιάδες πενήντα κατοίκους, έχει είκοσι μία κοινότητες που συνενώνονται, τότε τι θα συμβεί; Αυτός ο νέος δήμος θα έχει δεκαπέντε συμβούλους συν έντεκα, λόγω των κοινοτήτων που είναι άνω των τριακοσίων κατοίκων συν ένα μονό, για να φθάσουμε στους είκοσι επτά σύνολικά. Στο νέο δημοτικό συμβούλιο θα έχουμε είκοσι ένα τοπικά συμβούλια. Απ'αυτά τα είκοσι ένα, έχουμε έντεκα πενταμελή και δέκα τριμελή.'Αρα, για να κατέβει ένας συνδυασμός πρέπει να έχει, όπως είπαμε, δεκαπέντε συμβούλους, μέχρι είκοσι δύο που είναι το ανώτερο, πρέπει επίσης να έχει υποψήφιους το 50% στα έντεκα πενταμελή συμβούλια, δηλαδή, αυτό μας κάνει πέντε επί πέντε ίσον είκοσι πέντε συν το 30% στις δέκα κοινότητες κάτω των τριακοσίων κατοίκων. Θα έχουμε δηλαδή, άλλους 9, δηλ. τουλάχιστον σαράντα εννέα άτομα υποψήφιους και το ανώτερο εκατόν τριάντα εννέα άτομα.

Επίσης, πρέπει να πούμε ότι αν κάποιος συνδυασμός σε μικρότερες κοινότητες δεν καταφέρνει να είναι παρόν, ενώ είναι παρόν στους κεντρικούς πολυπληθέστερους οικισμούς του δήμου που έχουν το 70% ενδεχόμενα των κατοίκων, στον οικισμό του δήμου να έχει πλήρες ψηφοδέλτιο στο 70% του πληθυσμού- αυτός ο συνδυασμός αποκλείεται.

(Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή.)

Τελειώνω, κύριε Πρόεδρε.

Επίσης, ο πλειοψηφείσας τοπικός σύμβουλος στο ψηφοδέλτιο θα είναι δημοτικός σύμβουλος και πρόεδρος του τοπικού συμβουλίου, μόνο στο βαθμό που ο συνδυασμός του θα βγάλει δύο συμβούλους. Αυτά είναι τραγέλαφοι, είναι καταστάσεις που θα δημιουργήσουν τραγελάφους και ένα είναι βέβαιο, ότι σίγουρα δεν εξυπηρετούνται οι τοπικές κοινωνίες, για τις οποίες κόπτονται πολλοί. Και εμείς φυσικά ενδιαφερόμαστε, αλλά τουλάχιστον εμείς μένουμε συνεπείς σ'αυτό το ενδιαφέρον και γι'αυτό καταψηφίσαμε και το νομοσχέδιο.

Τέλος, κύριε Πρόεδρε, υπάρχουν διαμαρτυρίες που μας έρχονται μέχρι σήμερα, που αποκαλύπτουν ότι, όχι μόνο η Κυβέρνηση ήταν ασυνεπής, ως προς το χωροταξικό και με το νόμο που φέρνει η τροπολογία, αλλά άλλαξε ταχυδακτυλουργικά, επικαλούμενη λάθη του κομπιούτερ, αλλά μόνο που το λάθος του κομπιούτερ ήταν σύμφωνο με την άποψη της ειδικής επιτροπής. Και όλα αυτά για να βολέψει Υπουργούς κλπ.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε, τελειώνετε.


 

  

Σελίδα 1434 

ΣΤΡΑΤΗΣ ΚΟΡΑΚΑΣ: Πήραμε για παράδειγμα από τους Ραφτάδες Αρκαδίας διαμαρτυρία, που αναφέρουν ότι ορίστηκε ως έδρα μία κοινότητα των είκοσι κατοίκων, ενώ αυτοί έχουν διακόσιους και αυτό έπειτα από παρέμβαση του κ. Γιαννόπουλου. Ας μην έρχεται, λοιπόν, η Κυβέρνηση να ισχυρίζεται άλλα αντί άλλων εδώ, αλλά να αναγνωρίσει ότι όλη αυτή η διαδικασία και η χωροταξική και η εκλογική έγινε από εκλογομάγειρες και όχι από χωροτάκτες. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ζαφειρόπουλος έχει το λόγο.

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, κατ'αρχήν σας ευχαριστώ, γιατί είχατε την ευγενή καλωσύνη να μου δώσετε το λόγο, παρά την κάποια παρατυπία που ο ίδιος έκανα και ευθύνομαι.

Θέλω να σημειώσω κάτι στην τροπολογία που έχει διανεμηθεί, με την οποία υπάρχει κάποια αλλαγή στο τελευταίο εδάφιο της παραγράφου 1 του άρθρου 4. Νομίζω ότι -παρεμπιπτόντως το λέω, γιατί ενδεχομένως να μην είμαι εδώ- ο Κώδικας Δήμων και Κοινοτήτων...

ΠΡΟΕΔΡΕΥΩΝ (Παναγιώτης Ν. Κρητικός): Στο άρθρο 4 δεν φθάσαμε, κύριε συνάδελφε.

ΓΙΑΝΝΗΣ ΖΑΦΕΙΡΟΠΟΥΛΟΣ: Μια αναφορά ενός δευτερολέπτου ήθελα να κάνω. Αφήστε το, θα αναφερθώ αργότερα.

'Εχω κάνει μία τροπολογία, κύριε Πρόεδρε, στο άρθρο 2 για νέα παράγραφο 12α'. Αναφέρομαι στη συμπλήρωση της παραγράφου 12 του άρθρου 2.

ΠΡΟΕΔΡΕΥΩΝ (Παναγιώτης Ν. Κρητικός): Επειδή έχετε κάνει πολλές, τι νούμερο έχει η τροπολογία αυτή;

ΓΙΑΝΝΗΣ ΖΑΦΕΙΡΟΠΟΥΛΟΣ: Είναι η τροπολογία με γενικό αριθμό 167 και ειδικό 133. Είναι συμπλήρωση της παραγράφου 12 του άρθρου 2 που συζητάμε, κύριε Πρόεδρε, σχετικά με τη διαδικασία προσδιορισμού της ιστορικής έδρας.

Θέλω να σημειώσω ότι η παράγραφος 12 αφήνει τη δυνατότητα στο συμβούλιο τοπωνυμιών, άρα στον Υπουργό, να επιτρέπει ή να απαγορεύει τον ορισμό ιστορικής έδρας. Αυτό, λοιπόν, είναι άδικο, θα οδηγήσει σε τεράστιες εμπλοκές και αντιδικίες και γι' αυτό, λοιπόν, προτείνω σε μία τροπολογία -την οποία έχω καταθέσει με τους συναδέλφους κυρίους Λουκά Αποστολίδη και Γιάννη Γιαννακόπουλο- τα εξής: Το συμβούλιο τοπωνυμιών του άρθρου 11 κλπ., υποχρεούται να ορίσει συνοικισμό ως ιστορική έδρα, αν το αίτημα του δημοτικού συμβουλίου, σύμφωνα με την παράγραφο 12 του παρόντος άρθρου 2 υποβάλλεται με απόφαση των 2/3 των μελών του δημοτικού συμβουλίου. Με την ίδια πλειοψηφία του δημοτικού συμβουλίου αποφασίζεται η εγκατάσταση παραρτήματος των κεντρικών υπηρεσιών του δήμου στην ιστορική έδρα του ή σε συνοικισμό με χίλιους τουλάχιστον μονίμους κατοίκους".

Και τούτο, κύριε Πρόεδρε, το υποστηρίζω γιατί τελικά δεν υπάρχει διαδικασία στην οποία θα μπορούσε να απευθυνθεί ο δήμος που απορρίπτεται το αίτημά του, για τον προσδιορισμό ιστορικής έδρας. Ουδείς μπορεί κατά τρόπο μονοσήμαντο και τελικό να αποφασίζει για τους ιστορικούς λόγους που υπάρχουν σε κάθε συγκεκριμένη περίπτωση. Οι ιστορικοί λόγοι δεν κρίνονται εν κενώ και εξ αντικειμένου από ανθρώπους που δεν βιώνουν την τοπική ιστορία. 

Κάτι για σας, κύριε Πρόεδρε, που αφορά την επαρχία Ολυμπίας, δεν αποτελεί γεγονός που να προσδιορίζει την ανάγκη ορισμού ιστορικής έδρας σε έναν οικισμό. 'Ομως, για τους κατοίκους, θα σας πω ένα πολύ συγκεκριμένο περιστατικό...

ΠΡΟΕΔΡΕΥΩΝ (Παναγιώτης Ν. Κρητικός): Η Ολυμπία είναι οικουμενική πρωτεύουσα.

ΓΙΑΝΝΗΣ ΖΑΦΕΙΡΟΠΟΥΛΟΣ: Η Αλιφείρα, κύριε Πρόεδρε, για σας δεν σημαίνει τίποτε. Για τους ανθρώπους όμως της περιοχής σημαίνει δύο τινά. Πρώτον ότι ήσαν εκείνοι που αντέστησαν στο Φίλιππο και δεύτερον ότι εκεί εγκαταβίωσε ο Γεώργιος Πλήθων ο Γεμιστός.

ΠΡΟΕΔΡΕΥΩΝ (Παναγιώτης Ν. Κρητικός): Και δεν σημαίνει τίποτε για εμένα που ο Γεμιστός καταγόταν από την Τρύπη της Λακεδαίμονος; Δηλαδή ήταν συμπατριώτης μου.

ΓΙΑΝΝΗΣ ΖΑΦΕΙΡΟΠΟΥΛΟΣ: Τέλος, η ανάγκη προσδιορισμού...

ΠΡΟΕΔΡΕΥΩΝ (Παναγιώτης Ν. Κρητικός): Ξέρετε από πού καταγόταν ο Γεμιστός, ο Πλήθων; Από την πατρίδα μου.

ΓΙΑΝΝΗΣ ΖΑΦΕΙΡΟΠΟΥΛΟΣ: ...του παραρτήματος του δήμου σε οικισμό πέραν των χιλίων κατοίκων μπορεί να γίνει χιλίων πεντακοσίων. Ο Κώδικας Δήμων και Κοινοτήτων μιλάει για αυτοδύναμους οικισμούς, που μπορούν να αποτελέσουν κοινότητα με αριθμό πληθυσμού χίλιους πεντακόσιους.

Θα παρακαλούσα την πολιτική ηγεσία του Υπουργείου Εσωτερικών για τις τροπολογίες που δεν θα δέχονται, να δηλώνουν στη Βουλή τους λόγους για τους οποίους δεν αποδέχονται τις τροπολογίες που έχουν κατατεθεί εμπρόθεσμα.

Ο τρόπος με τον οποίο συζητούμε το νομοσχέδιο δεν δίνει τη δυνατότητα σε κανέναν από εμάς να αγνοήσουμε την ανάγκη να έχουμε τις κυβερνητικές θέσεις για την απόρριψη εμπροθέσμων τροπολογιών.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Χρυσανθακόπουλος έχει το λόγο.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Υπουργέ, απευθύνομαι σε σας για να δείτε την αναδιατύπωση της τροπολογίας σας, για το λόγο ότι αφορά το όριο του πληθυσμού πεντακοσίων κατοίκων.

Πιστεύω ότι για πάρα πολλούς λόγους και για λόγους ισοτιμίας είναι πολύ μικρό το ποσοστό που βάζετε. Και οι έδρες που έχουν ονομαστεί έτσι για ιστορικούς λόγους και είναι μικρός ο πληθυσμός, όλοι θα πρέπει να έχουν τοπικό συμβούλιο, για λόγους ισοτιμίας. Αν πούμε ότι ένας δήμος έχει τρεις μεγάλες κωμοπόλεις και μία μικρότερη, η οποία είναι των επτακοσίων κατοίκων, αυτή δεν θα έχει δικαίωμα, ενώ έχουμε έναν πληθυσμό πέντε χιλιάδων. Νομίζω ότι για λόγους πρακτικούς, μόνο αν πρόκειται για κωμόπολη των τριών χιλιάδων κατοίκων δεν θα πρέπει να εκλέγει τοπικό συμβούλιο. Γιατί τότε, για παράδειγμα, θα εκλέγονται δημοτικοί σύμβουλοι σαφέστατα από αυτήν την περιοχή.

'Ομως, πρέπει να υποστηρίξουμε τη δημιουργία τοπικών συμβουλίων σε όλα τα επίπεδα, να διασφαλίσουμε τους μη αποκλεισμούς. Σκεφθείτε ότι σε μία περιοχή ορίστηκε κάποιο χωριό ως έδρα δήμου και όλοι οι άλλοι συμμαχούν εναντίον τους. Την 1.1.98 θα αποφασίσουν αλλαγή έδρας και δεν θα έχει καμία εκπροσώπηση, γιατί όλοι οι άλλοι θα έχουν συνεννοηθεί.

Νομίζω ότι πρέπει να αντιμετωπίσουμε αυτό το υπαρκό πρόβλημα και να ανεβάσετε τον αριθμό, για να έχουμε ουσιαστική λειτουργία, αντιμετωπίζοντας προληπτικά όλα τα ενδεχόμενα. 

Είναι κάτι το οποίο έρχεται από διάλογο στη βάση, από προβλήματα υπαρκτά και από εμπειρίες τις οποίες εμείς συνάγουμε ότι οδηγούν σε κινδύνους.

Θα παρακαλούσα, λοιπόν, να μην επιμείνετε στον αριθμό πεντακόσια, ο οποίος είναι αποτρεπτικός και αποκλείει στην ουσία τη συμμετοχή των κατοίκων ισότιμα. 

ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει άλλος συνάδελφος.

Ο κύριος Υπουργός έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, έγινε αρκετή συζήτηση για τη διάταξη της παραγράφου 9 του άρθρου 2, που αναφέρεται στο θέμα του καθορισμού ορίων σε οικισμό που εντάχθηκε σε καινούριο δήμο. Αυτή η αναγκαιότητα υπήρξε, γιατί οι οικισμοί δεν έχουν όλοι διοικητικά όρια. Και απ' ότι έχετε δει στο άρθρο 1, έχουν ενταχθεί μέσα στους νέου τύπου δήμους, αρκετοί οικισμοί, αποσπώμενοι από τις δικές τους κοινότητες. Δηλαδή, μπορεί τρεις οικισμοί μίας κοινότητας να έχουν ενταχθεί σ' ένα δήμο και ένας οικισμός στον άλλο. Πρέπει σε αυτόν τον οικισμό που εντάχθηκε να καθορίσεις τα όριά του. Δεν είναι αρκετό ότι εντάχθηκε ο πληθυσμός και τα σπίτια. Πρέπει να έχει και κάποια διοικητικά όρια, κάποια περιοχή.


 

  

Σελίδα 1435 

Αυτή, λοιπόν, τη δουλειά θα την κάνει μία επιτροπή, η οποία προβλέψαμε να αποτελείται από τους τρεις, τον προϊστάμενο της Δ/νσης Αυτοδιοίκησης, τον προϊστάμενο του Τμήματος Τεχνικής Υπηρεσίας Δήμων και Κοινοτήτων, και έναν τεχνικό υπάλληλο της Κτηματικής Εταιρίας του Δημοσίου.

Εδώ έγινε μία τροπολογία από την κ. Δαμανάκη, την οποία αποδεχόμαστε, να υπάρξει και εκπρόσωπος της ΤΕΔΚ σε αυτήν την επιτροπή. Για να μπορέσει να λειτουργήσει η επιτροπή και να μην είναι άρτιος αλλά περιττός ο αριθμός των μελών, πρέπει να προστεθεί ένα μέλος ακόμη και σαν τέτοιο πέμπτο μέλος θα είναι ο προϊστάμενος της Δασικής Υπηρεσίας.

Αυτή, λοιπόν, η τροπολογία γίνεται δεκτή ως εξής: Στην παράγραφο 9 του άρθρου 2, προστίθενται εδάφια δ' και ε' ως εξής: "δ' τον προϊστάμενο της Διεύθυνσης Δασών του νομού, ε' έναν εκπρόσωπο της ΤΕΔΚ του νομού.

'Εγινε επίσης πολλή συζήτηση με αυτήν την τροπολογία που προσθέσατε σήμερα για τον καθορισμό των ορίων μεταξύ ομόρων ΟΤΑ, γιατί ήρθε αυτή η διάταξη. Δεν υπήρξε καμία πρόθεση από πλευράς μας γι' αυτήν τη διευθέτηση των ορίων. Γιατί περί διευθέτησης ορίων πρόκειται και ίσως πρέπει να διορθωθεί και φραστικά. Αυτό που λέγαμε ανακαθορισμό ορίων, να το κάνουμε διευθέτηση ορίων μεταξύ ομόρων ΟΤΑ. Αυτό το κάνουμε και αφορά τέσσερις, πέντε περιπτώσεις σε όλη την Ελλάδα όπου θέλουμε να διευκολύνουμε τη λειτουργικότητα των νέων ΟΤΑ που μέχρι σήμερα τα διοικητικά τους όρια μπορεί να ήταν στην κορυφή του βουνού, αλλά θα έπρεπε να διευθετηθούν, ούτως ώστε να φθάσουν και στο δρόμο, με τον οποίο θα επικοινωνούν μεταξύ τους. Αυτή είναι όλη η ιστορία. Δεν υπάρχει καμία πρόθεση και αυτό βέβαια γίνεται σαφές, γιατί στο άρθρο 1 περιγράφονται σαφώς ποιοι θα είναι οι πληθυσμοί που θα αποτελούν το νέο δήμο και δεν θα μπορούσε το άρθρο 2 να αναιρεί ό,τι έλεγε το άρθρο 1.

Υπήρξε επίσης πρόταση για καθιέρωση απλής αναλογικής. Κάναμε σαφές και στη συζήτηση επί της αρχής ότι δεν είναι διατεθειμένη η Κυβέρνηση αυτήν τη στιγμή να αλλάξει το εκλογικό σύστημα το οποίο ισχύει στις δημοτικές εκλογές και το οποίο είναι δοκιμασμένο με επιτυχία και μάλιστα δεν είναι διατεθειμένη να το αλλάξει σε μία περίοδο, όπου δημιουργούμε έναν καινούριο θεσμό, με τους νέου τύπου δήμους, που μία αλλαγή του ενδεχόμενα να δημιουργούσε λειτουργικά προβλήματα, ίσως και αξεπέραστα.

Μπήκε ένας προβληματισμός από τον κ. Καρακώστα για τους δημοτικούς συμβούλους που εκλέγονται από όλη την περιφέρεια του δήμου σε σύγκριση με αυτούς τους δημοτικούς συμβούλους που σαν πρόεδροι των τοπικών συμβουλίων εκλέγονται μόνο από τον πληθυσμό. Αν θα δείτε την έκθεση της Επιστημονικής Επιτροπής, αυτό το περιλαμβάνει μέσα στον προβληματισμό της και βέβαια δεν υπάρχει καμία αντισυνταγματικότητα στη διάταξη. Η διάταξη μάλιστα αυτή εξασφαλίζει την εκπροσώπηση των τοπικών κοινωνιών μέσα στο καινούριο σχήμα του δημοτικού συμβουλίου, το οποίο καθιερώνεται.

Ο κ. Ζαφειρόπουλος έχει καταθέσει μια τροπολογία που περιλαμβάνει και το θέμα του καθορισμού αντιδημάρχου σ'αυτές τις ιστορικές έδρες, αλλά και την υποχρεωτικότητα καθορισμού της ιστορικής έδρας.

Δεν την κάνουμε αποδεκτή και ο λόγος είναι ότι μία τέτοια υποχρεωτική πλέον για το Υπουργείο αποδοχή καθορισμού έδρας από δημοτικά συμβούλια, αντιλαμβάνεσθε ότι θα οδηγούσε σε έναν ανεξέλεγκτο καθορισμό ιστορικών εδρών, δεδομένου ότι στη χώρα μας με πάρα πολύ ευκολία μπορεί ο καθένας να ορίσει σε κάθε έναν από τους καινούριους δήμους δύο και τρεις ιστορικές έδρες.

Εκείνο που ήθελα να πω, όμως, είναι ότι το συμβούλιο τοπονυμιών το οποίο αποτελείται από εξέχοντες πανεπιστημιακούς, αρχαιολόγους, ιστορικούς, φιλολόγους δεν υπάρχει περίπτωση να μη σκύψει με ενδιαφέρον και να ξεκαθαρίσει πραγματικά ποιες έδρες μπορούν να ανακηρυχθούν ως ιστορικές έδρες.

'Οσον αφορά το θέμα καθορισμού αντιδημάρχων, νομίζω ότι θα σας καλύψει μία διάταξη που βάζουμε στα παρακάτω άρθρα, όπου αυξάνουμε τον αριθμό των αντιδημάρχων και επομένως αν υπάρχει μία έδρα τόσο σημαντικής σημασίας, για τον καινούριο δήμο, οπωσδήποτε αυτός ο αντιδήμαρχος θα αναλάβει τις ευθύνες πλέον και για τη συγκεκριμένη έδρα.

Μπήκε ένα θέμα για τα τοπικά συμβούλια. Και εδώ υπήρξε ένας προβληματισμός. Και στην επιτροπή και στη συζήτηση επί της αρχής υπήρξαν διαμετρικά αντίθετες απόψεις. Υπήρξαν τοποθετήσεις Βουλευτών που έλεγαν, όχι στα τοπικά συμβούλια και υπήρξαν τοποθετήσεις που έλεγαν να υπάρχουν σε όλες τις έδρες.

Εμείς γιατί καθορίσαμε το πληθυσμιακό όριο των πεντακοσίων κατοίκων κάτω του οποίου λέμε ότι θα πρέπει να υπάρχει τοπικό συμβούλιο. Αυτές οι περιπτώσεις είναι ελάχιστες. Είναι εξήντα οχτώ σε όλη τη χώρα, περιπτώσεις, δηλαδή, δήμων που έχουν ως έδρα τους οικισμό, κοινότητα με πληθυσμό κάτω των πεντακοσίων κατοίκων. Το κάνουμε γιατί σ'αυτές τις περιπτώσεις υπάρχει φόβος στο δημοτικό συμβούλιο να μην εκπροσωπηθεί καθόλου αυτός ο οικισμός. Και θέλαμε την εκπροσώπηση για να μπορεί το έλλειμμα που υπάρχει για την έκφραση γνώμης ή σύμφωνης γνώμης κλπ., να υποκαθίσταται από τη γνώμη που θα έχει ο δημοτικός σύμβουλος, να έχει, δηλαδή, οπωσδήποτε ο κάθε πρώην Ο.Τ.Α. μία έκφραση μέσα στο δημοτικό συμβούλιο.

Εγώ προσωπικά νομίζω ότι η έδρα του δήμου δεν έχει ανάγκη ούτε από τοπικό συμβούλιο ούτε από πρόεδρο τοπικού συμβουλίου, γιατί τις αρμοδιότητες του τοπικού συμβουλίου τις υλοποιούν οι υπηρεσίες του δήμου. Είδατε τι αρμοδιότητες αποκεντρώνουμε στα τοπικά συμβούλια. Τις αποκεντρώνουμε γιατί δεν υπάρχει οργάνωση αυτήν τη στιγμή του δήμου που να μπορέσει να αντιμετωπίσει θέματα δικτύων ύδρευσης, αποχέτευσης κλπ. Στην έδρα του δήμου αυτά αντιμετωπίζονται. Αποκεντρώνουμε στον πρόεδρο του τοπικού συμβουλίου θέματα υπογραφών. Μέσα στην έδρα του δήμου, ακόμη και αν αυτό που είπε ο κ. Τσιόκας ισχύει, δηλαδή, ο δήμαρχος θα πρέπει να ασχολείται με πολλά και σημαντικά, τότε μπορεί να αποκεντρώσει τις αντίστοιχες αρμοδιότητες όχι σε αιρετό αντιδήμαρχο κλπ. αλλά και σε υπάλληλο.

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί των άρθρων 2 και 3.

ΣΤΡΑΤΗΣ ΚΟΡΑΚΑΣ: Κύριε Πρόεδρε, μου επιτρέπετε;

ΠΡΟΕΔΡΕΥΩΝ (Παναγιώτης Ν. Κρητικός): Κύριε συνάδελφε, το ξέρετε ότι δεν υπάρχουν δευτερολογίες.

ΣΤΡΑΤΗΣ ΚΟΡΑΚΑΣ: Μια ερώτηση μόνο, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Θα προκαλέσει, όμως, συζήτηση η ερώτηση.

Να θέσω πρώτα τα άρθρα σε ψηφοφορία και μετά να κάνετε την ερώτηση.

Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό, κατά πλειοψηφία.

Ερωτάται το Σώμα: Γίνεται δεκτό το άρθρο 3 όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 3 έγινε δεκτό όπως τροποποιήθηκε από τον κύριο Υπουργό, κατά πλειοψηφία.

Προχωρούμε στη συζήτηση του άρθρου 4.

Κύριε Κόρακα, ορίστε, μπορείτε τώρα να κάνετε την ερώτηση.

ΣΤΡΑΤΗΣ ΚΟΡΑΚΑΣ: Δεν χρειάζεται, κύριε Πρόεδρε, τώρα, διότι θα τη θέσουμε κατά τη συζήτηση του άρθρου 4.

ΠΡΟΕΔΡΕΥΩΝ (Παναγιώτης Ν. Κρητικός): Ο εισηγητής της Πλειοψηφίας κ. Τσούρας, έχει το λόγο επί του άρθρου 4.

ΑΛΕΞΑΝΔΡΟΣ ΒΟΥΛΓΑΡΗΣ Να συζητήσουμε, κύριε Πρόεδρε, μέχρι και το άρθρο 6; 


 

  

Σελίδα 1436 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, πάμε άρθρο προς άρθρο. Αν υπάρχει πρόταση από το Σώμα για άλλον τρόπο συζήτησης.

Ορίστε, κύριε Τσούρα, έχετε το λόγο επί του άρθρου 4.

ΑΘΑΝΑΣΙΟΣ ΤΣΟΥΡΑΣ: Για το άρθρο 4, κύριε Πρόεδρε, θα ήθελα κατ' αρχάς να παρατηρήσω ότι δεν με έπεισε ο κύριος Υφυπουργός λέγοντας, ότι θα εξυπηρετηθούν οι νέοι δήμοι από τις υπηρεσίες και δεν χρειάζεται το τοπικό συμβούλιο. Νομίζω ότι είναι σαφές -και έχει σχέση με το άρθρο 4 αυτό- πως το τοπικό συμβούλιο δεν είναι θέμα υπηρεσιών, αλλά ενός πολιτικού συστήματος αποκεντρωμένου που έχει άποψη, που έχει γνώμη, που ελέγχει, που προωθεί και σχεδιάζει ζητήματα, που έχει επαφή με τον πολίτη.

'Αρα, λοιπόν, είναι σαφές ότι είναι μία πολιτική οντότητα το τοπικό συμβούλιο και από τα πιο βασικά ζητήματα όλου του νομοσχεδίου το οποίο περιλαμβάνεται σε αυτό το άρθρο. Και νομίζω ότι -επειδή θα απαντήσει και πάλι ο κύριος Υπουργός επειδή έχει βάλει τροπολογία στο άρθρο 4- είναι καλό να σκεφθούμε να αυξηθεί το όριο των πεντακοσίων κατοίκων, γιατί θα βρεθούμε μπροστά σε αρκετούς -δεν το ξέρω, να μου το πείτε εσείς που θα έχετε τα στοιχεία- πρώην δήμους και κοινότητες, πρώην ΟΤΑ, που θα είναι έδρα και δεν θα εκπροσωπούνται πολιτικά, δεν θα εκπροσωπούνται προγραμματικά, δεν θα εκπροσωπούνται σε σχέση με το σχεδιασμό πολιτικής αυτού του δήμου.

Aπό την άλλη μεριά, νομίζω ότι είναι σε όλους καθαρό και φανερό ότι αυτό το άρθρο είναι ένα από τα βασικότερα άρθρα του όλου νομοσχεδίου. Το τοπικό συμβούλιο είναι ένα όργανο, το οποίο πραγματικά αποκεντρώνει το όλο σύστημα και είναι ένα βήμα όχι μόνο για τους νέους δήμους, αλλά και ένα ευρύτερο βήμα σε σχέση με το να αρχίσει να λειτουργεί όλο και λιγότερο η λογική του δημαρχοκεντρικού συστήματος μέσα στους δήμους. Και προφανώς, δίνει τη μεγάλη διέξοδο της αντιπροσώπευσης των πρώην ΟΤΑ μέσα στα δημοτικά συμβούλια -με την παράγραφο 4- που υποχρεωτικά πια οι πρόεδροι τοπικών συμβουλίων είναι και μέλη του διοικητικού συμβουλίου. Αυτό μας δίνει τη δυνατότητα πραγματικά να έχουμε την πολιτική και την πραγματική σύνδεση που χρειαζόμαστε.

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκατζής έχει το λόγο επί του άρθρου 4.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, το άρθρο 4 μπορεί να φαίνεται εκ πρώτης όψεως ότι είναι διαδικαστικό και καθορίζει πως θα εκλέγονται τα συμβούλια κάτω από τριακόσιους κατοίκους κλπ. Θα πρέπει, όμως, να δούμε ότι σ' αυτήν την υπόθεση δεν μπορεί να μπαίνει τόσο πολύ το σφίξιμο για τα τριμελή, πενταμελή και επταμελή συμβούλια. Το λέω αυτό και για το άρθρο 5 όπου αναφέρεται ο αριθμός αυτών που θα συμμετέχουν μέσα στα ψηφοδέλτια.

Δεν είναι δυνατόν, όμως, να υποχρεώνουμε τελικά να υπάρχουν αυτά τα τριμελή και πενταμελή συμβούλια σε κάθε συνδυασμό που θα θέλει να κατέβει και να αποκλείεται το ανεξάρτητο του συνδυασμού σε ένα τοπικό συμβούλιο. Ποια είναι τελικά η συμμετοχή που πρέπει να έχει ο κόσμος σ' αυτές τις διαδικασίες;

Εμείς θα λέγαμε ότι αυτά τα τοπικά συμβούλια, ενώ πρώτα τα δημοτικά διαμερίσματα ήταν Νομικά Πρόσωπα Δημοσίου Δικαίου και τους δίνατε κάποια αρμοδιότητα, είχαν τη δυνατότητα διαχείρισης, είχαν τη δυνατότητα παρέμβασης, είχαν ουσιαστική παρέμβαση στις προτάσεις κλπ. Σήμερα τα καταργείτε, από δημόσια όργανα δημοσίου δικαίου που ήταν, γίνονται ουσιαστικά γνωμοδοτικά, δεν έχουν καμία ουσιαστική παρέμβαση και αν θέλει το δημοτικό συμβούλιο λαμβάνει υπόψη του αυτά τα οποία θα εκθέσει. Μη λέμε, λοιπόν, τότε ότι "ξέρετε, οι κοινότητες οι οποίες καταργούνται σήμερα με τα τοπικά συμβούλια έχουν αρμοδιότητες, έχουν παρεμβάσεις" και τόσα άλλα που ακούγονται εδώ για να εξωραϊσουν ουσιαστικά αυτό το νομοσχέδιο το οποίο είναι διαλύτης των κοινοτήτων.

Ποια αρμοδιότητα έχουν τα τοπικά συμβούλια νομικής υπόστασης, όχι γνωμοδοτικής και υποχρεωτικής; Καμία. Γι'αυτό το καταψηφίζουμε.

ΠΡΟΕΔΡΕΥΩΝ (Παναγιώτης Ν. Κρητικός): Η ειδική αγορήτρια του Συνασπισμού της Αριστεράς και της Προόδου, κ. Δαμανάκη, έχει το λόγο.

Τώρα δικαιούσθε, ξέρετε πόσο...

ΜΑΡΙΑ ΔΑΜΑΝΑΚΗ: Ναι, κύριε Πρόεδρε, θα είμαι πολύ σύντομη, μην ανησυχείτε.

ΠΡΟΕΔΡΕΥΩΝ (Παναγιώτης Ν. Κρητικός): Τρία λεπτά και ένα δήμο δικαιούσθε. Διαλέξτε το μεγαλύτερο Δήμο!

ΜΑΡΙΑ ΔΑΜΑΝΑΚΗ: Αυτό το τελευταίο είναι υπό κρίση, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Εγώ, λέω ποια είναι η επιθυμία μου.

ΜΑΡΙΑ ΔΑΜΑΝΑΚΗ: Λέω ότι στο άρθρο 4 μιλούμε για τη σύσταση και τη συγκρότηση των τοπικών συμβουλίων.

Λοιπόν, εδώ, κύριε Υπουργέ, χρειάζεται να αποσαφηνίσουμε το θέμα που έχει δημιουργηθεί και προηγουμένως. Δηλαδή, εάν πράγματι θέλετε να υπάρχει τοπικό συμβούλιο στις έδρες των νέων δήμων κάτω από ένα όριο κατοίκων, πρέπει να υπάρξει αλλαγή σχετική στην παρ.1 του άρθρου 4. Να εναρμονιστεί, δηλαδή. Διότι εδώ λέτε με σαφήνεια ότι στις έδρες των νέων δήμων δεν συνιστώνται τοπικά συμβούλια. Πρέπει εδώ, λοιπόν, να εναρμονιστεί με αυτό που είπατε, άνω των πεντακοσίων κατοίκων.

Εγώ πάντως θέλω να επανέλθω στο θέμα και να συμφωνήσω εδώ με τον εισηγητή του ΠΑΣΟΚ. Νομίζω ότι το πεντακόσια είναι λίγο, κύριε Υπουργέ. Από ότι είπατε και εσείς ο ίδιος, αφορά μόνο εξήντα οκτώ κοινότητες σε όλη την Ελλάδα. Νομίζω ότι πρέπει εδώ να παρθεί υπόψη, το επαναλαμβάνω, η έκθεση της Επιστημονικής Επιτροπής της Βουλής, η οποία εδώ θέτει και ζητήματα που έχει σχέση με την ισότητα των ψήφων και να προχωρήσουμε σε μία πιο γενναία αποδοχή της πρότασης που υπάρχει, να υπάρχουν τοπικά συμβούλια και στις έδρες των νέων δήμων.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Και εγώ νομίζω ότι έχει δίκιο ο κ.Τσούρας και το πλαφόν αυτό πρέπει να γίνει 3.500 μέχρι 4.000, για τους λόγους τους οποίους ανέπτυξε, να μην επαναλαμβάνω τα ίδια και μακρολογώ.

Παρακάτω λέει για τα έξοδα κίνησης στους προέδρους των τοπικών συμβουλίων. Τους προέδρους των τοπικών συμβουλίων τους καταργείτε, καταργείτε τους κοινοτάρχες, τους προέδρους των κοινοτήτων. Αυτοί δεν έχουν έξοδα; Δηλαδή, τα εισητήριά τους θα τους δίνετε;

Θα τους δώσετε λεφτά να κινηθούν, όπως πρώτα. Τι θα τους δώσετε; Καμία πενηνταριά χιλιάδες ή τριάντα χιλιάδες ή σαράντα χιλιάδες το μήνα; Να κάνουν ποια δουλειά; Δηλαδή, οι άλλοι αμείβονται. Δουλειά κάνουν και αυτοί. Εδώ πρέπει να καθορίσετε όχι έξοδα κινήσεως, αλλά ότι ο πρόεδρος του τοπικού συμβουλίου που θα μετέχει ως δημοτικός σύμβουλος, θα παίρνει εκατό χιλιάδες το μήνα ή εκατόν είκοσι ή εκατόν πενήντα, για να κινηθούν, να δουλέψουν. Με ευχολόγια θα δουλέψουν; Μέχρι τώρα πως τους τα δίνατε και τώρα τα αφαιρείτε; Αυτοί θα είναι ο σύνδεσμος της Κοινότητας, έτσι είπατε εσείς. Θα είναι ένας άνθρωπος από το πρωϊ μέχρι το βράδυ. Και σκεφθείτε, θα πηγαίνει και θα έρχετε καμία τριανταριά ή σαράντα ή πενήντα χιλιόμετρα. Και αν χρειαστεί να πάει τρεις τέσσερις φορές την ημέρα στο δημαρχείο, ποιος θα τα πληρώνει; Τι σημαίνει έξοδα κινήσεως; Θα καθορίσετε από τώρα ένα κονδύλιο και θα πείτε ότι είναι τόσα, όπως ήταν πρώτα. Και πρώτα τους δίνατε εκατόν είκοσι, εκατόν σαράντα, εκατόν πενήντα. Να τους δώσετε τουλάχιστον εκατόν πενήντα χιλιάδες για να μπορέσουν να κινηθούν οι άνθρωποι. Να το καθορίσετε από τώρα να υπάρχει ενδιαφέρον από τους ανθρώπους αυτούς. Για την ψυχή του πατέρα τους θα δουλεύουν; Και αυτοί θα δουλεύουν τέσσερις και πέντε φορές περισσότερο από ότι δούλευαν ως πρόεδροι ξοινοτήτων. Διότι για οτιδήποτε θα πρέπει να πηγαίνουν στο δήμαρχο και στο δημοτικό συμβούλιο, συνέχεια όλη την ημέρα.


 

  

Σελίδα 1437 

Και δεύτερον εδώ θα ήταν και καλό να διορθωθεί και το επόμενο που θα κουβεντιάσουμε, τι ποσό θα διαχειρίζεται. Πρέπει να ανατεθεί ένα κονδύλιο μεγάλο για ορισμένα έργα, ο πρόεδρος του τοπικού συμβουλίου να έχει εξουσία να διαχειρίζεται ένα κονδύλιο, δεν ξέρω πόσα εκατομμύρια για έργα μικρά ή μεγάλα, να υπάρξει κάποια ρύθμιση σε αυτό το σημείο.

Αυτό ήθελα να πω.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, το άρθρο 4 αναφέρεται στη σύσταση και στη συγκρότηση των τοπικών συμβουλίων στα δημοτικά διαμερίσματα. Και προβλέπει για τις καταργούμενες και τους καταργούμενους να συνιστώνται τοπικά συμβούλια και να συγκροτούνται τα αναφερόμενα στη σχετική παράγραφο του νομοσχεδίου του άρθρου 4, αν είναι πάνω από 2.500 είναι επταμελή, αν είναι 300 μέχρι 2.500 είναι πενταμελή και αν είναι μέχρι 300 είναι τριμελή.

Θα μου επιτρέψετε να επισημάνω ότι, όπως αναφέρεται στη συνέχεια του νομοσχεδίου, έχουν αρμοδιότητες. Και αυτό απαντά και στην αγωνία, από την οποία καλοπροαίρετα κατέχονται κάποιοι, ότι εγκαταλείπονται οι κοινότητες, ότι εγκαταλείπεται η επαρχία. Με την πρόβλεψη των τοπικών συμβουλίων και με τις αρμοδιότητες με τις οποίες τροφοδοτείται ο ρόλος τους θα είναι σημαντικός. Και έτσι, εξαλείφεται αυτό το μειονέκτημα που δημιουργεί η μείωση, επιτέλους, των δήμων και των κοινοτήτων.

Θα ήθελα να προσθέσω, κύριε Υπουργέ -και να παρακαλέσω και εγώ με τη σειρά μου- με τη συνείδηση των αρμοδιοτήτων που παραχωρούνται, που αναγνωρίζονται σε αυτά τα τοπικά συμβούλια, σε ποικιλία καθηκόντων και ευθυνών ότι πιστεύω ότι πράγματι πρέπει να προβλεφθεί, τουλάχιστον για τον πρόεδρο του τοπικού συμβουλίου και για τον πάρεδρο και να κλιμακωθεί ένα κονδύλι πάγιας αποζημίωσης κατά μήνα.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

Γιατί να σκεφθείτε ότι αυτός ο άνθρωπος θα επιμελείται αριθμού υποθέσεων που θα απαιτούν επιβαρυμένα ωράρια: Αποχέτευση, ύδρευση, άρδευση, πιστοποιητικά, διάφορους προγραμματισμούς κλπ. 'Εχει έναν αριθμό αρμοδιοτήτων που θα τον απασχολούν. Και για να υπάρχει και το κίνητρο, αν θέλετε, το υλικό, να προβλεφθεί ένα κονδύλι μηνιαίας αποζημίωσης σε αυτούς.

Ψηφίζω το άρθρο.

ΠΡΟΕΔΡΕΥΩΝ (Παναγιώτης Σγουρίδης): Ο κ. Σηφουνάκης έχει το λόγο.

ΝΙΚΟΛΑΟΣ ΣΗΦΟΥΝΑΚΗΣ: Κύριε Πρόεδρε, θα ήθελα να συμφωνήσω με τους προλαλήσαντες όσον αφορά το άρθρο 4 και κυρίως την παράγραφο 7, όπου αναφέρεται συγκεκριμένα ότι είναι υποχρεωμένοι να αναθέτουν -έξι μήνες μετά την εκλογή τους-στα τοπικά συμβούλια διάφορες αρμοδιότητες ο δήμος και η δημαρχιακή επιτροπή.

Εδώ όμως, υπάρχει ένα θέμα που το γνωρίζουμε όλοι. Μια βασική αιτία, που οδήγησε την Κυβέρνηση στην κατάρτιση αυτού του νομοσχεδίου, ήταν και ο τρόπος με τον οποίο γίνεται η εκμετάλλευση πολλές φορές των πόρων όπως π.χ. ο πλούτος του νερού και τόσων άλλων. 'Ενα από τα βασικά προβλήματα στις μικρές κοινότητες ξέρετε πως είναι η ύδρευση της κοινότητας. Υπάρχουν ακόμη και σήμερα κοινότητες οι οποίες δεν υδρεύονται αυτοτελώς. Και δεν θα είναι εύκολο να υδρευθούν από τις εγκαταστάσεις των κεντρικών δήμων. Υπάρχουν και άλλα προβλήματα π.χ. η αποχέτευση, ή φροντίδα για τα σχολεία, ένα σημαντικότατο θέμα, μια αρμοδιότητα που έχει αποκεντρωθεί, ούτως ή άλλως και ανήκει στους προέδρους.

Ξέρουμε πάρα πολύ καλά ότι σε πολλούς από τους νέους δήμους που θα προκύψουν, η μία κοινότητα από την άλλη απέχει είκοσι, τριάντα ή και σαράντα χιλιόμετρα και είναι δύσκολο ιδίως τους χειμερινούς μήνες ένας υπάλληλος της δημαρχίας να φροντίσει για το σχολείο. Μέχρι να ασχοληθεί "φέξε μου και γλίστρησα". Προβλέπεται στο νομοσχέδιο ότι με απόφαση των Υπουργών Εσωτερικών, Αποκέντρωσης και Οικονομικών η ύπαρξη αποζημίωσης ή όπως λέγεται, "έξοδα μετακινήσεως". Υποθέτω ότι αυτό γίνεται για να μη δοθεί η δυνατότητα στη συνέχεια να υπάρξει πολύ πιθανόν περίπτωση δικαιώματος συνταξιοδοτήσεως κτλ. Εάν επροβλέπετο στο νόμο ρητώς ότι υποχρεούται το δημοτικό συμβούλιο ή ο δήμαρχος να εκδίδει την απόφασή του, όπου θα αναθέτει συγκεκριμένα καθήκοντα στον πρόεδρο του τοπικού συμβουλίου, αλλά θα προβλέπεται και μία, ας την πούμε έτσι, εφ' άπαξ ή μηνιαία αποζημίωση μετακίνησης -αλλά να είναι εφ' άπαξ και να αφορά όλους τους προέδρους των τοπικών συμβουλίων. Το έργο που έχουν να πραγματοποιήσουν είναι μεγάλο. Μη νομίζετε ότι οι δήμοι, που θα προκύψουν, θα λειτουργήσουν ως δια μαγείας. Δεν θα μπορέσουν. Θα χρειασθούν πολλά χρόνια. Ούτε θα μπορούν να έχουν το αναγκαίο προσωπικό. Και επαναλαμβάνω ότι δήμοι ή κοινότητες ή διαμερίσματα όπως αποκαλούνται πλέον, που έχουν πολύ μεγάλη απόσταση μεταξύ τους, δεν θα μπορούν να συντηρήσουν ούτε καν τα σχολεία. Δεν θα πω για τα προβλήματα που θα δημιουργηθούν στην ύδρευση.

Και κάτι άλλο. Στο άρθρο 6 παρ. 1 εδάφιο β' προβλέπεται ότι θα μπορούν να λαμβάνουν γνώση τα τοπικά συμβούλια και ο πρόεδρος για τα έργα που εκτελούνται στα διαμερίσματα των τεχνικών ή οικονομικών τευχών.

Γιατί να μην υπάρχει μια διαδικασία, όπου θα προσυπογράφουν τα οικονομικά και τα τεχνικά τεύχη θεμάτων του διαμερίσματός τους, αυτοί θα γνωρίζουν πολύ καλύτερα από τον οποιονδήποτε υπάλληλο, που θα έρχεται από μακριά για τα θέματα του χωριού τους. Αυτές τις παρατηρήσεις ήθελα να κάνω.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ιωάννης Ζαφειρόπουλος έχει το λόγο.

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, θέλω να σημειώσω την ανάγκη, της τροποποίησης που έχει κατατεθεί από την πλευρά της πολιτικής ηγεσίας του Υπουργείου σχετικά με το τελευταίο εδάφιο της παραγράφου 1, δηλαδή, με τη δυνατότητα που πρέπει να δοθεί στα δημοτικά διαμερίσματα που είναι έδρες των νέων δήμων και έχουν πληθυσμό άνω των πεντακοσίων κατοίκων. Δεν συνιστώνται τοπικά συμβούλια και νομίζω ότι πρέπει αυτό να αλλάξει, τουλάχιστον ως προς τον πληθυσμό και να μιλάμε για δημοτικά διαμερίσματα, για έδρες δήμων των χιλίων πεντακοσίων κατοίκων.

Επίσης, θέλω να σημειώσω ότι οι παράγραφοι 3, 4 και 8 του άρθρου 4 χρήζουν κάποιας αλλαγής. Θα ήθελα να σας παρακαλέσω να δείτε την παράγραφο 3, που μιλάει για δημοτικά διαμερίσματα άνω των δυόμισι χιλιάδων κατοίκων, τα οποία εκλέγουν επταμελές τοπικό συμβούλιο. Οι παλιές κοινότητες των χιλίων πεντακοσίων κατοίκων δεν είναι δυνατόν σήμερα να έχουν τοπικά συμβούλια πενταμελή, γιατί σ'αυτήν τη μεταβατική περίοδο είναι αναγκαίο να υπάρξει μια ομαλή προσπάθεια ενίσχυσης του θεσμού, αλλά και ωρίμανσής του μέσα στις τοπικές κοινωνίες.

Θα ήθελα, λοιπόν, να επαναλάβω την τροπολογία που έχω καταθέσει με άλλους συναδέλφους με γενικό αριθμό 1168 και ειδικό 134, σύμφωνα με την οποία σε δημοτικά διαμερίσματα με πληθυσμό χίλιους πεντακόσιους κατοίκους και άνω το τοπικό συμβούλιο να είναι επταμελές, με πληθυσμό τριακόσιους έως πεντακόσιους κατοίκους να είναι πενταμελές και μέχρι τριακοσίων κατοίκων να είναι τριμελές.

Επίσης, στο ίδιο άρθρο ήθελα να σημειώσω ότι στην παρ. 4 πρέπει να λάβουμε μέριμνα για τους συνοικισμούς των πρώην κοινοτήτων, που έχουν πληθυσμό πάνω από τριακόσιους κατοίκους. Βεβαίως, νομίζω ότι πρέπει να υπάρξει τροποποίηση της παρ. 8 του ιδίου άρθρου, κύριε Πρόεδρε, και προτείνω με την τροπολογία που σας ανέφερα ότι στους προέδρους των τοπικών συμβουλίων καταβάλλεται από το δήμο αποζημίωση ίση με το 50% εκείνης που λάμβανε ο πρόεδρος της τέως κοινότητας και έξοδα κίνησης που καθορίζονται με κοινή απόφαση των Υπουργών Εσωτερικών Δημόσιας Διοίκησης και Αποκέντρωσης και Οικονομικών.

Θέλω να σημειώσω ότι οι πρόεδροι των τοπικών συμβουλίων


 

  

Σελίδα 1438 

 

είτε είναι δημοτικοί σύμβουλοι είτε θα παραμείνει η διάταξη ότι δεν θα είναι δημοτικοί σύμβουλοι σε μικρές κοινότητες, θα έχουν το βάρος της λειτουργίας του δήμου στα δημοτικά διαμερίσματα. Δεν είναι δυνατό να μη λαμβάνουν μια μικρή αποζημίωση, η οποία ούτως ή άλλως έχει συμβολικό μεν χαρακτήρα, δεν θα τους επιλύει τα οικονομικά προβλήματα, αλλά θα αντιστοιχεί και θα επιβεβαιώνει τη βούληση της πολιτείας, του κράτους, της Κυβέρνησής μας να ενισχύσει το θεσμό και να τον καταστήσει απυρόβλητο. Δεν είναι δυνατό να αναθέτουμε στους προέδρους των τοπικών επιτροπών ουσιαστικά την εποπτεία σε έργα μικρού τοπικού χαρακτήρα, δηλαδή, του δημοτικού διαμερίσματος, όπου εκεί γνωρίζουμε τις διαδικασίες και τους τρόπους με τους οποίους αυτά εκτελούνται και να μην εξοπλίζουμε τον πρόεδρο του τοπικού συμβουλίου με ένα γλίσχρο οικονομικό έσοδο που θα τον καταστήσει θα έλεγα πολίτη ενεργό, με μεγαλύτερο κύρος, άρα και αιρετό εκπρόσωπο, πιο αποτελεσματικό. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Τζανής έχει το λόγο.

ΛΕΩΝΙΔΑΣ ΤΖΑΝΗΣ: Κύριε Πρόεδρε, με την τροποποποίηση στην οποία προβαίνει η Κυβέρνηση στην παρ. 1 του άρθρου 4 αποκαθίστανται τα πράγματα σε ό,τι αφορά την εκλογή τοπικών συμβουλίων στις έδρες των νέων δήμων, εφόσον όπως τουλάχιστον έχει η σχετική διατύπωση, οι νέοι δήμοι έχουν πληθυσμό πάνω από πεντακόσιους κατοίκους.

Θέλω να θυμίσω στον κύριο Υπουργό ότι με βάση το αρχικό πρόγραμμα του σχεδίου "ΚΑΠΟΔΙΣΤΡΙΑΣ" -διαβάζω τη σχετική παράγραφο στη σελίδα 59- προβλέπονταν τα εξής:

"Η σημασία της έδρας και η ανάδειξή της ως επίκεντρο τοπικής αντιπαλότητας μεταξύ ΟΤΑ με ισοδύναμους οικισμούς αμβλύνεται στην περίπτωση αυτή με την εκλογή τοπικού συμβουλίου και στον πρώην ΟΤΑ που ορίζεται ως έδρα". Εκεί, ετίθετο ως κριτήριο το "ισοδύναμον", δηλαδή, όταν είχαμε να κάνουμε με περισσότερους ισοδύναμους ΟΤΑ. Τώρα, πιστεύω ότι αυτό που προβλέπεται ως προϋπόθεση δίνει κάτι περισσότερο, όταν μιλάμε για την προϋπόθεση των πεντακοσίων κατοίκων. Και πιστεύω ότι καλύπτεται το κενό.

Το δεύτερο που θέλω να προσθέσω είναι η ριζική διαφωνία μου γύρω από την αντίληψη ότι η πρόβλεψη της παρ. 8 σύμφωνα με την οποία "στους προέδρους των τοπικών συμβουλίων καταβάλλονται από το δήμο έξοδα κίνησης που καθορίζονται με κοινή απόφαση κλπ.", δεν είναι επαρκής πρόβλεψη για την αντιμετώπιση των οικονομικών αναγκών των προέδρων των τοπικών συμβουλίων. 

Εγώ, κύριε Υπουργέ, δεν έχω το δισταγμό να πω ότι στο χώρο της Τοπικής Αυτοδιοίκησης γίνεται ένας χορός αμοιβών που θα έλεγα ότι κάποια στιγμή πρέπει να απασχολήσουν συνολικά το Υπουργείο Εσωτερικών, δηλαδή, για το αν πιάνουν τόπο αυτές οι αμοιβές εκεί που δίνονται.

Κάτω από αυτήν τη λογική, εκφράζω την άποψη ότι είναι επαρκής η πρόβλεψη της παρ. 8, που δίνει τη δυνατότητα στον Υπουργό Εσωτερικων να δίνει έξοδα κίνησης. Οι πρόεδροι των τοπικών συμβουλίων δεν θα είναι μια φωτοτυπία των κοινοταρχών. Διαφωνώ με την όποια αλλαγή της φιλοσοφίας που περιλαμβάνεται στη σχετική διάταξη.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, ήθελα να επαναλάβω με δύο λέξεις ότι είναι σαφώς διάφορος η λειτουργία του δήμαρχου με την παρουσία τοπικών συμβουλίων και προέδρων τοπικών συμβουλίων που οφείλει να λειτουργεί κατά το πλείστον μετά από γνώμη των τοπικών συμβουλίων, που οφείλει να λειτουργεί κατά το πλείστον λαμβάνοντας υπόψη την κοινή γνώμη και οδηγώντας ή υπακούοντας ακόμα και με πελατειακή αντίληψη. Επαναλαμβάνω ότι είναι σαφώς διάφορος η λειτουργία, η μία από την άλλη λειτουργία, να μην υπάρχουν τοπικά συμβούλια και ο δήμαρχος να λειτουργεί ως αιρετός άρχων εκτελώντας τις αποφάσεις του δημοτικού συμβουλίου.

Τα δημοτικά συμβούλια, επίσης έχουν διαφορετική λειτουργία, διαφορετικό σκεπτικό και άλλες αποφάσεις όταν υπάρχουν τοπικά συμβούλια και άλλη λειτουργία, άλλη υπευθυνότητα, όταν δεν υπαρχουν τοπικά συμβούλια. Αυτά, κύριοι Υφυπουργοί, δι' όσην αξίαν έχουν και για την ιστορία, γιατί οφείλετε να γνωρίζετε ότι ο καθένας από μας εδώ γράφει καθημερινά την ιστορία του, είτε από δω είτε από κει. Το ένα θέμα αυτό.

Δεύτερον, άκουσα προ ολίγου το συνάδελφο που μίλησε περί χορού αμοιβών. Σας παραπέμπω -και θα παρακαλούσα να τη δημοσιεύσετε- στην ομιλία του συναδέλφου κ. Καλαφάτη, στην Επιτροπή σε ό,τι αφορά τη λειτουργία της κοινωνίας, σχετικά με τις αμοιβές που προκύπτουν από άλλης μορφής έσοδα μεταξύ των οποίων και εκείνα τα περί αναθέσεων έργων, μελετών κλπ., που από ό,τι είδα τα τροποποιείτε.

Τα δύο αυτά είναι συγκλονιστικά, η ομιλία του συναδέλφου Καλαφάτη και η ομιλία του συναδέλφου Τζανή, που έχουν διατελέσει στο χώρος της Τοπικής Αυτοδιοίκησης ως εκλεγμένοι άρχοντες. Πέρα απ'αυτό, ο τελευταίος 'Ελληνας πολίτης, κύριοι Υφυπουργοί, νομίζει ότι με τη σύντμηση που κάνουμε, μειώνουμε και τα διοικητικά έξοδα. Αυτό νομίζει ο τελευταίος πολίτης. Εάν ρωτήσετε τον τελευταίο 'Ελληνα, θα σας πει "αν δεν γίνεται τίποτε άλλο, τουλάχιστον μειώνει τα διοικητικά έξοδα".

Και τι βλέπω εγώ στην έκθεση του Γενικού Λογιστηρίου; Βλέπω ότι σύμφωνα με τις ρυθμίσεις που φέρνετε για αμοιβές, τα έξοδα που θα έχουμε θα είναι περισσότερα από αυτά που είχαμε ως τώρα. Διότι σύμφωνα με αυτά που είχαμε ως τώρα, μιλούσαμε για μία αποτροπή δαπάνης έξι δισεκατομμυρίων (6.000.000.000) δραχμών που καταβάλονταν τόσα χρόνια και αν διαβάσετε στο κεφάλαιο Β' της εκθέσεως τι επιχορηγείται και τι δαπάνες είναι, θα διαπιστώσετε ότι υπερβαίνουμε κατά πολύ τα έξι δισεκατομμύρια (6.000.000.000) δραχμές.

Και ερωτώ: Ποιος Βουλευτής καθηγητής πανεπιστημίου εισπράττει και βουλευτική αποζημίωση και αμοιβή Πανεπιστημίου; Και γιατί ο δήμαρχος εισπράττει και την αμοιβή του επαγγέλματός του, όταν είναι υπάλληλος και την αμοιβή του δημοτικού συμβουλίου; Προσέξτε και εξυγιάνετέ τα. Τώρα, ίσως να μην μπορείτε αλλά με το νέο κώδικα που θα φέρετε, αυτές οι λέξεις "χορός αμοιβών, αγώνας στις τοπικές κοινωνίες, ποιος θα πάρει θέση για κάποιες ανείπωτες δραστηριότητες" -σύμφωνα με τις δηλώσεις των συναδέλφων Καλαφάτη και Τζανή και πολλών άλλων που δεν τα λένε και φυσικά και της δικής μου φωνής- οφείλουν να σας διεγείρουν και να φέρετε εδώ μία λύση.

Δεν μπορεί κάποιος επειδή προεδρεύει να παίρνει δέκα δραχμές και ένας ο οποίος είναι μέλος του συμβουλίου να παίρνει μία δραχμή. Ο ελληνικός λαός δεν θέλει από κανέναν δωρεάν υπηρεσίες. Θέλει να αμείβονται όσοι προσφέρουν υπηρεσίες, αλλά εκείνες που πρέπει, όπως πρέπει, όταν πρέπει και όσο πρέπει. 'Οχι αυτό που ακούμε που δεν τιμά την Αίθουσα του Κοινοβουλίου και προπαντός δεν τιμά εσάς που πήρατε την πρωτοβουλία για μια μεγάλη μεταρρύθμιση που μπορεί να γίνει στη χώρα. Αλίμονο αν αυτή η μεταρρύθμιση καταλήξει να είναι ωφελιμιστική.

ΠΡΟΕΔΡΕΥΩΝ (Παναγιώτης Σγουρίδης): Ο κ. Πιπεργιάς έχει το λόγο.

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, και εγώ με τη σειρά μου έρχομαι να προσθέσω τη φωνή μου σε όσους υπεστήριξαν ότι χρειάζεται να συσταθούν τοπικά συμβούλια και στις έδρες των δήμων.

(Θόρυβος στην Αίθουσα)

Κύριε Κεδίκογλου, όταν μιλάτε εσείς έχετε την απαίτηση να σας σέβονται οι συνάδελφοι. Να μην το ξεχνάτε αυτό.

ΒΑΣΙΛΗΣ ΚΕΔΙΚΟΓΛΟΥ: Σας σέβομαι, κύριε συνάδελφε.

ΔΗΜΗΤΡΙΟΣ ΠΙΠΕΡΓΙΑΣ: Χρειάζεται, λοιπόν να συσταθούν τοπικά συμβούλια και στις έδρες. Το νούμερο πεντακόσια το θεωρώ και εγώ, από τη γνώση που έχω από τη χωροταξία, μικρό νούμερο, γιατί υπάρχει πιθανότητα σε πολλές περιπτώσεις που οι έδρες είναι σε οικισμούς με χίλια έως χίλια πεντακόσια άτομα, να βρεθούν χωρίς εκπροσώπηση. Αυτό μπορεί να συμβεί εάν πολωθούν τα πράγματα γύρω από τις διεκδικήσεις για την έδρα του δήμου και άλλα τοπικιστικά


 

  

Σελίδα 1439 

 

φαινόμενα. Χρειάζεται, λοιπόν, να υπάρχει διασφάλιση. 'Αρα, το πεντακόσια είναι υπερβολικά μικρό νούμερο. Πρέπει να μεγαλώσει.

Δεύτερον. Τοπικά συμβούλια πρέπει να έχουμε και στις πρώην κοινότητες που εθελοντικά είχαν συγχωνευθεί σε δήμους. 'Εχω υπόψη μου ότι σε πολλές περιπτώσεις κοινότητες είχαν συνενωθεί και είχαν φτιάξει δήμους. Τώρα, με το νομοσχέδιο ο δήμος που είχαν φτιάξει με εθελοντική συνένωση μαζί με άλλες κοινότητες φτιάχνουν έναν ευρύτερο δήμο. 'Ετσι, σ' αυτό το σχήμα που δημιουργείται θα παρουσιασθούν περιπτώσεις να έχουμε τοπικό συμβούλιο σε μία κοινότητα η οποία προσαρτήθηκε ή ενοποιείται με έναν παλιό δήμο και περιπτώσεις που δεν θα έχουμε τοπικά συμβούλια σε κοινοτήτες - οικισμούς που είχαν ενοποιηθεί εθελοντικά. Νομίζω ότι αυτό θα πρέπει να αντιμετωπισθεί. Θα πρέπει να υπάρχουν τοπικά συμβούλια και στις περιπτώσεις τέως κοινοτήτων που δημιούργησαν δήμο με εθελοντική συνένωση.

Το τρίτο ζήτημα που θέλω να βάλω έχει σχέση με το άρθρο 6. Πιστεύω ότι εδώ δεν πρέπει να υπάρχει εκχώρηση αρμοδιοτήτων από το δημοτικό συμβούλιο όπως λέει το άρθρο 6. Θα πρέπει αυτές οι αρμοδιότητες να εκχωρηθούν από τον ίδιο το νόμο. Δηλαδή, δεν χρειάζεται να εκχωρούμε εμείς τις αρμοδιότητες με το νόμο και να λέμε ότι είναι στη διακριτική ευκαιρία του δημοτικού συμβουλίου να εκχωρήσει στα τοπικά συμβούλια αυτές τις αρμοδιότητες. Πιστεύω ότι αυτή η εκχώρηση θα πρέπει να είναι συγκεκριμένη από τώρα και να μη χρειάζεται η απόφαση του δημοτικού συμβουλίου, γιατί σε πολλές περιπτώσεις η εκχώρηση αρμοδιοτήτων από ένα επίπεδο στα παρακάτω είναι πολύ δύσκολη και επώδυνη. Μάλλον δεν γίνεται.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κοντομάρης έχει το λόγο.

ΕΥΤΥΧΙΟΣ ΚΟΝΤΟΜΑΡΗΣ: Κύριε Πρόεδρε, θέλω να επανέλθω στο προηγούμενο θέμα με αφορμή την παράγραφο 1 του άρθρου 4. Ο στόχος μας είναι να ενεργοποιήσουμε και να εκφράσουμε μέσα από τα δημοτικά και τοπικά συμβούλια όσο το δυνατόν περισσότερους πολίτες. 'Οταν εμείς με αυτά τα νομοθετήματα στην ουσία βγάζουμε έξω από το παιχνίδι κατοίκους πραγματικά δεν βοηθάμε.

Επανέρχομαι στο νούμερο τριακόσια που είπα και προηγουμένως. Αν γίνει αυτό διακόσια ή διακόσια πενήντα, δεν επιβαρύνει παρά μόνο με έναν το πολύ δύο δημοτικούς συμβούλους σε ένα δημοτικό συμβούλιο που έχει είκοσι πέντε μέλη. Το πολύ να έχει είκοσι επτά μέλη. 'Εχω συγκεκριμένο παράδειγμα για όλη την Κέρκυρα.

Επίσης, εάν έχουμε μόνο έκφραση τοπικών συμβουλίων στις έδρες από πεντακόσιους κατοίκους και κάτω, στην ουσία ακυρώνουμε κάποιες έδρες που έχουν χίλιους πεντακόσιους κατοίκους. Είναι ένα λογικό νούμερο που είχαν οι βιώσιμες κοινότητες, οι περισσότερες, που μπορούσαν να αποσπαστούν παλιά με τον κώδικα κλπ. Εν πάση περιπτώσει, θα έχουμε μια διπλανή κοινότητα με δύο χιλιάδες κατοίκους που θα έχει και δημοτικό συμβούλιο και τοπικό συμβούλιο. Θα μπορεί να είναι μέχρι δύο χιλιάδες κατοίκους. Εδώ λέτε ότι πάνω από διόμισι χιλιάδες κατοίκους θα έχει επταμελές συμβούλιο και μέχρι διόμισι χιλιάδες κατοίκους πενταμελές. Θα έχουμε την έδρα του νομού που θα είναι δύο χιλιάδες κάτοικοι ή χίλιοι πεντακόσιοι κάτοικοι και δεν θα έχουν ούτε δημοτικό σύμβουλο ούτε τοπικό συμβούλιο.

Δεν νομίζω ότι έχουμε ισότητα πολιτών σ'αυτόν τον καινούριο δήμο και ούτε αυτό διευκολύνει την έκφραση του λαϊκού στοιχείου μέσα απ'αυτήν την εκπροσώπηση.

Νομίζω ότι πρέπει να το ξαναδούμε, κύριε Υπουργέ. 'Ισως χρειαστεί να το δείτε μαζί με το Υπουργείο και κατά νομό, μέχρι να συζητήσουμε και το ακροτελεύτιο άρθρο. Διότι δεν είναι όλα αυτά ισοπεδωτικά.

Ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): Ο κ.Λεβογιάννης έχει το λόγο.

ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, τα τοπικά συμβούλια, που είναι σημαντικός θεσμός, καθορίστηκαν, όπως προβλέπεται από το άρθρο αυτό, με βάση τον υπάρχοντα σχεδιασμό των κοινοτήτων, την υπάρχουσα δηλαδή, κατάσταση. 'Ομως, από το 1912 μέχρι σήμερα, σε πάρα πολλές περιοχές της Ελλάδας και ιδιαίτερα στη νησιωτική, αλλά νομίζω και αλλού, είχαμε εξελίξεις τέτοιες αναπτυξιακές και άλλες, που οδήγησαν στη δημιουργία και ανάπτυξη οικισμών, ιδιαίτερα σε παραθαλάσσιες περιοχές, οι οποίοι έχουν δυναμισμό και πληθυσμιακό και αναπτυξιακό, μεγαλύτερο απ'αυτόν των κοινοτήτων στις οποίες υπάγονται.

Γι' αυτούς, λοιπόν, τους οικισμούς -και στις Κυκλάδες είναι αρκετοί και μιλάω για μόνιμους κατοίκους και όχι για παραθεριστικά κέντρα- δεν προβλέπεται κανένα όργανο τοπικό. Πιστεύω ότι θα έπρεπε να εξεταστεί αυτό το θέμα σε συνέχεια και αυτού που είπε ο κ.Πιπεργιάς για τις κοινότητες που συνενώθηκαν οικειοθελώς, αν όχι να έχουν τοπικά συμβούλια έστω τριμελή, τουλάχιστον έναν πάρεδρο, έτσι όπως τον προβλέπει το άρθρο 7, θα μπορούσε να έχουν αυτοί οι οικισμοί.

Επαναλαμβάνω, έχουμε πάρα πολλές περιπτώσεις κοινοτήτων, ιδιαίτερα στα νησιά, όπου οι παραθαλάσσιες περιοχές τους, οι παλιοί παραθαλάσσιοι οικισμοί, έχουν μεγαλύτερη και πληθυσμιακή και οικονομική ανάπτυξη τα τελευταία χρόνια.

Πιστεύω και εγώ ότι είναι σωστό να υπάρξει τοπικό συμβούλιο στην έδρα του δήμου, αλλά νομίζω ότι ο αριθμός πεντακόσια είναι μικρός. Θα πρέπει τουλάχιστον να γίνει χίλια δηλαδή μέχρι χίλιους κατοίκους να υπάρχει τοπικό συμβούλιο.

Σε ό,τι αφορά την αποζημίωση, δίνονται σημαντικές αρμοδιότητες στους προέδρους των τοπικών συμβουλίων και είναι λογικό να δικαιούνται κάποιας αποζημίωσης ή εξόδων κίνησης. Αλλά πιστεύω ότι είναι πολύ μικρό το ποσό που θα παίρνουν ως έξοδα κίνησης. Τουλάχιστον, κύριε Υπουργέ, θα πρέπει να προβλεφθεί από το νόμο ένα κατώτατο όριο, ένα κατώτατο ποσόν αποζημίωσης, ότι δεν θα είναι εν πάση περιπτώσει αυτά τα έξοδα κίνησης λιγότερα από ένα συγκεκριμένο ποσό. Κατ'αυτόν τον τρόπο θα υπάρξει αυτό το κίνητρο που χρειάζεται, όχι μόνο στη μεταβατική, πιστεύω εγώ, περίοδο εφαρμογής αυτού του νόμου, αλλά και στη συνέχεια. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ.Κουρουμπλής έχει το λόγο.

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, θα προσθέσω και εγώ την άποψή μου σ'αυτούς που υποστηρίζουν ότι το νούμερο πεντακόσια είναι μικρό σαν αριθμός, γιατί δημιουργούνται πράγματι προβλήματα στις έδρες των νομών που έχουν πληθυσμό μεγαλύτερο από τους πεντακόσιους κατοίκους. Δημιουργείται μια άνιση μεταχείριση.

Το δεύτερο θέμα που θέλω να θίξω έχει να κάνει με την εικόνα που δίνουμε στα πλαίσια αυτής της μεγάλης μεταρρύθμισης, ώστε να αποφύγουμε την εντύπωση ότι δημιουργούνται θέσεις πολλές έμμισθες τις οποίες καλείται να πληρώσει ο πολίτης. Πρέπει οι όποιες παροχές να συνδέονται με θέσεις που πραγματικά θα είναι παραγωγικές για την ανάπτυξη και την αναβάθμιση της ποιότητας των παρεχομένων υπηρεσιών στους νέους δήμους. 

Και πρέπει, κύριε Υπουργέ, να σας θυμίσω πως σας είχα προτείνει στα πλαίσια της συζήτησης του νόμου για την αποκέντρωση του Κράτους και την δημιουργία νέων γραμματειών στις περιφέρειες ότι θα πρέπει να δημιουργήσετε ένα ενιαίο νομικό πρόσωπο για τους παιδικούς σταθμούς στους δήμους που έχουν παραπάνω από δύο ή τρεις παιδικούς σταθμούς. Τότε δεν λήφθηκε η πρόταση μου υπόψη.

Σήμερα πληροφορούμαι, κύριε Υπουργέ, ότι υπάρχουν δήμοι που έχουν τέσσερις και πέντε παιδικούς σταθμούς στους οποίους οι πρόεδροι παίρνουν από ογδόντα χιλιάδες έως εκατόν είκοσι χιλιάδες με συνέπεια να υπάρχει συμμετοχή των γονέων των παιδιών που είναι στους παιδικούς σταθμούς της τάξεως των σαράντα και πενήντα χιλιάδων δραχμών, όταν ουσιαστικά το Κράτος δίνει τα χρήματα στη συντριπτική πλειοψηφία και από την άλλη ξέρουμε ότι υπάρχουν πολίτες που δεν έχουν τη δυνατότητα να πληρώσουν αυτήν τη συμμετοχή, με συνέπεια τα παιδιά τους να μην πηγαίνουν


 

  

Σελίδα 1440 

 

στους σταθμούς αυτούς.

Νομίζω ένα προσεγμένο νοικοκύρεμα στα πλαίσια αυτής της μεγάλης προσπάθειας είναι αναγκαίος όρος για να δώσουμε το στίγμα της επιδίωξης μας που έχει αυτή η μεταρρύθμιση.

ΠΡΟΕΔΡΕΥΩΝ (Παναγιώτης Σγουρίδης): Ο κ.Γεωργόπουλος έχει το λόγο.

ΔΗΜΗΤΡΙΟΣ ΓΕΩΡΓΟΠΟΥΛΟΣ: Κύριε Πρόεδρε δύο επισημάνσεις θέλω να διατυπώσω. Η πρώτη αναφέρεται στην παράγραφο 8 του άρθρου 4. Ορθά περιλαμβάνεται ότι στους προέδρους των τοπικών συμβουλίων καταβάλλονται από το δήμο έξοδα κίνησης τα οποία καθορίζονται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών.

Κατά την άποψη μου πληρέστερο θα ήταν σε αυτό το περιεχόμενο να ορίζεται ότι η καταβολή των εξόδων γίνεται και με προηγούμενη πρόταση της ΚΕΔΚΕ.

Το δεύτερο ζήτημα που θέλω να διατυπώσω είναι ένα θέμα το οποίο αντικειμενικά ανακύπτει με αιρετούς που δεν θεμελιώνουν δικαίωμα σύνταξης και τερματίζουν. Νομίζω ότι σε αυτό το σημείο είναι δυνατόν να γίνει μία σχετική πρόβλεψη.

'Ενα ακόμη θέμα που θέλω να υπογραμμίσω αναφέρεται στο ζήτημα της αναπροσαρμογής χορηγίας προέδρων, που προέρχονται από συνενώσεις. Είναι ένα ζήτημα που πρέπει να προσεγγίσουμε και αντίστοιχα με τη διάσταση που έχει να το αντιμετωπίσουμε.

ΠΡΟΕΔΡΕΥΩΝ (Παναγιώτης Σγουρίδης): Ο κ.Τσιόκας έχει το λόγο.

ΘΕΟΧΑΡΗΣ ΤΣΙΟΚΑΣ: Κύριε Πρόεδρε, ορθώς ο κύριος Υπουργός όταν πήρε το λόγο είπε για τα τοπικά συμβούλια, ότι οι διοικητικές αρμοδιότητες πράγματι στις έδρες των συμβουλίων μπορούν να ανατεθούν σε ένα δημοτικό σύμβουλο, με απόφαση του δημοτικού συμβουλίου. Είναι πάρα πολύ σωστό.

Η ένσταση που φαίνεται να εγείρεται από αρκετούς συναδέλφους αλλά και από τον εισηγητή του ΠΑΣΟΚ και από την κ. Δαμανάκη, είναι το πώς εμπλέκεται και η τοπική κοινωνία της έδρας στο όλο σύστημα εξουσίας που δημιουργείται με το νέο Οργανισμό Τοπικής Αυτοδιοίκησης. 

Το ένα ζήτημα αφορά την αντιπροσωπευτικότητα των περιοχών που δεν θα το σχολιάσω. Το δεύτερο, όμως, έχει σχέση με το διακριτό ρόλο λειτουργίας των εξουσιών του νέου ΟΤΑ. Μέσα από το νομοσχέδιο φαίνεται καθαρά ότι το δημοτικό συμβούλιο και ο δήμαρχος έχουν ένα άλλο αντικείμενο ενασχόλησης, το οποίο σχετίζεται με διεύρυνση του ρόλου του και το τοπικό συμβούλιο θα πρέπει να ασχοληθεί με την καθημερινή διαχείριση στα πλαίσια ενός ενιαίου προγραμματισμού.

Είναι η διάκριση των λειτουργιών και το νέο περιεχόμενο στον προσανατολισμό του νέου ΟΤΑ που καθιστούν την ανάγκη σε αυτούς τους νέους δήμους, στις έδρες τους, να υπάρχει τοπικό συμβούλιο.

Δεν πρέπει, όμως να αντιγράψουμε τα αντικείμενα της σημερινής κοινότητας ή του σημερινού δήμου, με αυτό που πάμε να φτιάξουμε. Στην ουσία, πρέπει να δημιουργήσουμε ένα νέο σύστημα εξουσίας. Και στα πλαίσια αυτά πιστεύω, ότι αυτό που θέτει ως κυρίαρχο ζήτημα, μια σημαντική έκφραση της κοινοβουλευτικής εκπροσώπησης εδώ στη σημερινή συζήτηση, είναι να υπάρξει, δηλαδή, τοπικό συμβούλιο μέχρις ενός ορίου πληθυσμού -που μπορεί να είναι τρεις χιλιάδες κάτοικοι, δύο χιλιάδες κάτοικοι-νομίζω ότι πρέπει να γίνει σεβαστό από την πλευρά της Κυβέρνησης.

ΠΡΟΕΔΡΕΥΩΝ (Παναγιώτης Σγουρίδης): Ο κ. Αράπης έχει το λόγο.

ΙΩΑΝΝΗΣ ΑΡΑΠΗΣ: Κύριε Υπουργέ, εγώ νομίζω ότι το άρθρο 4 απλώς είναι διακοσμητικό. 

Ο κ. Παπαδήμας νομίζω, ότι έχει ζήσει την αυτοδιοίκηση, έχει ζήσει το συνοικιακό συμβούλιο, που μπήκε με νόμο τότε του κράτους, την Τοπική Αυτοδιοίκηση, τα οποία συνοικιακά συμβούλια δεν έχουν λειτουργήσει σε κανένα δήμο.

Εγώ νομίζω, ότι σ' αυτήν την περίπτωση εδώ, πρέπει να 

βάλετε ένα ποσό μέχρι πέντε εκατομμύρια (5.000.000) να τα διαχερίζεται το τοπικό συμβούλιο και να αποδίδει στο δημοτικό συμβούλιο. Γιατί ενδέχεται ένα τοπικό συμβούλιο να κάνει προτάσεις στο δημοτικό συμβούλιο και να μην τις εγκρίνει. Νομίζω, ότι είναι καλή η περίπτωση αυτή, να βοηθήσει περισσότερο το τοπικό συμβούλιο.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, το άρθρο 4 είναι πολύ σημαντικό γιατί αποκεντρώνει τις δημοτικές εξουσίες. Αποτελεί δε το αντίβαρο της κατάργησης των κοινοτήτων ως πρωτοβάθμιων οργανισμών.

Κύριε Υπουργέ, θα πρέπει εδώ να κοιτάξετε ότι τα τοπικά συμβούλια θα πρέπει να έχουν ουσιαστικές αρμοδιότητες και όχι γνωμοδοτικές, όπως αυτές φυσικά εκφράζονται στο άρθρο 6 το οποίο θα δούμε αργότερα. Και αυτό γιατί; 'Ετσι ώστε τα τοπικά αυτά συμβούλια να δρουν σαν αποτρεπτικοί φορείς απέναντι σε τυχόν αυθαίρετες αποφάσεις των δημοτικών συμβουλίων, ώστε να επιτυγχάνεται η ισόρροπη ανάπτυξη όλων των κοινοτήτων που αποτελούν τον ενιαίο δήμο.

Εκείνο που έχω να παρατηρήσω σ' αυτό το άρθρο, κύριε Υπουργέ -και θα σας παρακαλέσω να έχω την προσοχή σας- είναι το οικονομικό κίνητρο, που είναι σημαντικό στη λειτουργία των φορέων των τοπικών συμβουλίων. Εδώ μου θυμίζει, όταν η δημοκρατία στην αρχαία Ελλάδα παρήκμασε διότι οι Αθηναίοι πολίτες δεν πήγαιναν στις λαϊκές συνελεύσεις και καθορίστηκε να τους δίδουν ένα μικρό χρηματικό ποσό, για να τους εξαναγκάζουν να πηγαίνουν στις λαϊκές συνελεύσεις για να διατηρηθεί ο θεσμός της άμεσης δημοκρατίας. 

Επειδή νομίζω, ότι στο νομοσχέδιο βάλατε αυτήν τη διάταξη -και πολύ σοφά, γιατί αφού καταργείτε τις κοινότητες ως Οργανισμούς Τοπικής Αυτοδιοίκησης πρωτοβάθμιους, θα πρέπει να τους δίνετε και εξουσίες- θα πρότεινα εδώ, την παράγραφο 7, του άρθρου 4, να την καταργήσετε, να την απαλλείψετε. Λέει: "το αξίωμα του Προέδρου και του μέλους του τοπικού συμβουλίου είναι τιμητικό και άμισθο". Εδώ μου θυμίζει σαν να λέγαμε για τους Βουλευτές που έρχονται εδώ στη Βουλή, ότι θα πρέπει το αξίωμά τους να είναι τιμητικό και άμισθο. Δεν γίνεται, όμως, αυτό. Γιατί να μην παίρνουν κάποια αποζημίωση τα μέλη του τοπικού συμβουλίου;

' Αλλωστε είναι και θέμα δημοκρατίας αυτό.Διότι το οικονομικό κίνητρο σήμερα είναι σημαντικό για να προσφέρει κάποιος στη δημόσια ζωή πραγματικές υπηρεσίες.

Αναφέρεται και στο Δημοτικό Κώδικα αυτό το περίφημο "το αξίωμα του προέδρου είναι άμισθο και τιμητικό" σήμερα στη σύγχρονη ζωή δεν νομίζω ότι έχει καμία απήχηση. Θα πρέπει να δώσετε και στα μέλη των τοπικών συμβουλίων μια μικρή αποζημίωση. Αυτή μπορεί να καθορισθεί με υπουργική απόφαση, ώστε και εκείνα να μπορούν με το οικονομικό κίνητρο να προσφέρουν τις υπηρεσίες τους στο νέο αυτό δήμο.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ζαμπουνίδης έχει το λόγο.

ΝΙΚΟΛΑΟΣ ΖΑΜΠΟΥΝΙΔΗΣ: Κύριε Πρόεδρε, υπάρχουν τέσσερις πέντε περιπτώσεις στην Ελλάδα που ορίστηκε σαν έδρα του νέου δήμου ένας οικισμός μιας πρώην κοινότητας. Ο οικισμός αυτός που έχει πληθυσμό κάτω από πεντακόσιους κατοίκους γίνεται και έδρα του δήμου, έχει και τοπικό συμβούλιο αν το καταλαβαίνω καλά. Η έδρα, όμως, της πρώην κοινότητας που έχει πληθυσμό πάνω από πεντακόσιους κατοίκους πέρα από το ότι δεν γίνεται έδρα ενώ ήταν μέχρι τώρα έδρα κοινότητας, δεν θα έχει τώρα και τοπικό συμβούλιο. Θέλω να το προσέξετε αυτό.

Τίποτα άλλο, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ακριτίδης έχει το λόγο.

ΝΙΚΟΛΑΟΣ ΑΚΡΙΤΙΔΗΣ: Κύριε Πρόεδρε, έχω την αίσθηση ότι εδώ έχει δημιουργηθεί μια σύγχυση και νομίζω δημιουργήθηκε ιδιαιτέρως από την τροπολογία που κατέθεσε ο κύριος Υπουργός. Γιατί η αρχική διατύπωση του άρθρου υποδηλώνει μια φιλοσοφία, ότι έχουμε το δημοτικό συμβούλιο στην έδρα


 

  

Σελίδα 1441 

 

του δήμου και στις πρώην κοινότητες οι οποίες συνενώνονται με το δήμο συστήνονται τα δικά τους όργανα που ορθώς τα ονομάζει "όργανα δημοτικής αποκέντρωσης" και είναι τα τοπικά συμβούλια.

Η φιλοσοφία που θέλει σε κάθε οικισμό και ένα τοπικό συμβούλιο δηλαδή, να ορίζεται ως διαμέρισμα του δήμου, είναι περίπου η φιλοσοφία των σημερινών μεγάλων δήμων, η Αθήνα, η Θεσσαλονίκη που διαιρείται σε δημοτικά διαμερίσματα σε όλη τη γεωγραφική έκταση του δήμου.Είναι μία άλλη φιλοσοφία που αναφέρεται σε έναν ομοιογενή χώρο και επί τη βάσει αυτής της πραγματικότητας καθορίζονται αν θέλετε και οι αρμοδιότητες. Και είναι, βεβαίως, άλλο ζήτημα να σχολιάσουμε εκείνο το μοντέλο.

'Εχω την εντύπωση ότι εδώ δεν πρόκειται περί αυτού του πράγματος, αλλά πρόκειται περί τις προθέσεις να συγκροτηθεί ένας δήμος ως όργανο ισχυρό -αυτός είναι ο στόχος αυτής της συνένωσης- και ταυτόχρονα οι πρώην κοινότητες να έχουν τα δικά τους όργανα ως όργανα αποκεντρωμένης οργάνωσης.

Συνεπώς, εγώ πιστεύω ότι είναι λάθος η τροπολογία που κατετέθη. Αυτή προκαλεί τη σύγχυση, γιατί εάν δεχόμαστε να αποτελέσουν διαμερίσματα οι οικισμοί που θα αποτελούν την έδρα του δήμου και έχουν πληθυσμό μέχρι πεντακόσιους κατοίκους -και δεν ξέρω εάν υπάρχει στη πραγματικότητα κάτι τέτοιο- τότε δεχόμαστε τη φιλοσοφία ότι και η έδρα πρέπει να αποτελεί διαμέρισμα και επί τη βάσει αυτού θα δούμε και τις αρμοδιότητες στη συνέχεια.

Εγώ νομίζω -είναι η πρότασή μου- ότι πρέπει να αποσυρθεί αυτή η τροπολογία για να είναι ξεκάθαρο αυτό που θέλουμε. Γιατί το προτείνω; Γιατί θέλω ισχυρό κεντρικό όργανο.

Το δεύτερο είναι αυτό που αφορά την αποζημίωση. Εγώ πιστεύω ότι είναι σωστή η διατύπωση, κύριε Πρόεδρε, ότι οι πρόεδροι των τοπικών συμβουλίων θα πρέπει να δικαιούνται μόνον εξόδων κίνησης τα οποία μπορούν να καθορισθούν σε ύψος ικανοποιητικό. Μόνο έξοδα κίνησης. Γιατί αν θελήσουμε να συζητήσουμε και εδώ αποζημιώσεις θα μπούμε σε έναν τελείως διαφορετικό κύκλο μέσα από τον οποίο θα πρέπει να αναζητήσουμε ρόλους και αρμοδιότητες.

Νομίζω, λοιπόν, ότι προκλήθηκε σύγχυση ακριβώς από την τροπολογία.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, όσο και αν προσπαθεί η Κυβέρνηση να χρυσώσει το χάπι με αυτά τα τοπικά συμβούλια, δεν το καταφέρνει και η όλη συζήτηση που γίνεται αυτό αποδεικνύει, γιατί γίνεται πολύς λόγος σχεδόν για το τίποτα. Τα τοπικά συμβούλια -θα το δούμε και παραπέρα- έχουν όποιες αρμοδιότητες θελήσουν να τους αναθέσουν τα δημοτικά συμβούλια. Και επιπλέον δεν γίνεται καθόλου λόγος ούτε και για τους πόρους με τους οποίους θα εκπληρώσουν αυτές τις αρμοδιότητες. 'Αρα, μπαίνουμε σε έναν ατελείωτο τραγέλαφο, θα το βρούμε μπροστά μας, θα το αντιμετωπίσουμε όλοι οι επαρχιώτες Βουλευτές κάθε φορά που θα βγαίνουμε στα χωριά και εδώ είμαστε και θα το δούμε. Γι αυτό πιστεύουμε ότι αυτό το σύστημα δεν πρόκειται να προχωρήσει.

Θέλω να θέσω ένα άλλο ζήτημα, που δεν αφορά τόσο έντονα τη Λέσβο, παρά το ότι την αφορά, σ' ένα βαθμό και αυτήν, αλλά αφορά άλλους νομούς και άλλες περιοχές ορεινές κλπ. Για τις κοινότητες που είναι κάτω των τριακοσίων κατοίκων δεν προβλέπεται δημοτικός σύμβουλος. Δηλαδή, αυτές οι κοινότητες δεν θα έχουν ούτε καν τη δυνατότητα ουσιαστικής συμμετοχής στη διαχείριση του δήμου που δημιουργείται, παρά το ότι καταργούνται εν ονόματι αυτού του δήμου. Φυσικά θα μου πείτε: Και αν είναι τριάντα ή σαράντα οι κοινότητες που συνενώνονται θα πρέπει να έχουμε αντίστοιχο αριθμό δημοτικών συμβούλων; Φυσικά είναι ένας τραγέλαφος, όπως ήδη καταγγείλαμε. Και γι' αυτό λέμε, ότι τελικά συνενώνονται οι κοινότητες με μοναδικό κριτήριο, όχι το πώς καλύτερα θα διοικηθεί η περιοχή, αλλά το πώς καλύτερα θα εξασφαλιστούν τα "κουκιά". Γι αυτό λέμε επίσης, ότι δεν ήταν χωροτάκτες αυτοί που έφτιαξαν το νομοσχέδιο, αλλά εκλογομάγειροι, για να λέμε τα σύκα σύκα και τη σκάφη σκάφη.

Θα ήθελα, κύριε Πρόεδρε, να πω ότι η κατάληξη θα είναι αντί οι μικρότερες κοινότητες να ενισχυθούν και να κρατήσουν τη ζωή στην ύπαιθρό μας, θα ερημώσουν. Και έτσι θα έχουμε τεράστιες περιοχές, αφού υπάρχουν μικρές κοινότητες που απέχουν από την έδρα πενήντα και εξήντα και εξήντα τρία χιλιόμετρα. Οι περιοχές, λοιπόν, αυτές θα ερημωθούν από κάθε άποψη.

Τώρα, από εκεί και πέρα, το αν θα πρέπει να υπάρχει στην έδρα του δημοτικού συμβουλίου και τοπικό συμβούλιο κλπ. για μας είναι μία λεπτομέρεια. Ωστόσο, θέλουμε να πούμε ότι δεν καταλαβαίνουμε γιατί, αν είναι κάτω από πεντακόσιοι οι κάτοικοι της έδρας θα υπάρχει τοπικό συμβούλιο, ενώ αν είναι πάνω από πεντακόσιοι δεν θα υπάρχει. Ποια είναι αυτή η λογική; Και ανέπτυξαν ορισμένοι συνάδελφοι διάφορα σκεπτικά, που ας μου επιτρέψουν να πω είναι μάλλον ακροβασίες όλες αυτές οι λογικές. Γιατί αν είναι κάτω από πεντακόσιοι κάτοικοι θα υπάρχει τοπικό συμβούλιο, ενώ αν είναι πάνω από πεντακόσιοι δεν θα υπάρχει, τη στιγμή που είναι έδρα. Υπάρχει ένα ερώτημα που μένει αναπάντητο και είναι και αυτό ανάμεσα στα πολλά ανεξήγητα αυτού του νομοσχεδίου.

ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Δικαιοσύνης κ. Γιαννόπουλος έχει το λόγο για τρία λεπτά.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κυρίες και κύριοι συνάδελφοι αν ήμουν παρών στην Αίθουσα την ώρα που μιλούσε ο Αρχηγός της Νέας Δημοκρατίας, βέβαια θα έπαιρνα το λόγο επί προσωπικού ζητήματος γιατί είπε: "Δεν μπορεί από τη μία να μιλάτε για μεταρρύθμιση και εκσυγχρονισμό και από την άλλη να εμφανίζετε τη νοοτροπία του προεστού και του κοτσαμπάση, όπως αποδεικνύεται σε πλείστες όσες περιπτώσεις. Να σας πω την ιδιαίτερη πατρίδα του κ. Κολιοπάνου, του κ. Γιαννόπουλου, του κ. Πετσάλνικου κ.ο.κ.".

Θέλω να δώσω την απάντηση. Και επειδή είναι απών, θα είμαι πολύ επιεικής, γιατί αν ήταν παρών θα ήμουν οξύς, οξύτερος.

ΠΡΟΕΔΡΕΥΩΝ (Παναγιώτης Σγουρίδης): Θα παρακαλούσα πολύ να είστε πραγματικά απλός και λιτός.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Θέλω να πω, λοιπόν, περί τίνος πρόκειται. Το χωριό μου ανήκει στο Δήμο Κλείτορος Μυλάοντος. 'Ηταν ένας αρχαίος δήμος, από την εποχή της τουρκοκρατίας ακόμη, με πρωτεύουσα το Βαλτεσινίκο. Στο Βαλτεσινίκο είχε σχολαρχείο, είχε ταχυδρομείο, είχε αστυνομικό σταθμό, δασαρχείο, όλες τις Αρχές, γιατί ήταν το Μεγαλοχώρι με δυόμισι χιλιάδες κατοίκους την εποχή εκείνη, που εγώ πήγαινα μαθητής στο σχολαρχείο επί τρία χρόνια. Το χωριό το δικό μου είναι δίπλα. Μία επιτροπή έκρινε ότι έπρεπε να πάει η έδρα στη Γλόγοβα, λόγω και της ιστορικής μάχης που έγινε εκεί των δυνάμεων του ΕΛΑΣ εναντίον των Γερμανών και διότι ήταν το κέντρο. Τίποτε άλλο.

Ο περιφερειάρχης, οι ανώτερες αρχές είπαν να γίνουν δύο δήμοι. Ο ένας να έχει έδρα τη Μυγδαλιά, το χωριό μου και ο άλλος να είναι η Γλόγοβα. Ο Πρόεδρος της Γλόγοβας μαζί με τον Πρόεδρο του Βαλτεσινίτου, της Μυγδαλιάς και της Κερπινής που αποτελούν τα 5/6 της εδαφικής περιοχής και τα 4/5 του πληθυσμού, είπαν τη Μυγδαλιά. Γιατί; Διότι ο ομιλών είχε κάποια φιλοδοξία να φτιάξει ένα πνευματικό κέντρο στο χωριό του για να κρατήσουμε τα παιδιά. Το άρχισα από το 1980-1981 και με δικά μου έξοδα τελείωσε εκείνο το κτίριο. Είναι ένα περίλαμπρο κτίριο για να στεγάσει και υπηρεσίες, για τη μελισσοκομία, για την κτηνοτροφία και προπαντός για τη γαλακτοτροφία, για τη γεωργία, για τη δασοκομία, για την ελιά, γιατί είναι γεωργική περιοχή. Τα παιδιά έφυγαν όλα. Τότε, ήταν σαράντα οκτώ παιδιά στο σχολείο και τώρα έμειναν τέσσερα.

Το κτίριο αυτό με εξακόσια σαράντα τ.μ. είναι άδειο. Παρακάλεσαν να δεχθώ να τους το παραχωρήσω, διότι όλοι μαζί ήθελαν να γίνει οπωσδήποτε έδρα δήμου. Δεν έχουν πού να στεγαστούν. Κανένα άλλο χωριό δεν έχει να βάλει ούτε


 

  

Σελίδα 1442 

 

μία υπηρεσία. Αυτό έγινε. Εγώ παρεχώρησα τη χρήση, την κυριότητα την έχει η κοινότητα, αλλά τη χρήση είχαμε συμφωνήσει να την έχω εγώ, ακριβώς γι'αυτόν το σκοπό. 'Ετσι, έγινε έδρα το χωριό μου. Το ζήτησαν εξ υπαρχής οι κάτοικοι όλης της περιοχής.

Πληροφορούμαι δε ότι και του συναδέλφου κ.Κολιοπάνου συμβαίνει να έχει το χωριό του από παλιά έδρα συμβουλίου περιοχής. Δεν ξέρω για τον κ. Πετσάλνικο.

'Ηθελα να τα πω αυτά. Με επιστολή μου έχει γραφτεί σε όλες τις εφημερίδες αυτό το πράγμα. Φαίνεται ο κ.Καραμανλής δεν έχει ενημερωθεί, αλλά δεν μπορεί να μας λέει ούτε κοτσαμπάσηδες ούτε προεστούς.

Αυτά ήθελα να πω μόνο, κύριε Πρόεδρε, για την ιστορία και για την αποκατάσταση οπωσδήποτε της αλήθειας.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.

Είσθε και ο τελευταίος για να ψηφίσουμε το άρθρο 4.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, θα ήθελα πριν απ'όλα να επισημάνω ότι έχει μοιραστεί μία διόρθωση στο άρθρο 4, την οποία επεσήμανε η κ.Δαμανάκη. 'Ετσι, λοιπόν, το τελευταίο εδάφιο της παραγράφου 1, αντικαθίσταται ως εξής: "Στα δημοτικά διαμερίσματα που είναι έδρες των νέων δήμων και έχουν πληθυσμό άνω των πεντακοσίων κατοίκων, δεν συνιστώνται τοπικά συμβούλια".

ΣΤΡΑΤΗΣ ΚΟΡΑΚΑΣ: Θα μας δώσετε μία εξήγηση, κύριε Υπουργέ; Δώστε μας μία εξήγηση.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοικησης και Αποκέντρωσης): Επίσης, γίνεται αποδεκτή, εν μέρει, η τροπολογία με ειδικό αριθμό 134, που έχει καταθέσει ο κ.Ζαφειρόπουλος και άλλοι συνάδελφοι Βουλευτές, όπου ο αριθμός "2.500" που αναφέρεται στην παράγραφο 3 του άρθρου 4 του νομοσχεδίου, αντικαθίσταται με τον αριθμό "1.500". Εδώ αναφέρεται στον αριθμό των μελών των τοπικών συμβουλίων, όπου το όριο ήταν πάνω από δυόμισυ χιλιάδες για να είναι επταμελή και τώρα αυτό το όριο μετατοπίζεται στους χίλιους πεντακόσιους κατοίκους.

Μπήκε ένα θέμα για να αυξηθεί ο πληθυσμός των τοπικών συμβουλίων που θα βρίσκονται στις έδρες των δήμων. Από πεντακόσιοι κάτοικοι να γίνει χίλιοι κάτοικοι. Θα ήθελα να σας πω, ότι επειδή αυτούς τους αριθμούς δεν τους βάλαμε τυχαία, έχουμε στη διάθεσή σας στοιχεία των δήμων που έχουν έδρες κάτω των πεντακοσίων κατοίκων και των δήμων που έχουν έδρες κάτω των χιλίων κατοίκων.

Το σκεπτικό για να βάλουμε αυτά τα τοπικά συμβούλια, κύριε Κόρακα, ήταν γιατί υπάρχει φόβος στους δήμους που έχουν έδρες κάτω των πεντακοσίων κατοίκων να μην υπάρχει εκπροσώπηση στο δημοτικό συμβούλιο, να μην εκλέγεται δημοτικός σύμβουλος. Εάν, λοιπόν, φτιάξουμε τοπικό συμβούλιο, τότε σύμφωνα με το νόμο, υποχρεωτικά ο πρόεδρος του τοπικού συμβουλίου θα είναι δημοτικός σύμβουλος. Σε όλους τους άλλους δήμους που έχουν οι έδρες τους πληθυσμό από πεντακόσιους κατοίκους και πάνω, δεν υπάρχει αυτός ο φόβος.

Εγώ αυτό το αφήνω στη διάθεση όσων έβαλαν το θέμα και στη δευτερολογία τους, αν θέλουν, να τοποθετηθούν. Αφού δουν αυτά τα στοιχεία που είχα επισημάνει όχι σε σας, κύριε Τσούρα...

ΑΘΑΝΑΣΙΟΣ ΤΣΟΥΡΑΣ: Δεν υπάρχει δευτερολογία.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): ...αλλά σε κάποιο συνάδελφο που είχε φέρει τέτοιο θέμα και σαν τροπολογία, του είχα πει ότι το έχουμε εξετάσει το θέμα, το έχουμε εξαντλήσει. Θα υπάρχει πρόβλημα αν εγκαταστήσουμε σε όλες τις έδρες των δήμων διαρχία με δήμαρχο, με πρόεδρο τοπικού συμβουλίου, με δημοτικό συμβούλιο, με τοπικό συμβούλιο. 

Υπάρχει πρόβλημα αποκέντρωσης αρμοδιοτήτων, που δεν υπάρχουν τέτοιες αρμοδιότητες να αποκεντρωθούν. Είπαμε ότι στα τοπικά συμβούλια της περιφέρειας αποκεντρώνουμε αρμοδιότητες, που έχουν, αλλά είμαι στη διάθεσή σας, αν επιμείνετε, να πάμε τον αριθμό στους χίλιους μετά τη δευτερολογία.

ΣΤΡΑΤΗΣ ΚΟΡΑΚΑΣ: Δεν υπάρχει δευτερολογία.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν θα υπάρξει, εντάξει. 

Μπήκε ένα θέμα για τις αμοιβές των προέδρων των τοπικών συμβουλίων. Δεν υπάρχει αμοιβή, είναι ξεκαθαρισμένο από το νόμο. Μόνο σε έξοδα κίνησης αναφέρεται. Θα υπάρχει δυνατότητα διαχείρισης ενός ποσού απολογιστικά. Αυτό θα είναι απαραίτητο και θα γίνει. Προβλέπεται μέσα από τον κώδικα και γι'αυτό εδώ δεν χρειάζεται ιδιαίτερη διάταξη.

Μπήκε κάποιο θέμα από το συνάδελφο κ. Πιπεργιά για να καλυφθούν οι ΟΤΑ, που αποτελούν σήμερα δήμους από εθελοντική συνένωση. Αυτό καλύπτεται μέσα από το άρθρο 9, όπως επίσης καλύπτεται και το θέμα που έβαλε ο κ. Κουρουμπλής για τις αμοιβές των προέδρων των νομικών προσώπων, των παιδικών σταθμών κλπ. Αυτά ίσχυαν πριν, αλλά πριν από μερικούς μήνες με το ν.2503 έχουμε καταργήσει τις αμοιβές των προέδρων των νομικών προσώπων όλων των ΟΤΑ. Επομένως, αυτό δεν ισχύει σήμερα και αν κάπου γίνεται, είναι παράνομο και ασφαλώς αν γίνεται κάτι παράνομο, καλά κάνετε που το επισημαίνετε.

Θα ήθελα να τονίσω για το θέμα των πεντακοσίων ή χιλίων, ότι αποδέχεται η Κυβέρνηση, να πάμε στους χίλιους, δηλαδή να είναι οι χίλιοι κάτοικοι το όριο πάνω από το οποίο δεν θα υπάρχει συμβούλιο περιοχής.

ΣΤΡΑΤΗΣ ΚΟΡΑΚΑΣ: Και χίλιοι και πάνω πάλι...

ΠΡΟΕΔΡΕΥΩΝ (Παναγιώτης Σγουρίδης): Μην φωνάζετε, κύριοι συνάδελφοι. Ούτως ή άλλως τα τοπικά συμβούλια θα καταντήσουν σαν τα αλήστου μνήμης συνοικιακά συμβούλια. Μη στενοχωριέστε, εκεί θα πάνε.

Ο κ. Σφυρίου έχει το λόγο.

ΚΟΣΜΑΣ ΣΦΥΡΙΟΥ: Κύριε Πρόεδρε, κατ' αρχήν πρέπει να ξεκινήσω από αυτό που είπατε, ότι η βούληση που εκφράζεται από όλο το Σώμα και από όλα τα Κόμματα -και αυτό τουλάχιστον τόνισε και η Κυβέρνηση- είναι τα τοπικά συμβούλια να παίζουν έναν ουσιαστικότατο ρόλο για τις τοπικές υποθέσεις, πρώτον, για τον αναπτυξιακό ρόλο στην τοπική γεωγραφική περιοχή του καθενός, το λεγόμενο δημοτικό διαμέρισμα.

Δεύτερον, τους δίνει ο νόμος τη δυνατότητα να υπογράφουν όλα εκείνα, τα οποία εξυπηρετούν τους κατοίκους στο διοικητικό επίπεδο και τρίτον, αν τελικά τα συνοικιακά συμβούλια δεν ανέπτυξαν αρμοδιότητες, γι'αυτό δεν ευθύνεται η Κυβέρνηση, που τα συνέστησε με νόμο και η Βουλή. Ευθύνονται οι δήμαρχοι, που δεν τους έδωσαν ποτέ αρμοδιότητες.

ΠΡΟΕΔΡΕΥΩΝ (Παναγιώτης Σγουρίδης): Για τη ζωή μιλάμε, κύριε Σφυρίου. Εγώ μία παρατήρηση έκανα. Είπαμε ότι η ζωή θα δείξει για το θέμα του νομοσχεδίου. Ας αφήσουμε, λοιπόν, τη ζωή να δείξει και για το θέμα των τοπικών συμβουλίων.

ΣΤΡΑΤΗΣ ΚΟΡΑΚΑΣ: Συμφωνώ μαζί σας, κύριε Πρόεδρε και είμαι βέβαιος ότι θα δείξει η ζωή.

ΚΟΣΜΑΣ ΣΦΥΡΙΟΥ: Επομένως, κύριε Πρόεδρε, πρέπει να τονίσουμε ότι οι λειτουργοί της αυτοδιοίκησης και της αποκέντρωσης καλό είναι να το επιβεβαιώνουν και εκείνοι στην πράξη, όταν θα ασκούν τις αρμοδιότητές τους, για να μην είναι κατ'όνομα λειτουργοί της αυτοδιοίκησης και της αποκέντρωσης. Αυτό θα ήθελα να το υπογραμμίσω.

Για το θέμα που συζητούμε, είναι κατ'αρχήν θετικό το ότι έκρινε η Κυβέρνηση πως αρκετές από τις προτάσεις που έκαναν οι συνάδελφοι, ώστε περισσότερες πρώην κοινότητες, που αποτελούν έδρες, να αποτελέσουν τοπικά συμβούλια, είναι προς τη σωστή κατεύθυνση.

Γιατί πράγματι, όπως τόνισαν και πολλοί συνάδελφοι, θα έχουν -όχι υπάλληλοι που θα ασκούν αρμοδιότητες, αλλά αιρετά πρόσωπα που θα λειτουργούν στα πλαίσια της αυτοδιοίκησης- τη δυνατότητα να ασχολούνται και να διοικούν τις τοπικές υποθέσεις.

Και βέβαια θα ήταν ιδιαίτερα χρήσιμο, κύριε Υπουργέ -δεν ξέρω αν το είπατε στην πρωτολογία σας- να πούμε ότι και


 

  

Σελίδα 1443 

 

για εκείνα που θα μείνουν πέραν των χιλίων κατοίκων, όπως το κάνατε τώρα, και θα ανήκουν σε δήμους που θα έχουν πληθυσμό ικανό -δεν ξέρω δύο, δυόμισι χιλιάδων κατοίκων τουλάχιστον- κάποιοι από τους δημοτικούς συμβούλους και όχι υπάλληλοι -και εγώ θα έλεγα μάλιστα με την ιδιότητα και του αντιδημάρχου- να μπορούν να αναλαμβάνουν τη διοίκηση τοπικών υποθέσεων, ώστε και εκεί στην έδρα να διοικούνται από αιρετά όργανα οι τοπικές υποθέσεις. Ο δε δήμαρχος, η δημαρχιακή επιτροπή και τα άλλα όργανα του δήμου να ασχολούνται με τις σημαντικότερες υποθέσεις ολόκληρου του δήμου και να μην αναλώνονται στις τοπικές υποθέσεις της έδρας. 

Αυτό είναι μια συμπληρωματική παρατήρηση, την οποία ασφαλώς πρέπει να την υπογραμμίσουμε στην Εθνική Αντιπροσωπεία για να αμβλυνθεί η εικόνα που σχηματίστηκε σχετικά με την έλλειψη τοπικών συμβουλίων στις έδρες.

Υπάρχει ένα σημείο που είπε ο συνάδελφος κ. Ζαμπουνίδης και θέλει μια προσοχή. 'Οταν είναι έδρα ο οικισμός τάδε της πρώην κοινότητας τάδε, τότε καταλαβαίνετε ότι, αν είναι πάνω από χίλιους κατοίκους, θα υπάρχει η έδρα στον οικισμό. Δεν θα υπάρχει όμως τοπικό συμβούλιο, όταν είναι πάνω από χίλιους κατοίκους, ούτε στην κοινότητα που δεν θα εδρεύει εκεί το δημαρχιακό μέγαρο και οι υπηρεσίες. Εκεί δεν θα έχει ούτε τοπικό συμβούλιο, αν δεν διορθωθεί με διάταξη νόμου.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, περαιώθηκε η συζήτηση επί του άρθρου 4. 

Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Εισερχόμαστε στη συζήτηση του άρθρου 5.

Κύριε Υφυπουργέ, έχετε κάποια αλλαγή, κάποια τροπολογία επί του άρθρου 5 ή το συζητάμε όπως έχει;

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οχι.

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσούρας έχει το λόγο.

ΑΘΑΝΑΣΙΟΣ ΤΣΟΥΡΑΣ: Θέλω να πω, κύριε Πρόεδρε, μόνο μία φράση για το άρθρο 5 που αφορά την εκλογή μελών τοπικών συμβουλίων.

Απλώς νομίζω ότι θα έπρεπε κανείς να επισημάνει στο άρθρο αυτό την καθιέρωση αναλογικού συστήματος για τις εκλογές των τοπικών συμβουλίων στα δημοτικά διαμερίσματα, που νομίζω ότι μαζί με τη λογική της διοικητικής σταθερότητας και της συνέχειας σε σχέση με το εκλογικό σύστημα για τα δημοτικά συμβούλια, προστίθεται τώρα και η δυνατότητα να εκφράζονται όλες οι τάσεις της τοπικής κοινωνίας μέσα στο αποκεντρωμένο αυτό σύστημα. Νομίζω ότι αυτές οι δύο λογικές είναι ακριβώς η λογική της αυτοδιοίκησης: Αποτελεσματικότητα από τη μια και αποκέντρωση από την άλλη. 

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, το άρθρο που συζητάμε είναι ουσιαστικά για το πώς εκλέγονται τα τοπικά συμβούλια κλπ. 

Εδώ θα δείτε την αντίφαση και σ'αυτό που ισχυρίστηκε ο κ. Σφυρίου, αλλά και σ'αυτό που είπε ο κύριος Υφυπουργός. Είπε ότι υπάρχει περίπτωση ένα χωριό, που είναι η έδρα, να μην εκλέξει ούτε ένα δημοτικό σύμβουλο, άρα ας δοθεί η δυνατότητα να εκπροσωπείται με το τοπικό συμβούλιο.

Αν όμως κοιτάξουμε στη παράγραφο 6 το πώς εκλέγονται, θα δούμε ότι βάζει και μια άλλη προϋπόθεση. Πάλι αφήνει τη δυνατότητα να μην έχει ένα χωριό κανέναν και ας έχει τοπικό συμβούλιο. 

Τι λέει; Λέει ότι συνδυασμός, ο οποίος δεν θα συγκεντρώσει το ποσοστό για να εκλέξει ένα δημοτικό σύμβουλο, δεν εκλέγει και πρόεδρο που συμμετέχει πάνω από τα πενταμελή και στο δημοτικό συμβούλιο. Δηλαδή, δεν εκλέγει και δημοτικό σύμβουλο. Το ένα είναι αυτό.

Δεύτερον, μιλάει για απλή αναλογική. Για ποια απλή αναλογική μιλάμε τώρα, όταν δεν αφήνει στις τοπικές κοινωνίες να αποφασίσουν; Μπορεί κάποιος να πει "εγώ δεν θέλω να συμμετέχω στις άλλες διαδικασίες, αλλά σαν χωριό θα κάνουμε ένα ψηφοδέλτιο". Αυτό, λοιπόν, το ψηφοδέλτιο δεν μπορεί να συμμετέχει στις εκλογές. Για ποια δυνατότητα μιλάμε των ανθρώπων να εκφραστούν μέσα από τα συμβούλια κλπ., όταν το απαγορεύει ρητά η διάταξη αυτή, το άρθρο 5 που συζητάμε; Για ποια δυνατότητα μιλάμε, όταν ένα χωριό μπορεί να πάρει όλους τους ψήφους, πεντακόσιους ψήφους και να μην εκλέξει ένα μέλος στο διαμέρισμα, αφού δεν θα μπορεί να πάρει μέρος;

Πέρα από εκεί, υπάρχει και αυτό που είπα προηγούμενα, ότι δεν έχει το δικαίωμα ο συνδυασμός -αν δεν εκλέξει ένα τοπικό συμβούλιο, ένα δημοτικό σύμβουλο έστω- να συμμετέχει αυτός ο πρόεδρος στο δημοτικό συμβούλιο. Δηλαδή αυτός αποκεφαλίζεται ελέω νόμου. 

Και ποιος είναι αυτός ο νόμος και ο νομοθέτης, που καταργεί όλες αυτές τις δυνατότητες συμμετοχής; Φυσικά είναι η Κυβέρνηση.

Τρίτον, δίνει το δικαίωμα, ο δήμαρχος να αποφασίζει και για το έμβλημα ακόμα του δημοτικού διαμερίσματος, δηλαδή τι σφραγίδα θα έχει, τι έμβλημα θα έχει. Η κοινότητα μέχρι σήμερα είχε ένα έμβλημα. Αυτό, λοιπόν, το έμβλημα δεν μπορεί να το διατηρήσει. Παλιά οι αρχηγοί, όπως έλεγαν τότε, ο βασιλιάς που κυριαρχούσε στην κοινότητα, έφερνε το δικό του θεό και προσκυνούσαν όλοι οι άλλοι. Στην ίδια κατάσταση πάμε. Γυρίζουμε χιλιάδες χρόνια πίσω.

Επίσης, έγινε μία συζήτηση για τις αρμοδιότητες, στην οποία θα αναφερθούμε και παρακάτω. Το άρθρο 6 αναφέρεται αναλυτικά σ' αυτά. Δεν έχουν όμως καμιά σχέση οι αρμοδιότητες των συνοικιακών συμβουλίων, όπως και αυτά δεν έχουν καμιά σχέση με τις αρμοδιότητες, που μπορεί να έχει ένα τοπικό συμβούλιο. Αρμοδιότητες δυνητικά μπορεί να έχει το συνοικιακό συμβούλιο, αν θέλει η δημοτική αρχή. Το ίδιο συμβαίνει κι εδώ. Δυνητική είναι η δυνατότητα. 

Πάντως, όποια τροποποίηση και αν έρχεται, όποιο "χάπι" και αν έρχεται, κύριε Πρόεδρε, και το εκλογικό σύστημα, είναι απαράδεκτο, πολύ περισσότερο η μη δυνατότητα των ανθρώπων να συμμετέχουν στις τοπικές κοινωνίες είναι απαράδεκτη, όπως απαράδεκτο είναι και το ποσοστό. Γιατί, κύριοι Υπουργοί, πρέπει να έχει το 50% ή το 30% των κοινοτήτων των δημοτικών διαμερισμάτων; Γιατί, αν δεν υπάρχει άλλη κοινότητα ή δεν θέλουν με άλλες κοινότητες και θέλουν να κατεβάσουν κάποιο συνδυασμό, να μην έχει αυτήν τη δυνατότητα να διεκδικήσει μόνο το δήμο; Νομίζω ότι αυτό το 30% και 50% πρέπει να καταργηθούν και να είναι ελεύθεροι οι συνδυασμοί να κατεβάσουν συνδυασμό. Από εκεί και πέρα, αν θέλουν να κατεβάσουν στα τοπικά συμβούλια ή δεν θέλουν, να είναι δικό τους δικαίωμα και όχι να το προσδιορίζετε και να το επιβάλετε μ' αυτές τις διαδικασίες.

Το άρθρο θα το καταψηφίσουμε.

ΠΡΟΕΔΡΕΥΩΝ (Παναγιώτης Σγουρίδης): Η κ. Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, σε όσα έχουν σχέση με την απλή αναλογική, δεν επανέρχομαι. Αναφέρθηκα στο άρθρο 3. 

'Ερχομαι τώρα στο θέμα, που έχει περισσότερο σχέση με την ανάδειξη μελών των τοπικών συμβουλίων. Εδώ υπάρχουν δύο θέματα.

Πρώτα-πρώτα όμως, θα ήθελα να πω ότι εγώ αντιλαμβάνομαι ότι δεν είναι δυνατόν κατά κάποιον τρόπο να ευνοηθούν τάσεις, που εκφράζουν μέσα στο σύνολο ενός δήμου, μία μόνο συγκεκριμένη περιοχή. Το αντιλαμβάνομαι αυτό και αντιλαμβάνομαι επίσης ότι πρέπει να μπει μια δικλείδα ασφαλείας στην εκπροσώπηση, όσον αφορά την ανάδειξη ψηφοδελτίου στα όρια του δήμου. 

Νομίζω όμως ότι το 50%, το οποίο τίθεται, είναι πολύ υψηλό και προτείνω να περιοριστεί τουλάχιστον στο 30%. Δηλαδή


 

  

Σελίδα 1444 

 

έτσι οδηγούμαστε στην αντίστροφη κατάσταση. 'Οχι μόνο είναι υποχρεωμένες οι τοπικές ενότητες να έχουν εκπροσώπηση σε περισσότερες από μία περιοχές, αλλά οδηγούμαστε και σε μία κατάσταση, όπου τεχνητά, κατά κάποιον τρόπο, ωθούνται τοπικές κοινωνίες να ενταχθούν σε μεγαλύτερα ψηφοδέλτια. Νομίζω ότι εδώ πια εξυπηρετούνται πολιτικοί στόχοι, που δεν έχουν σχέση με το συγκεκριμένο νομοσχέδιο.

Γι' αυτό νομίζω, ότι χρειάζεται να μειωθεί. Είναι μια συζήτηση που έχει γίνει επανειλημμένα, τέθηκε από εμάς και στη Διαρκή Επιτροπή. Είναι μία τεχνητή, κατά κάποιο τρόπο, ενίσχυση των μεγαλύτερων ενοτήτων, των μεγαλύτερων τοπικών κινήσεων. Και δεν νομίζω, ότι πρέπει να φθάσει το νομοσχέδιο σε αυτό το σημείο.

Σε σχέση με αυτό, πρέπει νομίζω να μειωθεί ο αριθμός των υποψήφιων τοπικών συμβούλων. Δηλαδή υπάρχει λογική να υπερβαίνει το μισό συν ένα. Αυτό μεν όσον αφορά τα επταμελή γίνεται πέντε, όσον αφορά τα πενταμελή και τριμελή καταλήγει στο τρεις. Η δική μας πρόταση είναι να είναι τέσσερα και δύο αντίστοιχα, ανάλογα με τον αριθμό των τοπικών συμβουλίων. Δηλαδή αντιλαμβάνομαι να έχουν κάποια εκπροσώπηση, αλλά για ποιο λόγο απαιτούμε από αυτούς να έχουν πέντε στο συνδυασμό τους; Δηλαδή οδηγούμαστε κατά κάποιο τρόπο σε μία επισήμανση, ότι πρέπει να έχουν πολύ μεγάλο αριθμό υποψηφίων συμβούλων, για να μπορέσουν να φτιάξουν ψηφοδέλτιο.

Κλείνοντας θέλω να πω αυτό που είπα στην αρχή. Εγώ αντιλαμβάνομαι ότι δεν μπορεί να μην έχει τα εχέγγυα ένας συνδυασμός ότι εκφράζει κάτι σε ένα δήμο, αλλά δεν μπορεί να φθάνουμε στο άλλο άκρο τεχνητά να απαιτούμε από αυτούς να παραιτηθούν, γιατί εκεί πάμε. Τεχνητά απαιτούμε από αυτούς να παραιτηθούν και ή να ενταχθούν σε ψηφοδέλτια, τα οποία θα εκπορεύονται από μεγάλα κόμματα ή εν πάση περιπτώσει από παρόμοιες καταστάσεις ή να εγκαταλείψουν.

ΠΡΟΕΔΡΕΥΩΝ (Παναγιώτης Σγουρίδης): Ο κ.Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Η εκπροσώπηση, η δήλωση του συνδυασμού δεν είναι απαράδεκτη, αν περιλαμβάνονται σε αυτή οι υποψήφιοι, τουλάχιστον για το 50% των επταμελών και πενταμελών τοπικών συμβουλίων του δήμου για 30% των τριμελών. Που να τους βρουν; Υπάρχει λαός, υπάρχει κόσμος που θέλει να εκφραστεί, αλλά ο κόσμος αυτός δεν ανήκει ούτε στο ΠΑΣΟΚ ούτε στη Νέα Δημοκρατία. Τι θα γίνει; 'Εχετε αυτήν την ευχέρεια, επειδή είστε μεγάλα κόμματα να μπορείτε με το 50% να κάνετε συνδυασμούς όπου θέλετε. Οι άλλοι πρέπει να πεθάνουν, να μην εκφραστούν, να μην αγωνιστούν;

Μη γελάς, κύριε Σπηλιόπουλε. Θα τους τάξεις εκεί στο Αίγιο διάφορα και θα μαζέψεις 100%, όχι 50%. Ο εκμαυλισμός είναι συνήθης μέθοδος αντιμετωπίσεως της πολιτικής εξέλιξης στην Τοπική Αυτοδιοίκηση. 

ΣΤΡΑΤΗΣ ΚΟΡΑΚΑΣ: Μα τι λέτε τώρα, είστε λίγο υπερβολικός, κύριε συνάδελφε. Εκμαυλισμός; Γίνονται τέτοια πράγματα σήμερα.

ΓΕΩΡΓΙΟΣ ΤΣΑΦΟΥΛΙΑΣ: Για τους υποψηφίους μιλάω, κύριε συνάδελφε. Ο εκμαυλισμός στη λειτουργία της αποδοχής της υποψηφιότητας κατήντησε δόγμα με την ιεράρχηση των αξιών που επικρατούν μέχρι σήμερα.

ΣΤΡΑΤΗΣ ΚΟΡΑΚΑΣ: Να ήταν μόνο εκεί ο εκμαυλισμός!

ΓΕΩΡΓΙΟΣ ΤΣΑΦΟΥΛΙΑΣ: Εντάξει, εν πάση περιπτώσει και σε ευρύτερη έκταση, εσείς το αποδέχεστε.

Εκείνο που θέλω να πω είναι, ότι πρέπει οπωσδήποτε -συμφωνώ με την κ. Δαμανάκη- να γίνει ένα 30%. Και το τέσσερα αν δεν έχει πέντε και αν έχει τέσσερις, πέντε θα έχετε εσείς του ΠΑΣΟΚ, αυτό θα έχει τέσσερις. Θα αποκλειστεί να συμμετέχει στις εκλογές.

ΠΡΟΕΔΡΕΥΩΝ (Παναγιώτης Σγουρίδης): Θα προωθήσει συμμαχίες.

ΓΕΩΡΓΙΟΣ ΤΣΑΦΟΥΛΙΑΣ: Οι συμμαχίες είναι και αποδοχή του κυβερνητικού σας έργου και μας φέρνετε προ του ηθικού διλήμματος να μην αποδεχόμεθα την επιτυχία του κυβερνητικού σας έργου και να αναγκαζόμεθα με αυτό το δίλημμα να συμμετάσχουμε σε συνεργασίες. Η αντιφατικότητα αυτή κύριε Πρόεδρε, είναι μέσα στην ψυχή σας, ως δίλημμα το οποίο μπορεί να έχετε λύσει, αλλά δεν μπορείτε να πάρετε θέση.

'Οσον αφορά την αξία της έννοιας του διλήμματος, οπωσδήποτε είμαι σίγουρος λόγω της υψηλής σας πνευματικής αντοχής, ότι το έχετε λύσει συνειδησιακά, όχι όμως και με ρητή δήλωση.

Θέλω να πω το εξής: Αν δεν έχει έδρα; Η πλειοψηφία της τοπικής κοινωνίας τοπικού συμβουλίου εξεφράσθη. Πρώτος αυτός ο συνδυασμός. Δεν έχει έδρα στο δημοτικό συμβούλιο. Θα πάει ο δεύτερος και ο τρίτος. Στο χωριό η τοπική κοινωνία ψήφισε με τις αρχές της συνταγματικής ισότητος και με τις αρχές της αξιολογήσεως της εφαρμογής του δικαίου, αφού έχει την πλειοψηφία να εκπροσωπείται κατευθείαν. Εδώ είναι μεγάλη καινοτομία. Είναι τεχνητός τρόπος καταργήσεως της αξίας της έννοιας της λαϊκής κυριαρχίας στα πλειοψηφικά ρεύματα.

Επομένως πρώτος ο συνδυασμός στο χωριό. Εξεφράσθη το χωριό, ότι αυτούς θέλει, ως τοπική κοινωνία στο δημοτικό συμβούλιο. Γιατί να μπαίνει στο δημοτικό συμβούλιο η μειοψηφία; Δεν έχει σημασία η εκπροσώπηση στην Τοπική Αυτοδιοίκηση. Η εκπροσώπηση στην Τοπική Αυτοδιοίκηση είναι να εκπροσωπείται η τοπική κοινωνία όταν είναι πλειοψηφία.

Εσείς τι λέτε, κύριε Παπαδήμα; Να μην εκπροσωπείται η πλειοψηφία της τοπικής κοινωνίας, παρά με τεχνητό τρόπο να έρχεται η μειοψηφία να εκπροσωπείται στο δημοτικό συμβούλιο της τοπικής κοινωνίας, επειδή έλαχε στην ευρύτερη έκταση της γεωγραφικής αυτής ενότητας του δήμου η μειοψηφία να έχει έδρα εκεί.

Είναι δίκαιο, είναι συνταγματικό; Κατοχυρώνεται η αξία της έννοιας της έκφρασης της πλειοψηφίας της τοπικής κοινωνίας και ξέρετε τι θα λέει η τοπική κοινωνία; Και αν τον βγάλαμε με 80% με 90% με 70%; Με 70% θα υπάρξουν εκπρόσωποι στις τοπικές κοινωνίες, με πλειοψηφία ως πρόεδροι των τοπικών συμβουλίων και δεν θα τους βάλετε μέσα. Και θα βάλετε τη μειοψηφία με 10%, επειδή στο ευρύτερο διαμέρισμα της γεωγραφικής δημοτικής ενότητος θα έχει έδρα. Εσείς πώς το κρίνετε; Είναι συνταγματικό; Είναι νόμιμο; Είναι δίκαιο; Κατακερματίζεται η αξία της έννοιας της ψήφου της τοπικής κοινωνίας που έβγαλε αυτόν να πάει να εκπροσωπήσει στο δημοτικό συμβούλιο, το τοπικό συμβούλιο, την τοπική κοινωνία; Οχι μόνο είναι αντισυνταγματικό, αλλά γίνεται χάρη της κομματικής σκοπιμότητας. Και επειδή θα έχετε στους άλλους ευρύτερους δήμους τη δυνατότητα να φέρετε τις μειοψηφίες, θα εξυπηρετήσετε μόνο την κομματική σας σκοπιμότητα και όχι το εθνικό συμφέρον.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καλαφάτης έχει το λόγο.

ΑΛΕΞΑΝΔΡΟΣ ΚΑΛΑΦΑΤΗΣ: Πολύ σύντομα, κύριε Πρόεδρε, θέλω να πω δυο παρατηρήσεις για το άρθρο 5. Η πρώτη αφορά την εκλογή των τοπικών συμβουλίων με την οποία συμφωνώ και κυρίως συμφωνώ με το γεγονός ότι μπορεί μια τοπική κοινωνία να εκλέγει το τοπικό της συμβούλιο, ανεξαρτήτως από τη γενικότερη έκφραση της θέλησης όλου του δήμου. Αυτό όμως πιστεύω ότι πρέπει με τον παρόντα νόμο ή με κάποιον επόμενο να επεκταθεί και στην εκλογή των επαρχείων. Γιατί έχει παρατηρηθεί κυρίως στην εκλογική περιφέρεια τη δική μου στο επαρχείο Ιθάκης να έχει εκλεγεί ένα άτομο που πήρε 5% ως έπαρχος και άλλος να έχει πάρει το 70% και να μην έχει εκλεγεί. Αυτή είναι η πρώτη επισήμανση.

Η δεύτερη αφορά ένα θέμα, το οποίο έχει ήδη τεθεί από άλλους συναδέλφους, αλλά πιστεύω ότι πρέπει να το θέσω και εγώ. Είναι για τη σύνταξη των προέδρων που σήμερα υπηρετούν. Ξέρω, ότι αυτή η πρόταση δεν είναι ορθολογική, ίσως και πολιτικά να μην είναι σωστή 100%. 'Ομως αν η πολιτική μένει μόνο στον ορθολογισμό, τότε η πολιτική θα είναι απάνθρωπη. Εγώ επειδή πιστεύω ότι η πολιτική πρέπει να έχει ανθρωπιά, πρέπει να έχει ψυχή μέσα σε ένα ορθολογικό πλαίσιο, γι' αυτό νομίζω ότι αυτό το θέμα που έχει τεθεί εξ υπαρχής στο αρχικό σχέδιο νόμου, είναι σωστό. Και από τη στιγμή που εμείς δεν το θέτουμε ως "καραμέλα"


 

  

Σελίδα 1445 

 

για τον πρόεδρο που δεν παίρνει σύνταξη, για να εξασφαλίσουμε την μη αντίδρασή του, γιατί είμαστε αποφασισμένοι, έχουμε δηλώσει και το κάνουμε πράξη σήμερα ότι το νομοσχέδιο αυτό θα το ψηφίσουμε ανεξαρτήτως των αντιδράσεων. Επομένως φεύγει και αυτό το επιχείρημα. Πιστεύω, ότι πρέπει να το ξαναδείτε. Είναι σωστό.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ζαφειρόπουλος έχει το λόγο.

ΙΩΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, ακούγονται απόψεις στην Αίθουσα ότι οι δημοτικές εκλογές με τους νέους ΟΤΑ που προκύπτουν μετά την ψήφιση και εφαρμογή αυτού του νόμου, θα αποτελέσουν ευκαιρία για την καταγραφή των κομματικών δυνάμεων. Ακούγονται και λένε, ότι το ΠΑΣΟΚ και η Νέα Δημοκρατία έχουν περισσότερους οπαδούς, άρα δυνατότητα να δημιουργήσουν δημοτικές συνθήκες τέτοιες που να τους επιτρέπουν να λειτουργούν οι τοπικοί συνδυασμοί τους. Αν πηγαίνουμε με αυτήν την αντίληψη να ανασυγκροτήσουμε την Τοπική Αυτοδιοίκηση στις νέες βάσεις που απαιτούν οι καιροί, τότε νομίζω ότι ξεκινώντας από εδώ μέσα, το Κοινοβούλιο, προσφέρουμε πολύ κακή υπηρεσία, όλοι οι Βουλευτές ανεξάρτητα σε ποιο κόμμα ανήκουν, σε αυτήν την υπόθεση.

Το δεύτερο είναι, ότι δεν είναι δυνατόν, κύριε Πρόεδρε, να εκλαμβάνονται οι νέοι δήμοι ως ένα άθροισμα τιμαρίων. 'Οτι οι πρώην κοινότητες είναι διακεκριμένα τιμάρια και όχι οργανικά ενταγμένοι στο σύνολο του νέου δήμου οικισμοί, όπου εκεί αναπτύσσεται βεβαίως η τοπική πολιτική δράση και η κοινωνική, αν θέλετε, λειτουργία έχει ιδιαίτερα στοιχεία, αλλά είναι ανάγκη να υπάρξει μια ενιαία πια πολιτική, κοινωνική και οικονομική αντίληψη που θα διέπει τους δημότες του νέου δήμου. 'Αρα η παράγραφος 5 αυτού του άρθρου που συζητούμε έχει τη λογική της και νομίζω ότι δεν είναι και αυστηρό. Κατ' εμέ θα έπρεπε και πέρα του 50% να προβλέπεται από το νόμο.

'Ηθελα όμως, να σημειώσω ότι η παράγραφος 5 αυτού του άρθρου, σε συνδυασμό με την παράγραφο 20 και 21 με οδήγησε στο να καταθέσω την τροπολογία με ειδικό αριθμό 137 και γενικό 1171, με βάση την οποία αν σε ένα δήμο, μία κοινότητα ή ένα δημοτικό διαμέρισμα ματαιωθεί η εκλογή συμβουλίου κλπ., επειδή δεν έχει υποβληθεί δήλωση συνδυασμού και εάν με το πρόγραμμα επανάληψης εκλογής δεν υπάρξει νέος συνδυασμός, τότε ο δήμος και η κοινότητα να ενώνεται με τον αντίστοιχο ΟΤΑ που έχει έδρα εγγύτερα και το δημοτικό ή το κοινοτικό διαμέρισμα με το πλησιέστερο διαμέρισμα. Και αυτό, όχι για να επισείεται ως απειλή στους κατοίκους ενός δημοτικού διαμερίσματος, αλλά για να υπάρξει η ανάγκη λειτουργίας του νέου δήμου ως πρώτο στοιχείο, το οποίο πρέπει να λάβουμε υπόψη.

Θα ήθελα επίσης, να παρακαλέσω τον κύριο Υπουργό να δει την τροπολογία με ειδικό αριθμό 139 και γενικό 1173 με βάση την οποία, δήμαρχοι και πρόεδροι κοινοτήτων που ασκούν τα καθήκοντά τους κατά την ψήφιση του παρόντος νόμου, λαμβάνουν ισόβιο χορηγία, μετά τη συμπλήρωση του εξηκοστού έτους της ηλικίας τους, ασχέτως αν συμπλήρωσαν τον προβλεπόμενο χρόνο άσκησης των καθηκόντων τους.

Αυτή η τροπολογία, κύριε Πρόεδρε, έχει κατατεθεί γιατί υπήρξε πολιτική δέσμευση της Κυβέρνησης του ΠΑ.ΣΟ.Κ. ότι θα αντιμετωπίσει το πρόβλημα των σημερινών προέδρων κοινοτήτων και των δημάρχων σε μια σωστή βάση, που θα αναφέρεται στο γεγονός ότι πρέπει και αυτοί να λάβουν, αφού δημιουργείται μία νέα οντότητα ΟΤΑ, τη χορηγία που λαμβάνουν οι συνάδελφοί τους με τις συνθήκες που ίσχυαν προηγούμενα. 

Θα ήθελα, κύριε Υφυπουργέ, να δείτε το θέμα. Και η επίκληση ότι αποτελεί ουσιαστικά συνταξιοδοτική διάταξη και πρέπει να τη δούμε σε συνδυασμό με το Υπουργείο Οικονομικών, θα πρέπει να σας πω ότι η Κυβέρνηση έχει όλη τη δυνατότητα αυτές τις μέρες να δει το πρόβλημα. Δεν αποτελεί αυτό εξήγηση. Και αύριο το πρωί είναι δυνατόν η Κυβέρνηση να πει στο Γενικό Λογιστήριο, δώστε μου την ειδική έκθεση και το βράδυ να φέρει τη διάταξη και να ψηφιστεί. Δεν νομίζω ότι ευσταθεί αυτή η αντίληψη. 

Τελειώνοντας, θέλω να σημειώσω την ανάγκη, κύριε Υφυπουργέ, αλλαγής της σχετικής διάταξης του Δημοτικού και Κοινοτικού κώδικα σε σχέση με τον αριθμό των συμβούλων κάθε δήμου που προβλέπεται από τον κώδικα. Στις νέες συνθήκες πρέπει να οδηγηθούμε σε μείωση του αριθμού των μελών του δημοτικού συμβουλίου, έτσι ώστε με την προσθήκη των νέων δημοτικών συμβούλων που θα προέρχονται από τα δημοτικά διαμερίσματα που εκλέγουν, να μη δημιουργήσουμε τεράστια σε αριθμό δημοτικά συμβούλια. Αυτό θα αποτελεί ένα πολύ ουσιαστικό βήμα στην ορθότερη λειτουργία των νέων ΟΤΑ.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κοντομάρης έχει το λόγο.

ΕΥΤΥΧΙΟΣ ΚΟΝΤΟΜΑΡΗΣ: Κύριε Πρόεδρε, μια παρατήρηση σε σχέση με την παράγραφο 16 του άρθρου 5. Θέλω να υποστηρίξω το άρθρο και να πω το εξής, σε σχέση με αυτό που είπε ο συνάδελφος κ. Τσαφούλιας.

Βασικά, εφόσον δεν μιλάμε για αλλαγή του εκλογικού συστήματος και εφόσον μιλάμε για το σύστημα βάσει του οποίου λειτουργεί μέχρι τώρα ο δήμαρχος -που έτσι κι αλλιώς παραδεχόμαστε όλοι ότι είναι δημαρχοκεντρικό- για να ασκηθεί η διοίκηση στο δήμο, σαφώς ο πρώτος συνδυασμός θα πρέπει να έχει τη δυνατότητα να διοικήσει. Και έτσι είναι φανερό ότι, αφού οι δημοτικοί σύμβουλοι που θα έχει θα βγαίνουν όχι μόνο μέσα από τον πληθυσμό, όπως συμβαίνει μέχρι τώρα, αλλά και μέσα από την έκφραση από τις πρώην κοινότητες, θα πρέπει και μέσα από εκείνους τους δημοτικούς συμβούλους που βγαίνουν με αυτήν τη διαδικασία να έχει την απαραίτητη εκείνη εκλογική δύναμη και σε αριθμό δημοτικών συμβούλων για να μπορεί να έχει σε τελική ανάλυση και την πλειοψηφία, αφού έχει βγει πρώτος σε όλη την περιφέρεια.

Επομένως, είναι λογικό ο πρώτος συνδυασμός σε όλο το δήμο να εκλέγει τον εκπρόσωπο και στην πρώτη κοινότητα ή στο δημοτικό διαμέρισμα.

ΠΡΟΕΔΡΕΥΩΝ (Παναγιώτης Σγουρίδης): Ο κ. Τασούλας έχει το λόγο.

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, με βαριά καρδιά παίρνω το λόγο σ' αυτό το νομοσχέδιο. Αυτό δεν είναι νομοσχέδιο, είναι έκτρωμα. Θα σας πω δε δύο, τρία παραδείγματα του τι θα συμβεί και στον κόσμο και σε σας.

Το πρώτο που θα συμβεί είναι το εξής: Συνδέετε τα τοπικά συμβούλια υποχρεωτικά με τα δημοτικά συμβούλια. Εάν δεν το κάνετε αυτό -σας λέω τις αντιφάσεις- κινδυνεύετε να έχετε δημοτικά συμβούλια που θα είναι σκόρπια και δεν θα ξέρετε από πού θα προέρχονται. Τώρα μ'αυτό που κάνετε, δημιουργείτε σοβαρότατο πρόβλημα στον κόσμο ο οποίος δεν θέλει να συνδεθεί με ένα συγκεκριμένο συνδυασμό. Επομένως, ό,τι και να κάνετε δεν μπορείτε να λύσετε αυτήν την αντίφαση.

Δεύτερο, για το 50% και το 30%. Θα έχετε υπόψη σας ότι υπάρχουν πάρα πολλοί δήμοι με κοινότητες που είχαν μέχρι τώρα κάτω από τριακόσιους κατοίκους, εκατό κατοίκους, εκατόν πενήντα κατοίκους. Αυτοί οι άνθρωποι δεν μπορούν να φτιάξουν περισσότερα ψηφοδέλτια και να ενταχθούν κατά συνδυασμούς. Επομένως ή τους στερείτε το δικαίωμα να μετέχουν ή τους εξαναγκάζετε να μετέχουν σε κάποιο συνδυασμό που δεν θέλουν. Και αυτό είναι το νομοσχέδιο, εξαναγκάζει τον κόσμο σε όλα τα επίπεδα. Και να μου επιτρέψει ο Συνασπισμός, να ξανασκεφθεί τι ψηφίζει.

Τρίτο ζήτημα για τους προέδρους των τοπικών συμβουλίων. 'Εχουμε δήμους, όπως τους προτείνετε. Με ένα κέντρο το οποίο θα έχει πέντε ή επτά χιλιάδες κατοίκους και δεκαπέντε κοινότητες που θα έχουν πεντακόσιους κατοίκους -έχουμε συγκεκριμένα παραδείγματα- θα συμβεί τότε ο πλειοψηφών συνδυασμός, του οποίου η πλειοψηφία θα κρίνεται στον κεντρικό δήμο, να αναγκασθεί να πάρει, δημοτικούς συμβούλους για να συμπληρώσει τον αριθμό των 3/5 από τις μειοψηφίες των δέκα κοινοτήτων.

Ξέρετε τι σημαίνει αυτό, κύριε Υπουργέ; Σας απασχολεί; Δεν το ακούτε, καλά κάνετε και δεν το ακούτε. Το ίδιο είναι


 

  

Σελίδα 1446 

 

ή το ακούσετε ή δεν το ακούσετε. Ξέρετε τι θα συμβαίνει σε δέκα κοινότητες, σε ένα δήμο, οι μειοψηφίες να εκφράζονται στο δημοτικό συμβούλιο και οι πλειοψηφίες να μην εκφράζονται;

Αυτά κάνετε με αυτό το νομοσχέδιο. Αυτό, σε συνδυασμό και με το προηγούμενο άρθρο, στο οποίο ειλικρινά δεν ήθελα να μιλήσω -και τελειώνω, κύριε Πρόεδρε- που λέτε ότι εκτός από όλα τα άλλα, θα έχουμε τοπικά συμβούλια, στην έδρα, αν είναι πεντακόσιοι ή αν είναι χίλιοι κάτοικοι. Σας το είπε ο κ. Κόρακας. Δηλαδή δημιουργείτε διαφορετικά δικαιώματα και διαφορετική εξουσία στην έδρα. Και θα συμβούν πάλι δύο αντιφατικά γεγονότα, που θα βρείτε μπροστά σας και θα είναι τα εξής: 'Η να μην έχει καθόλου εκπροσώπηση η έδρα, εάν είναι μικρή, των χιλίων διακοσίων κατοίκων ας πούμε -θα έχετε τέτοιες περιπτώσεις- ή να έχει διαφορετικού τύπου εξουσία, να λειτουργεί ένα δημοτικό συμβούλιο για την έδρα και να λέει στους άλλους "εντάξει, εσείς είστε παρακατιανοί, έχετε τοπικά συμβούλια". Αυτά θα γίνουν και δεν διορθώνονται, γι' αυτό μην περιμένετε ειδικές προτάσεις από εμάς.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε και κύριοι συνάδελφοι, γίνεται εν μέρει δεκτή η τροπολογία με γενικό αριθμό 1195 και ειδικό 146 ως εξής:

Ο αριθμός 50% της περιπτώσεως α', της παραγράφου 5, του άρθρου 5 του νομοσχεδίου, αντικαθίσταται με τον αριθμό 30%. Και η λέξη "πέντε" της περιπτώσεως β', της παραγράφου 5, του άρθρου 5 του νομοσχεδίου, αντικαθίσταται με τη λέξη "τέσσερις". 

Αφορά το θέμα που μπήκε και από την κ. Δαμανάκη και από άλλους συναδέλφους για τη μείωση του ποσοστού εκπροσώπησης, ώστε να είναι έγκυρη η κατάθεση του συνδυασμού στο Πρωτοδικείο, από το 50% στο 30% και για τη μείωση των περιλαμβανομένων μέσα στο συνδυασμό -υποχρεωτικά- συμβούλων όπου στα μεν επταμελή τοπικά συμβούλια γίνεται από πέντε τέσσερα, ενώ στα άλλα παραμένει όπως ήταν τρεις και τρεις.

Τέθηκαν από συναδέλφους θέματα συνταξιοδοτικά όπως και θέματα χορηγιών δημάρχων. Είναι αντιληπτό ότι σε αυτό το νομοσχέδιο δεν μπορούν να περιληφθούν τέτοιες διατάξεις. Αυτές σύμφωνα με το Σύνταγμα θα πρέπει να κατατεθούν σε νομοσχέδιο του Υπουργείου Οικονομικών.

Επίσης, υπήρξαν κάποιες τροπολογίες. Μία από αυτές έχει καταθέσει ο κ. Ζαφειρόπουλος με την οποία ζητούσε την κατάργηση δήμων και κοινοτήτων. Θα ήθελα να πω εδώ ότι ένα μέρος της τροπολογίας καλύπτεται από διατάξεις του Κώδικα και συγκεκριμένα με το άρθρο 56 του προεδρικού διατάγματος 410/1995, όπου προβλέπεται ότι εάν μία κοινότητα δεν υποβάλλει δήλωση συνδυασμού για πρώτη και δεύτερη φορά, αυτή καταργείται και προσαρτάται στο όμορο ΟΤΑ.

Υπάρχει επίσης στην παράγραφο 20, του άρθρου 5 του παρόντος νομοσχεδίου, διάταξη που προβλέπει ότι δεν λειτουργεί τοπικό συμβούλιο αν δεν εκλεγεί ένας ελάχιστος αριθμός τοπικών συμβούλων.

Ο προβληματισμός που μπήκε για το πώς θα μπορέσουν κόμματα να εξασφαλίσουν σε αυτές τις κοινότητες τους απαιτούμενους συμβούλους για να είναι έγκαιρη η κατάθεση του συνδυασμού στο Πρωτοδικείο, έχει σαν απάντηση βέβαια ότι δεν προβλέπεται ούτε από το Σύνταγμα ούτε από κανέναν άλλο νόμο ότι στις δημοτικές εκλογές αναμετρώνται κόμματα.

Οι συνδυασμοί οι οποίοι θα βγουν μέσα από τη συναίνεση των τοπικών κοινωνιών και θα έχουν συγκεκριμένο πρόγραμμα, πιστεύω ότι μπορούν άνετα να καταρτιστούν τη στιγμή που δεν υπήρξε μέχρι σήμερα κοινότητα -τουλάχιστον τα τελευταία δέκα χρόνια- που να μην κατεβάσει συνδυασμό και που βέβαια, σύμφωνα με τις διατάξεις του κώδικα, να καταργηθεί.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, λυπάμαι πάρα πολύ γιατί ο κ. Γιαννόπουλος έφυγε. Δεν θέλω να επανέρχομαι, αλλά νομίζω ότι δεν πρέπει και να προκαλούμε. 'Εχω εδώ καταγγελία έξι κοινοτήτων που καταγγέλλουν το εξής: "Με παρέμβαση του Υπουργού, και είμαστε σε θέση να το γνωρίζουμε αυτό..." 

ΠΡΟΕΔΡΕΥΩΝ (Παναγιώτης Σγουρίδης): Θα δημιουργήσουμε θέμα ξανά σ' ένα νομοσχέδιο που το συζητάμε διεξοδικά με ήρεμους τόνους και με προτάσεις. Ο κύριος Υπουργός αποδέχεται τις προτάσεις μας. Από εκεί και πέρα αν είναι δυνατόν να δημιουργήσουμε θέμα...

ΣΤΡΑΤΗΣ ΚΟΡΑΚΑΣ: Σύμφωνοι, κύριε Πρόεδρε. Θέλω ωστόσο να πω ότι δεν είναι η μοναδική περίπτωση. 'Εξι κοινότητες διαμαρτύρονται γιατί γίνεται έδρα του Δήμου Κλείτορος, μία κοινότητα με εκατό κατοίκους και χωρίς οδική πρόσβαση. Το ένα είναι αυτό.

Δεύτερον, υπάρχει η καταγγελία της κοινότητας των Ραυτέων, η οποία λέει ότι πάλι με παρέμβαση του ίδιου Υπουργού ορίστηκε ως έδρα του δήμου η κοινότητα Παλούμπα, μία κοινότητα σχεδόν χωρίς κατοίκους....

ΠΡΟΕΔΡΕΥΩΝ (Παναγιώτης Σγουρίδης): Να κάνουμε κοινοβουλευτικό έλεγχο, κύριε Κόρακα.

ΣΤΡΑΤΗΣ ΚΟΡΑΚΑΣ: ... και όχι η κοινότητά τους. 

Τώρα, σε ό,τι αφορά το νόμο και το άρθρο που συζητάμε, το άρθρο 5 συγκεκριμένα ακόμη και με τη μείωση που κάνει στο 30%, πάλι θα δημιουργηθούν τραγέλαφοι με την έννοια ότι θα έχουμε ένα τεράστιο αριθμό υποψηφίων, τεράστια ψηφοδέλτια, κατεβατά ολόκληρα, θα μπερδευτεί ο κόσμος και με τον τρόπο αυτό μία συνένωση είκοσι, είκοσι πέντε κοινοτήτων θα έχει ψηφοδέλτια τουλάχιστον άνω των πενήντα, εξήντα ατόμων.

Και βεβαίως δεν αλλάζει αυτός ο παραλογισμός σε μία κοινότητα να εκλέγεται πρόεδρος και δημοτικός σύμβουλος, κατά συνέπεια, κάποιος ο οποίος δεν έπιασε ούτε τη "μαγιά". Δηλαδή, μπορεί, κύριε Πρόεδρε, να έχουμε μία κοινότητα με οκτακόσιους ψηφίσαντες, ένας συνδυασμός και ένας υποψήφιος σύμβουλος να πάρει τις εξακόσιες πενήντα ψήφους και να μη βγει δημοτικός σύμβουλος. Και ένας άλλος να πάρει πενήντα ψήφους και να βγει. Γιατί ο συνδυασμός αυτού που πήρε τις εξακόσιες πενήντα ψήφους, δεν κατάφερε στην κατανομή των εδρών να έχει δύο τουλάχιστον δημοτικούς συμβούλους, έτσι ώστε ο ένας, αυτός που πήρε τόσες ψήφους, να είναι δημοτικός σύμβουλος και πρόεδρος του τοπικού Συμβουλίου. Αυτοί είναι οι τραγέλαφοι!

Τουλάχιστον η Κυβέρνηση, κάνει που κάνει αυτό το έγκλημα με τις καταργήσεις των κοινοτήτων, θα έπρεπε να έχει την ευαισθησία να σεβαστεί τους ανθρώπους αυτής της κοινότητας και να τους δώσει τουλάχιστον το δικαίωμα να βγάλουν ένα δημοτικό σύμβουλο. Να πει ότι όποιος παίρνει την πλειοψηφία σε αυτήν την κοινότητα, βγαίνει δημοτικός σύμβουλος.

Και αν εν πάση περιπτώσει, δεν καταφέρνει ο συνδυασμός της προτίμησης της Κυβέρνησης να πάρει πλειοψηφία, τόσο το χειρότερο για τον συνδυασμό αυτόν, αλλά τόσο το καλύτερο για τη δημοκρατία και για τη σωστότερη εκπροσώπηση. Να, γιατί λέμε ότι υπάρχουν τραγέλαφοι!

Δεν θέλω να επεκταθώ παραπάνω. Τα είπαν και οι άλλοι συνάδελφοι. Επιμένουμε ότι, με τον τρόπο αυτόν, τελικά και στον τομέα της εκλογής και με την εκπροσώπηση ολοκληρώνεται η χαριστική βολή στην ύπαιθρό μας. 

Επίσης, δεν το κατάλαβα. Βγαίνει ο κύριος Υπουργός και μας λέει: Είπαμε ότι μέχρι πεντακόσιοι θα έχουν τοπικό συμβούλιο. Γιατί υπάρχει ο κίνδυνος, αν η κοινότητα έχει λιγότερους από πεντακόσιους, να μη βγάλει δημοτικό σύμβουλο και έτσι, να μην εκπροσωπείται στο δημοτικό συμβούλιο. Τελικά, ο κίνδυνος αμβλύνθηκε με την πίεση που ασκήθηκε εδώ και έγινε τώρα με χίλιους κατοίκους και κάτω θα έχει τοπικό συμβούλιο ενώ αν είναι παραπάνω δεν θάχει. Αυτά τα πράγματα είναι αστεία, για να μην πω γελοία, κύριε Πρόεδρε!

AΛΕΞΑΝΔΡΟΣ ΧΡΥΣΑΝΘΟΚΟΠΟΥΛΟΣ: Με απλή αναλογική...

ΣΤΡΑΤΗΣ ΚΟΡΑΚΑΣ: Εμείς ζητήσαμε να γίνει με απλή αναλογική.


 

  

Σελίδα 1447 

 


ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ:... (Δεν ακούστηκε)

ΣΤΡΑΤΗΣ ΚΟΡΑΚΑΣ: Γιατί δύο διαφορετικά συστήματα εκλογικά στην ίδια εκλογή;

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κόρακα! Ο κ. Θωμόπουλος έχει το λόγο.

ΙΩΑΝΝΗΣ ΘΩΜΟΠΟΥΛΟΣ: 'Εχω εγγραφεί για να μιλήσω στο άρθρο 6, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Με συγχωρείτε, κύριε Θωμόπουλε.

Ο κ. Σφυρίου έχει το λόγο.

ΚΟΣΜΑΣ ΣΦΥΡΙΟΥ: Κύριε Πρόεδρε, οι διατάξεις, έτσι όπως είναι διατυπωμένες, περιορίζουν στο ελάχιστο αυτήν την προοπτική, την οποία περιέγραψε πριν από λίγο o Κοινοβουλευτικός Εκπρόσωπος του Κ.Κ.Ε. Μπορώ να πω ότι μπορεί να είναι και καθαρά θεωρητική. Πρώτα-πρώτα είναι σωστό το γεγονός ότι είναι αναλογικό το σύστημα στο τοπικό συμβούλιο. Γιατί βάζει χαμηλό εκλογικό μέτρο με το συν ένα, δεν χρησιμοποιεί τις διατεθείσες κατά την πρώτη κατανομή ψήφους στη δεύτερη, γιατί μοιράζει από εκεί και πέρα, τις υπόλοιπες έδρες σε κάθε μία από τις παρατάξεις. Και νομίζω ότι είναι πλουραλιστικό. Δίνει τη δυνατότητα να εκφραστούν όλες σχεδόν οι παραταξιακές φωνές.

Τώρα, αν κάποια δεν έχει παρά ελάχιστες ψήφους από την τοπική κοινωνία, πώς θέλουμε να έχει τη δυνατότητα να εκφραστεί στο τοπικό συμβούλιο;

Σε ό,τι αφορά τη διοίκηση του δήμου, εκεί η πλειοψηφία τουλάχιστον, κύριε Υπουργέ, ότι δεν είναι αυτοσκοπός σε μία εκλογή ενός δημοτικού συμβουλίου η καταγραφή κομματικών δυνάμεων. Πρέπει να κατανοήσουμε ότι ο δήμος είναι όργανο έκφρασης της τοπικής λαϊκής βούλησης, που μέσα απ' αυτήν πρέπει να διοικούνται οι τοπικές υποθέσεις και να προωθείται η υπόθεση ανάπτυξης. 'Αρα, να είναι και αποτελεσματικό όργανο. Να δηλαδή, τη δυνατότητα να ασκήσει μία δημοτική πολιτική, αυτήν την οποία θα εκφράζει ο πλειοψηφών συνδυασμός.

Επομένως, εμείς σαν ΠΑ.ΣΟ.Κ. υποστηρίζουμε ότι η διάταξη που λέει ότι η πλειοψηφία θα έχει τα 3/5 είναι σωστή διάταξη, είναι δοκιμασμένη διάταξη, τουλάχιστον μετά το 1982, όταν ψηφίστηκε ο σχετικός εκλογικός νόμος για τις δημοτικές εκλογές και βρίσκεται στη σωστή κατεύθυνση.

Υπάρχει το ενδεχόμενο να είναι κάποιος που να πάρει, όπως ανέφερε προηγουμένως το Κ.Κ.Ε, ικανό αριθμό ψήφων στο τοπικό συμβούλιο, ώστε να μην μπορεί να εκπροσωπηθεί.'Ομως σε γενικές γραμμές, είναι σωστός ο τρόπος με τον οποίο γίνεται η εκπροσώπηση. 

Αυτό το ενδεχόμενο που ανέφερε το Κ.Κ.Ε να εκπροσωπηθούν μειοψηφίες μέσα στο δημοτικό συμβούλιο και όχι οι πλειοψηφίες είναι παραλογισμός, με την έννοια ότι οι πλειοψηφίες που θα εκφρασθούν σε κάθε τοπική κοινωνία δεν είναι αυτές που θα αναδείξουν την πλειοψηφία στο δήμο. 

Εάν λοιπόν οι πλειοψηφίες που έχουν τα 3/5 δεν έχουν αδιάθετες έδρες, είναι δυνατόν να έχει η δεύτερη ή από εκεί και πέρα η τρίτη και τέταρτη παράταξη; Μάλλον θεωρητικό χαρακτήρα αποκτούν αυτές οι αιτιάσεις και δεν έχουν αντιστοίχηση με την πραγματικότητα, που θα αναδειχθεί από τις κάλπες.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Σγουρίδης): Δεν μπορείτε να πάρετε το λόγο, κύριε Υπουργέ.

Δεν υπάρχει άλλος εγγεγραμμένος να μιλήσει επί του άρθρου 5 και κηρύσσεται περαιωμένη η συζήτηση.

Ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Εισερχόμαστε στη συζήτηση του άρθρου 6.

Ο κ. Τσούρας έχει το λόγο.

ΑΘΑΝΑΣΙΟΣ ΤΣΟΥΡΑΣ: Κύριε Πρόεδρε, το θέμα της αποκέντρωσης μέσα στην αποκέντρωση, το θέμα της αυτοδιοίκησης μέσα στην αυτοδιοίκηση είναι ένα θέμα που πολλά χρόνια απασχολούσε και απασχολεί όσους ασχολούνται με αυτά τα ζητήματα, είτε στη θεωρία είτε στην πράξη. Σ' αυτό το άρθρο είναι προφανές ότι στη λογική αυτή έχει πολλά κανείς να σκεφθεί, σε σχέση με τις αρμοδιότητες ποιες, από πού και προς ποιον εκπορεύονται στο πώς διασφαλίζουμε την αποτελεσματικότητα από τη μια μεριά και την ισορροπία από την άλλη και πώς τελικώς θα μπορέσουμε να επιλέξουμε τη χρυσή τομή, ώστε από τη μια μεριά να μη δημιουργήσουμε ακραίες φυγόκεντρες δυνάμεις, οι οποίες θα τραυματίσουν την συνοχή και τη συνέχεια του θεσμού, αλλά και από την άλλη να μη δημιουργήσουμε ακραίες κεντρομόλες δυνάμεις που μπορεί να οδηγήσουν σε ένα πανίσχυρο κέντρο, κάτι που προφανώς δεν είναι προς τη λογική της αποκέντρωσης.

Στο συγκεκριμένο άρθρο επιλέγεται η παραχώρηση από το νόμο κυρίως των προγραμματικών αρμοδιοτήτων και ταυτόχρονα επιλέγεται η καταγραφή, ώστε να παραχωρούνται από το δημοτικό συμβούλιο οι διοικητικές.

Για το πρώτο θέμα που αφορά τις προγραμματικές αρμοδιότητες είναι νομίζω ξεκάθαρο ότι έχει τη δυνατότητα το τοπικό συμβούλιο να εκφέρει γνώμη, να διατυπώνει προτάσεις σε μια σειρά ζητημάτων που αφορούν το διαμέρισμα, όπως έργα, προγράμματα, δραστηριότητες, λειτουργίες, υπηρεσίες, να τα παρακολουθεί και πιστεύω ότι αυτό σημαίνει ότι η πρόταση του τοπικού συμβουλίου είναι πολιτικά δεσμευτική και για το δημοτικό συμβούλιο.

Σε σχέση με τις αρμοδιότητες που καταγράφονται στο συγκεκριμένο άρθρο -έχει σημασία βέβαια ότι καταγράφονται- ότι μπορεί το δημοτικό συμβούλιο να αποκεντρώσει προς το τοπικό συμβούλιο, θα μπορούσε κανείς να σκεφθεί ότι τουλάχιστον οι πρώτες που αφορούν τη συντήρηση και τη λειτουργία δεν χρειάζεται να είναι κατά παραχώρηση από το δημοτικό συμβούλιο. Κατανοώ την καταγραφή που κάνει το Υπουργείο. Με αυτό δείχνει ουσιαστικά και ένα δρόμο εσωτερικής αποκέντρωσης.

Από την άλλη πλευρά, νομίζω ότι τα θέματα συντήρησης και λειτουργίας θα ήταν καλό και σε σχέση με την αποτελεσματικότητα και σε σχέση με τη λογική και την ουσία της αποκέντρωσης να παραχωρηθούν κατευθείαν προς το τοπικό συμβούλιο και βέβαια, να παραμείνουν όλα τα υπόλοιπα στη δυνατότητα της παραχώρησης.

Επίσης νομίζω -και τελειώνω μ'αυτό- ότι είναι σημαντικό πως μέσα στο νόμο καταγράφονται μία σειρά από άλλες ειδικές αρμοδιότητες, που έχουν σχέση με τις εκτάσεις, με την αξιοποίηση της περιουσίας κλπ.

Επίσης, νομίζω ότι είναι θετικές -και αυτό θα οδηγήσει τελικά σε καλύτερη λειτουργία των υπηρεσιών, την αποκέντρωση μέσα στην αποκέντρωση- οι παράγραφοι που προβλέπουν ότι ο πρόεδρος του τοπικού συμβουλίου μπορεί να ασκήσει αρμοδιότητες που μεταβιβάζει ο δήμαρχος στο δημοτικό συμβούλιο με απόφασή του.

Αυτά, κύριε Πρόεδρε, και ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Και εμείς σας ευχαριστούμε, κύριε Τσούρα.

'Εχω την τιμή να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Μεταφορών και Επικοινωνιών "Κύρωση της Συμφωνίας Αεροπορικών Μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Ουζμπεκιστάν".

Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, έγινε πολλή κουβέντα και στα προηγούμενα άρθρα, για τις αρμοδιότητες που μπορεί να έχει το τοπικό συμβούλιο. Εδώ, οριοθετούνται.

Ακούστηκε από προηγούμενο ομιλητή, ότι τοπικό συμβούλιο θα μπορεί να διαχειρίζεται υποθέσεις τοπικές κλπ. Δυνητικά μπαίνει ότι θα μπορεί. Δεν είναι θεσπισμένο, δεν είναι νομικό πρόσωπο, όπως ήταν και είναι τα δημοτικά διαμερίσματα στις μεγάλες πόλεις, όπου ισχύουν. Γιατί στις μικρές πόλεις


 

  

Σελίδα 1448 

 

υπάρχουν τα συνοικιακά συμβούλια, που και εκεί ξέρουμε πώς έχουν καταντήσει. Μία, δύο, τρεις, τέσσερις, πέντε χρονιές έλεγαν οι άνθρωποι τα προβλήματα ακόμη και την ιεράρχηση αυτών των έργων που ήθελε να κάνει ο δήμος στην περιοχή τους, δεν εισακούγονταν, τους έγραφαν κανονικά "στα παλιά τους τα παπούτσια" που λέμε και στο τέλος κατάντησαν αυτά που κατάντησαν.

Δεν υπάρχει σήμερα κανένα συνοικιακό συμβούλιο που να βρίσκεται σε δράση, που να είναι στην ενεργό πολιτική ενασχόληση με τα κοινά που έχει η συνοικία. Το ίδιο γίνεται και εδώ. Το δημοτικό διαμέρισμα εκφέρει γνώμη, διατυπώνει προτάσεις, λέει, προς το δημοτικό συμβούλιο για όλα τα θέματα που αφορούν το χώρο του. Από την αλλη μεριά, λέει ότι παρακολουθεί τα έργα, τα οποία κάνει. 

Καταλαβαίνετε ότι δεν έχει τη δυνατότητα ένας πρόεδρος -γιατί έχει και τα καθήκοντα του προέδρου, όπως αναφέρει η παράγραφος 6- ή ένας άλλος δημοτικός σύμβουλος, όταν αυτός θα είναι εργαζόμενος -υποτίθεται τουλάχιστον ότι θα εργάζεται, κάποια δουλειά θα έχει- να παρακολουθεί τα έργα. Να παρακολουθεί τι; Θα πρέπει να είναι ειδικός για να παρακολουθεί το έργο. Αλλιώς τι παρακολούθηση μπορεί να κάνει; Είναι δηλαδή αρμοδιότητα όταν παρακολουθεί αν γίνεται το χαντάκι ή αν η ύδρευση προχωράει ή αν το ένα ή το άλλο, όταν δεν έχει καμία γνώση;

Τι θέλω να πω, κύριε Πρόεδρε: Θέλω να πω ότι ο εκφυλισμός που έχουν τα συνοικιακά συμβούλια, είναι μαθηματικά βέβαιο ότι θα ακολουθήσει και στα τοπικά συμβούλια. Στο τέλος θα έχουμε ένα δημοτικό συμβούλιο που δεν θα έχει καμία επαφή ουσιαστικά και εκπροσώπηση με τις τοπικές κοινωνίες και τότε θα δούμε αυτό το αλαλούμ, το οποίο εμείς φοβόμαστε και που προδιαγράφουμε ότι οπωσδήποτε θα επέλθει σ' αυτήν την υπόθεση. Θα αποδειχθεί ότι η Κυβέρνηση δεν σκοπεύει να αναβαθμίσει, όπως λέει, την Τοπική Αυτοδιοίκηση, δεν σκοπεύει να κάνει ισχυρούς ΟΤΑ. Σκοπεύει να κάνει ένα ενδιάμεσο ουσιαστικά φορέα διαχείρισης της κυβερνητικής πολιτικής και τίποτε άλλο.

Νομίζουμε ότι όλες αυτές οι υποτιθέμενες αρμοδιότητες -που μπορεί να μεταβιβασθούν στο δημοτικό συμβούλιο μετά το α' εξάμηνο που θα συνεδριάσει- επειδή είναι δυνητικές, επειδή δεν κατοχυρώνονται, θα είναι πιασμένες στα χέρια του δημοτικού συμβουλίου. Εξάλλου είναι λίγες οι αρμοδιότητες που έχουν σήμερα τα δημοτικά συμβούλια. 'Αλλο το να αποφασίζουν για ένα περίπτερο πού θα πάει, αν θα είναι στην τάδε γωνιά ή στην άλλη. Δεν έχουν και καμία άλλη αρμοδιότητα. Η μόνη τους αρμοδιότητα είναι αυτή και η δυνατότητα να βάζουν φόρους επί των φόρων.

ΠΡΟΕΔΡΕΥΩΝ (Παναγιώτης Σγουρίδης): Η κ. Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, το θέμα των αρμοδιοτήτων των τοπικών συμβουλίων είναι πολύ σοβαρό θέμα, γιατί πάρα πολλά από αυτά που συζητούμε για την αναβάθμιση των συγκεκριμένων γεωγραφικών περιοχών, μπορούν να καταλήξουν κενό γράμμα, αν τα τοπικά συμβούλια δεν έχουν αρμοδιότητες.

Εγώ, δεν συμμερίζομαι τις απόψεις που περίπου θεωρούν δεδομένο ότι τα τοπικά συμβούλια θα καταλήξουν όπως τα συνοικιακά συμβούλια. Νομίζω ότι είναι στο χέρι μας να μη συμβεί αυτό. Πρέπει, όμως, να υπάρξουν τροπολογίες στο σχετικό άρθρο.

Δηλαδή η γενική αντίληψη ότι όλες τις αρμοδιότητες τις έχει το δημοτικό συμβούλιο και ό,τι νομίζει σκόπιμο το ίδιο το δημοτικό συμβούλιο θα το δώσει στα τοπικά συμβούλια, κατά τη γνώμη μου είναι μια αντίληψη που οδηγεί σε αδιέξοδα. Αυτή η αντίληψη έχει δοκιμαστεί στην πράξη, έχει δοκιμαστεί στους μεγάλους δήμους όπου βεβαίως οι αναλογίες είναι διαφορετικές όπου υπάρχουν διαμερισματικά συμβούλια υποχρεωτικά. Δεν αναφέρομαι τώρα στα συνοικιακά συμβούλια. Αναφέρομαι στα διαμερισματικά συμβούλια όπου εγώ έχω ζήσει τουλάχιστον και φαντάζομαι και άλλοι συνάδελφοι που έχουν σχέση με μεγάλους δήμους τη λυσσώδη αντίδραση των δημάρχων και των δημοτικών αρχών σε οποιεσδήποτε αποφάσεις να πάνε οι αρμοδιότητες προς τα κάτω. 'Οποτε προτείνουμε στο δημοτικό συμβούλιο του Δήμου Αθηναίων να μετατεθεί κάποια αρμοδιότητα στα διαμερίσματα υπάρχει λυσσώδης αντίδραση. Πάντα! Ακόμη και σε θέματα που φαίνονται αστεία όπως το ποιος θα εκδίδει τις άδειες καταστημάτων, σε εντελώς δευτερεύοντα θέματα συμβαίνει αυτό. Δε νομίζω ότι το θέμα μπορεί να μείνει έτσι. Εμείς έχουμε καταθέσει τροπολογία με την οποία προτείνουμε οι αρμοδιότητες να μη δίνονται δυνητικά, αλλά να είναι υποχρεωτικές.

Αν ο κύριος Υπουργός εκτιμά ότι κάποιες απ'αυτές πρέπει να είναι υποχρεωτικές και κάποιες όχι, να το δούμε. Αλλά πάντως κάποιες πρέπει να είναι υποχρεωτικές. Δεν μπορούμε να ξεκινούμε από το μηδέν -διότι περί αυτού πρόκειται ουσιαστικά, ξεκινούμε από το μηδέν- και να επαφιέμεθα στη καλή θέληση των δημοτικών συμβουλίων. Ας μη γελιόμαστε, αυτό δεν θα συμβεί.

Επομένως, η βασική μας πρόταση είναι να υπάρξουν αρμοδιότητες που να δίνονται σήμερα από εμάς, από τη Βουλή από το νόμο στα τοπικά συμβούλια. Αυτό πιστεύω ότι θα αποτελέσει ένα βασικό όπλο για να περιοριστούν και οι αντιδράσεις καλόπιστων ή κακόπιστων που αυτή τη στιγμή έρχονται και λένε ότι τα τοπικά συμβούλια δεν θα παίξουν κανένα ρόλο και οι κοινότητες καταστρέφονται. Αν δεν θέλουμε να το κάνουμε αυτό πρέπει να πείσουμε ότι πραγματικά σκοπεύουμε να τους δώσουμε αρμοδιότητες. Το θέμα αυτό είναι πολύ σοβαρό, μπορεί να φαίνεται ότι η τροπολογία μας αλλάζει απλώς και μόνο μια λέξη, φεύγει αυτό το "μπορεί" αλλά δεν πρόκειται περί αυτού. Δεν είναι μόνο μια λέξη, είναι πολύ σοβαρό το θέμα αυτό, πρέπει οι αρμοδιότητες να δοθούν.

Βεβαίως αν προχωρήσουμε στην παράδοση αρμοδιοτήτων στα τοπικά συμβούλια, πρέπει να δούμε τι γίνεται στην περίπτωση που δεν εκλέγεται τοπικό συμβούλιο.

Υπάρχει μια σχετική τροπολογία Βουλευτών του ΠΑ.ΣΟ.Κ. η οποία προβλέπει ότι στην περίπτωση αυτή συνενώνεται με το πιο κοντινό, ας το πω έτσι, τοπικό συμβούλιο. 'Εχω μια επιφύλαξη. Φοβούμαι ότι πρέπει να δημιουργήσουμε και κάποια αντικίνητρα ώστε να πιέσουμε να υπάρξει τοπικό συμβούλιο. Δηλαδή να μην πούμε τόσο εύκολα "εντάξει και αν δεν εκλεγεί τοπικό συμβούλιο, τι έγινε; Πάμε παραδίπλα". Πρέπει να πιέσουμε να υπάρξει τοπικό συμβούλιο. Πάντως αυτό το θέμα είναι δευτερεύον. Ας το αντιμετωπίσουμε με τον καλύτερο δυνατό τρόπο. Το κύριο θέμα είναι να δώσουμε αρμοδιότητες στα τοπικά συμβούλια με το νόμο και όχι να το αφήσουμε στην καλή κρίση του κάθε δημοτικού συμβουλίου.

ΠΡΟΕΔΡΕΥΩΝ (Παναγιώτης Σγουρίδης): Ο κ.Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Δεν πιστεύουμε ότι θα δώσουμε αρμοδιότητες στα τοπικά συβούλια γι'αυτό προ πάσης άλλης μορφής, αναγκαιοτέρα η παρούσα. "Εδώ και τώρα" που λέει το κόμμα σας.

'Αρθρο 6 παρ. 1, αρμοδιότητες τοπικού συμβουλίου. "Η απόφαση του τοπικού συμβουλίου για την ιεράρχιση των έργων του να είναι υποχρεωτική για το δημοτικό συμβούλιο". Αυτό να το προσθέσουμε. Γιατί διαφωνείτε, κύριε Παπαδήμα; Αυτό στο άρθρο 6 παρ. 1. Συμφωνεί και ο συνομιλητής σας; Η απόφαση του τοπικού συμβουλίου για την ιεράρχιση των έργων του να είναι υποχρεωτική για το δημοτικό συμβούλιο. Κάνω μια πρόταση. Εσείς πώς την βλέπετε;

ΠΡΟΕΔΡΕΥΩΝ (Παναγιώτης Σγουρίδης): Είναι παρόμοια με άλλες προτάσεις που ακούστηκαν.

ΓΕΩΡΓΙΟΣ ΤΣΑΦΟΥΛΙΑΣ: Μπορεί να το κάνει;

ΠΡΟΕΔΡΕΥΩΝ (Παναγιώτης Σγουρίδης): Θα το δούμε στην πορεία.

ΓΕΩΡΓΙΟΣ ΤΣΑΦΟΥΛΙΑΣ: Στις περιπτώσεις της παρ.1 εδάφια β' και γ' να λαμβάνει απόφαση το δημοτικό συμβούλιο υποχρεωτικά επί των προτάσεων του τοπικού συμβουλίου για τα θέματα αυτά. Είναι η δεύτερη τροποποίηση που ζητάω, πολύ απαλή, σαν τις προηγούμενες.

'Αρθρο 6 παρ. 2. "Το δημοτικό συμβούλιο με απόφασή του


 

  

Σελίδα 1449 

 

που λαμβάνεται μέσα στο πρώτο εξάμηνο της δημοτικής περιόδου... μπορεί να αναθέτει στα τοπικά συμβούλια ή στον πρόεδρό τους..." να τροποποιηθεί ως εξής "η απόφαση να λαμβάνεται μέσα στο πρώτο δίμηνο και η απόφαση να δημοσιεύεται και στο τοπικό συμβούλιο". 

Επαναλαμβάνω, άρθρο 6 παρ.6 εδάφιο 5 "Ενεργεί πληρωμές με σύσταση πάγιας προκαταβολής κατά τις σχετικές διατάξεις του π.δ. 410/1995". Δεν ζητάω πολλά, αύξηση του ποσού της παγίας προκαταβολής.

Αυτές είναι οι παρατηρήσεις μου. Αν τις ερευνήσετε λίγο μπορείτε να καταλήξετε σε υγιή συμπεράσματα. Είναι πολύ απαλές και μη βλαπτικές για την ουσία του σχεδίου. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κοκκίνης έχει το λόγο.

ΝΙΚΟΛΑΟΣ ΚΟΚΚΙΝΗΣ: Πιστεύω ότι συζητάμε τον πυρήνα της πολιτικής λειτουργίας των νέων ΟΤΑ. Απ' αυτήν την άποψη είναι πολύ βασικό το άρθρο 6. Παρόλο που ψηφίσαμε το άρθρο 1 εκτιμώ ότι η χωροθέτηση δημιούργησε σε πολλούς νομούς πολύ μεγάλους δήμους που η πολιτική τους λειτουργία σε σχέση με το μέγεθός τους με ανησυχεί.

Παρόλο που πιστεύω στη ριζοσπαστικότητα του νόμου επιτρέψτε μου να πω εδώ στον αγαπητό συνάδελφο κ. Τσούρα ότι το θέμα της αυτοδιοίκησης μέσα στην αυτοδιοίκηση και της αποκέντρωσης μέσα στην αποκέντρωση σε μια σειρά από χώρες της Ευρωπαϊκής 'Ενωσης έχει λυθεί με αποκλειστικες και θεσμοθετημένες αρμοδιότητες. Υπάρχει κίνδυνος, κύριε Υπουργέ, πραγματικά εντελώς να αποπροσανατολιστεί ο σκοπός ή να αμβλυνθεί η λειτουργία των τοπικών συμβουλίων αν δεν δώσουμε αποκλειστικές αρμοδιότητες. 

Εγώ δεν θα συμφωνήσω με αυτό που έγινε στα συνοικιακά συμβούλια, ούτε και στα δημοτικά διαμερίσματα. 'Εχουμε και εμείς σαν Κυβέρνηση σοβαρή ευθύνη που δεν αποκεντρώσαμε μέχρι τώρα λειτουργίες σε αποκλειστικό βαθμό τουλάχιστον στη Νομαρχιακή Αυτοδιοίκηση, που πριν από τρία χρόνια ψηφίσαμε. Δεν είμαστε ευτυχείς σε πολλά σημεία για τη λειτουργία της.

Θέλω εδώ να σας πω ότι δεν μπορεί το τοπικό συμβούλιο σε καμία περίπτωση να προτείνει παρά μόνο στον προϋπολογισμό του νέου ΟΤΑ και στο τεχνικό πρόγραμμα. Σε όλες τις άλλες περιπτώσεις είτε αυτό αφορά ιδρύματα είτε αφορά περιουσία είτε χρήσεις γης είτε αρμοδιότητες θα πρέπει να έχει την κύρια και αποκλειστική ευθύνη. 'Ετσι γίνεται στην Ευρώπη και το ξέρετε καλά από την εμπειρία που είχατε και σεις και εγώ από την ΚΕΔΚΕ.

Τελειώνοντας θέλω να σας θέσω ένα ειδικό θέμα που αφορά την κοινοτική περιουσία. Υπάρχουν κοινότητες που πεντακόσια χρόνια τώρα τους έχουν παραχωρηθεί κοινοτικά κτήματα που τη χρήση τους την έχουν παραχωρήσει για διάφορους σκοπούς σε κατοίκους της κοινότητας. Είναι χρήσεις γεωργικές, κτηνοτροφικές και άλλες. Αυτές δεν προβλέπονται τι θα γίνουν με τους νέους ΟΤΑ. Βέβαια υπάρχει ο 242 του δημοτικού και Κοινοτικού Κώδικα. Αλλά δεν μπορεί παρά το τοπικό συμβούλιο του Δημοτικού διαμερίσματος να καθορίζει και πάλι τις νέες χρήσεις και όχι ο νέος ΟΤΑ που εκ των πραγμάτων μπορεί να καθορίσει κάτι ανεφάρμοστο. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καλαφάτης έχει το λόγο.

ΑΛΕΞΑΝΔΡΟΣ ΚΑΛΑΦΑΤΗΣ: Κύριε Πρόεδρε, πάντα στη ζωή μου απορούσα με αυτούς που τα βλέπουν όλα ή άσπρα ή μαύρα, γιατί άκουσα κάποιες απόψεις που αφορούν το άρθρο που κουβεντιάζουμε που μου έφεραν στο νου αυτή τη σκέψη. Ειπώθηκε πως τα τοπικά συμβούλια θα έχουν την πορεία των συνοικιακών συμβουλίων. Αυτός είναι ένας υπαρκτός κίνδυνος, αλλά δεν είναι μονόδρομος πολιτικός. Αυτό εξαρτάται από πάρα πολλές συνθήκες. 'Ομως υπάρχει διαφορετικότητα στα τοπικά συμβούλια σε σχέση με τα συνοικιακά.

Το πώς θα συγκροτηθούν τα τοπικά συμβούλια είναι εντελώς διαφορετικό από κοινωνικής και δημογραφικής αλλά και οικονομικής απόψεως. Μην ξεχνάμε ότι τα τοπικά συμβούλια είναι τα ουσιαστικά υποκατάστατα των προηγούμενων ΟΤΑ. Αυτό και μόνο διαφοροποιεί τα συνοικιακά από τα τοπικά συμβούλια.

Πιστεύω όμως ότι αυτό το "μπορεί να αναθέτει στα τοπικά συμβούλια" πρέπει να υπάρχει στο νομοσχέδιο. Ταυτόχρονα όμως πρέπει να υπάρχει και ένα μίνιμουμ αρμοδιοτήτων που εξ ορισμού δηλαδή από το νομοσχέδιο θα παραχωρούνται στα τοπικά συμβούλια για την άσκηση αυτών των αρμοδιοτήτων.

Νομίζω ότι είναι αναγκαίο και θα πρέπει να το δείτε με μία καλή προαίρεση και το λέμε όλοι γιατί θέλουμε να πετύχει αυτός ο νέος θεσμός.

Στην παράγραφο 5 που προβλέπει τα κληροδοτήματα θα πρέπει να συμπεριληφθεί και η εκμετάλλευση φυσικών πόρων που υπάρχει σε πρώην ΟΤΑ, όπως είναι σπήλαια, κάποια αξιοθέατα κλπ. που δίνονται προς εκμετάλλευση και θα πρέπει να αναφέρεται πως οι πόροι που προσπορίζονται θα πρέπει να διατίθενται στο νέο ΟΤΑ από αυτές βέβαια τις αξιοποιήσεις.

Πιστεύω πως θα είναι φυγόκεντρη δύναμη αν όλα αυτά περιέρχονται στο δήμο και δεν διατίθενται στον προηγούμενο ΟΤΑ. Πρέπει να γίνει ένας συγκερασμός ώστε το 60% ή 70% να διατίθενται στους πρώην ΟΤΑ και πρέπει να προβλεφθεί στο νομοσχέδιο.

ΠΡΟΕΔΡΕΥΩΝ (Παναγιώτης Σγουρίδης): Ο κ. Γεωργιάδης έχει το λόγο.

ΘΕΟΔΩΡΟΣ ΓΕΩΡΓΙΑΔΗΣ: Κύριε Πρόεδρε, ενώ το νομοσχέδιο στο σύνολό του είναι πολύ τολμηρό, στο άρθρο 6 πιστεύω ότι δεν είμαστε τόσο τολμηροί αλλά είμαστε κάπως επιφυλακτικοί.

Οι ρυθμίσεις του άρθρου 6 θα πρέπει να είναι λίγο πιο τολμηρές με την έννοια ότι όλα τα έργα που θα εκτελούνται μέσα στα χωριά και δεν θα υπερεβαίνουν ένα ποσό, π.χ. 20.000.000 δρχ. θα πρέπει να είναι της αποκλειστικής αρμοδιότητας των τοπικών συμβουλίων. Ο δήμος θα πρέπει να έχει αρμοδιότητα, παραδείγματος χάρη στην ασφαλτόστρωση μεταξύ των δύο χωριών, στα έργα αποχέτευσης που χρειάζονται πολλά χρήματα και δεν μπορεί να τα σηκώσουν οι μικρές κοινότητες των χιλιών πεντακοσίων ή δύο χιλιάδων κατοίκων.

Πιστεύω πως πρέπει να είμαστε λίγο πιο τολμηροί και εδώ μιλάω σαν παλιός Δήμαρχος των Γιαννιτσών. Πρέπει, λοιπόν, είτε τα έργα που εκτελούνται μέσα στις κοινότητες και δεν υπερβαίνουν το ποσό των είκοσι εκατομμυρίων (20.000.000) να είναι της αποκλειστικής αρμοδιότητας του τοπικού συμβουλίου είτε αλλιώς, το 30% των χρημάτων του συνολικού προϋπολογισμού του Δήμου να κατανέμονται στα τοπικά συμβούλια, στις κοινότητες, δηλαδή, και στα χωριά, ανάλογα με τον αριθμό των κατοίκων. 'Ετσι θα είμαστε σίγουροι ότι θα προχωρήσει ο θεσμός. Διαφορετικά φοβάμαι ότι θα έχουμε τοπικά συμβούλια που θα προτείνουν αλλά δεν θα εισακούονται. Αυτό μπορεί να συμβεί γιατί σε ένα δήμο που αποτελείται από επτά χωριά, από τα οποία τα δύο είναι από δύο χιλιάδες και έχουν το 60% ή 70% των κατοίκων, ο δήμαρχος θα μπορεί να φτιάχνει τα έργα στα δύο μεγάλα χωριά και να μην τον ενδιαφέρει τι γίνεται παραπέρα. Δηλαδή θα ισχύσει το πελατειακό σύστημα. Μιλάω από εμπειρία. Ο Δήμος Γιαννιτσών αποτελείται από το δήμο και έξι χωριά και πριν από το ΠΑΣΟΚ ούτε ένα έργο δεν είχε γίνει σ' αυτά τα χωριά. 'Οταν όμως γίναμε Κυβέρνηση, τότε είδαμε με άλλο ενδιαφέρον τα χωριά. Για τους λόγους αυτούς πιστεύω ότι πρέπει να προχωρήσουμε προς αυτές τις δύο κατευθύνσεις.

ΠΡΟΕΔΡΕΥΩΝ (Παναγιώτης Σγουρίδης): Ο κ. Σηφουνάκης έχει το λόγο.

ΝΙΚΟΛΑΟΣ ΣΗΦΟΥΝΑΚΗΣ: Κύριε Πρόεδρε, είναι αλήθεια και το είχαμε αποδεχθεί πολλές φορές ότι η έννοια της αποκέντρωσης δεν ολοκληρώνεται εάν υπάρχει καλή πρόθεση, και την αναγνωρίζω στο νομοσχέδιο.

Είναι επίσης αληθές ότι στην ελληνική επικράτεια είναι πολλοί αυτοί που αμείβονται για την εργασία τους, είτε είναι μέλη διαφόρων συμβουλίων, δεκάδων, εκατοντάδων ή χιλιάδων στο δημόσιο το γνωρίζουμε όλοι.

Πρέπει να γίνει αντιληπτό, ότι αυτό το νομοσχέδιο που θα γίνει νόμος του κράτους, σε λίγο μόλις θα υλοποιηθεί -και βεβαίως αυτό θα συμβεί με τις εκλογές περίπου μετά από ένα


 

  

Σελίδα 1450 

 

χρόνο- για να μπορέσει να περπατήσει θα χρειαστεί πάρα πολύς καιρός. Σε κάθε περίπτωση, όμως, επαναλαμβάνω -επειδή είχα μιλήσει και στο προηγούμενο άρθρο- θα πρέπει να υπάρξει μια μέριμνα τέτοια, ούτως ώστε η σωρεία των καλών προθέσεων που εκφράζονται στο νομοσχέδιο για τους προέδρους των τοπικών συμβουλίων να μην είναι μόνο ευχές.

Στο άρθρο 4, στην παράγραφο 7, λέει ότι το αξίωμα του προέδρου και του μέλους του τοπικού συμβουλίου είναι τιμητικό και άμισθο. Αλλά ταυτόχρονα όμως -και εδώ είναι η αντινομία- τους δίνει υποτίθεται τη δυνατότητα εάν και εφόσον θέλουν να έχουν διάφορες αρμοδιότητες.

Εγώ θα έλεγα, κύριε Υπουργέ,-κατά προέκταση της όποιας αποτυχίας υπήρξε στο παρελθόν και έχει πιστοποιηθεί, νομίζω- ποιά ήταν η προσφορά των συνοικιακών συμβουλίων, αφού η καλή πρόθεση που νομοθετούσε τα συνοικιακά συμβούλια δεν αρκούσε ποτέ και δεν ακουγόταν η θέση των συμβουλίων αυτών γι' αυτό και ατόνισαν και γι' αυτό δεν έχουν και προοπτική εάν θέλετε, να προσδιορίσουμε σε ποιους δήμους θα είναι ο Πρόεδρος του τοπικού συμβουλίου αμοιβόμενος, να τα προσδιορίσουμε στο Νομό. Εγώ δεν έχω καμία αντίρρηση να βάλουμε προδιαγρές των δήμων αυτών. Αλλά πιστεύω, ότι εάν δεν προβλέψουμε τουλάχιστον κάποιες αμοιβές όπως π.χ. σε απόμακρες κοινότητες θα έχουμε ένα τεράστιο αρνητικό αντίκτυπο στις συγκεκριμένες κοινωνίες.

Στην περιφέρεια τη δική μου συνενώνονται κοινότητες που απέχουν και τριάντα χιλιόμετρα η μία από την άλλη. Αντιλαμβάνεστε, ότι αυτές οι κοινότητες που έχουν καθημερινά προβλήματα στην ύδρευσή και δεν θα μπορούν να συνδεθούν με το κεντρικό δίκτυο των δήμων, είναι βέβαιο ότι από το υπάρχον θα υδρεύονται ή το πολύ πολύ να κάνουν παραδίπλα μία άλλη γεώτρηση, γιατί πολύ πιθανόν να έχει εξαντληθεί η υπάρχουσα. Σε ποιο δημοτικό υπάλληλο θα δίνουν εκτός έδρας, να πηγαίνει τριάντα χιλιόμετρα και να γυρίζει προκειμένου να ασχοληθεί με ένα απλό έκτακτο πρόβλημα του δικτύου ύδρευσης; Και αναφέρομαι μόνο στην ύδρευση, γιατί είναι ένα θέμα, που, όπως αντιλαμβάνεστε, είναι σημαντικό.

Δεν θα πω για τα σχολεία, για τη θέρμανσή τους και τόσα άλλα, που θα πληρώνουμε τον κάθε υπάλληλο του δήμου να φεύγει και να πηγαίνει στα τριάντα χιλιόμετρα, λαμβάνοντας τα εκτός έδρας για να μεριμνεί για το σχολείο, κλπ.

Θέλω, λοιπόν, να πω, ότι πρέπει μέσα από το νόμο να προβλέψουμε, ότι υποχρεώνονται τα δημοτικά συμβούλια να προσδιορίζουν την αποζημίωση που πρέπει να είναι υποχρεωμένοι να δίδουν στον Πρόεδρο του τοπικού Συμβουλίου.

Ας μην την ονομάζουμε μισθό, ας την ονομάζουμε όπως είναι καλύτερα για να μην προκύψουν δικαιώματα -υποθέτω- συνταξιοδοτικά κλπ. Αλλά δεν μπορεί μέσα στο νόμο να λέγεται, ότι θα μπορούν να λαμβάνουν έξοδα μετακίνησης, όταν πιθανόν δεν θα μετακινούνται.

Στο άρθρο 6, στην παράγραφο 1, στο εδάφιο β', προβλέπεται ότι μπορούν να λάβουν γνώση για τα έργα που γίνονται στις περιοχές τους, στο διαμέρισμα, τα τοπικά συμβούλια και ο πρόεδρος. Να ένα σημαντικό θέμα, που κάποτε γινόταν κυρίως στις περιοχές που είχαν κηρυχθεί παραδοσιακοί οικισμοί. Τους δίναμε τη δυνατότητα να λαμβάνουν γνώση των οικοδομικών αδειών. Γιατί να μην προσυπογραφεί π.χ. τα οικονομικά τεύχη ή τα τεχνικά τεύχη και ο πρόεδρος του τοπικού συμβουλίου; Γιατί να τους αποξενώσουμε τελείως και να αισθάνονται ξένοι στον τόπο τους;

ΠΡΟΕΔΡΕΥΩΝ (Παναγιώτης Σγουρίδης): Ο κ. Φλωρίδης έχει το λόγο.

ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, επιτρέψτε μου να προτείνω -και θα εξηγήσω για ποιο λόγο- ότι η παράγραφος 2, θα πρέπει να απαλειφθεί ολόκληρη, δηλαδή θα πρέπει να απαλειφθεί η δυνατότητα μεταφοράς αρμοδιοτήτων στα τοπικά συμβούλια.

Τα τοπικά συμβούλια, κατά την άποψη τη δική μου, πρέπει να έχουν μόνο προγραμματικές αρμοδιότητες, όπως είναι αυτές στην παράγραφο 1. Και εξηγούμαι: Η παράγραφος 2 τι αρμοδιότητες περιγράφει; Συντήρηση και λειτουργία των εσωτερικών δικτύων ύδρευσής της, άρδευσης εγκαταστάσεων, βοσκοτόπων, αποχέτευσης κλπ., που υπάρχει σε μία πρόταση από συναδέλφους αυτές να αποτελέσουν αρμοδιότητες εκ του νόμου των τοπικών συμβουλίων.

Μα, αγαπητοί συνάδελφοι, τα έργα αυτά ποιoς τα κάνει; Το τοπικό συμβούλιο τα κάνει; Αν υπάρχει ανάγκη να συντηρήσουμε ένα δίκτυο ύδρευσης, ένα δίκτυο άρδευσης ή ένα δίκτυο στους βοσκοτόπους ή ο,τιδήποτε άλλο, αυτά έχω την αίσθηση ότι επειδή πάμε για νέου τύπου δήμους, θα πρέπει να τα κάνουν οι ΔΕΥΑ, που θα πρέπει να συστήσουν οι δήμοι. Είναι υπηρεσίες τεχνικές οι οποίες έχουν την αρμοδιότητα να επιλαμβάνονται όλων αυτών των θεμάτων και να τα επιλύουν και να τα αντιμετωπίζουν. Δεν είναι αρμοδιότητα του κάθε τοπικού συμβούλου να ασχολείται με το τοπικό δίκτυο ύδρευσης ή άρδευσης.

Κατά συνέπεια, υποτίθεται οι δήμοι θα πρέπει να πάνε σε τέτοια μορφή οργάνωσης, διαφορετικά δεν έχουμε λόγο να τους κάνουμε, αν παραμένουμε σε παλιά πρότυπα. 

Θέλω επίσης να πω το εξής: Μιλάμε για καινούριους δήμους όπου έχει καταλυθεί προηγουμένως η νομική προσωπικότητα των υπαρχουσών κοινοτήτων και δημιουργείται ένα ενιαίο νομικό πρόσωπο στον καινούριο δήμο.

(Στο σημείο αυτό, την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Η οποιαδήποτε παραχώρηση εκ του νόμου αρμοδιότητας σε μη νομικά πρόσωπα καταλύει το ενιαίο του νομικού προσώπου. Δηλαδή δεν μπορείς να έχεις ένα δήμο που συγκροτείται με συγκεκριμένες αρχές, όπως είναι το δημοτικό συμβούλιο και ο δήμαρχος και να λέμε από πριν ότι ούτε καν συντρέχουσα αρμοδιότητα θα έχει το δημοτικό συμβούλιο, αλλά θα έχει αποκλειστική το τοπικό συμβούλιο, με αποτέλεσμα όταν θέλει το δημοτικό συμβούλιο να κάνει παρέμβαση σε συγκεκριμένες αρμοδιότητες να μην μπορεί να τις ασκήσει.

Επίσης θέλω να σας επισημάνω έναν άλλο κίνδυνο όταν έχουμε παραχώρηση αρμοδιοτήτων. 'Οταν ένας δήμος έχει πέντε, έξι ή εφτά τοπικά συμβούλια τα οποία κάποια είναι φίλα προσκείμενα στην πλειοψηφία και κάποια δεν είναι, υπάρχει το ενδεχόμενο ένα δημοτικό συμβούλιο που δεν θα συμπεριφερθεί σωστά και έχουμε πολλά τέτοια παραδείγματα, να μεταβιβάσει μόνο στα τρια από τα πέντε και στα άλλα δυο για λόγους ότι δεν είναι φιλικά προς αυτό να μη μεταβιβάσει κανένα και θα μιλούμε για όμοιες αρμοδιότητες. 

Αν, λοιπόν, αφήσετε την παράγραφο 2, κατά την άποψή μου, θα πρέπει να επιβάλετε στα δημοτικά συμβούλια, αν πάρουν απόφαση μεταβίβασης αρμοδιοτήτων, να είναι υποχρεωμένα να μεταβιβάσουν όμοιες αρμοδιότητες σε όλα τα τοπικά συμβούλια. Διαφορετικά θα έχουμε πάλι αντιπαλότητες και εσωτερικές διασπάσεις μέσα στο δήμο. Γιατί νομίζω ότι καταλαβαίνετε πού θα οδηγήσει αυτό. 

Η άποψή μου είναι -και επαναλαμβάνω- ότι το ενιαίο του νομικού προσώπου, της λειτουργίας της αποτελεσματικότητας και της άσκησης των αρμοδιοτήτων του καινούριου δήμου επιβάλλει να μην έχουμε την παράγραφο 2. Από κει και πέρα το κάθε τοπικό συμβούλιο θα ασκήσει τις προγραμματικές του αρμοδιότητες και οι νέοι δήμοι θα αναπτυχθούν με τις υπηρεσίες που χρειάζονται για να μπορέσουν επιτέλους να εξυπηρετηθούν οι κάτοικοι της περιφέρειας.

Ευχαριστώ πολύ.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος ο κ. Θωμόπουλος έχει το λόγο.

ΙΩΑΝΝΗΣ ΘΩΜΟΠΟΥΛΟΣ : Και εγώ πιστεύω ότι το άρθρο 6 είναι σημαντικό, διότι εισάγει ένα νέο θεσμό των τοπικών συμβουλίων που όμως, από τις διατάξεις του νομοσχεδίου του άρθρου 6 προκύπτει ότι το όργανο αυτό το θέλουμε περισσότερο ως συμβουλευτικό όργανο και όχι ως αποφασιστικό. Διότι τι άλλο μπορούμε να πούμε, όταν σε όλες τις διατάξεις βλέπουμε ότι εκφέρει γνώμη, διατυπώνει προτάσεις, παρακολουθεί την υλοποίηση έργων κλπ.

'Αρα, πιστεύω εκ προοιμίου το θέλουμε ως ένα συμβουλευτικό όργανο και όχι ως ένα όργανο με αρμοδιότητες. Θα πρέπει να κατανοήσουμε ότι τώρα με τις συνενώσεις υπάρχουν


 

  

Σελίδα 1451 

 

σημερινές κοινότητες, οι οποίες αποτελούν έναν ενιαίο δήμο που απέχουν από την έδρα αρκετά χιλιόμετρα. Και ξέρετε ότι ο δήμαρχος και οι δημοτικοί σύμβουλοι ποτέ δεν θα φθάσουν πιθανόν σε ακραίες κοινότητες για να δουν τα προβλήματά τους. 'Αρα, τα προβλήματα τα βλέπουν, τα καταγράφουν, τα ιεραρχούν και προωθούν λύσεις ποιοι; Oι κάτοικοι της περιοχής και οι τοπικοί σύμβουλοι.

Πρέπει, λοιπόν, πιστεύω, να προσδώσουμε στα τοπικά συμβούλια αρμοδιότητες που να ενέχουν έναν αποφασιστικό χαρακτήρα ιδιαίτερα δε στην παράγραφο 1 εδάφιο 2 όπου διατυπώνει προτάσεις στα πλαίσια κατάρτισης προγράμματος. Τουλάχιστον για τα τοπικά συμβούλια να προσδοθεί δεσμευτικός χαρακτήρας ότι η ιεράρχηση των έργων θα είναι δεσμευτική για το δήμαρχο ή για το δημοτικό συμβούλιο. Τουλάχιστον να τους δώσουμε αυτό το πράγμα, διότι άλλως δεν θα είναι παρά διακοσμητικά στοιχεία τα τοπικά συμβούλια. Στη ζωή τελικά θα εξελιχθούν έτσι.

'Οπως προελέχθη, τα συνοικιακά συμβούλια τα είχαμε χωρίς αρμοδιότητες, χωρίς πόρους, ήταν συμβουλευτικά όργανα και έφθασαν στο σημείο να εκφυλιστούν και να μην υπάρχουν. Ας διαφυλάξουμε, λοιπόν, το θεσμό αυτό προσδίδοντάς τους να έχουν λόγο και άποψη και δεσμευτικότητα στην κατάρτιση του τεχνικού προγράμματος και να δούμε παραπέρα και τι άλλες αποφασιστικές αρμοδιότητες μπορούμε να δώσουμε. 

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Γεωργόπουλος έχει το λόγο.

ΔΗΜΗΤΡΙΟΣ ΓΕΩΡΓΟΠΟΥΛΟΣ: Κύριε Πρόεδρε, με λίγες λέξεις, θεωρώ αναγκαίο να υπογραμμίσω αυτό το οποίο τονίστηκε από διαφορετική βέβαια κατεύθυνση σε σχέση με την παράγραφο 2 του άρθρου 6. Αναφέρεται "το δημοτικό συμβούλιο με απόφασή του που λαμβάνεται μέσα στο πρώτο εξάμηνο της δημοτικής περιόδου κλπ.". Κατά την άποψή μου ο χρόνος του εξαμήνου είναι απώλεια χρόνου και νομίζω ότι θα ήταν σκόπιμο σ'αυτό το σημείο να γίνει βελτίωση ότι, εντός μηνός το δημοτικό συμβούλιο με απόφασή του που λαμβάνεται με την απόλυτη πλειοψηφία, να παραχωρεί τις αρμοδιότητες οι οποίες περιλαμβάνονται στη σχετική διάταξη. Και τούτο, διότι ο χρόνος ασφαλώς είναι πολύτιμος, τόσο στην έναρξη της θητείας του δημοτικού συμβουλίου και του τοπικού συμβουλίου, όσο και στη λήξη. Γνωρίζουμε ότι λίγο πριν από τη λήξη υπάρχει κάποια χαλάρωση. Και υπάρχει χαλάρωση -αυτό αποτελεί αντικειμενική διαπίστωση- εν όψει της νέας θητείας, η οποία περνάει από τις νέες εκλογές. Μ'αυτήν την έννοια, θεωρώ αναγκαίο να διατυπώσω αυτήν την επισήμανση.

Το δεύτερο ζήτημα το οποίο θέλω να τονίσω και να υπογραμμίσω αναφέρεται στην άποψη που διατυπώθηκε από προηγούμενο συνάδελφο, την οποία σέβομαι, δεν συμφωνώ όμως μαζί της. Τονίστηκε ότι τα συνοικιακά συμβούλια και τα τοπικά συμβούλια θα έχουν την ίδια τύχη. Διαφωνώ με την άποψη αυτή του αγαπητού συναδέλφου, γιατί αυτήν τη στιγμή που ψηφίζεται το νομοσχέδιο δεν έχουμε φθάσει στο χρονικό σημείο της υλοποίησης. Συνεπώς, γίνεται ατυχής, κατά τη γνώμη μου, προσπάθεια ταύτισης ανομοίων μεγεθών, μεγεθών που έχουν διαφορετικό περιεχόμενο και σε διαφορετικό χρόνο.

Θα ήθελα επίσης να προσθέσω, κύριε Πρόεδρε, ότι με βρίσκει σύμφωνο η άποψη ότι πρέπει να γίνει μία κλιμάκωση γιατί, αν δεν κάνω λάθος, αυτή είναι η έννοια και η φιλοσοφία της συγκεκριμένης διάταξης, για την οποία γίνεται η σχετική συζήτηση. Μιλάμε ουσιαστικά για κλιμάκωση διαφόρων επιπέδων αρμοδιοτήτων.'Αλλο επίπεδο οι αρμοδιότητες των τοπικών συμβουλίων, άλλο επίπεδο, υψηλότερο, διαφορετικό οι αρμοδιότητες του δημοτικού συμβουλίου και κατά συνέπεια ο απόλυτος συσχετισμός και η απόλυτη ευθυγράμμιση και ταύτιση προσωπικά δεν με βρίσκει σύμφωνο. Νομίζω ότι ο βελτιώσεις που πρέπει να γίνουν είναι αυτές που τόνισαν και άλλοι συνάδελφοι, αλλά ειδικότερα και αυτές που είχα την τιμή να εκθέσω προηγουμένως με τις ελάχιστες παρατηρήσεις μου.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Σπηλιόπουλος έχει το λόγο.

ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, θέλω να τονίσω τη μεγάλη σπουδαιότητα του άρθρου αυτού, γιατί πιστεύω ότι είναι ο πυρήνας, η καρδιά του νομοσχεδίου. Με το άρθρο αυτό καθορίζεται το μοντέλο λειτουργίας του νέου τύπου δήμου που πάμε να φτιάξουμε και βασίζεται σε κάποια βασικά στοιχεία και σε κάποιες αρχές. Η πρώτη αρχή, πιστεύω, είναι το πώς θα λειτουργεί το τοπικό συμβούλιο. Μέχρι σήμερα, είχαμε τις κοινότητες -γιατί οι δήμοι είχαν τη δυνατότητα, λειτουργούσαν, μπορούσαν να ασκήσουν τις αρμοδιότητες που έχουν από το νόμο- στη μεγάλη πλειοψηφία, που δεν μπορούσαν να ασκήσουν αυτές τις αρμοδιότητες που είχαν βάσει του νόμου. Σήμερα έρχεται ο νόμος αυτός, το άρθρο αυτό και λέει ότι τα τοπικά συμβούλια θα έχουν λόγο ύπαρξης, θα μπορούν να διαχειρίζονται τις τοπικές υποθέσεις, θα μπορεί να τους αναθέτει το δημοτικό συμβούλιο αυτές τις αρμοδιότητες για προβλήματα που απασχολούν τους πολίτες, όμως στην περίπτωση που δεν θα μπορούν να ασκήσουν τις αρμοδιότητες αυτές -παρ'ότι θα έχουν πίσω τους έναν ισχυρό μηχανισμό, το νέο δήμο, που θα μπορεί να τις υποβοηθήσει- θα έρχεται επικουρικά και συμπληρωματικά ο δήμος και θα ασκεί αυτές τις αρμοδιότητες.

Επομένως, αυτά που δεν μπορούσαμε να κάνουμε για τους πολίτες στις κοινότητες θα τα φτιάξουμε σήμερα ούτως ή άλλως, είτε από τα τοπικά συμβούλια είτε, εν αδυναμία αυτών, θα τα κάνει ο δήμος.

Το δεύτερο βασικό στοιχείο είναι ο κοινωνικός έλεγχος. Το τοπικό συμβούλιο έχει αρμοδιότητα να παρακολουθεί τα έργα, να παρακολουθεί τις υπηρεσίες που παρέχονται μέσα στα όριά του, μέσα στο διαμέρισμα. Το ίδιο θα μπορεί να κάνει αμφίδρομα και το δημοτικό συμβούλιο. Επομένως, εδώ υπάρχουν ασφαλιστικές δικλείδες για την ποιότητα των έργων και για την ποιότητα των υπηρεσιών που έχουμε στα διαμερίσματα και σε ολόκληρο το δήμο.

Ακούσθηκε ότι πρέπει να έχουμε υποχρεωτικά θεσμοθετημένες αρμοδιότητες στα τοπικά συμβούλια. Πιστεύω όμως, ότι τότε πάμε στο προηγούμενο μοντέλο, πάμε στις κοινότητες που από εκεί ξεκινήσαμε, γιατί αυτό δεν μπορούσαμε να έχουμε, δεν μπορούσαμε να έχουμε καλές υπηρεσίες και γι'αυτό φτιάξαμε αυτό τον νέο δήμο.

Υπάρχει όμως και ένα άλλο βασικό στοιχείο που είναι ο αντίλογος σε αυτούς που λένε ότι διαλύουμε τις κοινότητες. 'Εχουμε τα κληροδοτήματα που πολλές φορές χαρακτηρίζουν τις κοινότητες. Εκεί υπάρχει ο τοπικός έλεγχος, ο έλεγχος του τοπικού συμβουλίου και νομίζω ότι αυτό είναι πολύ σημαντικό γιατί έχει να κάνει με την ταυτότητα, πολλές φορές, των κοινοτήτων και των περιοχών αυτών.

Πιστεύω, λοιπόν, ότι με το άρθρο αυτό, που είναι η φιλοσοφία του νομοσχεδίου, καθιερώνεται η λειτουργία του νέου δήμου, του νέου ΟΤΑ και νομίζω ότι όλα θα πάνε καλά με τη λειτουργία των νέων δήμων.

ΠΡΟΕΔΡΕΥΩΝ (Λουκάς Αποστολίδης): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, το άρθρο 6 του νομοσχεδίου καθορίζει αρμοδιότητες. Αλλά όταν λέμε αρμοδιότητες, η έννοια, από τη νομική υφή της, περιέχει λειτουργική απόφαση. Δηλαδή, θα πρέπει το τοπικό συμβούλιο να αποφασίζει για ένα συγκεκριμένο αντικείμενο που του αναθέτει ο νομοθέτης. Παραδείγματος χάρη, να έχει τη συντήρηση των σχολείων. Αυτό σημαίνει αρμοδιότητα. Το να εκφέρει γνώμη ή να παρακολουθεί ή να προτείνει προς τα πάνω, δεν είναι αρμοδιότητα. Γι'αυτό, είναι ασάφεια του νομοθέτη να λέει "αρμοδιότητες" σ'αυτά τα πράγματα. Μεταξύ των επιπέδων της Τοπικής Αυτοδιοίκησης δεν υπάρχει ιεραρχική εξάρτηση, να αποφασίζει, δηλαδή, το δημοτικό συμβούλιο επιβάλλοντας αρμοδιότητες στα τοπικά συμβούλια.

Επομένως, εδώ, κύριε Υπουργέ, θέλει αναδιαμόρφωση και αναδιατύπωση αυτό το άρθρο.

'Εχουμε παράδειγμα τα επτά διαμερίσματα του Δήμου Αθηναίων, τα οποία δεν έχουν δικαίωμα -και το είδαμε στην πράξη- να δίνουν μία άδεια λειτουργίας ενός καταστήματος. Θα πρέπει να πάει στο κεντρικό συμβούλιο του δήμου για να αποφασίσει. Γιατί; Μπορεί να αποφασίζει το τοπικό συμβούλιο


 

  

Σελίδα 1452 

 

για κάποια ορισμένα αντικείμενα και να μην πηγαίνει στο κεντρικό συμβούλιο. 'Η να βάλετε τουλάχιστον, μία διάταξη που να λέει ότι όταν οι αποφάσεις των τοπικών συμβουλίων είναι ομόφωνες, λαμβάνονται ομόφωνα, να είναι υποχρεωτικές για το δημοτικό συμβούλιο, ώστε να δώσουμε στην πρώτη φάση λειτουργίας και εφαρμογής αυτού του νόμου, όσο να ομογενοποιηθούν οι κοινωνίες στην ενότητα του ενιαίου δήμου -για να σας κάνουν και αποδεκτούς- κάποιες αρμοδιότητες στο νέο σχήμα, στις κοινότητες που καταργούνται.

Βέβαια, συν τω χρόνω θα ενοποιηθούν και ο δήμος φυσικά, θα λάβει την ομογενοποίηση αυτή, η οποία θα γίνει με την πάροδο του χρόνου. Τώρα όμως, για να μην έχετε αντιθέσεις από τις κοινότητες που καταργούνται και υπάγονται στο νέο δήμο, θα πρέπει να τους δώσετε αρμοδιότητες. Δηλαδή, να αποφασίζουν και να εκτελούν μόνες τους και όχι να πηγαίνουν στο κεντρικό συμβούλιο ή να τις καθορίζει από τα πάνω προς τα κάτω.

Είναι σημαντικό, να το προσέξετε αυτό. Εμείς, πρόταση σας κάνουμε, για να την εκλάβετε και να το διορθώσετε. Αυτό το άρθρο πρέπει να αναμορφωθεί, κατά την άποψή μας, γιατί θα έχετε δυσκολίες στην εφαρμογή του.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Κουρουμπλής έχει το λόγο.

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, πιστεύω ότι το άρθρο 6 είναι ένα από τα σημαντικότερα άρθρα του νομοσχεδίου που συζητούμε, γιατί πραγματικά με το άρθρο αυτό θεσπίζονται οι αρμοδιότητες, τις οποίες θα έχουν τα διάφορα θεσμοθετημένα όργανα, που θα συνθέτουν την εξουσία του νέου δήμου.

Περιρρέει, λοιπόν, η εντύπωση ότι θα επαναληφθεί αυτό που είχε συμβεί με τα συμβούλια περιοχής ή με τα συνοικιακά συμβούλια. Χωρίς οικονομικούς πόρους, χωρίς ουσιαστικά δυνατότητες διαχείρισης δραστηριοτήτων τέτοιων, θα μαραζώσουν και δεν θα έχουν καμία αξία και καμία ουσία. Είναι ίσως και το πιο ισχυρό και αληθοφανές επιχείρημα εκείνων, που αντιστρατεύονται αυτήν τη μεγάλη μεταρρύθμιση.

Γι'αυτό πιστεύω ότι, έστω και αυτήν τη στιγμή, θα πρέπει να ληφθεί μέριμνα, άλλωστε καταγράφεται στις εκτιμήσεις και των περισσοτέρων συναδέλφων που έχουν μιλήσει, ώστε αυτές οι αρμοδιότητες να αποκτήσουν ουσία.

Κατέθεσα μία τροπολογία, την οποία έχει καταθέσει και ο συνάδελφος κ. Χρυσανθακόπουλος, δεν ξέρω αν την έχει καταθέσει και άλλος συνάδελφος, με την οποία ζητούμε το 30% του ποσοστού διαχείρισης των οικονομικών του νέου δήμου, να το διαχειρίζονται οι επιμέρους κοινότητες.

Κύριε Πρόεδρε, κυρίες και κύριοι συνάδελφοι, με το νέο νόμο που συζητούμε, θεσμοθετείται ένας νέος τύπος δήμου. Φεύγουμε από τον χαρακτήρα των κοινοτήτων, αλλά δεν πάμε σε ένα δήμο, όπως είναι αυτός που γνωρίζαμε μέχρι σήμερα. Συντίθεται, λοιπόν, από επιμέρους κοινότητες, οι οποίες πραγματικά διατηρούν τα δικά τους χαρακτηριστικά και τις δικές τους ιδιαιτερότητες και όλα αυτά πρέπει να ληφθούν υπόψη, για να μπορέσει αυτή η προσπάθεια να αποκτήσει σάρκα και οστά.

'Ενα δεύτερο θέμα που ήθελα να θέσω, κύριε Πρόεδρε, είναι αυτό για το οποίο είχε δεσμευθεί η Κυβέρνηση παλιά, ότι όσοι δήμαρχοι και πρόεδροι σήμερα δεν συμπληρώνουν το δικαίωμα για συνταξιοδότηση, θα πρέπει να συνταξιοδοτηθούν σε επόμενο νομοσχέδιο, που θα αφορά συνταξιοδοτικά θέματα.

'Ενα τρίτο θέμα είναι πως πιστεύω ότι θα πρέπει να υπάρξει μία δήλωση του κυρίου Υπουργού, ότι οι υπηρεσίες που υφίστανται σήμερα στις διάφορες κοινότητες, δεν θα μετακινηθούν στην έδρα του δήμου, διότι ήδη κάποιοι τώρα αρχίζουν να ανησυχούν, διότι διαδίδονται τέτοια επιχειρήματα, ότι θα πάρουν αρμοδιότητες, αγροτικά ιατρεία, παιδικούς σταθμούς και θα τις μεταφέρουν στην έδρα του δήμου. Πιστεύω, λοιπόν, ότι και γι' αυτό το θέμα πρέπει να αποσαφηνιστεί ότι δεν τίθεται ένα τέτοιο ζήτημα.

Σας ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ.Τζανής έχει το λόγο.

ΛΕΩΝΙΔΑΣ ΤΖΑΝΗΣ: Κύριε Πρόεδρε, θέλω να επισημάνω ότι υπάρχει κάποια διαφορά ανάμεσα στο κείμενο που έχουμε σήμερα μπροστά μας και στο κείμενο που αρχικά είχε διανεμηθεί με βάση το πρόγραμμα "ΚΑΠΟΔΙΣΤΡΙΑΣ". Υποθέτω ότι αυτό το γνωρίζετε, κύριε Υπουργέ.

Στο σχετικό κείμενο, στο αρχικό κείμενο, οι αρμοδιότητες που σήμερα αναφέρονται στην παράγραφο 2 ως δυνητικά παραχωρούμενες, προβλέπονται ως απευθείας παραχωρούμενες στα τοπικά συμβούλια. Σας το θυμίζω αυτό, αναφέρεται στη σελίδα 60.

Υποθέτω ότι κάποιος συγκεκριμένος λόγος, κάποιος συγκεκριμένος προβληματισμός οδήγησε στη μετατροπή αυτών των αρμοδιοτήτων από εκ του νόμου παραχωρούμενες στα τοπικά συμβούλια σε δυνητικά παραχωρούμενες. Θα ήθελα να σας παρακαλέσω αυτόν τον προβληματισμό να τον κοινοποιήσετε και σ' εμάς.

Το δεύτερο που θα ήθελα να παρατηρήσω, είναι ότι πραγματικά κανείς δεν αμφιβάλλει για την ανάγκη διατήρησης των τοπικών συμβουλίων ως υποκατάστατο ή ως συνεχιστών, θα έλεγα, των τοπικών κοινοτικών συμβουλίων.

Με προβληματίζει και είχα και στο παρελθόν την ευκαιρία να το πω, κύριε Υπουργέ, το θέμα των ενδεχομένων επιπτώσεων που μπορεί να υπάρξουν από μία εμφύλια, θα έλεγα, αναμέτρηση ανάμεσα σ' εκείνους που θα προέρχονται από τους συνενούμενους ΟΤΑ και στα νέα δημοτικά συμβούλια.

Θα έχουμε, δηλαδή, εν δυνάμει πίεση από τα διάφορα διαμερίσματα προς το δημοτικό συμβούλιο για παραχώρηση αρμοδιοτήτων στα τοπικά συμβούλια. Αυτό το γεγονός μου δημιουργεί την ανησυχία, μήπως διαταράξει την ευρυθμία στη λειτουργία των νέων δημοτικών συμβουλίων και οδηγηθούμε σε αποτελέσματα και παραμέτρους, που δεν επιθυμούμε.

Το δεύτερο στοιχείο του προβληματισμού μου είναι μήπως η παραχώρηση, έστω και δυνητικά, πολλών αρμοδιοτήτων στα τοπικά συμβούλια, αποδυναμώσει τα νέα δημοτικά συμβούλια κι' αυτό είναι κάτι, που πρέπει να το αποτρέψουμε.

Και τελειώνω, κύριε Πρόεδρε, με δύο τεχνικές παρατηρήσεις. 

Η πρώτη παρατήρηση αφορά την παράγραφο 7 του συζητούμενου άρθρου. Το ερώτημά μου είναι αν τα τριμελή τοπικά συμβούλια συνεδριάζουν με την παρουσία όλων των μελών τους, τι θα γίνει αν ένα από τα μέλη δεν προσέρχεται;

Και δεύτερον, στην παράγραφο 13 προβλέπεται ότι όπου από τις διατάξεις του παρόντος νόμου προβλέπεται η διατύπωση πρότασης ή γνώμης από τα τοπικά συμβούλια, αυτή υποβάλλεται εντός ανατρεπτικής προθεσμίας δεκαπέντε ημερών από την υποβολή του ερωτήματος. 

Θα ήθελα, για την πληρότητα της σχετικής διάταξης, να περιληφθεί και το τι θα γίνει σε περίπτωση μη απάντησης.Θα πρέπει να προβλεφθεί ότι σε περίπτωση παρελεύσεως απράκτου αυτής της τασσομένης προθεσμίας, τεκμαίρεται ότι συναινεί το τοπικό συμβούλιο. Αυτό για να μην υπάρχει η όποια αμφισβήτηση.

ΠΡΟΕΔΡΕΥΩΝ (Λουκάς Αποστολίδης): Ο κ. Χρυσανθακόπουλος έχει το λόγο.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Πρόεδρε, κύριε Υπουργέ, έχει αποδείξει η ζωή ότι η γνώμη των πολλών δεν διασφαλίζει και τη γνώμη των αδυνάμων. 'Εχουμε, επίσης, δεδομένο ότι τα υπό ίδρυση δημοτικά συμβούλια δεν μπορούν να ασχοληθούν, ούτε θα ήταν ωφέλιμο να το κάνουν, με τα επιμέρους δευτερεύοντα ζητήματα που αφορούν τις πρώην κοινότητες και είναι αποκλειστικά τοπικού ενδιαφέροντος. Σαφώς πρέπει να ασχοληθούν με συνολικότερα θέματα διαχείρισης και με τις υπηρεσίες που έχουν οι δήμοι στη διάθεσή τους.

Επειδή η τοπική πρωτοβουλία είναι εκείνη που κράτησε ζωντανά τα χωριά και σήμερα απουσιάζει το κίνητρο συμμετοχής στα τοπικά συμβούλια, πιστεύω ότι η συμμετοχή στα κοινά απαιτεί να δοθούν επαρκείς αρμοδιότητες για να δομηθεί η εξουσία της αυτοδιοίκησης από τα κάτω και να έχουμε


 

  

Σελίδα 1453 

 

δημοκρατικό προγραμματισμό.

Η ισοτιμία των μικρών κοινοτήτων δεν εξασφαλίζεται με τα σημερινά δεδομένα, καθώς δεν είναι σίγουρο ότι θα εκπροσωπηθούν με δικαίωμα ψήφου στα δημοτικά συμβούλια όλες οι πρώην κοινότητες και έτσι, αν θέλουμε να αξιοποιήσουμε τα πλεονεκτήματα των συνενώσεων, οφείλουμε να προχωρήσουμε σε μία ισομερή ανάπτυξη των νέων δήμων και οι αποφάσεις των τοπικών συμβουλίων, για να εφαρμοστούν, χρειάζονται κάποια οικονομική στήριξη.

Η μετάβαση από την τοπική στη δημοτική συνευθύνη θέλει ισχυρούς ιμάντες μεταφοράς αιτημάτων και προτάσεων. Το αναπτυξιακό πρόγραμμα των δήμων πρέπει να καταρτίζεται με ευελιξία και αναπροσαρμογές, σύμφωνα με τις τοπικές ανάγκες.

Γι' αυτόν το λόγο προτείνω την κάτωθι τροποποίηση-προσθήκη στο άρθρο 6. "Τα τοπικά συμβούλια αποφασίζουν αυτοβούλως και αυτοτελώς για τη διαχείριση έως" -το τονίζω το έως- "και του 30% του οικονομικού προϋπολογισμού του δήμου".

Και ως ασφαλιστική δικλείδα αυτής της αναφοράς, για να μη θεωρηθεί ότι είναι μεγάλο το ποσό, βάζω: "Tο ανωτέρω ποσό κατανέμεται με κριτήρια πληθυσμιακά ανά τοπικό συμβούλιο". 

Είναι ελάχιστα, αν κανείς βάλει να διανείμει τα πραγματικά ποσά. 

Το διοικητικό συμβούλιο ελέγχει μόνο ως προς τη νομιμότητα τις εν λόγω δαπάνες και επικυρώνει την κατανομή των σχετικών πιστώσεων. 'Ετσι, τα έργα τοπικού ενδιαφέροντος εποπτεύονται από τα τοπικά συμβούλια και διεκπεραιώνονται -πάλι το επισημαίνω αυτό- από τις δημοτικές υπηρεσίες. 'Αρα, δεν γίνονται απευθείας αναθέσεις.

Πού στοχεύω με την τροπολογία 1133/129, που αντίστοιχη έχει καταθέσει και ο συνάδελφος κ. Κουρουμπλής; Στο να πετύχουμε μία εξισορρόπηση, που δεν αφαιρεί τον πρωτεύοντα κυριαρχικό ρόλο και τη μεγάλη ευθύνη της νέας μορφής αυτοδιοίκησης, που είναι η συνένωση των δημοτικών συμβουλίων, αλλά που δίνει τα απαραίτητα κίνητρα -και πρέπει να έχουν οικονομική βάση, ας είναι και μικρά τα ποσά- στα τοπικά συμβούλια, ώστε να επέλθει μία ισορροπία. Μιλάμε για εκείνες τις γειτονιές, εκείνες τις λακούβες, εκείνες τις καταστάσεις τις δευτερεύουσες για ένα παγκάκι, για ένα μικρό γεφυράκι ή κάτι άλλο, που δεν μπορεί να τις λύσει ένα δημοτικό συμβούλιο, γιατί δεν μπορεί να ασχοληθεί.

Αν δούμε τις τριάντα κοινότητες που συνενούνται στα Καλάβρυτα, στην πράξη είναι ανεφάρμοστη η προσπάθεια αυτοδιοίκησης. Τα τοπικά συμβούλια δεν θα έχουν κανέναν, χωρίς ουσιαστική αρμοδιότητα, να δίνει το παρόν και να ασχολείται με το δευτερεύον ζήτημα.

Σε αυτή, λοιπόν, την κατεύθυνση δεν ζητάμε να αφαιρεθούν αρμοδιότητες από τα δημοτικά συμβούλια. Ζητάμε εκείνα τα θέματα που θα ήταν αποπροσανατολιστικά να μπουν σε μια ημερήσια διάταξη και εκείνα που θα κωλλυσιεργήσουν, θα χρονοτριβήσουν τη λειτουργία των σημαντικών στόχων ενός δήμου, να τα κρατήσει το τοπικό συμβούλιο και να έχει και μιας μικρής μορφής οικονομική διαχείριση, όχι βέβαια με υπογραφή και απ' ευθείας ανάθεση, αλλά μέσω των δημοτικών υπηρεσιών.

Είναι εύλογη αυτή η πρόταση και θα θέλαμε κατανόηση από μεριάς των Υπουργών, γιατί νομίζουμε ότι δείχνει και την καλή πίστη και εμπιστοσύνη σ' αυτούς που δόμησαν την αυτοδιοίκηση απ' τα κάτω και στο νέο σχήμα στις επαρκείς εξουσίες.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Βλαχόπουλος έχει το λόγο.

ΗΛΙΑΣ ΒΛΑΧΟΠΟΥΛΟΣ: Κύριε Υπουργέ, εγώ θα ήθελα να θυμίσω ότι τους νέους δήμους που ψηφίσαμε προχθές, τους ψηφίσαμε σαν ισχυρούς δήμους που θα συμβάλουν στην ανάπτυξη, στον προγραμματισμό των υποδομών και στη διασφάλιση της προσφοράς των υπηρεσιών στους πολίες.

ΣΤΡΑΤΗΣ ΚΟΡΑΚΑΣ: Μην κάνουμε ότι δεν καταλαβαίνουμε, γιατί τους ψηφίσατε τους δήμους για άλλους λόγους.

ΗΛΙΑΣ ΒΛΑΧΟΠΟΥΛΟΣ: 'Οχι, ψηφίσαμε κάποιους δήμους μ' αυτούς ακριβώς τους στόχους. Μη με διακόπτετε, κύριε Κόρακα.

Με το άρθρο 6 παρατηρώ ότι παραχωρούνται κάποιες αρμοδιότητες στα τοπικά συμβούλια, που τουλάχιστον στην παράγραφο 1, εγώ δεν καταλαβαίνω πώς παραχωρούνται. Το "παρακολουθεί", κύριε Υπουργέ, τι σημαίνει; Πρέπει να μας το διευκρινήσετε. Λέει "παρακολουθεί την υλοποίηση έργων". Τι σημαίνει αυτό; Εγώ νομίζω ότι δεν σημαίνει τίποτα.

Λέει "παρακολουθεί τη λειτουργία των κέντρων των εγκαταστάσεων παροχής διοικητικών, κοινωνικών...". Δεν ξέρω τελικά αν στις τουριστικές περιοχές κάνουν τον παράγοντα κάποιοι με αυτήν την αρμοδιότητα. 

Και ερχόμαστε στην παράγραφο 2 που το δημοτικό συμβούλιο έχει τη δυνατότητα και μπορεί να αναθέτει στα τοπικά συμβούλια. Εγώ λέω ότι όλα τα δημοτικά συμβούλια θα αναθέσουν σε όλα τα τοπικά συμβούλια αυτές τις αρμοδιότητες που λέτε παρακάτω, δηλαδή συντήρηση και λειτουργία δικτύου άρδευσης, αποχέτευσης, παιδικές χαρές, σχολεία, ΚΑΠΗ κ.ο.κ. Αν λοιπόν αυτές τις αρμοδιότητες φανταστούμε για μια στιγμή ότι τις αφαιρούμε από τα δημοτικά συμβούλια και τις δίνουμε στα τοπικά συμβούλια, στο δημοτικό συμβούλιο τι μένει, κύριε Υπουργέ; Μπορείτε να μου πείτε; Μένει η αρμοδιότητα που είχε το συμβούλιο περιοχής, μόνο που σε εκείνο εκλέγονταν από τους δημοτικούς συμβούλους και σ' αυτό θα εκλέγονται από καθολική ψηφοφορία. 

Δεν καταλαβαίνω εγώ, οι αρμοδιότητες αυτές σημαίνουν και οικονομική διαχείριση; Δηλαδή, όταν λέμε ότι έχει την αρμοδιότητα συντήρησης του δικτύου, θα αναθέτει, θα πληρώνει, τι θα κάνει;

Εγώ πιστεύω ότι απ' όλες αυτές τις αρμοδιότητες -καταλαβαίνω τη βούληση τη δική σας να δώσετε κάποιες αρμοδιότητες στις τοπικές κοινωνίες, για να υπάρχει και το κίνητρο της συμμετοχής- μόνο στην παράγραφο 4 οι ειδικές αρμοδιότητες ταιριάζουν στα τοπικά συμβούλια, μπορούν να δοθούν και για όλα τα άλλα θα πρέπει να έχουν γνωμοδοτικό χαρακτήρα, για να μπορεί το δημοτικό συμβούλιο να προγραμματίζει σαν ένα ενιαίο νομικό πρόσωπο την ανάπτυξη, τις υποδομές και την παροχή των υπηρεσιών. Το δημοτικό συμβούλιο θα είναι υπεύθυνο για την παροχή των υπηρεσιών. Δεν θα είναι το τοπικό συμβούλιο.

Και αν θέλετε και κάποιο οικονομικό κίνητρο συμμετοχής αυτών των ανθρώπων σε κάποιες συνεδριάσεις και σε κάποιες διαδικασίες, να το δείτε. Αλλιώς, δεν καταλαβαίνω.

Στην παράγραφο 2 λέτε πάλι στο εδάφιο 5 ότι στην απόφαση του δημοτικού συμβουλίου αναφέρεται υποχρεωτικά και λεπτομερώς ο τρόπος και οι όροι άσκησης των ανατιθεμένων αρμοδιοτήτων. Δηλαδή κάθε τοπικό συμβούλιο θα έχει διαφορετικούς τρόπους και μεθόδους που θα ασκεί τα καθήκοντά του; 

Κλείνω, κύριε Πρόεδρε, λέγοντας ότι οι αρμοδιότητες αυτές θα είναι γνωμοδοτικές. Θα έλεγα στο τέλος-τέλος, για να υπάρχουν κάποια κίνητρα και θα συμφωνούσα με την πρόταση του κ. Χρυσανθακόπουλου -και δεν ξέρω αν αυτό το 30%, θα είναι 20% ή 40%- να έχουν κάποιες αρμοδιότητες να προγραμματίζουν και αυτό να είναι δεσμευτικό, για το 30% των πιστώσεων που θα υπάρχουν σε όλο το δήμο.

Νομίζω, κύριε Πρόεδρε, ότι αυτά τα τοπικά συμβούλια σίγουρα θα προγραμματίζουν για έργα της κοινότητός τους που θα έχουν σχέση με συντηρήσεις δρόμων, με κάποια βρύση, με κάποιο παγκάκι κλπ. Θα πρέπει δηλαδή να υπάρχει και κάποιο κίνητρο. Αλλιώς απογυμνώνουμε τα δημοτικά συμβούλια και ερχόμαστε στα συμβούλια περιοχής, τα οποία όμως εκλέγονται με καθολική ψηφοφορία. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Βούλγαρης έχει το λόγο.

ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, κύριοι συνάδελφοι, το βασικότερο επιχείρημα της Αντιπολίτευσης για το θεσμό της δημιουργίας των νέων δήμων ήταν ότι όλες οι λειτουργίες, όλες οι υπηρεσίες και όλες οι αρμοδιότητες, που σήμερα ασκούν οι κοινότητες, μεταφέρονται στην έδρα του νέου δήμου.


 

  

Σελίδα 1454 

Πιστεύω πως για την υποστήριξη της άποψης, ότι στη χώρα μας προχωρούμε σε ένα θεσμό σημαντικό για την ανάπτυξη της Τοπικής Αυτοδιοίκησης, ένα από τα επιχειρήματα είναι ότι στη νέα χωρική ενότητα, που θα αποτελούν οι δήμοι και οι κοινότητες, θα υπάρχει μια ισόρροπη κατανομή αρμοδιοτήτων. Θα υπάρχει δηλαδή μία αποκέντρωση -ας το πούμε έτσι- αρμοδιοτήτων μέσα σ' αυτήν τη χωρική ενότητα, η οποία πολύ σωστά περιγράφεται στο άρθρο 6 του νομοσχεδίου, το οποίο συζητούμε αυτή τη στιγμή.

Εγώ πιστεύω, όπως αναφέρθηκε και από την πλευρά της πολιτικής ηγεσίας του Υπουργείου, ότι μέσα σ' αυτήν τη νέα χωρική ενότητα που θα αποτελέσει τους νέους δήμους και στοχεύουμε και στη βιώσιμη ανάπτυξη τους, θα πρέπει να χωροθετηθούν δραστηριότητες, οι οποίες έχουν σχέση με την ιδιομορφία και την ιδιαιτερότητα κάθε περιοχής. Εάν δηλαδή σε μία κοινότητα υπάρχει τουριστική ανάπτυξη, εκεί θα πρέπει να χωροθετηθεί η υπηρεσία για τον τουρισμό.

Εάν σε άλλη κοινότητα υπάρχει παράδοση στον πολιτισμό και στις πολιτιστικές εκδηλώσεις, εκεί θα πρέπει να χωροθετηθεί το κέντρο του πολιτισμού, ή αντίστοιχα τα κέντρα για τις αθλητικές εκδηλώσεις.

Θεωρώ φράσεις κλειδιά στην παράγραφο 2 του άρθρου 6, το ότι "μπορεί να αναθέτει στα τοπικά συμβούλια τις παρακάτω αρμοδιότητες". Επίσης, "στην απόφαση του δημοτικού συμβουλίου αναφέρεται υποχρεωτικά και λεπτομερώς ο τρόπος και οι όροι άσκησης των ανατιθέμενων αρμοδιοτήτων."

'Εχω εμπιστοσύνη στο κύρος, στην εμπειρία και στη γνώση της Τοπικής Αυτοδιοίκησης, με αποτέλεσμα να πιστεύω ότι αυτή η ανάθεση των αρμοδιοτήτων, θα γίνει κάτω απ' αυτούς τους όρους και τις προϋποθέσεις, προκειμένου να εξυπηρετηθούν καλύτερα οι κάτοικοι αυτών των κοινοτήτων.

'Ενα δεύτερο σημείο που θα ήθελα να επισημάνω, είναι ότι από τότε που άρχισε ουσιαστικά η πολεοδόμηση και ο καθορισμός όρων και περιορισμών δόμησης στους οικισμούς με το νομοθετικό διάταγμα του 1923, έχουμε μια σειρά νομοθετημάτων που ρυθμίζουν επίσης τα θέματα της πολεοδόμησης, των όρων, και περιορισμών δόμησης στους οικισμούς, αυτούς.

Θεωρώ ότι η παράγραφος 5, η οποία αναφέρεται σε γνωμοδοτήσεις του τοπικού συμβουλίου, μόνο για θέματα χαρακτήρα παραδοσιακού οικισμού, θα πρέπει, προκειμένου να συμπεριληφθούν και θέματα πολεοδόμησης όρων και περιορισμών δόμησης -και έχω τη γνώμη ότι το τοπικό συμβούλιο πρέπει να γνωμοδοτεί- να διατυπωθεί ως εξής: "Αποφάσεις των οργάνων του δήμου που αναφέρονται στον καθορισμό ορίων οικισμού, στην έγκριση ή τροποποίηση γενικών πολεοδομικών σχεδίων ή σχεδίων οικιστικής οργάνωσης των ανοικτών πόλεων, όπως αναφέρεται στο άρθρο 24 του νομοσχεδίου, στην έγκριση ή τροποποίηση ρυμοτομικού σχεδίου πόλεως και στο χαρακτηρισμό του οικισμού ως παραδοσιακού οικισμού, λαμβάνονται μετά από γνώμη του οικείου τοπικού συμβουλίου.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κυρίες και κύριοι συνάδελφοι, ενδιαφέρουσες ήταν οι τοποθετήσεις. Θα πρέπει, όμως, για να κρίνουμε το άρθρο 6, να δούμε τι θέλουμε με αυτό το νόμο να φτιάξουμε. Θέλουμε να παρατείνουμε την παραμονή αυτής της πολυδιάσπασης στην αυτοδιοίκηση; Να πούμε απλώς ότι φτιάξαμε μεγάλους δήμους, αλλά να αφήσουμε τις ίδιες αρμοδιότητες ή και περισσότερες στα τοπικά συμβούλια; Να τους δώσουμε πόρους, τους ίδιους ή περισσότερους στα τοπικά συμβούλια; Αυτός ήταν ο στόχος μας; Τότε δεν είχε κανένα νόημα να προχωρήσουμε στη μεταρρύθμιση. 

Γι' αυτό πολύ σωστά είπε ένας συνάδελφος ότι η λέξη κλειδί σ' αυτό το άρθρο είναι το "μπορεί". "Μπορεί να αναθέτει". Γιατί μπήκε το "μπορεί" και δεν βάλαμε συγκεκριμένες αρμοδιότητες, ότι αυτές είναι στα τοπικά συμβούλια και τελειώσαμε, λίγες ή πολλές; Διότι υπάρχουν ιδιαιτερότητες. Πώς θα λέγαμε ότι ο νέος Ο.Τ.Α. αναθέτει στα τοπικά συμβούλια τις αρμοδιότητες της συντήρησης του δικτύου ύδρευσης ή αποχέτευσης, όταν σε πάρα πολλές κοινότητες μέχρι και σήμερα, αυτήν την αρμοδιότητα την έχει ένας σύνδεσμος, ή ένα συμβούλιο περιοχής; Θα αποκεντρώναμε κάτι που σήμερα είναι ήδη συγκεντρωμένο;

Στόχος μας, λοιπόν, είναι να μπορέσουμε να φτιάξουμε -όπως είπαμε και στην εισηγητική έκθεση και στη συζήτηση που έγινε επί της αρχής του νομοσχεδίου- ισχυρούς διοικητικούς μηχανισμούς στην περιφέρεια. Να μπορέσουν αυτοί οι ισχυροί μηχανισμοί σε λίγο να δώσουν ίσου επιπέδου παροχή υπηρεσιών σε όλους τους 'Ελληνες. Γι' αυτό εγώ θα έλεγα, ότι το άρθρο 6 θα είναι ουσιαστικά ο καθρέπτης στον οποίο θα καθρεπτίζεται αύριο η λειτουργικότητα των νέου τύπου δήμων.

'Οσοι δήμοι αποκεντρώσουν λιγότερες αρμοδιότητες στα τοπικά συμβούλια, θα σημαίνει εξ υπαρχής ότι είναι οι πιο λειτουργικοί δήμοι. Το καταλαβαίνετε όλοι, ότι εκεί που υπάρχει ένας μεγάλος δήμος και έχουν ενσωματωθεί κοινότητες περιαστικές σ' αυτόν, οι αρμοδιότητες που θα αποκεντρωθούν θα είναι ελάχιστες. Δεν θα δοθούν στα τοπικά συμβούλια αρμοδιότητες για την ύδρευση. Πολύ σωστά είπε συνάδελφος ότι και σήμερα πολλές απ' αυτές τις έχουν οι Δημοτικές Επιχειρήσεις 'Υδρευσης, Αποχέτευσης. Δεν θα αποκεντρωθούν αρμοδιότητες για αποκομιδή απορριμμάτων ή για συντήρηση δικτύων αποχέτευσης.

Σε κάποια άλλα, όμως, αυτό θα λειτουργήσει για αρκετά χρόνια, μέχρι τότε, που θα μπορέσει ο δήμος να γίνει λειτουργικός, να εξασφαλισθεί άνετη επικοινωνία σε όλες τις κοινότητες, να μπορούν οι διοικητικοί μηχανισμοί, που έχουν στηθεί ή στην έδρα του δήμου ή και σε κάποιες περιφερειακές κοινότητες αυτού του δήμου, να εξυπηρετούν όλους τους δημότες.

Μία πρόταση, που ήταν πάρα πολύ θετική, είναι ότι τουλάχιστον το θέμα της ιεράρχησης των έργων, που θα μπαίνει από το τοπικό συμβούλιο πρέπει να γίνεται αποδεκτό, να είναι δεσμευτικό για το δήμαρχο. Εγώ λέω ότι και χωρίς να υπάρχει αυτή η διάταξη στο νόμο να είστε βέβαιοι ότι αυτό θα είναι δεσμευτικό. Το ένστικτο της αυτοσυντήρησης που αναπτύσσει ο κάθε αιρετός -δεν μιλάω για το δήμαρχο αυτήν τη στιγμή, αλλά για όλη τη δημοτική αρχή- και η ανάγκη να ξαναπάρει αύριο ψήφο σ' αυτές τις κοινότητες ο συνδυασμός που πλειοψήφησε και επομένως καθορίζει τις αποφάσεις, θα οδηγήσει στο να γίνουν σεβαστές αυτές οι προτάσεις των τοπικών συμβουλίων.

'Εγιναν δύο προτάσεις, τις οποίες κάνουμε αποδεκτές. Η μία έγινε από τον κ. Τζανή. 'Ετσι, λοιπόν, στην παράγραφο 13 του άρθρου 6 προστίθενται τα εξής "μετά την πάροδο της οποίας τα αρμόδια όργανα αποφασίζουν και χωρίς αυτή". Εννοούμε όταν λήξει η προθεσμία.

Το δεύτερο αφορά μία τροπολογία που είχε καταθέσει η κ. Δαμανάκη, η οποία γίνεται εν μέρει δεκτή και έχει ως εξής: η λέξη "προτείνει" της περίπτωσης β', της παραγράφου 4, του άρθρου 6 του νομοσχεδίου, αντικαθίσταται με τις λέξεις "διατυπώνει σύμφωνη γνώμη". Και μετά τη λέξη "συμβούλιο" προστίθεται η λέξη "για".

ΠΡΟΕΔΡΕΥΩΝ (Λουκάς Αποστολίδης): Ο κ. Σφυρίου έχει το λόγο.

ΚΟΣΜΑΣ ΣΦΥΡΙΟΥ: Κύριε Πρόεδρε, στο ιδιαίτερα σημαντικό θέμα που συζητούμε για τις αρμοδιότητες, θα κάνω μία προσπάθεια να συνεννοηθούμε γιατί νομίζω ότι δεν απέχουν τα επιχειρήματα που αναπτύσσει η Κυβέρνηση από τα επιχειρήματα που ανέπτυξαν πολλοί συνάδελφοι. Λέει ο ν. 1622 ότι στην πρωτοβάθμια αυτοδιοίκηση, όργανα δημοκρατικού προγραμματισμού είναι οι δήμοι. 'Αρα, οι δήμοι είναι εκείνοι οι οποίοι με τις θεσμοθετημένες διαδικασίες, συμμετοχικές διαδικασίες, προγραμματίζουν την υπόθεση της ανάπτυξης σε τοπικό επίπεδο. Και κανείς δεν θέλει να διασπάσει αυτήν την ενότητα του προγραμματισμού για όλη την περιοχή ευθύνης του δήμου. Γι' αυτό εξάλλου μιλάει και το σχέδιο για


 

  

Σελίδα 1455 

 

την κατάρτιση τοπικών αναπτυξιακών προγραμμάτων για κάθε περιοχή, μεσοπρόθεσμων προγραμμάτων και βεβαίως παράλληλα ούτε το Υπουργείο νομίζω ότι θέλει για τριτεύοντα ζητήματα που προκύπτουν για μία βλάβη ή για μία έκτακτη κατάσταση, που θα πρέπει να πάρει κάποιος μία απόφαση για μία καθαρά τοπικής σημασίας υπόθεση, να ασχολείται ο δήμαρχος ή να ασχολείται η δημαρχιακή επιτροπή. Νομίζω ότι σε αυτή τη βάση μπορούμε να συνεννοηθούμε. Με ποια λογική; Με τη λογική ότι το επίμαχο θέμα των αρμοδιοτήτων της παραγράφου 2 για όλες εκείνες τις εργασίες που προβλέπονται από ευάριθμα έργα του τεχνικού προγράμματος ή που προβλέπονται από το τοπικό αναπτυξιακό πρόγραμμα, για την ενότητα της άσκησης αναπτυξιακής πολιτικής, την ευθύνη θα την έχει ασφαλώς ο δήμος. Για άλλα ζητήματα, τα οποία προκύπτουν, δεν είναι μέσα στον προγραμματισμό, εκτάκτως προκύπτουν και χρειάζεται μία πολιτική απόφαση εκείνη την ώρα ή για ζητήματα που δεν αναφέρονται ενάριθμα μέσα στο τεχνικό πρόγραμμα, μικρής τοπικής σημασίας, υπάρχουν πολλά που προκύπτουν στην καθημερινότητα. Γι' αυτά πράγματι το τοπικό συμβούλιο πρέπει να έχει την αρμοδιότητα.

Αν, λοιπόν, θα συμφωνούσαμε, Κυβέρνηση και πλειοψηφία της Βουλής τουλάχιστον, να απαλείψουμε το "μπορεί να", θα το έβλεπα ότι θα μπορούσαμε να το απαλείψουμε σε εκείνες τις περιπτώσεις που δεν είναι στο τοπικό αναπτυξιακό πρόγραμμα και δεν είναι σε ενάριθμα έργα του τεχνικού προγράμματος.

'Ετσι, μόνο θα είχε νόημα, να λέγαμε εκτός τοπικού αναπτυξιακού προγράμματος και εκτός εναρίθμων έργων του τεχνικού προγράμματος. Για να συνεννοηθούμε για το τι ακριβώς εννοούμε.

Δεν συμφωνώ με τη λογική ότι, ξέρετε, θα έχουμε μία καλύτερη τεχνική υπηρεσία η οποία θα σπεύδει. Βεβαίως θα έχουμε μία καλύτερη τεχνική υπηρεσία του δήμου που θα σπεύδει. Δεν μιλούμε για το ζήτημα ποιος θα εκτελέσει μία εργασία, αν θα είναι η υπηρεσία της ΔΕΥΑ ή αν θα είναι άλλη. Μιλούμε για το ποιος θα πάρει την πολιτική απόφαση για να το γίνει το άλφα ή το βήτα. Και σ' αυτό το ζήτημα νομίζω ότι πρέπει να δοθεί η αρμοδιότητα για τέτοιου είδους πολιτικές αποφάσεις στα τοπικά συμβούλια, για επεμβάσεις δευτερεύουσας σημασίας που δεν είναι μέσα στο τοπικό αναπτυξιακό πρόγραμμα, που δεν είναι ενάριθμα στο τεχνικό πρόγραμμα.

Εξάλλου δεν πρέπει να αφαιρεθούν -και αυτό πρέπει να το δούμε- κάποιες αρμοδιότητες που έχουν ήδη τα συμβούλια, έστω και αν δεν είναι τώρα νομικά πρόσωπα. Για παράδειγμα, για τον οικισμό τους να γνωμοδοτούν για τα πολεοδομικά ζητήματα, όπως λέει ο ν. 1337, νομίζω ότι πρέπει να το βάλουμε, να τους δώσουμε τη δυνατότητα να γνωμοδοτούν. Γνωμοδοτική είναι η αρμοδιότητα που έχουν και σήμερα, αυτή πρέπει να έχουν και αύριο.

Κλείνοντας, κύριοι συνάδελφοι, πρέπει να πούμε ότι είναι ιδιαίτερα σημαντικό το ότι μέσα στον προγραμματισμό τον οποίο θα παρουσιάζουν στο λαό της περιοχής τους οι παρατάξεις, θα πρέπει να προτείνουν τελικά στην κάθε τοπική κοινωνία και ποιος θα είναι ο ρόλος που τους επιφυλάσσει αύριο με την εκχώρηση τέτοιων αρμοδιοτήτων. 'Οταν λέμε στην αρχή της δημοτικής περιόδου, για όλη την τετραετία θα αποφασίζει με απόλυτη πλειοψηφία, όπως λέει η σχετική διάταξη, σημαίνει ότι θα είναι στοιχείο των προγραμματικών θέσεων...

ΠΡΟΕΔΡΕΥΩΝ (Λουκάς Αποστολίδης): Τελειώσατε, κύριε Σφυρίου.

ΚΟΣΜΑΣ ΣΦΥΡΙΟΥ:... και βεβαίως που θα υλοποιούν στο πρώτο εξάμηνο...

ΠΡΟΕΔΡΕΥΩΝ (Λουκάς Αποστολίδης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, είναι γεγονός ότι η διατύπωση αυτού του άρθρου πράγματι αποκαλύπτει τους στόχους της Κυβέρνησης. Και ακόμη αποκαλυπτικότερος ήταν ο Υφυπουργός κ. Παπαδήμας, τώρα που μίλησε. Και χειροκρότησα το συνάδελφο κ. Βλαχόπουλο, παρά το ότι εμείς δεν συνηθίζουμε να χειροκροτούμε, γιατί ακριβώς έπιασε το ζήτημα. Δηλαδή όλα αυτά πράγματι τα "μπορεί" είναι για να κοροϊδέψουμε τον κόσμο. Πολύ λίγα από αυτά θα γίνουν. Μάλιστα λέγει ότι για να διασφαλιστούμε και από τον κίνδυνο, δίνει τη δυνατότητα να μην εκχωρούνται οι αρμοδιότητες αυτές στο τοπικό συμβούλιο αλλά στον ίδιο τον πρόεδρο. 'Αμα θέλει δηλαδή η πλειοψηφία του δημοτικού συμβουλίου θα τα αναθέτει όλα αυτά στον πρόεδρο. Καταλάβατε τι μεγάλη σημασία έχει το τοπικό συμβούλιο! Είναι πράγματι πράγματα για γέλια. Μέλλον θα ήταν για γέλια εάν δεν παιζόταν το μέλλον της υπαίθρου μας. Λέγει δε ότι βεβαίως μπορεί να ανατεθούν όλα αυτά.

Θα ήθελα απλώς να ενημερώσω τον κ. Παπαδήμα ότι η ύδρευση και η αποχέτευση μπορεί να ήταν ο στόχος των αναπτυξιακών συνδέσμων και των τοπικών συμβουλίων, πλην όμως πουθενά, απ' ότι ξέρω, δεν αναλήφθηκαν από αυτούς τους οργανισμούς. Είναι δουλειά των κοινοτήτων ακόμα μέχρι σήμερα. Και χρειάζονται λεφτά. Πουθενά δεν αναφέρεται ότι και αν ακόμα εκχωρηθούν αυτές οι αρμοδιότητες με τι λεφτά θα τα κάνουν.

Φυσικά όταν έρθουμε στα οικονομικά εμείς θα πούμε με τι λεφτά θα γίνουν όλα αυτά. Το δε τοπικό συμβούλιο, που ουσιαστικά είναι χωρίς αρμοδιότητες -σωστά είπαν οι συνάδελφοι ότι παρακολουθεί, εποπτεύει κλπ. εκ μέρους του δημοτικού συμβουλίου- διατυπώνει σύμφωνη γνώμη μόνο για τα κληροδοτήματα και τώρα μπήκε και για τις δασικές εκτάσεις και τα βοσκοτόπια. Ούτε καν σύμφωνη γνώμη δεν απαιτείται για την εκποίηση της κοινοτικής περιουσίας τους. Δείτε εδώ πέρα τι λέει στο εδάφιο δ' της παραγράφου 3. "Εκφέρει γνώμη (απλώς) για την αξιοποίηση, ανταλλαγή, δωρεά, εκποίηση περιουσιακών στοιχείων που ανήκαν στον καταργηθέντα ΟΤΑ, ή προσαρτιθέντα συνοικισμό". Για να συνεννοούμεθα.

Υπάρχουν, δε, και άλλα ζητήματα, τα οποία θα μπορούσε να θίξει κανείς, αλλά επειδή δεν μας παίρνει ο χρόνος θα θέλαμε να σημειώσουμε ότι ακόμα και για τη γνώμη, που πρέπει να εκφέρει για ορισμένα ζητήματα έχει το τοπικό συμβούλιο δεκαπέντε μέρες ανατρεπτική προθεσμία. Δηλαδή αν δεν προλάβει να συνεννοηθεί, να συναντηθεί κλπ., σε δεκαπέντε μέρες τελείωσε. Ακόμη χειρότερα.

Μας κάνει εντύπωση ο κυνισμός του κυρίου Υπουργού, που μας είπε ότι το ένστικτο της αυτοσυντήρησης και το ότι θα πρέπει να πάρει ψήφους στις επόμενες εκλογές, θα οδηγήσει στη ρύθμιση ορισμένων πραγμάτων.

Εμείς λέμε ότι το ένστικτο της αυτοσυντήρησης, όπως θέλει να λέει ο κύριος Υπουργός και η επιδίωξη των ψήφων, θα οδηγήσει πολύ σύντομα τους δήμους και ιδιαίτερα τις πλειοψηφίες και το δήμαρχο να αναθέσουν σε ιδιωτικές υπηρεσίες όλες εκείνες τις επώδυνες και δαπανηρές αρμοδιότητες και υπηρεσίες, έτσι ώστε ο κόσμος να ξεσπάει πάνω στις ιδιωτικές εταιρίες και να προφυλάσσεται κατά κάποιον τρόπο ο δήμαρχος. Είναι δηλαδή, κύριε Πρόεδρε, αυτό το άρθρο μία κραυγαλέα, περίτρανη απόδειξη του πού οδηγούμαστε, και του πόσο εμπαίζεται ο λαός μας. Γιατί, αν πραγματικά τα πίστευε όλα αυτά η Κυβέρνηση, επαναλαμβάνω, τότε δεν είχε κανένα λόγο να καταργήσει τις κοινότητες. Θα τις κράταγε και ενδεχόμενα θα αύξανε τις αρμοδιότητες και τους πόρους των συμβουλίων περιοχής, ή θα επέστρεφε στους αναπτυξιακούς συνδέσμους που η ίδια πάλι καθιέρωσε. Αυτά, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Ο Υφυπουργός Εσωτερικών, Δημόσιας Διοίκησης και Αποκέντρωσης κ. Μπένος έχει το λόγο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κυρίες και κύριοι συνάδελφοι, το άρθρο το οποίο συζητάμε είναι ένα από τα σημαντικότερα άρθρα του νομοσχεδίου. Κατ' αρχήν ακούγοντας την πανδαισία των απόψεων των συναδέλφων κάποιος παρατηρητής έξω από εμάς, που οι περισσότεροι έχουμε άμεση και βιωματική εμπειρία με το θεσμό της αυτοδιοίκησης, κάποιος λοιπόν παρατηρητής θα είχε την εντύπωση ότι αυτές οι απόψεις είναι σε σύγκρουση μεταξύ τους.

Η εντύπωση η δική μου είναι ότι καμία από τις απόψεις που


 

  

Σελίδα 1456 

 

ακούστηκαν δεν είναι σε σύγκρουση. Αυτό δημιουργείται ως εντύπωση γιατί κάνοντας αυτή τη μεγάλη μετάβαση που είναι μία ποιοτική, θα έλεγα, μετάβαση, στο νέο τρόπο συγκρότησης των δήμων σε σχέση με αυτά που γνωρίζαμε μέχρι σήμερα, κυρίως στο πεδίο της τοπικής ανάπτυξης, θέλαμε να επιτύχουμε ταυτόχρονα δύο πράγματα. Αλλωστε, για το λόγο αυτό είναι δύσκολο το εγχείρημα. Θέλαμε να επιτύχουμε τη δημοκρατική αρχή της εκπροσώπησης των κατοίκων αλλά και την αποτελεσματικότητα. Μαζί.

Πολλοί συνάδελφοι μίλησαν για τους αναπτυξιακούς συνδέσμους, για τα συμβούλια περιοχής. Το μεγάλο πρόβλημα με αυτά τα εγχειρήματα, τα οποία ήταν μεγάλα για την εποχή τους και που όμως, έχουν ξεπερασθεί τώρα, είναι ότι ήταν δια αντιπροσώπων στα όργανα αυτά. Είτε ήταν αναπτυξιακοί σύνδεσμοι είτε συμβούλια περιοχής. 'Ηταν έμμεση δηλαδή, η συμμετοχή και εν πολλοίς οι αντιπρόσωποι αυτοί είχαν τον ομφάλιο λώρο στο δήμο και υπάκουαν εκεί. Δεν είχαν το νου τους, τη σκέψη τους και τη καρδιά τους στην ανάπτυξη της ευτύτερης περιοχής, δηλαδή του δήμου που συγκροτούμε σήμερα.

'Εχουμε, λοιπόν, το δήμο που πρέπει να είναι αποτελεσματικός και θέλουμε και τα τοπικά συμβούλια να έχουν ρόλο.

Αγαπητοί συνάδελφοι, οι όροι, οι λέξεις αυτές που είναι μέσα διατυπωμένες, δηλαδή "πρόταση του τοπικού συμβουλίου", "γνώμη του τοπικού συμβουλίου", "παρακολούθηση", όσοι γνωρίζουν την αυτοδιοίκηση, γνωρίζουν πολύ καλά πόσο μεγάλη φόρτιση έχουν.'Οταν δηλαδή, ένα τοπικό συμβούλιο διατυπώσει μία γνώμη, ή κάνει μία πρόταση, η οποία αγγίζει την τοπική κοινωνία, σε καμία περίπτωση δεν θα μπορέσει να την ανατρέψει το δημοτικό συμβούλιο. Και μη θεωρούμε ότι θα είναι κατάκτηση στην πορεία -όπως θα διαμορφωθούν αυτοί οι νέοι δήμοι- η μεταφορά αρμοδιοτήτων που και εδώ το περιθώριο με το "μπορεί" είναι μεγάλο. Είναι πιο μεγάλο ενδεχομένως από το αν θα το περιχαρακώναμε σε τρείς-τέσσερις αρμοδιότητες.

Παρ' όλα αυτά, δεν θα είναι κατάκτηση η μεταφορά αρμοδιοτήτων στα τοπικά συμβούλια. Η κατάκτηση θα είναι να φτάσουμε κάποια στιγμή στο να μη χρειάζεται να μεταβιβάζεται τίποτα, να είναι δηλαδή όλα στο ενιαίο κέντρο, στο δήμο δηλαδή, στο μεγάλο δημοτικό συμβούλιο. Να έχει αναπτύξει όμως, πια ο θεσμός τέτοια -θα χρησιμοποιήσω μία λέξη που μου αρέσει-αισθητική και τέτοια λειτουργικότητα, που η γνώμη των δημοτικών συμβουλίων να έχει τέτοια δύναμη που να μη χρειάζεται εμείς να την οριοθετούμε και να τη φυλακίζουμε σε φράσεις, όπως "σύμφωνη γνώμη" ή οτιδήποτε άλλο.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)

Θα πω τώρα ένα - δύο παραδείγματα, τα οποία ανέφερε και ο συνάδελφος κ. Κεδίκογλου.Εγώ που υπηρέτησα στο Υπουργείο Πολιτισμού, το Κεντρικό Αρχαιολογικό Συμβούλιο, που είναι ένα σημαντικότατο Συμβούλιο, διατυπώνει απλή γνώμη. Ουδέποτε διανοήθηκε Υπουργός Πολιτισμού να έρθει κόντρα στις αποφάσεις και στη γνώμη που διατύπωνε το Κεντρικό Αρχαιολογικό Συμβούλιο. Και έχουμε και άλλα τέτοια παραδείγματα.

ΣΤΡΑΤΗΣ ΚΟΡΑΚΑΣ: Είναι ατυχές το παράδειγμά σας.

(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Υφυπουργού)

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κλείνοντας λοιπόν -και ξεπέρασα λίγο το χρόνο μου- θα ήθελα να πω ότι έχουμε να ισορροπήσουμε ανάμεσα σε δύο πολύ μεγάλα πράγματα. Στη δημοκρατία και στην αποτελεσματικότητα. Γι' αυτό ακροβατούμε ανάμεσα σε λέξεις και σε φράσεις, που όμως, είμαι σίγουρος ότι η ίδια η ζωή και η δυναμική του θεσμού θα τους δώσει το περιεχόμενο που τους αξίζει.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, κηρύσσεται περαιωμένη η συζήτηση επί του άρθρου 6.

ΣΤΡΑΤΗΣ ΚΟΡΑΚΑΣ: Κύριε Πρόεδρε, μπορώ να κάνω μία παρατήρηση;

ΠΡΟΕΔΡΕΥΩΝ (Λουκάς Αποστολίδης): 'Οχι, κύριε συνάδελφε.

Ερωτάται το Σώμα: Γίνεται δεκτό το άρθρο 6, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 6 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.

Εισερχόμαστε στη συζήτηση του άρθρου 7 και το λόγο έχει ο κ. Τσούρας.

ΑΘΑΝΑΣΙΟΣ ΤΣΟΥΡΑΣ: Κύριε Πρόεδρε, να συζητηθούν μαζί τα άρθρα 7,8,9 και 10. Συμφωνούν όλοι.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι δέχεσθε να συζητήσουμε σε μία ενότητα τα άρθρα 7,8,9 και 10; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης): Συνεπώς το Σώμα συνεφώνησε ομοφώνως να συζητηθούν σε μία ενότητα τα άρθρα 7, 8, 9 και 10.

Πριν δώσω το λόγο στον κ. Τσούρα, αν μου επιτρέπετε, νομίζω ότι και το άρθρο 11 μπορεί να συζητηθεί μαζί.

ΝΙΚΟΛΑΟΣ ΓΚΑΤΖΗΣ: 'Οχι, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Ωραία, τότε θα συζητηθούν τα άρθρα που έχετε συμφωνήσει, από το 7 έως και το 10.

Το λόγο έχει ο κ. Τσούρας.

ΑΘΑΝΑΣΙΟΣ ΤΣΟΥΡΑΣ: Κύριε Πρόεδρε, τα άρθρα 7,8 και 9 είναι τυπικής ουσιαστικά μορφής. Το μόνο καινούριο, που αξίζει τον κόπο να το αναφέρει κανείς, είναι ότι τα κοινοτικά διαμερίσματα εκπροσωπούνται και αυτά με τον πάρεδρο και από εκεί και πέρα, υπάρχει μια σειρά διατάξεων για το πως θα εκλέγονται, τι αρμοδιότητες θα έχουν, ποια θα είναι η θητεία τους κλπ.

Μια φράση θα ήθελα να πω μόνο για το άρθρο 10 που συζητάμε, για τη λαϊκή συνέλευση. Νομίζω ότι είναι από τα σημαντικά άρθρα. Η λογική που υπάρχει, σε όσους ασχολούνται με τα ζητήματα της αποκέντρωσης, είναι ότι η αποκέντρωση συνδυάζεται με την αυτοδιοίκηση και η αυτοδιοίκηση συνδυάζεται με τη λαϊκή συμμετοχή. Το άρθρο 10 νομοθετεί ακριβώς λαϊκοσυμμετοχικό θεσμό, τη λαϊκή συνέλευση.

Γνωρίζω ότι αρκετοί έχουν πει και έχουν γράψει ότι τέτοιοι θεσμοί είναι μόνο για ανθρώπους ρομαντικούς. Δεν το πιστεύω αυτό. 'Εχουμε ζήσει όλοι, ιδιαίτερα στην περίοδο 1982, έως 1987 και 1988, πάμπολες λαϊκές συνελεύσεις, οι οποίες όχι μόνο ήταν ζωντανές, όχι μόνο είχαν συμμετοχή, αλλά τελικά οδήγησαν και σε συγκεκριμένες απόφασεις που ανέτρεψαν αποφάσεις των μικρών κέντρων της περιοχής τους.

Υπήρξε και αντίλογος ότι λαϊκές συνελεύσεις ή ευρύτερες συνοικιακές συνελεύσεις δεν προχώρησαν και κάποια στιγμή σιγά-σιγά καταργήθηκαν και ως έννοια ουσίας και ως τύπος. Η λαϊκή συνέλευση στο άρθρο 10, με την υποχρεωτικότητα, που θα έχει πλέον από μέρους του νόμου στο τοπικό συμβούλιο και στον πρόεδρο να τις συγκαλεί, σημαίνει ότι κατ' αρχήν θα πραγματοποιείται. Αφού κατ' αρχήν θα γίνεται, νομίζω ότι είναι δεδομένο ότι οι αποφάσεις, η μαζικότητά της και η καλή προετοιμασία της θα οδηγήσουν, όπως είπα και νωρίτερα, σε αποκέντρωση μέσα στην αποκέντρωση.

Αυτό που εμείς οφείλουμε να κάνουμε είναι να βάλουμε το πλαίσιο της δυνατότητας να υπάρξει λαϊκοσυμμετοχικός θεσμός. Από εκεί και πέρα, ο λαός, οι δημότες, οι κάτοικοι έχουν όλη την προοπτική, όλη τη δυναμική για να το υλοποιήσουν αυτό. Νομίζω ότι αυτή η υπογράμμιση έπρεπε να γίνει. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, το άρθρο 7 είναι μια επανάληψη, θα έλεγα, του άρθρου 6, που γίνεται για τις συγκεκριμένες κοινότητες. 'Εχει περίπου τις ίδιες διατάξεις, το πως θα λειτουργούν τα συμβούλια, πως τελικά ανατίθενται οι αρμοδιότητες και στο τοπικό συμβούλιο και στον πάρεδρο


 

  

Σελίδα 1457 

 

και όλες οι αρμοδιότητες, οι οποίες αναφέρονται και εδώ μπορεί να εκχωρηθούν.

Επί τη ευκαιρία, επειδή αναφέρεται και στις ίδιες περίπου αρμοδιότητες και στόχους που έχει το νομοσχέδιο, θα ήθελα να πω ορισμένα πράγματα, τα οποία είπαμε και επί της αρχής.

Στόχος ουσιαστικά της Κυβέρνησης, όπως προκύπτει και από τα λεγόμενα των κυρίων Υπουργών, είναι να φτιάξει μια ισχυρή ουσιαστικά διοίκηση. Αν προσέξει κανείς, θα δει ότι δεν μιλάνε για τοπική αυτοδιοίκηση, μιλάνε για διοίκηση, έναν ενδιάμεσο φορέα διοίκησης, ο οποίος ουσιαστικά δεν θα μπορεί να ξεφεύγει και θα ελέγχεται για να υλοποιεί τις κυβερνητικές αποφάσεις.

Οι αρμοδιότητες, οι οποίες ισχυρίζονται ότι κάνουν αποκέντρωση, δεν έχουν δοθεί ουσιαστικά, δεν "περπάτησαν" μέχρι την πρωτοβάθμια αυτοδιοίκηση και πολύ περισσότερο, μέχρι τη δευτεροβάθμια. 'Εχουν πάει στην περιφέρεια και η περιφέρεια είναι ο "καπετάν ένας" της περιοχής. Επομένως, να μη μιλάμε για αποκέντρωση, για λαϊκή συμμετοχή.

Είναι χαρακτηριστικό αυτό που είπε ο κύριος Υφυπουργός τελευταία ότι έχουμε να διαλέξουμε ή την αποτελεσματικότητα ή την αντιπροσωπευτικότητα. Στην εισηγητική έκθεση, όμως, αναφέρεται ότι θυσιάζεται αυτός ο λαϊκός θεσμός της αντιπροσωπευτικότητας μπρος στην αποτελεσματικότητα της διοίκησης.

Εδώ θα πρέπει να δούμε, κύριε Υφυπουργέ, ότι το παράδειγμα που φέρατε για το Αρχαιολογικό Συμβούλιο είναι ατυχές. 'Εχετε, όπως είπατε, βιωματική εμπειρία σαν δήμαρχος. Γιατί δεν μας είπατε τι γίνεται στα συνοικιακά συμβούλια, με τις γνωμοδοτήσεις που έφερναν, τις γνώμες ουσιαστικά;

Τι αποτέλεσμα είχαν; Τι δώσατε απ'αυτά που έγιναν; Δεν μιλάω για σας, μιλάω γενικά για την τοπική αυτοδιοίκηση, γιατί και εγώ έχω τόσα χρόνια και ξέρω πώς γίνονται και λειτουργούν τα συνοικιακά συμβούλια. Ούτε ένα έργο απ'αυτές τις προτάσεις που γίνονταν, αλλά και την ιεράρχησή τους ακόμη -δεν μιλάω για τον καθορισμό των έργων- δεν έκανε αποδεκτό όταν ήθελε το δημοτικό συμβούλιο. Μη μιλάμε, κύριοι συνάδελφοι, για λαϊκή συμμετοχή. Δεν είναι λαϊκές συνελεύσεις όπως γίνονται. Υποχρεωτικά, λέει, το συμβούλιο θα κάνει την ετήσια συνέλευση, θα καλέσει το δήμαρχο. Δεν λέει, όμως, ότι υποχρεωτικά γίνονται οι συνελεύσεις και εκεί μέσα θα έρχεται ο δήμαρχος να κάνει απολογισμό και να κριτικάρεται απ' αυτές τις συνελεύσεις. Επίσης, λέει ότι στο τέλος θα εκδώσουν ένα ψήφισμα γραπτό. Είτε γραπτώς το δώσουν είτε προφορικώς, το θέμα είναι τι απήχηση έχει αυτό το ψήφισμα εφ'όσον και αυτό θα είναι γνώμη, δεν θα έχει καμία ουσιαστική ισχύ.

Εδώ θα ήθελα να πω ακόμη ότι συμπεριλαμβάνονται μια σειρά αρμοδιότητες με το "μπορεί". Γιατί τις γράφετε, κύριοι της Κυβέρνησης; Γιατί τις αναφέρετε; Μπορεί να έχει αρμοδιότητα για την ύδρευση, για την αποχέτευση, για τη συντήρηση των σχολείων, για τους παιδικούς σταθμούς πώς θα λειτουργούν κλπ.; Γιατί τις αναφέρετε; Εμείς, ξέρουμε γιατί τις αναφέρετε. Για να αποπροσανατολίσετε τους κοινοτάρχες, τον κόσμο της υπαίθρου κλπ. και να υποθέσουν ότι έχει αρμοδιότητες.

Καμία αρμοδιότητα δεν έχει και καμία δεν θα μπορεί να δοθεί, γιατί υπάρχει αυτή η αντίληψη της πολιτικής σήμερα που εφαρμόζεται. Δέστε το Υπουργείο Εσωτερικών. Δίνει αρμοδιότητες στην Τοπική Αυτοδιοίκηση πρώτου ή δεύτερου βαθμού; Το ίδιο ισχύει και παρακάτω. 'Ολοι έχουν αυτήν την αρχομανία και κανένας δεν δίνει αρμοδιότητες γιατί βρίσκονται μέσα σ'αυτό το πλαίσιο.

( Στο σημείο αυτό κτυπάει το κουδούνι λήξεως της ομιλίας του κυρίου Βουλευτή )

Τελειώνω, κύριε Πρόεδρε. 

Οι μόνες αρμοδιότητες που δίνονται μέχρι σήμερα από τα Υπουργεία προς την Τοπική Αυτοδιοίκηση, είναι αυτές που έχουν οικονομικό και πολιτικό κόστος, όπως είναι η συντήρηση των σχολείων, όπως είναι οι παιδικοί σταθμοί, όπως είναι μια σειρά άλλες αρμοδιότητες, που έχουν πάρει οι πρωτοβάθμιοι Ο.Τ.Α. υποχρεωτικά -όπως το κάνετε υποχρεωτικά και με τους παιδικούς σταθμούς τώρα- χωρίς να δίνετε τους αντίστοιχους πόρους, για να τρέχουν οι πολίτες και να γκρινιάζουν στην τοπική αρχή.

( Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή )

Κύριε Πρόεδρε, είπαμε να τα συζητήσουμε όλα μαζί, αλλά θα μας δίνατε πέντε-έξι λεπτά. Αυτό συνεννοηθήκαμε.

ΠΡΟΕΔΡΕΥΩΝ (Λουκάς Αποστολίδης): Αυτό το πέντε-έξι λεπτά το λέτε εσείς αυθαίρετα, κύριε συνάδελφε. Δεν συμφωνήσαμε κάτι τέτοιο.

ΝΙΚΟΛΑΟΣ ΓΚΑΤΖΗΣ: Αυτό συμφωνήσαμε.

ΓΙΑΝΝΗΣ ΖΑΦΕΙΡΟΠΟΥΛΟΣ: Αυτό συμφωνήσαμε, κύριε Πρόεδρε.

ΝΙΚΟΛΑΟΣ ΓΚΑΤΖΗΣ: Το συμφωνήσαμε με τον εισηγητή.

ΠΡΟΕΔΡΕΥΩΝ (Λουκάς Αποστολίδης): Πώς συμφωνήσατε, κύριε Ζαφειρόπουλε; Τώρα μπήκατε μέσα, πώς παρεμβαίνετε στη διαδικασία; 

ΓΙΑΝΝΗΣ ΖΑΦΕΙΡΟΠΟΥΛΟΣ: 'Εχω ενημερωθεί.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ! Πώς ενημερωθήκατε;

Ορίστε, κύριε Γκατζή, ολοκληρώστε.

ΝΙΚΟΛΑΟΣ ΓΚΑΤΖΗΣ: Μ' αυτήν τη συμφωνία δέχθηκα, κύριε Πρόεδρε.

Δίνονται αυτές οι αρμοδιότητες, οι οποίες πραγματικά έχουν πολιτικό κόστος. Θέλουν να αποφύγουν ουσιαστικά τη σύγκρουση για λαϊκή εξυπηρέτηση, για υπηρεσίες που έχουν σχέση με τα πολλά προβλήματα που έχει η Τοπική Αυτοδιοίκηση και έχουν οικονομικό κόστος. Θέλουν να αποφύγουν να γκρινιάζουν στην Τοπική Αυτοδιοίκηση, να ζορίζουν, να λένε ότι πρέπει να γίνουν αυτά τα έργα κλπ. και η Κυβέρνηση σαν Πόντιος Πιλάτος να νίπτει τας χείρας της και να λέει "τραβάτε στην Τοπική Αυτοδιοίκηση". 'Ακουσα τον Υφυπουργό, όταν διαμαρτύρονταν ένα σχολείο στο Κερατσίνι, να λέει ότι δεν έχουμε εμείς αρμοδιότητα, ας πάτε στην Τοπική Αυτοδιοίκηση.

Εμείς, κύριε Πρόεδρε, νομίζουμε ότι αυτά τα παραπλανητικά θα τα αισθανθούν αμέσως από την πρώτη μέρα και θα τα καταλάβουν οι άνθρωποι της υπαίθρου. Αν πραγματικά θέλουμε ανάπτυξη στην ύπαιθρο, δεν θα γίνει ούτε μ'αυτές τις κολοβές δήθεν αρμοδιότητες, που λέει ότι θα δώσει η Κυβέρνηση, ούτε ουσιαστικά μ' αυτήν την πολιτική. Πρέπει να υπάρξει αλλαγή πολιτικής, ενίσχυση, προγράμματα, υποδομή στην Τοπική Αυτοδιοίκηση.

ΠΡΟΕΔΡΕΥΩΝ (Λουκάς Αποστολίδης): Η κ. Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, θα επανέλθω λίγο στο θέμα των αρμοδιοτήτων, το οποίο αφορά και τις αρμοδιότητες που περιγράφονται στο άρθρο 7, το οποίο τώρα συζητούμε. 

Οι κύριοι Υπουργοί περιέγραψαν στις παρεμβάσεις τους, κατά τη γνώμη μου, μια ιδεατή κατάσταση, η οποία μπορεί να είναι ένας στόχος του νομοσχεδίου και η οποία όμως, απέχει πάρα πολύ από την πραγματικότητα. Αυτό κάποια στιγμή πρέπει να το αντιληφθούμε.

Εγώ δεν ισχυρίζομαι ότι πρέπει να υπάρξει αποδυνάμωση των δήμων που ιδρύονται τώρα και οι οποίοι ασφαλώς, στα πρώτα τους βήματα, χρειάζονται ενίσχυση και τα πράγματα να μείνουν ως έχουν και όλες τις αρμοδιότητες που είχαν οι κοινότητες μέχρι τώρα να εξακολουθήσουν να τις ασκούν ή να πάρουν και άλλες. 

Ισχυρίζομαι ότι αυτό το οποίο γίνεται, δηλαδή να επαφίενται όλα στην κρίση τους καθενός δημοτικού συμβουλίου, είναι επικίνδυνο. Διότι μην ξεχνούμε ότι κάθε αρχή εξαρτάται περισσότερο από την πολιτική κουλτούρα που έχουμε. Αυτήν έχουμε όμως τώρα, άλλη δεν διαθέτουμε. Με την πολιτική κουλτούρα του συγκεντρωτισμού, η οποία κυριαρχεί στην ελληνική πολιτική ζωή, οποιαδήποτε αρχή δεν είναι εύκολα διατεθειμένη να δώσει παρακάτω αρμοδιότητες. Αυτο ισχύει για την Τοπική Αυτοδιοίκηση, δεν ισχύει μόνο, όπως συνήθως με πολύ μεγάλη ευκολία λέμε για το κεντρικό κράτος, το οποίο δεν δίνει αρμοδιότητες στην Τοπική Αυτοδιοίκηση. Υπάρχει αυτό, αλλά υπάρχει αντίστοιχα και στην αυτοδιοίκηση,


 

  

Σελίδα 1458 

 

στην παρακάτω δηλαδή βαθμίδα. Και η αυτοδιοίκηση στις παρακάτω βαθμίδες, δεν έχει διάθεση να αποδώσει.

Επομένως, με δεδομένη αυτήν την πολιτική κουλτούρα που υπάρχει, νομίζω ότι θα έπρεπε ένα ελάχιστο επίπεδο αρμοδιοτήτων να έχουν. Δεν μπορεί όλα να αφεθούν στην καλή διάθεση των δημοτικών συμβουλίων, διότι δεν έχουμε ιδεατές καταστάσεις, όπως αυτές που περιέγραψαν οι Υπουργοί. Και βεβαίως δεν λέει κανείς να δώσουμε αρμοδιότητες, που δεν θα έχουν τα τοπικά διαμερίσματα, οι πρώην κοινότητες, την υποδομή να τις στηρίξουν -δεν μιλούμε περί αυτού- ή το διοικητικό μηχανισμό ή που θα αφορούν ευρύτερα την τροφοδότηση των δικτύων, τη συντήρηση υποδομών κλπ. Αλλά εν πάση περιπτώσει, δεν μπορεί να τις αφήνουμε και εντελώς. Μία λογική, σαν αυτή που ανέπτυξε και ο κ. Σφυρίου από το ΠΑ.ΣΟ.Κ. νομίζω ότι είναι μία λογική, η οποία ανταποκρίνεται, εν πάση περιπτώσει, στα πράγματα.

Θέλω όμως, κύριε Πρόεδρε, να μιλήσω και για το άρθρο 10, το οποίο αναφέρεται στη λαϊκή συνέλευση και το οποίο είναι στην ενότητα την οποία συζητούμε. Οπωσδήποτε η λαϊκή συνέλευση είναι ένας θεσμός, που τον θεωρώ πολύ θετικό και που χρειάζεται ενίσχυση. Συμφωνώ ότι δεν πρέπει να πάμε σε μία λογική, όπου όλα αυτά θεωρούνται, όχι απλώς ρομαντισμός, όπως ειπώθηκε ήδη, αλλά χάσιμο χρόνου. Δηλαδή πάρα πολλοί παράγοντες -και δεν αναφέρομαι μόνο στους αιρετούς, ούτε κυρίως σ' αυτούς, αναφέρομαι κυρίως στο διοικητικό μηχανισμό των δήμων- έχουν μία εκ των προτέρων αρνητική στάση απέναντι σ' αυτού του είδους τις διαδικασίες, τις οποίες θεωρούν χάσιμο χρόνου, να τοιχοκολλούμε, να καλούμε, να παίρνουμε αποφάσεις, να πρέπει να τις εφαρμόζουμε, γραφειοκρατία κλπ. Δεν είναι, όμως, έτσι τα πράγματα. Νομίζω ότι η λαϊκή συνέλευση ανταποκρίνεται σε μια ώριμη πραγματικά ανάγκη. Πιστεύω ότι, αν οργανωθεί σωστά, μπορεί να αποδώσει. Η δική μας διαφορά -και αυτό το νόημα έχει και μία τροπολογία που έχω καταθέσει- ειναι η εξής: Πρέπει αυτό το δικαίωμα να δοθεί με έναν τρόπο και στους ίδιους τους κατοίκους, τους ίδιους τους δημότες. Πρέπει να δοθεί. Εμείς έχουμε καταθέσει μία πολύ συγκροτημένη τροπολογία, η οποία αναφέρεται σε ένα ποσοστό πληθυσμού, το οποίο μπορεί να υποβάλει αίτηση για συνέλευση. Εάν υποβάλλει την αίτηση, γίνεται αυτή η συνέλευση. 'Οπως επίσης αναφερόμαστε στη δυνατότητα που έχουν οι πολίτες, να υποβάλουν αιτήματα, αναφορές, ερωτήσεις, ή προτάσεις στα δημοτικά συμβούλια και αυτά να είναι υποχρεωμένα, εντός ορισμένου χρονικού διαστήματος, να τους απαντήσουν. Νομίζω ότι αυτά, τα οποία εμφανίζονται περίπου ως αυτονόητα ή είναι δικαιώματα γενικώς των πολιτών, τα οποία συμπεριλαμβάνονται και στην Ευρωπαϊκή Χάρτα και σε άλλα κείμενα, τα οποία κατά καιρούς υπογράφουμε, είναι ανάγκη να τα εφαρμόσουμε και στην πράξη. Δηλαδή, ένας πολίτης που έχει ένα πρόβλημα, πρέπει να έχει το δικαίωμα να απευθυνθεί στο δημοτικό του συμβούλιο και να έχει την απαίτηση να πάρει εντός ορισμένου χρονικού διαστήματος, μια απάντηση. Μία ομάδα πολιτών ζητεί να γίνει μία συνέλευση στο τοπικό διαμέρισμα για να συζητήσουν ένα πρόβλημα. Να έχει τη δυνατότητα με υπογραφές να το κάνει αυτό. Να μην αφήνονται όλα στο κατά πόσο ο δήμαρχος ή εν πάση περιπτώσει ο άρχοντας της περιοχής, είναι διατεθειμένος να το κάνει.

Νομίζω ότι αυτά τα δύο υπάρχουν στην τροπολογία μας. Μπορεί να εμφανίζονται καινοτόμα, ή εν πάση περιπτώσει να απαιτούν μια ορισμένη -επιτρέψτε μου να πω- διοικητική εργασία εκ μέρους των νέων μηχανισμών των δήμων, αλλά πιστεύω ότι είναι προτάσεις, οι οποίες συμβάλλουν στο να αισθανθεί και ο πολίτης ότι κάτι μπορεί να πει στην Τοπική Αυτοδιοίκηση και ότι αυτή δεν έχει βουλωμένα αυτιά, αλλά μπορεί να τον ακούσει.

ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Νομίζω ότι το ίδιο πνεύμα επικρατεί στη διατύπωση των άρθρων 7, 8, 9 και 10, που επικράτησε και στα προηγούμενα άρθρα. Δηλαδή μπορεί να πει κανείς ότι υπάρχει ένας συγκεντρωτισμός στο δημοτικό συμβούλιο και τι θέλουμε να τα βάλουμε αυτά; Αφού αυτοί οι άνθρωποι δεν μπορούν να κάνουν τίποτα. Καλύτερα να τα παραλείπατε και να ενεργούσε το δημοτικό συμβούλιο, διότι κατ' ουσίαν τους δίνετε την εντύπωση ότι κάτι κάνουν, ενώ δεν κάνουν τίποτα.

'Αρθρο 10, λαϊκή συνέλευση. Είναι υποχρεωτική για το δημοτικό συμβούλιο;

Θα μαζευτούν οι κάτοικοι και θα πούνε λέει, για τα προβλήματα του δημοτικού διαμερίσματος. Και άμα πούνε; Θα πει το δημοτικό συμβούλιο ότι υπάρχουν άλλα προβλήματα που έπρεπε να τα έχετε λάβει υπόψη σας στην ιεράρχηση. Δίνετε μια ψευδαίσθηση με το άρθρο 10 και με τα άλλα άρθρα συμμετοχής του λαού στην Τοπική Αυτοδιοίκηση. Η λειτουργία του αποκεντρωτικού χαρακτήρα της Τοπικής Αυτοδιοίκησης θα έπρεπε να καθιστά υποχρεωτικά τα αποτελέσματα της λαϊκής συνέλευσης. Τότε μόνο η λειτουργία είναι αντιπροσωπευτική της άσκησης εξουσίας.

Επομένως, αφού αυτό το στοιχείο ελλείπει, πρόκειται για μια διακοσμητική λειτουργία για να εκτονώνεται ο λαός των διαμερισμάτων. Πήγαμε τα είπαμε κλπ. 'Ολες αυτές οι διατάξεις είναι περιττές. 'Εχουν ένα καθολικό πνεύμα υποκρισίας στη λειτουργία της Τοπικής Αυτοδιοίκησης.

Αφού δεν θα γίνουν όλα αυτά θα ξαναγυρίζουν οι κάτοικοι και θα λένε "ορίστε δεν μας ακούν". Δηλαδή δεν θα πιστέψουν στη λειτουργία του θεσμού. Αν τα είχατε απαλείψει μπορεί να εξυπηρετούσαν καλύτερα το πνεύμα που επικρατούσε σε σας, όταν βάλατε αυτές τις διατάξεις. Οι κάτοικοι των διαμερισμάτων και των κοινοτήτων θα λένε, "και αν τα λέμε δεν μας ακούει κανένας. 'Αλλα κάνουν". Ως εκ τούτου δεν νομίζω ότι εξυπηρετείται ο σκοπός για τον οποίο ετέθησαν αυτές οι διατάξεις.

ΠΡΟΕΔΡΕΥΩΝ (Λουκάς Αποστολίδης): Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Παρακολούθησα τη μέχρι τώρα συζήτηση και η εκτίμηση που έκανα συμπίπτει με αυτή του κυρίου Υφυπουργού στη συζήτηση του άρθρου 6 για τις αρμοδιότητες. Εδώ έχουμε ένα πλαίσιο που καθορίζεται από ένα μέγιστο και από ένα ελάχιστο. Η γενική διάρθρωση του νομοσχεδίου ανταποκρίνεται πλήρως σε αυτό.

Το μέγιστο είναι ότι θέλουμε να κάνουμε μια αυτοδιοίκηση που να είναι αποτελεσματική, να έχει την αυτοτέλειά της τη διοικητική, να χειρίζεται τις τοπικές υποθέσεις, να έχει δυνατότητες αναπτυξιακού προγραμματισμού και πραγμάτωσης ανάπτυξης, να είναι μια αυτοδιοίκηση που να ανταποκρίνεται στην εποχή. Από την άλλη μεριά έχουμε το ελάχιστο επιβαλλόμενο από δύο τρεις παράγοντες της πραγματικότητας. Ο πρώτος είναι η νοοτροπία που έχει εμπεδωθεί όλα αυτά τα χρόνια. Αυτή η νοοτροπία δεν είναι εύκολο να ξεριζωθεί. 'Ερχεται, λοιπόν, ο νομοθέτης να συγκεράσει δύο αντιτιθέμενες καταστάσεις που έχουν επιβληθεί από τη νοοτροπία.

Το δεύτερο στοιχείο θέλει να διαιωνίσει ένα κύτταρο του παλαιού συστήματος για να μη δώσει λαβή σε μία αιωρούμενη και εντέχνως διοχετευόμενη αντίληψη ότι εγκαταλείπεται η επαρχία, το χωριό και ότι διαλύονται τα πάντα και ότι επανερχόμεθα στο συγκεντρωτικό σύστημα.

Το τρίτο στοιχείο είναι ότι αυτά πράγματι χρειάζονται μέχρι να ενδυναμωθεί ο νέος θεσμός και να αποκτήσει τη δυναμική η οποία περιλαμβάνεται στο όραμα της θεσμοθέτησης. Πιστεύω ότι αυτή η συμμετοχή -εκεί είναι το μέγιστο καλό- αποτελεί μια γέφυρα για να μετακινηθεί ο νέος θεσμός από το παλιό σύστημα στις σύγχρονες προοπτικές. Και ερεθίζει ακόμα περισσότερο τη δημοκρατική απαίτηση του κόσμου διότι μ' αυτά τα μέτρα συμμετέχει και ο τελευταίος πολίτης.

Θα τελειώσω λέγοντας ότι με τη λαϊκή συνέλευση κορυφώνεται όλος αυτός ο σεβασμός να έχει και ο τελευταίος πολίτης λόγο στο νέο σχήμα.

Πιστεύω, κύριε Πρόεδρε, ότι η ύφανση των άρθρων 7, 8, 9 και 10 προβλέπει να ισχύουν και σ' εκείνους τους δήμους και τις κοινότητες που μετακινήθηκαν με τις συνενώσεις, να ισχύουν οι ίδιες διατάξεις.


 

  

Σελίδα 1459 

Πρέπει, λοιπόν, να πάμε στο νέο χωρίς να φανεί ότι εγκαταλείπουμε έστω και το τελευταίο χωριό.

Ψηφίζω τα άρθρα με την επισήμανση ότι δεν μπορούμε να διαιωνίσουμε με το νέο σύστημα τον παλαιό κατακερματισμό. Γι' αυτό όσα βάλατε μέσα στο "μπορεί", "δύναται", "με αρμοδιότητες", δεν μπορούν να ενοποιηθούν γιατί σε μια κοινότητα η πραγματικότητα είναι διαφορετική από μια άλλη κοινότητα. Οι ιδιαιτερότητες δεν επιτρέπουν ενιαίες ρυθμίσεις. Πολλά θα κριθούν στην πορεία του νέου θεσμού.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Καλαμακίδης έχει το λόγο.

ΙΩΑΝΝΗΣ ΚΑΛΑΜΑΚΙΔΗΣ: Κύριε Πρόεδρε, είναι γεγονός ότι η κύρια άρνηση του θεσμού προέρχεται από μικρές σε πληθυσμό κοινότητες, που δεν έχουν καθόλου υποδομή και καθόλου υπηρεσίες. Επικεντρώνουν την άρνηση αυτή στην αντίληψη ότι θα λήψει η αμεσότητα του πολίτη προς τον πρόεδρο της κοινότητας, ότι δεν θα υπάρχει ο συναισθηματικός θεσμός, που έχει να κάνει με την τοπική ιστορία, με την παράδοση και το φόβο ότι θα συρρικνωθεί ο πληθυσμός αυτών των κοινοτήτων.

Με το θερμό του παρέδρου και του προέδρου του τοπικού συμβουλίου δίνεται μια αποτελεσματική απάντηση σ' αυτούς οι οποίοι διατυπώνουν την αντίρρησή τους στην αντίληψη αυτή. Μάλιστα στους παρέδρους των κοινοτήτων παρέχονται πολλές αρμοδιότητες, όπως αυτές περιγράφονται στο άρθρο 8 και στα επόμενα άρθρα.

Υπάρχουν τέτοιες αρμοδιότητες, που ο πάρεδρος θα βρίσκεται κοντά στον κάτοικο της περιοχής, θα παίρνει τα μηνύματα, θα επιλύει πολλά προβλήματα που θα του ανατίθενται, θα συμμετέχει στα κοινοτικά συμβούλια, οπωσδήποτε θα αντιμετωπίζει εκείνα τα προβλήματα που θα χρήζουν άμεσης λύσης και θα είναι ο άνθρωπος που θα βρίσκεται κοντά στον πολίτη.

Λίγα λόγια για τη λαϊκή συνέλευση. Είναι ένας θεσμός, που κατά το παρελθόν έχει δώσει δείγματα γραφής και η απορία μου είναι αν αυτές οι αποφάσεις, που θα λαμβάνονται από τις συνελεύσεις, θα έχουν αποφασιστικό χαρακτήρα ή γνωμοδοτικό ή εν πάση περιπτώσει ποια νομική σχέση θα υπάρχει μεταξύ των αποφάσεων του Παρέδρου και των αποφάσεων των δημοτικών συμβουλίων.

Εάν δηλαδή αυτές οι αποφάσεις, που θα λαμβάνονται από τη λαϊκή συνέλευση, θα γίνονται αποδεκτές και θα υλοποιούνται από τα δημοτικά συμβούλια.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ. Ζαφειρόπουλος έχει το λόγο.

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, έχω το δυσμενές προνόμιο να ευχαριστήσω το Προεδρείο της Βουλής, δηλαδή εσάς τον εκ Βοιωτίας συνάδελφο και να συμφωνήσω με τον εκ Βοιωτίας εισηγητή μας σε όσα προηγούμενα ανέφερε στα άρθρα που συζητούμε.

ΠΡΟΕΔΡΕΥΩΝ (Λουκάς Αποστολίδης): Σας κατακλείσανε οι Βοιωτοί, κύριε Ζαφειρόπουλε.

ΓΙΑΝΝΗΣ ΖΑΦΕΙΡΟΠΟΥΛΟΣ: Ναι, κύριε Πρόεδρε. Σας ευχαριστώ πάρα πολύ.

Επίσης, αναφέρομαι στις εύστοχες παρατηρήσεις των συναδέλφων μου των κυρίων Σπυριούνη και Καλαμακίδη να μην τις επαναλάβω.

Θα σας απασχολήσω μόνο με την αναφορά σε μια τροπολογία, η οποία μπορεί να ενταχθεί στην ενότητα που συζητούμε. Αναφέρομαι στην τροπολογία με ειδικό αριθμό 135 και γενικό 1169, σύμφωνα με την οποία, με απόφαση των 3/4 των μονίμων κατοίκων δημοτικού ή κοινοτικού διαμερίσματος και τη σύμφωνη γνώμη του δημοτικού ή κοινοτικού συμβουλίου, δύναται, με απόφαση του Υπουργού Εσωτερικών, Δημόσιας Διοίκησης και Αποκέντρωσης, να αποσπάται ο συνοικισμός από το δήμο στον οποίο ανήκει και να ενταχθεί σε όμορο δήμο. Αναφέρομαι, δηλαδή, στην ανάγκη μιας βελτίωσης της σχετικής διάταξης του Κώδικα Δήμων και Κοινοτήτων.

Συνεχίζει η τροπολογία αυτή, ότι η βούληση των μονίμων κατοίκων εκφράζεται και πιστοποιείται με έγγραφο, που συντάσσεται και υπογράφεται στις κεντρικές υπηρεσίες του δήμου, μετά από διαπίστωση της ταυτότητας των μομίμων κατοίκων, που προσέρχονται για την υπογραφή του πιο πάνω εγγράφου. Η ιδιότητα του μονίμου κατοίκου πιστοποιείται με βεβαίωση της οικείας αστυνομικής αρχής. Η ισχύς της πιο πάνω πραγράφου αρχίζει από την 1.1.1999, δηλαδή μετά τις επόμενες δημοτικές εκλογές και την εγκατάσταση των νέων δημοτικών αρχών.

Θέλω, κύριε Πρόεδρε, να τονίσω, ότι αυτή η τροπολογία είναι σύμφωνη και με το πνεύμα της προχθεσινής παρέμβασής μου, σχετικά με την ανάγκη δημιουργίας ενός μηχανισμού για την επίλυση κάποιων προβλημάτων που έχουν ανακύψει από τη συγκρότηση, την κατάρτιση του άρθρου 1 του παρόντος σχεδίου νόμου.

Θέλω να πιστεύω, ότι η πολιτική ηγεσία του Υπουργείου θα δει με θετικό πνεύμα την ανάγκη να αντιμετωπίσει ο νόμος περιπτώσεις που χρήζουν κάποιων αλλαγών.

Σας ευχαριστώ πολύ, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Ευχαριστώ κι εγώ, κύριε Ζαφειρόπουλε, και προσυπογράφω κι εγώ αυτήν την τροπολογία σας και τις σκέψεις σας. Θα ήθελα να ενώσω κι εγώ τη φωνή μου από εδώ προς τους αγαπητούς κύριους Υπουργούς.

ΓΙΑΝΝΗΣ ΖΑΦΕΙΡΟΠΟΥΛΟΣ: Παράλειψή μου, ότι δεν τόνισα ότι συνυπογράφετε ήδη αυτήν την τροπολογία.

ΠΡΟΕΔΡΕΥΩΝ (Λουκάς Αποστολίδης): Σωστά, κύριε Ζαφειρόπουλε. Σας ευχαριστώ.

Ο Στερεοελλαδίτης νησιώτης συνάδελφος κ. Πιπεργιάς έχει το λόγο.

ΔΗΜΗΤΡΙΟΣ ΠΙΠΕΡΓΙΑΣ: Καλό θα ήταν, κύριε Πρόεδρε, την Εύβοια να τη θεωρούμε νησί και στα προγράμματα, τα οποία επέρχονται με το λεγόμενο πακέτο Σαντέρ, διότι μάλλον την Εύβοια την προσαρτούμε στη Στερεά Ελλάδα και από προγράμματα τίποτα.

ΠΡΟΕΔΡΕΥΩΝ (Λουκάς Αποστολίδης): 'Εχετε ειδικά αναπτυξιακά προγράμματα, κύριε συνάδελφε.

ΔΗΜΗΤΡΙΟΣ ΠΙΠΕΡΓΙΑΣ: 'Εχουμε τα μειονεκτήματα του νησιού και κανένα πλεονέκτημα της ηπειρωτικής Ελλάδας.

Θα ήθελα να ασχοληθώ με δύο-τρία ζητήματα, περισσότερο να σχολιάσω ορισμένα ζητήματα που θίγονται στο άρθρο 8 και στο άρθρο 10. Αφορούν τις αρμοδιότητες στους παρέδρους και τις λαϊκές συνελεύσεις.

'Ενα βασικό ζήτημα, το οποίο αντιμετωπίζεται σε όλα τα κινήματα, είναι οι αρμοδιότητες των οργάνων που θεσμοθετούνται. 'Ετσι, όπως αναφέρθηκα προηγούμενα και για τα τοπικά συμβούλια, το ίδιο ισχύει και για τον πάρεδρο. 'Οταν οι αρμοδιότητες είναι μετά από εκχώρηση που θα γίνεται, είτε από τον πρόεδρο της κοινότητας είτε από το δήμαρχο, πολύ φοβάμαι, ότι ουδέποτε θα έρθουν στον πάρεδρο. Υπάρχει μία αδυναμία των αιρετών αρχόντων μάλλον να συγκεντρώνουν στα χέρια τους όσο το δυνατόν περισσότερη εξουσία και όχι να αποκεντρώνουν.

Θα ήθελα, λοιπόν και σε αυτό το ζήτημα να πω ότι χρειάζεται να είναι καταγραμμένες στο νόμο οι αρμοδιότητες, που έχει ο πάρεδρος και να μην είναι μετά από εκχώρηση του προέδρου ή του αρμόδιου συμβουλίου.

'Εχω διαμορφώσει αυτήν τη γνώμη από παρατηρήσεις που έχω κάνει στην πράξη. Φαίνεται ότι ακόμη και στις περιπτώσεις που είχαμε και εθελοντικές ενοποιήσεις δεν υπήρχε εκχώρηση αρμοδιοτήτων. 'Οχι, εδώ δηλαδή που γίνεται μία ενοποίηση των δήμων και κοινοτήτων για να πάμε σε Ο.Τ.Α. καινούριου τύπου, δεν θα υπάρχει εκχώρηση, αλλά και εκεί που υπήρχε εθελοντική συνένωση, που λογικό θα ήταν να υπάρχει μια καλύτερη διάθεση, δεν σημειώθηκε.

Χρειάζεται, λοιπόν, να το προσέξουμε αυτό πάρα πολύ και να δούμε τις συγκεκριμένες αρμοδιότητες και στον πάρεδρο και στα αντίστοιχα τοπικά συμβούλια.

'Οσον αφορά τις λαϊκές συνελεύσεις, να υπάρχει μία δέσμευση ότι το δημοτικό συμβούλιο θα σέβεται την ετυμηγορία όσον αφορά τις προτεραιότητες των προτεινομένων έργων. Διαφορετικά οι λαϊκές συνελεύσεις μπορεί να εκφυλιστούν


 

  

Σελίδα 1460 

 

σε συγκεντρώσεις έκδοσης ψηφισμάτων. Οι αρμοδιότητες που μπορούν να παραχωρηθούν είναι και η κινητήρια δύναμη συμμετοχής. Λαϊκή συμμετοχή χωρίς αντίστοιχες αρμοδιότητες δεν θα μπορέσουμε να πετύχουμε. Πιστεύω ότι συστατικό στοιχείο για να ανδρωθεί ο νέος τύπου Ο.Τ.Α. είναι κυρίαρχα η λαϊκή συμμετοχή. Θα πρέπει, λοιπόν, σε αυτό το σημείο να το προσέξουμε.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κυρία και κύριοι συνάδελφοι, επαναλήφθηκε και στα άρθρα αυτά η περίπου ίδια συζήτηση που είχε γίνει στο άρθρο 6. Κύρια η συζήτηση περιστράφηκε στις τροπολογίες, στο αν θα πρέπει να είναι κάποιες αρμοδιότητες αποκλειστικές και να μην εκχωρούνται με απόφαση του δημοτικού συμβουλίου.

Επαναλαμβάνω και εγώ αναγκαστικά πλέον ότι στόχος μας, όταν νομοθετούμε, είναι πως μέσα απ' αυτό το θεσμό θα δημιουργήσουμε τον πιο λειτουργικό δήμο,την πιο αποτελεσματική λειτουργία του, ώστε τελικά στο σύνολο του επιπέδου του δήμου, αν είναι δυνατόν, στο συντομότερο δυνατό χρόνο να μπορέσει να εξομοιωθεί το επίπεδο παροχής υπηρεσιών σε όλους τους δημότες και να εξισορροπηθεί τελικά και η ποιότητα ζωής των πολιτών.

Με αυτήν την έννοια θα μπορούσε να υπάρξει ένα πλαίσιο αρμοδιοτήτων αποκλειστικών, αλλά νομίζω ότι θα υποβαθμίζαμε κιόλας το στόχο, αν μιλάγαμε για κάποιες αρμοδιότητες, που εξυπακούεται ότι έτσι και αλλιώς η δημοτική αρχή θα τις δώσει, όπως είναι η συντήρηση των σχολικών κτιρίων, όπως είναι η συντήρηση των παιδικών χαρών που βρίσκονται μέσα στο συγκεκριμένο Ο.Τ.Α.. Αυτά, όμως, δεν είναι τα σημαντικά. Υπάρχουν σημαντικότερες αρμοδιότητες που εκτιμώντας το δημοτικό συμβούλιο, ότι θα είναι πιο λειτουργικό να τις αποκεντρώσει στο συγκεκριμένο τοπικό συμβούλιο, θα το κάνει. Και θα το κάνει γιατί θα θέλει πριν απ' όλα την επόμενη φορά να ξαναεκλεγεί. Και αυτό θα είναι το βασικότερο κίνητρο, που θα έχει η δημοτική αρχή, για να αποκεντρώσει σωστά τις αρμοδιότητες.

Μπήκε ένα θέμα για τις λαϊκές συνελεύσεις. Υπήρξε μάλιστα και μία τροπολογία για τις λαϊκές συνελεύσεις. Πιστεύω ότι ο θεσμός αυτής της λαϊκής συμμετοχής παρεξηγήθηκε από πάρα πολλούς συναδέλφους, γιατί άκουσα τις τοποθετήσεις τους για αποτυχημένα συνοικιακά συμβούλια. 'Εχουν δίκιο. Στη συντριπτική τους πλειοψηφία τα συνοικιακά συμβούλια ήταν αποτυχημένα. Πού όμως ήταν αποτυχημένα; Εκεί που αφορούσαν περιοχές που δεν ήταν ουσιαστικά γεωγραφικά αφορισμένες. Δηλαδή, όταν έφτιαχνες συνοικιακά συμβούλια στο κέντρο μιας μεγαλούπολης, όπου ήξεραν εκ των προτέρων οι κάτοικοι ότι δεν είχαν να προτείνουν κάτι να αλλάξει σ' αυτήν την περιοχή, δεν υπήρχε κίνητρο συμμετοχής τους στην λαϊκή συνέλευση. 'Οταν όμως, αφορούσαν συνοικίες μιας πόλης που ήταν γεωγραφικά αφορισμένες, που είχαν προβλήματα, που είχαν προοπτικές ανάπτυξης, εκεί στη λαϊκή συνέλευση βρίσκονταν περισσότεροι από τους ψηφοφόρους της συγκεκριμένης συνοικίας. Γιατί θα σας υπενθυμίσω ότι συμμετείχαν και μη δημότες, αλλά κάτοικοι αυτών των περιοχών, στις λαϊκές συνελεύσεις.

Νομίζω ότι, όπως έχουμε διατυπώσει εδώ τη διάταξη, χωρίς να βάζουμε συγκεκριμένες διατάξεις για απαρτία της λαϊκής συνέλευσης ή απαιτούμενης πλειοψηφίας για λήψη απόφασης, αυτό θα λειτουργήσει. Θα λειτουργήσει δηλαδή αυτός ο θεσμός λαϊκής συμμετοχής, με τον απολογισμό δράσης που πρέπει να κάνει το τοπικό συμβούλιο, με τη σφυγμομέτρηση της τοπικής κοινωνίας για εντοπισμό των κυρίαρχων προβλήμάτων, ώστε να προσανατολισθεί το τοπικό συμβούλιο και δια μέσου αυτού το δημοτικό συμβούλιο για τα προβλήματα που επιδέχονται επίλυση και είναι επείγοντα και νομίζω ότι δεν πρέπει να αλλάξει τίποτα από αυτό το θέμα.

Μια τροπολογία που ανέφερε ο κ. Ζαφειρόπουλος, δεν γίνεται φυσικά αποδεκτή. 'Εχουμε τονίσει ότι υπάρχει μέσα στον κώδικα ανάλογη διάταξη.

ΔΗΜΗΤΡΙΟΣ ΠΙΠΕΡΓΙΑΣ: Πρέπει να αλλάξει ο χρόνος. Η πενταετία είναι μεγάλη.

ΠΡΟΕΔΡΕΥΩΝ (Λουκάς Αποστολίδης): Είναι, ούτε τα στενά του Ευρίπου.

Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, η Κυβέρνηση διαισθάνεται ότι όλη αυτή η ιστορία θα προκαλέσει πρωτοφανείς αντιδράσεις, όπως προκαλεί, και πριν τις εκλογές και κατά τις εκλογές. Επιτρέψτε μου να επαναλάβω την εντύπωση ότι αυτός ο νόμος δεν πρόκειται να εφαρμοσθεί, γιατί όπως είπε κάποτε ο κύριος Υφυπουργός σε μία επερώτηση της Νέας Δημοκρατίας, μετά την ψήφισή του ξεκινάει ο αγώνας. Και ο αγώνας μετά την ψήφισή του θα αναπτυχθεί, γιατί θα δημιουργήσει τραγελαφικές καταστάσεις. Είπαμε ότι εκεί συνενώνετε τα πιο απίθανα πράγματα, μόνο και μόνο για να πετύχετε εκείνο το συσχετισμό δυνάμεων, που θα σας δώσει τη δυνατότητα να ελέγξετε τους Ο.Τ.Α. που δημιουργούνται για να τους μετατρέψετε στο μακρύ χέρι του κράτους. Και εδώ είναι η απόδειξη, αγαπητοί συνάδελφοι, ότι τα δημοτικά συμβούλια δεν πρόκειται να εκχωρήσουν σοβαρές αρμοδιότητες στα τοπικά συμβούλια και θα μείνουν χωρίς αρμοδιότητες. Γιατί κατεύθυνση της Κυβέρνησης είναι αυτές οι βασικές αρμοδιότητες που έχει η Τοπική Αυτοδιοίκηση και άλλες που θα δώσει σίγουρα η Κυβέρνηση στην Τοπική Αυτοδιοίκηση να περάσουν σταδιακά και με σωστή προετοιμασία σε ιδιωτικές επιχειρήσεις. Και βεβαίως τότε η εκτόνωση θα είναι ακόμα καλύτερη, γιατί και όταν θα απευθύνονται, όσοι απευθύνονται στην Κυβέρνηση, θα τους λέει "τι να κάνουμε, τώρα όλα αυτά ανήκουν στην Τοπική Αυτοδιοίκηση", όπως λέει και για ορισμένες αρμοδιότητες για τη Νομαρχιακή Αυτοδιοίκηση, και νίπτει τας χείρας της. Και βεβαίως, η συντήρηση των σχολείων γίνεται από την Τοπική Αυτοδιοίκηση, αλλά χωρίς την εξασφάλιση των πόρων. Εγώ λέω ότι θα δώσετε και τους καθηγητές και τους δασκάλους ακόμα στην Τοπική Αυτοδιοίκηση και την αστυνομία ακόμα, για να ξεφορτωθείτε βάρη, για να εφαρμόσετε την πολιτική που σας υπαγορεύει το Μάαστριχτ, μείωση των κοινωνικών δαπανών, ώστε να εξοικονομήσετε περισσότερους πόρους για τους στόχους του Μάαστριχτ και την εξυπηρέτηση του μεγάλου κεφαλαίου.

Η λαϊκή συνέλευση: Νομίζω ότι εδώ είναι το αποκορύφωμα, κύριε Πρόεδρε, της υποκρισίας και της Κυβέρνησης και του Συνασπισμού που δίνουν τόσο μεγάλη σημασία στη λαϊκή συνέλευση. Ποιοι; Αυτοί που δεν τόλμησαν να προχωρήσουν σε τοπικά δημοψηφίσματα, έστω σε λαϊκές συνελεύσεις, όταν αποφάσισαν να καταργήσουν τις κοινότητες, θα πάνε τώρα να κάνουν λαϊκές συνελεύσεις για να ρωτήσουν τον κόσμο, πώς βλέπει το έργο της δημοτικής αρχής και τα ρέστα και να του πούνε ότι έχεις το δικαίωμα μέχρι και ψήφισμα να βγάλεις; Σκεφθείτε τι δικαιώματα εκχωρούν στο λαό, μέχρι και ψήφισμα, το οποίο θα εγγραφεί στα παλαιότερα των υποδημάτων τόσο του δημάρχου όσο του προέδρου του δημοτικού συμβουλίου και όποιοι άλλοι θα το πάρουν και από εκεί και πέρα τελειώνουν.

Επίσης, πρέπει να πούμε ότι αυτά που προβλέπεται ότι μπορούν να εκχωρηθούν κλπ. είναι, κατά τη γνώμη μας, πράγματα που δεν έχουν κανέναν ουσιαστικό ρόλο. Και εδώ και στα άρθρα αυτά δεν τολμάτε να ζητήσετε τη σύμφωνη γνώμη των κοινοτήτων, των τοπικών έστω συμβουλίων -δεν ξέρω πώς θα τα λέτε τώρα αυτά- όταν πρόκειται για εκποίηση της περιουσίας αυτών των κοινοτήτων. Εκεί μόνο γνώμη θα εκφέρουν και δεν είναι αναγκαστική η σύμφωνη γνώμη τους.

Αυτά είχα να πω, κύριε Πρόεδρε. Τα υπόλοιπα θα τα πούμε όταν θα συζητήσουμε τα οικονομικά.

ΠΡΟΕΔΡΕΥΩΝ (Λουκάς Αποστολίδης): Ο κ. Σφυρίου έχει το λόγο.

ΚΟΣΜΑΣ ΣΦΥΡΙΟΥ: Κύριε Πρόεδρε δεν θα κάνω χρήση των τριών λεπτών. Θέλω απλά να υπενθυμίσω ότι ο θεσμός της αυτοδιοίκησης, σε ό,τι αφορά τη δημοκρατική λειτουργία του, είναι ένας θεσμός που εκφράζει κατεξοχήν τη θέληση του λαού της περιοχής. Είναι, όπως λέμε, το πρωτοβάθμιο κύτταρο της λαϊκής εξουσίας.


 

  

Σελίδα 1461 

'Αρα, όταν υπάρχει λειτουργία μίας λαϊκής συνέλευσης, έχει κατ' εξοχήν πολιτική επίδραση. Δηλαδή τα θέματα στα οποία θα καταλήγει και τα ψηφίσματα τα οποία θα εκδίδει, ασφαλώς και θα ασκούν επιρροή επί των αποφάσεων που θα λαμβάνουν τα όργανα. Διότι αυτοί που είναι υπερκείμενοι -αν το πούμε έτσι- εκλεγμένοι δημοτικοί άρχοντες, δεν τους διορίζει κανείς. Αυτός ο ίδιος ο κόσμος των πρώην κοινοτήτων, των δημοτικών διαμερισμάτων, είναι που συμμετέχει στην ανάδειξή τους.

Επομένως η πολιτική σημασία της λαϊκής συνέλευσης εξακολουθεί να υπάρχει, έστω και αν θέλει να την υποβαθμίσει το Κομμουνιστικό Κόμμα με αυτά τα οποία λέει. Και καλό είναι να υπάρχει και να διευρυνθεί ο πολιτικός ρόλος, τον οποίον θα παίζει η λαϊκή συνέλευση.

ΣΤΡΑΤΗΣ ΚΟΡΑΚΑΣ: 'Οχι, απλώς για εκτόνωση θα είναι.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι κηρύσσεται περαιωμένη η συζήτηση επί της ενότητας των άρθρων 7,8,9 και 10 και εισερχόμαστε στην ψήφισή τους κεχωρισμένα.

Ερωτάται το Σώμα: Γίνεται δεκτό το άρθρο 7 ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 7 έγινε δεκτό κατά πλειοψηφία, ως έχει.

Ερωτάται το Σώμα: Γίνεται δεκτό το άρθρο 8 ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 8 έγινε δεκτό κατά πλειοψηφία, ως έχει.

Ερωτάται το Σώμα: Γίνεται δεκτό το άρθρο 9 ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 9 έγινε δεκτό κατά πλειοψηφία, ως έχει.

Ερωτάται το Σώμα: Γίνεται δεκτό το άρθρο 10 ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 10 έγινε δεκτό κατά πλειοψηφία, ως έχει.

Εισερχόμεθα στη συζήτηση του άρθρου 11.

Ο κ. Τσούρας έχει το λόγο.

ΑΘΑΝΑΣΙΟΣ ΤΣΟΥΡΑΣ: Κύριε Πρόεδρε, το άρθρο 11, όπως και το άρθρο 18 και το άρθρο 22, νομίζω ότι προσδίδουν και υπογραμμίζουν με τον καλύτερο δυνατό τρόπο τη θέληση της Κυβέρνησης, που εισαγάγει αυτό το νομοσχέδιο και του Κοινοβουλίου που το συζητά, για καλύτερη, ταχύτερη και σωστότερη εξυπηρέτηση των πολιτών, που ήταν και ένας από τους βασικούς λόγους και στόχους που προχωρήσαμε σε αυτές τις ανακυτταρώσεις.

Είναι επίσης, φανερό ότι με τις διατάξεις του άρθρου 11 και των υπολοίπων άρθρων που είπα, οι υπηρεσίες έρχονται πιο κοντά στον πολίτη και πιο άμμεσα.

'Ετσι καταπίπτει και ο περίφημος μύθος, που προσπαθούσε να διατηρήσει η Νέα Δημοκρατία, ιδιαίτερα τους τελευταίους μήνες, για το γραμματέα που φεύγει και τους δημότες στα χωριά που δεν θα είχαν πλέον καμία εξυπηρέτηση.

Φυσικά, ταυτόχρονα και με τα υπόλοιπα άρθρα, με τη συγκεκριμένη ρύθμιση του άρθρου 11, θα γνωρίζουν όλοι, από την αρχή του έτους, πώς, που και ποιες ώρες θα λειτουργούν αυτές οι υπηρεσίες και ο δημότης θα γνωρίζει πια, πόσο και πού θα εξυπηρετείται σε επίπεδο δώδεκα μηνών. Αλλά και ο υπάλληλος ταυτόχρονα, δεν θα μπορεί να μετακινείται ή να του αλλάζουν το ωράριο ανά πάσα στιγμή κάτω από πίεση γεγονότων ή των αποφάσεων των συμβουλίων και των δημάρχων. Αντίθετα θα έχει ένα πλαίσιο συγκεκριμένης δουλειάς, ώστε να μπορεί να λειτουργήσει και αυτός πέρα από υπάλληλος, ως άνθρωπος.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ένα τέτοιο αντιλαϊκό νομοσχέδιο δεν ήταν δυνατόν να αφήσει έξω τους εργαζόμενους στους Οργανισμούς Τοπικής Αυτοδιοίκησης. Και εδώ πραγματικά αυτή η παρέμβαση που γίνεται, το σπάσιμο του ωραρίου ουσιαστικά, μέσα στο συγκεκριμένο χώρο της εβδομαδιαίας εργασίας, δεν είναι ένα μέτρο που ακούγεται πρώτη φορά.

Γίνεται μεγάλη προσπάθεια, ξέρουμε πως προσπαθεί η Κυβέρνηση με αυτούς τους κοινωνικούς διαλόγους κλπ., να περάσει μέσα στο ωράριο των εργαζομένων, όχι μόνο στον ιδιωτικό τομέα, αλλά και στο δημόσιο, την κατάργηση ουσιαστικά αυτού του ωραρίου που με τόσους αγώνες και θυσίες κατόρθωσαν οι εργαζόμενοι να κατακτήσουν.

Είναι μια προσπάθεια, που με το αθώο πέρασμα δήθεν της ρύθμισης για την κάλυψη των αναγκών των κοινοτήτων, με απόφαση μόνο του δημάρχου του δημοτικού συμβουλίου, θα καθορίζει ορισμένες ώρες εργασίας, χωρίς να λαμβάνει υπόψη αν θα είναι μέσα στο συγκεκριμένο ωράριο, το οποίο υπάρχει.

Εδώ αναφέρεται στην πρώτη παράγραφο, ότι θα τηρείται ο κανονισμός λειτουργίας. Τι σημαίνει αυτό; Σημαίνει ότι οι νέοι κανονισμοί, που πάτε να εφαρμόσετε στους δήμους, ίσως προβλέπουν και τέτοιες διαδικασίες, οι οποίες θα σπάσουν ουσιαστικά το ωράριο των εργαζομένων. Κι εδώ θα φέρετε τη μερική απασχόληση και είναι μία ευκαιρία, κατά την άποψή μας, να το περάσετε μέσα στις εργασιακές σχέσεις των δημοτικών υπαλλήλων.

Πιστεύουμε ότι και οι εργαζόμενοι θα αντιδράσουν. 'Ηδη στην προηγούμενη εικοσιτετράωρη απεργία, που είχε κηρύξει η Γ.Σ.Ε.Ε., οι εργαζόμενοι στην Τοπική Αυτοδιοίκηση είχαν κατέβει και με αυτό το αίτημα, κύριε Υφυπουργέ, θα το ξέρετε. 'Ελεγαν όχι άγγιγμα, όχι τροποποίηση στις εργασιακές σχέσεις, που έχουν οι δημοτικοί υπάλληλοι.

Νομίζουμε, λοιπόν, ότι θα αντιδράσουν και δεν είναι μόνο θέμα των υπαλλήλων του δήμου. Νομίζουμε ότι είναι θέμα όλων των εργαζομένων, είτε στον ιδιωτικό είτε στο δημόσιο τομέα βρίσκονται, να συμπαραταχθούν ενάντια σ' αυτήν την υπόθεση, για να μπορέσουν πραγματικά να διατηρήσουν τα κεκτημένα, που έχουν και το ωράριο, το οποίο με τόσο κόπο κατόρθωσαν να επιβάλουν.

ΠΡΟΕΔΡΕΥΩΝ (Λουκάς Αποστολίδης): Η συνάδελφος κ. Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, έχω την εντύπωση ότι με τη νέα βελτιωμένη έκδοση, που υπάρχει στην παράγραφο 2 του άρθρου 11, έχει συμφωνήσει και η Ομοσπονδία των Δημοτικών και Κοινοτικών Υπαλλήλων. Αυτά μόνο έχω να πω, δεν έχω τίποτε άλλο.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Ζαφειρόπουλος έχει το λόγο. 'Εχετε μία τροπολογία, κύριε Ζαφειρόπουλε, και θα κάνετε τις σχετικές αναφορές.

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, θα ήθελα να αναφερθώ σε μία τροπολογία, που έχω καταθέσει με τον κ. Γιαννακόπουλο και με σας. Είναι η τροπολογία με γενικό αριθμό 1170 και ειδικό 136.

Είναι προσθήκη στην παράγραφο 3 του άρθρου 11, το οποίο συζητούμε και στην οποία αναφερόμαστε στην ανάγκη στα δημοτικά διαμερίσματα, που έχουν οριστεί ως ιστορικές έδρες, ή έχουν περισσότερους από χίλιους κατοίκους, με απόφαση των 2/3 των μελών του δημοτικού συμβουλίου, να δημιουργείται παράρτημα των κεντρικών υπηρεσιών του δήμου, με πλήρη απασχόληση του προσωπικού του. Είναι βελτίωση της σχετικής παραγράφου του ιδίου άρθρου, του 11.

Επίσης, στα δημοτικά διαμερίσματα, που έχουν περισσότερους από χίλιους πεντακόσιους κατοίκους και αποδίδουν ποσοστό τουλάχιστον 10% των εσόδων του δήμου, διορίζεται αντιδήμαρχος επικεφαλής του παραρτήματος των κεντρικών υπηρεσιών του δήμου κατά παρέκκλιση της ισχύουσας σχετικής διάταξης του νόμου.

Είναι πλέον γνωστό σε μας ότι η πολιτική ηγεσία του Υπουργείου Εσωτερικών δεν είναι διατεθειμένη να κάνει δεκτές κάποιες τροπολογίες. 'Ομως, είμαστε υποχρεωμένοι να αναφερόμαστε σ' αυτές, σε μια προσπάθεια κάποια στιγμή να πεισθεί ο κύριος Υπουργός των Εσωτερικών και οι συνάδελφοί του Υφυπουργοί, για την ανάγκη να υπάρξουν


 

  

Σελίδα 1462 

 

κάποιες τροποποιήσεις του σχεδίου νόμου, το οποίο συζητούμε.

Σας ευχαριστώ πολύ.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, αισθάνομαι τη γεύση δύο πικριών, σχετικά με τη διάστασή μου στις προτάσεις του αγαπητού φίλου κ. Ζαφειρόπουλου, με τις οποίες δεν συμφωνώ καθόλου. Αισθάνομαι ανάλογη πίκρα, διότι κατά κανόνα ταυτιζόμαστε σε όλα, κύριε Υφυπουργέ. Δεν ξέρω πώς συμπίπτει, αλλά με το Γιάννη το Ζαφειρόπουλο, χρόνια τώρα, ταυτίζομαι σε πολλά πράγματα.

Κύριε Υπουργέ, έχει τρία-τέσσερα ενδιαφέροντα σημεία το άρθρο 11. Εγώ θα μείνω στο τελευταίο, για να τελειώσω προ του χρόνου μου. Εξουσία χωρίς έλεγχο, αρμοδιότητα χωρίς έλεγχο εκείνου που την περιβάλλεται, εκείνου που την ασκεί, είναι επικίνδυνη πέραν του ότι είναι και αναποτελεσματική.

Χαίρομαι που βλέπω επιτέλους στην πατρίδα μας να αρχίζει σιγά-σιγά να αρθρώνεται ο ουσιαστικός έλεγχος. Εξουσία σημαίνει άσκηση αρμοδιοτήτων για τη παραγωγή ενός συγκεκριμένου έργου και ταυτοχρόνως σημαίνει αίσθημα ευθύνης, που πρέπει να υλοποιείται με μια σειρά διαδικασιών ελέγχων σε διάφορα επίπεδα. Ελέγχων που θα επιβάλονται κατόπιν εντολής προϊσταμένων κλιμακίων και ελέγχων που θα ασκούνται αυτεπαγγέλτως από το ελέγχον όργανο.

Εδώ στην τέταρτη παράγραφο, θαρρώ, του άρθρου είναι ενδεικτικό το πνεύμα ότι δεν μπορεί να μείνουν οι Ο.Τ.Α. χωρίς έλεγχο. Και η τυπική -πέραν της ουσιαστικής- απεικόνιση αυτού του ελέγχου ασκεί πολλαπλές λειτουργίες για την ευθύνη και τη συνέπεια των οργάνων. Ψηφίζω το άρθρο 11.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Θέλω να ακούσω τον Υπουργό πρώτα. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Μόνο δυο κουβέντες, κύριε Πρόεδρε.

Στο θέμα που έβαλε ο αξιότιμος εισηγητής του Κομμουνιστικού Κόμματος Ελλάδος για την κινητοποίηση των εργαζομένων με βασικό αίτημα το να είναι ο συνολικός χρόνος μέσα στο χρόνο τον εβδομαδιαίο και στο πρωϊνό ωράριο εργασίας, αυτό έγινε αποδεκτό. Αυτό δεν ήταν μέσα στο νομοσχέδιο, όταν είχε κατατεθεί στην επιτροπή και όταν έγινε η κινητοποίηση. Και έγινε αποδεκτό από εμάς όχι κάτω από την πίεση της κινητοποίησης, είχε γίνει αποδεκτό από πριν.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Κόρακα, έχετε το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, θα ήθελα κατ' αρχήν να σημειώσω ότι στην παράγραφο 2 του άρθρου 11, παρά αυτήν την τροποποίηση που έγινε -και ας λέει το αντίθετο ο κύριος Υπουργός - κάτω από την κινητοποίηση, γιατί αν ήταν από πριν αποδεκτό, μήπως πρέπει να υποθέσουμε ότι το αφήσε επίτηδες για να γίνει η κινητοποίηση και να το κάνει δεκτό για να τους πει ότι το "ξέραμε από πριν". Εν πάση περιπτώσει, κάπου συγκρατηθείτε, κύριοι της Κυβέρνησης.

Αλλά δεν είναι αυτό το κύριο. Το κύριο για μας είναι ότι εδώ πέρα χωρίς καν καμία συζήτηση, καμία διαπραγμάτευση με το συνδικαλιστικό κίνημα, δίνετε τη δυνατότητα στο δήμαρχο να καθορίζει αυτός στα πλαίσια του ωραρίου της εβδομάδας, όπως θέλει, το καθημερινό ωράριο. Δηλαδή, μπορεί να του λέει τη μια να έρχεσαι στις 7 με 2 το απόγευμα, την άλλη θα έρχεσαι στις 2 με 7 το βράδυ κλπ. Αυτά τα πράγματα, είναι μεσαιωνικά και για μας είναι αδύνατον να τα δεχθούμε.

Και αν αυτό, κύριε Πρόεδρε -επειδή έχετε κάνει και με συνδικαλιστικές οργανώσεις- το συνδυάζουμε και με το άρθρο 18 παράγραφος 4 για τις αναγκαστικές μετατάξεις, θα δούμε ότι εδώ βάζετε χέρι στις εργασιακές σχέσεις με άγριο τρόπο. Θα οργιάσει ο εκβιασμός το ρουσφέτι κλπ. Θα τα πούμε όταν θα φθάσουμε στο άρθρο αυτό, αλλά εκ προοιμίου το λέμε και από τώρα θεωρούμε ότι είναι απαράδεκτο αυτό.

Και μας κάνει εντύπωση ότι και η ειδική αγορήτρια του Συνασπισμού βγαίνει να το επιβραβεύσει και πριν από σας να επικροτήσει αυτήν τη διάταξη και να αντικρούσει την κριτική που κάνουμε.

Θα ήθελα, επίσης, να πω ότι στην παράγραφο 2 στο εδάφιο 2 αναφέρεται ότι στα δημοτικά διαμερίσματα, που έχουν περισσότερους από χίλιους κατοίκους, μπορεί να προβλέπεται η πλήρης απασχόληση προσωπικού του δήμου και προσωπικό του δήμου είναι και ένας υπάλληλος για μια κοινότητα άνω των χιλίων κατοίκων. Για τους οικισμούς, που είναι κάτω των χιλίων κατοίκων, αποκλείεται. Εκεί ούτε καν έχει τη δυνατότητα. Δηλαδή, τα γραφεία τα κλείνουμε. Και αν θέλει το τοπικό συμβούλιο να βρει κάποιο γραφιά για να κάνει τα χαρτιά, να δίνει πιστοποιητικά, καλώς. Αλλιώς προβλέπει το άρθρο που ψηφίσατε πιο μπροστά, για τις αρμοδιότητες του τοπικού συμβουλίου, ότι γραμματέας κατά τις συνεδριάσεις μπορεί να είναι και ένας τοπικός σύμβουλος και αυτός προφανώς μπορεί να είναι και γραμματέας για να βγάζει τα πιστοποιητικά κλπ.

Αυτές οι καταστάσεις δημιουργούνται, γιατί θέλετε να εξοικονομήσετε πάση θυσία πόρους και κυρίως να προχωρήσετε και να δημιουργήσετε προηγούμενα για ζητήματα, που εμείς θεωρούμε ιερά και όσια για το εργατικό κίνημα, όπως είναι οι εργασιακές σχέσεις.

ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Η αναφορά μας στο άρθρο 11, κατά τη συζήτηση επί της αρχής του νομοσχεδίου και η θέση που πήραμε, ισχύει και τώρα.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, κηρύσσεται περαιωμένη η συζήτηση επί του άρθρου 11.

Ερωτάται το Σώμα: Γίνεται δεκτό το άρθρο 11 ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 11 έγινε δεκτό κατά πλειοψηφία, ως έχει.

Κύριοι συνάδελφοι, έχουν διανεμηθεί τα Πρακτικά της Τετάρτης 29 Οκτωβρίου 1997 και της Πέμπτης 30 Οκτωβρίου 1997 και ερωτάται το Σώμα, εάν επικυρούνται.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης): Συνεπώς τα Πρακτικά της Τετάρτης 29 Οκτωβρίου 1997 και της Πέμπτης 30 Οκτωβρίου 1997 επικυρώθηκαν.

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 00.03' λύεται η συνεδρίαση για σήμερα ημέρα Τετάρτη 12 Νοεμβρίου 1997 και ώρα 18.00', με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου "Συγκρότηση της Πρωτοβάθμιας Τοπικής Αυτοδιοίκησης".

Ο ΠΡΟΕΔΡΟΣ
ΟΙ ΓΡΑΜΜΑΤΕΙΣ
 