Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ  Ζ'

Δευτέρα 15 Μαρτίου 1999

 

 

Αθήνα, σήμερα στις 15 Μαρτίου 1999, ημέρα Δευτέρα και ώρα 18.26' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Ε' Αντιπροέδρου αυτής κ. ΔΗΜΗΤΡΙΟΥ Β. ΚΩΣΤΟΠΟΥΛΟΥ. 

ΠΡΟΕΔΡΕΥΩΝ (Δημήτριος B. Kωστόπουλος): Κυρίες και κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 12/3/99 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΣΤ' συνεδριάσεώς του, της 12ης Μαρτίου 1999 σε ό,τι αφορά τη συζήτηση και λήψη απόφασης για τη σύσταση Εξεταστικής Επιτροπής για την "υπόθεση Οτσαλάν") 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από το κ. Νικόλαο Παπαφιλίππου, Βουλευτή Κοζάνης, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 
1) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Δήμαρχος Μανταμάδου Λέσβου ζητεί την επισκευή του αγροτικού δικτύου του Δήμου του. 

2) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Δήμαρχος Βόλου Μαγνησίας ζητεί να χρηματοδοτηθεί το έργο κατασκευής ενός παιδικού σταθμού στην περιοχή του. 

3) Οι Βουλευτές κύριοι ΜΑΡΙΑ ΜΠΟΣΚΟΥ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία η Ομοσπονδία Γυναικών Ελλάδας ζητεί τη λήψη μέτρων για τη στήριξη του ρόλου της γυναίκας στην πολιτική και κοινωνική ζωή της χώρας μας. 

4) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία το Γενικό Νομαρχιακό Νοσοκομείο Μυτιλήνης ζητεί να ενταχθεί στο τρίτο Κοινοτικό Πλαίσιο Στήριξης το έργο για τη δημιουργία ενός σύγχρονου και πρωτοποριακού Εκπαιδευτικού Συνεδριακού Κέντρου Επαγγελματικής Κατάρτισης στο Νοσοκομείο. 

5) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία ο Ναυτικός 'Ομιλος Χανίων ζητεί οικονομική ενίσχυση της αθλητικής του δραστηριότητας για το έτος 1999. 

6) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία το Σωματείο Εργαζομένων στις ΔΕΥΑ Κρήτης ζητεί τη ρύθμιση των οφειλών τους προς το ΤΠ και Δ. 

7) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Δήμος Θιναλίων Κέρκυρας ζητεί να γίνει αεροψεκασμός στην περιοχή του για την καταπολέμηση των κουνουπιών. 

8) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Δήμος Κερκυραίων ζητεί πληροφορίες για το αν θα ανεγερθεί το Κέντρο Τεχνικής Επαγγελματικής Κατάρτισης. 

9) Ο Βουλευτής Αθηνών κ. ΘΕΟΔΩΡΟΣ ΚΑΤΣΑΝΕΒΑΣ κατέθεσε αναφορά με την οποία ο Σύλλογος Ποντίων Κω ο Ξενητέας ζητεί την ένταξη της νήσου Κω στο νομοσχέδιο για την αποκατάσταση των ομογενών από τις χώρες της πρώην Σοβιετικής 'Ενωσης. 

10) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η "ΣΥΚΙΚΗ" Κεντρικής Συνεταιριστική 'Ενωση Σύκων και Ξηρών Καρπών υποβάλλει προτάσεις για τον κανονισμό που αφορά στην παραγωγή και στην κατανάλωση των ξηρών σύκων. 

11) Ο Βουλευτής Φθιώτιδας κ. ΕΥΑΓΓΕΛΟΣ ΣΤΑΪΚΟΣ κατέθεσε αναφορά με την οποία ο Δήμος Γοργοποτάμου Φθιώτιδας ζητεί την ίδρυση Αστυνομικού Σταθμού στην περιοχή του. 

12) Ο Βουλευτής Κοζάνης κ. ΝΙΚΟΛΑΟΣ ΠΑΠΑΦΙΛΙΠΠΟΥ κατέθεσε αναφορά με την οποία ο Δήμος Αγίας Παρασκευής Κοζάνης ζητεί την τοποθέτηση ιατρού στο Αγροτικό Ιατρείο της περιοχής του. 

13) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο Σύλλογος Αρχαιολόγων Εργαζομένων στον Ιδιωτικό Τομέα και στους Οργανισμούς Τοπικής Αυτοδιοίκησης ζητεί την άμεση στελέχωση της Αρχαιολογικής Υπηρεσίας της χώρας και νέες ρυθμίσεις της λειτουργίας των εφορειών και της διεξαγωγής των αρχαιολογικών ερευνών. 

14) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η 'Ενωση Πρακτόρων ΠΡΟ-ΠΟ ζητεί να σταματήσει η χορήγηση παράνομων αδειών πρακτορείων ΠΡΟ-ΠΟ. 

15) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Πανελλήνια 'Ενωση Θεολόγων ζητεί εκ μέρους πολλών ανησυχούντων Ελλήνων πολιτών τη νομοθετική κατοχύρωση της απαλλαγής από την υποχρέωση παραλαβής της ηλεκτρονικής ταυτότητας με τον ενιαίο κωδικό αριθμό μητρώου για λόγους συνείδησης. 

16) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Γλυκών Νερών Ανατολικής Αττικής ζητεί να μην εγκατασταθούν στην περιοχή Ακούγιου της Τουρκίας οι δύο πυρηνικοί αντιδραστήρες αμερικανικής ή γερμανικής προέλευσης. 

17) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με την εφαρμογή του προγράμματος LIFE στην Καλαμάτα. 

18) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας σχετικά με τις διαπιστώσεις της Συνόδου Προέδρων των ΤΕΙ για τα προβλήματά τους. 

19) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας για τα εργασιακά αιτήματα των υπαλλήλων των Τεχνικών Υπηρεσιών της Νομαρχιακής Αυτοδιοίκησης Μεσσηνίας. 

20) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας για την κατασκευή του 1ου Λυκείου Καλαμάτας. 

21) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας για τη δημιουργία στην Καλαμάτα Δημόσιας Κεντρικής Βιβλιοθήκης. 

22) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας για το αίτημα ρύθμισης οφειλών των Δήμων στο ΤΠ και Δ. 

23) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Δ.Σ. ΚΑΠΗ Γιαννιτσών ζητεί την απόκτηση ενός ιδιόκτητου χώρου. 

24) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Διακοπτού Αχαϊας ζητεί τη μεταβίβαση κρατικών αυτοκινήτων στους νεοσύστατους Δήμους να γίνεται στο 1/10 της τιμής κοστολόγησής τους. 

25) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Απολλωνίων Λευκάδας ζητεί να του χορηγηθεί νέος τύπος απορριμματοφόρου οχήματος. 

26) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία το Τμήμα Κ και Δ Θεσσαλίας του Τεχνικού Επιμελητηρίου Ελλάδας ζητεί τη δημουργία μιας ενιαίας αποκεντρωμένης υπηρεσίας επίβλεψης υδραυλικών έργων Θεσσαλίας με έδρα το Νομό Καρδίτσας. 

27) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Φερών Μαγνησίας ζητεί η χάραξη του αγωγού καυσίμων να παρακάμπτει τελείως την πόλη του Βελεστίνου. 

28) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Φερών Μαγνησίας ζητεί την κατασκευή νέας πτέρυγας στο διδακτήριο Λυκείου Βελεστίνου. 

29) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία ο Λαογραφικός Πολιτιστικός Σύλλογος Μεσολογγίου ζητεί την ίδρυση "Παλαμαίας Ακαδημίας" στο Μεσολόγγι. 

30) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία η 'Ενωση Πρακτόρων ΠΡΟ-ΠΟ Αττικής - Πειραιώς ζητεί να μην εκδίδονται νέες άδειες λειτουργίας πρακτορείων ΠΡΟ-ΠΟ. 

31) Ο Βουλευτής Θεσ/νίκης κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία η Ελληνική Βιομηχανία 'Οπλων ζητεί να ληφθούν μέτρα για την εξυγίανση και τη συνέχιση της λειτουργίας της ΕΒΟ και των θυγατρικών της εταιρειών. 

32) Ο Βουλευτής Αχαϊας κ. ΓΕΩΡΓΙΟΣ ΤΣΑΦΟΥΛΙΑΣ κατέθεσε αναφορά με την οποία η 'Ενωση Προσωπικού Πρακτορείων Εφημερίδων Αθηνών ζητεί την νομική κατοχύρωση των εργασιακών δικαιωμάτων των εργαζομένων στα Πρακτορεία Εφημερίδων. 

33) Ο Βουλευτής Θεσ/νίκης κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία το Εργατοϋπαλληλικό Κέντρο Εύβοιας ζητεί να ληφθούν μέτρα κατά της αποβιομηχάνισης και της ανεργίας στο Νομό Εύβοιας. 

34) Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία ο Δήμος Γλυκών Νερών Ανατολικής Αττικής ζητεί να μην εγκατασταθούν οι δύο πυρηνικοί αντιδραστήρες αμερικανικής ή γερμανικής προέλευσης στην πόλη Ακούγιου της Τουρκίας. 

35) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία η 'Ενωση Αγροτικών Συνεταιρισμών Αστακού Αιτωλ/νίας διαφωνεί με τη σύγκριση και βαθμολόγηση που της έγινε. 

36) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία το Εργατοϋπαλληλικό Κέντρο Μεσολογγίου ζητεί τη συνέχιση της λειτουργίας της παραδοσιακής σχολής κιλιμιών που λειτουργεί στο Αιτωλικό. 

37) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Συντονιστική Επιτροπή 22 Ορθοδόξων Χριστιανικών Σωματείων Θεσ/νίκης δηλώνει την αντίθεσή της προς την καύση των νεκρών. 

38) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Εργατικών Στελεχών Νομού Αχαϊας "Η ΕΝΩΣΗ" ζητεί την κατασκευή και λειτουργία Εθνικού Μουσείου Πατρών Αχαϊας. 

39) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε νομοθετικές εκκρεμότητες του Υπ. Εμπορίου που έχουν ως αποτέλεσμα να μένουν άλυτα βασικά προβλήματα της εμπορικής δραστηριότητας και της αγοράς. 

40) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επίλυση του στεγαστικού προβλήματος των Σχολείων της περιοχής Ωλενίας Αχαϊας. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 
1. Στην με αριθμό 3562/6-11-98 ερώτηση δόθηκε με το υπ' αριθμ. 1828/27-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

" Απαντώντας στην ερώτηση με αριθμό 3562/6-11-1998 του Βουλευτή κ. Αντ. Κοτσακά, σχετικά με τις δαπάνες μεταφοράς μαθητών Ν. Χίου, σας γνωρίζουμε τα ακόλουθα: 

Για το Α' εξάμηνο του 1997 δόθηκαν 65.000.000 δρχ. Για το τετράμηνο Σεπτεμβρίου-Δεκεμβρίου 1997 δόθηκαν 41.000.000 δρχ. Για ανεξόφλητες δαπάνες δόθηκαν 10.000.000 δρχ. Για την υλοποίηση του προγράμματος αναπλήρωσης διδακτέας ύλης δόθηκαν 2.700.000 δρχ. Για το Α' εξάμηνο του 1998 δόθηκαν 70.000.000 δρχ. Για ανεξόφλητες δαπάνες δόθηκαν 5.000.000 δρχ. Με βάση τη διάταξη της παρ. 24 άρθρο 2 ν. 2621/1998 μεταφέρθηκαν στην περιφέρεια Βορείου Αιγαίου πιστώσεις ύψους 167.020.000 δρχ. για τις δαπάνες μεταφοράς των μαθητών για το χρονικό διάστημα Σεπτεμβρίου - Δεκεμβρίου 1998 προκειμένου η περιφέρεια Βορείου Αιγαίου να επιχορηγήσει όλες τις Νομαρχιαακές Αυτοδιοικήσεις αρμοδιότητάς της για το σκοπό αυτό. 

Επειδή οι πιστώσεις για τις δαπάνες μεταφοράς των μαθητών δεν ήταν επαρκείς έχουμε ήδη ζητήσει από το Υπουργείο Οικονομικών να διαθέσει τις αναγκαίες συμπληρωματικές πιστώσεις για την πληρωμή των ανεξόφλητων δαπανών μεταφοράς μαθητών παρελθουσών χρήσεων και για την πλήρη κάλυψη των δαπανών αυτών για το τετράμηνο Σεπτεμβρίου - Δεκεμβρίου 1998. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

2. Στην με αριθμό 3601/9-11-98 ερώτηση δόθηκε με το υπ' αριθμ. 1832/27-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3601/9-11-98 που κατέθεσαν οι Βουλευτές κύριοι Απ. Τασούλας και Μαρία Μπόσκου σας γνωρίζουμε τα ακόλουθα: 

Στο Νομό Πρεβέζης το έτος 1998 διορίστηκαν 35 εκπαιδευτικοί Δευτεροβάθμιας Εκπαίδευσης. 

Επί πλέον στο Νομό αυτό διατέθηκαν 43 πιστώσεις για την πρόσληψη προσωρινών αναπληρωτών. 

'Οσον αφορά στις ελλείψεις σε διδακτικό προσωπικό σύμφωνα με σχετικό έγγραφο της Διεύθυνσης Δευτεροβάθμιας Εκπαίδευσης Ν.Α. Πρέβεζας στο Ενιαίο Λύκειο Λούρου δεν υπάρχουν ελλείψεις σε διδακτικό προσωπικό. 

Τέλος σας γνωρίζουμε ότι όπως μας πληροφόρησε ο Οργανισμός Εκδόσεως διδακτικών Βιβλίων, η αποστολή των διδακτικών βιβλίων σε όλα τα σχολεία της Επαρχίας έχει ολοκληρωθεί. Εκτελούνται μόνον συμπληρωματικές παραγγελίες που αφορούν σε σποραδικές ελλείψεις διαφόρων σχολείων, οι οποίες γνωστοποιούνται τώρα στον ΟΕΔΒ. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

3. Στην με αριθμό 3549/6-11-98 ερώτηση δόθηκε με το υπ' αριθμ. 1822/27-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3549/6-11-98 του Βουλευτή κ. Φώτη Κουβέλη, σχετικά με την πρόσληψη καθηγητών Φυσικής Αγωγής στο Αθλητικό Γυμνάσιο και Λύκειο Περιστερίου, σας γνωρίζουμε ότι έχουν διατεθεί οι πιστώσεις για τις προσλήψεις των καθηγητών, οι εκπαιδευτικοί ήδη προσλήφθηκαν και άρχισαν το διδακτικό τους έργο. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

4. Στην με αριθμό 2506/23-9-98 ερώτηση δόθηκε με το υπ' αριθμ. 1595/25-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση υπ' αριθμό 2506/23-9-98 του Βουλευτή κ. Π. Κουναλάκη, σας γνωρίζουμε τα εξής: 

1. Επειδή έχει παρέλθει πλέον του ενός και ημίσεως έτους από την έκδοση της κοινής Υπουργικής απόφασης αναγκαστικής απαλλοτρίωσης καθώς και της δικαστικής απόφασης που προσδιόριζε την προσωρινή οριστική αποζημίωση (29-7-96) και η αποζημίωση δεν κατεβλήθη στον δικαιούχο ούτε κατετέθη στο Ταμείο Παρακαταθηκών και Δανείων (π.δ. 797/71 "Περί αναγκαστικών απαλλοτριώσεων", θεωρείται ότι έχει αυτοδικαίως ανακληθεί (άρθρο 11 του ιδίου π.δ.). 

Σε ό,τι αφορά τις ενέργειες που πρέπει να γίνουν στο μέλλον για στέγαση του 10ου Δ.Σ. Τρίπολης σας πληροφορούμε ότι έπειτα από την αποκέντρωση του Π.Δ.Ε. και την αποκέντρωση του Π.Δ.Ε. και την πλήρη εφαρμογή των διατάξεων του ν. 2218/94 όπως συμπληρώθηκε με τις διατάξεις του ν. 2240/94 και κωδικοποιήθηκαν με το π.δ. 30/1996, οι Νομαρχιακές Αυτοδιοικήσεις έχουν την αρμοδιότητα για την επιλογή και απόκτηση οικοπεδικών εκτάσεων, τον προγραμματισμό, την μελέτη, την κατασκευή και την επίβλεψη των έργων σχολικής στέγης. 

Οι Ο.Τ.Α. έχουν επίσης την ευθύνη για την επισκευή και συντήρηση των διδακτηρίων της περιφέρειάς τους. 

Το ΥΠΕΠΘ επιχορηγεί ετησίως τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων συνολικά, για οικόπεδα, κατασκευές και επισκευές χωρίς περαιτέρω παρέμβαση στην κατανομή των πιστώσεων μέσα στο Νομό. 

Το 1998 η χρηματοδότηση των Νομαρχιακών Αυτοδιοικήσεων πέρασε στο ΟΣΚ. 

Το 1998 ο Νομός Αρκαδίας χρηματοδοτήθηκε ως κατωτέρω: 

Π.Δ.Ε. 

Για κατασκευές - οικόπεδα:
 100.000.000 δρχ. 
 
Για επισκευές - συντηρήσεις:
 50.000.000 δρχ. 
 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

5. Στην με αριθμό 3834/16-11-98 ερώτηση δόθηκε με το υπ' αριθμ. 1910/25-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3834/16-11-98 που κατέθεσε ο Βουλευτής κ. Παναγ. Ψωμιάδης, και αφορά την πρόσληψη καθηγητών Φυσικής Αγωγής στα Αθλητικά Σχολεία Δυτικής Θεσσαλονίκης, σας γνωρίζουμε ότι από το ΠΥΣΔΕ Θεσσαλονίκης έγιναν προσλήψεις εκπαιδευτικών στα Αθλητικά Σχολεία Δυτικής Θεσσαλονίκης στις 12-11-98 και ήδη οι καθηγητές Φυσικής Αγωγής άρχισαν το διδακτικό τους έργο από 16-11-98. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

6. Στην με αριθμό 3878/17-11-98 ερώτηση δόθηκε με το υπ'αριθμ. 27/25-11-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Απαντώντας στην ερώτηση με αριθμό 3878/17.11.98 που κατατέθηκε στην Βουλή των Ελλήνων από το Βουλευτή του Ν. Κιλκίς κ. Σάββα Τσιτουρίδη σχετικά με την καθυστέρηση εναρμόνισης της νομοθεσίας με την αντίστοιχη κοινοτική όσον αφορά τον τομέα αρμοδιότητας μας που είναι τα τρόφιμα, θα θέλαμε να σας πληροφορήσουμε τα εξής: 

Οι οδηγίες τροφίμων που εκδίδονται με επισπεύδουσα Υπηρεσία Ε.Ε. την Γεν. Δ/νση ΙΙΙ (βιομηχανίας) ενσωματώνονται σε σταθερή βάση στον Κώδικα Τροφίμων (του οποίου η τελευταία κωδικοποιημένη και εναρμονισμένη έκδοση μόλις κυκλοφόρησε) με μορφή Υπουργικών Αποφάσεων. Για τις Υπουργικές αποφάσεις έχει προηγηθεί απόφαση (γνωμοδότηση) του Ανώτατου Χημικού Συμβουλίου και τα κείμενα έχουν προσυπογραφεί από όλους τους κατά περίπτωση Υπουργούς των εκάστοτε συναρμόδιων Υπουργείων. 

Για δύο από τις συγκεκριμμένες οδηγίες του παραπάνω τομέα (οριζόντιας εφαρμογής για ελέγχους στα τρόφιμα) οι υπηρεσίες του Γ.Χ.Κ. έχουν επεξεργαστεί το κείμενο, έχουν συντάξει το σχέδιο απόφασης και έχουν προσυπογραφεί τα σχέδια από τους αρμόδιους Υπουργούς, πλην του Υπουργού Γεωργίας, γεγονός που έχει επιφέρει καθυστέρηση έως δύο ετών και έχει επισύρει προειδοποιητικές επιστολές και πρόσφατα προσφυγή στο Ειδικό Δικαστήριο για την μία εξ' αυτών. 

Σε ότι αφορά την εναρμόνιση Οδηγιών που αφορούν τρόφιμα ειδικής διατροφής επισπεύδουσα αρχή είναι το Υπουργείο Υγείας και Πρόνοιας. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

7. Στην με αριθμό 3523/6-11-98 ερώτηση δόθηκε με το υπ'αριθμ. 1821/27-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3523/6.11.98 των Βουλευτών κυρίων Ορ. Κολοζώφ, Στ. Παναγιώτου και Απ. Τασούλα σχετικά με το ανώτατο όριο του αριθμού των μαθητών ανά τμήμα, σας γνωρίζουμε τα ακόλουθα: 

1. Στην Πρωτοβάθμια Εκπ/ση, με την ισχύουσα νομοθεσία προβλέπονται 30 μαθητές ανά δάσκαλο στα πολυθέσια σχολεία και 25 στα μονοθέσια και διθέσια. 

Επισημαίνουμε ότι οι παραπάνω αναλογίες στην πράξη είναι πολύ μικρότερες, αφού η αναλογία μαθητών ανά δάσκαλο ανέρχεται κατά μέσο όρο πανελλαδικά σε 15 μαθητές. (20 στο λεκανοπέδιο Αττικής και 14 στην υπόλοιπη χώρα). 

Κυρίαρχος στόχος του Υπ. Παιδείας είναι η βελτίωση των συνθηκών λειτουργίας των σχολείων και η αναβάθμιση της παρεχόμενης εκπ/σης στους μαθητές, με όλους τους δυνατούς τρόπους. 

Παράλληλα με το βασικό πρόγραμμα σπουδών, το Υπουργείο Παιδείας αναπτύσσει προγράμματα Ολοήμερων Σχολείων και Νηπιαγωγείων για τα παιδιά των εργαζόμενων γονέων (1000 σε δημοτικά και 350 σε νηπιαγωγεία), Προγράμματα Διαπολιτισμικής Εκπαίδευσης για παλιννοστούντες και αλλοδαπούς μαθητές (400 προγράμματα), καθώς επίσης για παιδιά τσιγγάνων (105 προγράμματα), για την ομαλή ένταξή τους στο εκπ/κό μας σύστημα. 

2. Στη Δευτεροβάθμια Εκπαίδευση παραμένει σε ισχύ η διάταξη του ν. 1566/85 για ανώτατο αριθμό τριανταπέντε (35) μαθητών ανά τάξη ή τμήμα για τα Γυμνάσια και Λύκεια. Μόνον το 0,3% των τμημάτων Δ/θμιας Εκπ/σης ανα την Ελλάδα έχουν 35 μαθητές. Δηλαδή σε 23.000 τμήματα μόνον 70 έχουν 35 μαθητές. Αυτή είναι η πραγματικότητα. Ωστόσο, στόχος του ΥΠΕΠΘ αποτελεί η μείωση αυτού του ορίου στο μέλλον και οπωσδήποτε όταν τον επιτρέψουν πανελλαδικά οι συνθήκες. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

8. Στην με αριθμό 3263/29-10-98 ερώτηση δόθηκε με το υπ'αριθμ. 1743/27-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3263/29-10-98 του Βουλευτή κ. Σπ. Σπηλιωτόπουλου σχετικά με την τροποποίηση των σχεδίων στο υπό ανέγερση κτίριο για στέγαση του 3ου Δημοτικού Σχολείου Αιγίου, σας γνωρίζουμε τα ακόλουθα: 

'Υστερα από την αποκέντρωση του Προγράμματος Δημοσίων Επενδύσεων, η ευθύνη για την σύνταξη του προγράμματος σχολικής στέγης ανάγεται στην αποκλειστική αρμοδιότητα της Νομαρχιακής Αυτοδιοίκησης. 

Το Νομαρχιακό Συμβούλιο κάθε Νομού αξιολογεί και ιεραρχεί τις υπάρχουσες ανάγκες σχολικής στέγης και εντάσσει στο Νομαρχιακό Πρόγραμμα τις πιο επείγουσες, χωρίς την παρέμβαση του Υπουργείου Παιδείας. 

Η επιχορήγηση του ΥΠ.Ε.Π.Θ. για τη Νομαρχιακή Αυτοδιοίκηση Αχαϊας για το 1998, από το Εθνικό Π.Δ.Ε. και το ΤΚΑΣΕ για οικόπεδα, κατασκευές και επισκευές διδακτηρίων ανέρχεται στα εξής ποσά: 

Π.Δ.Ε. (ΣΑΕ 047 - ΣΑΕ 04/19) 

Για κατασκευές - οικόπεδα:
 1.000.000.000 δρχ. 
 
Για επισκευές - συντηρήσεις:
 250.000.000 δρχ. 
 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

9. Στην με αριθμό 3276/29-10-98 ερώτηση δόθηκε με το υπ'αριθμ. 1746/27-11-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3276/29-10-98 του Βουλευτή κ. Αναστάσιου Καραμάριου, σας γνωρίζουμε τα ακόλουθα: 

Σύμφωνα με το άρθρο 7 του π.δ. 130/1990 (Α' 52), σε όσους συμμετέχουν στη διαδικασία εξομοίωσης του πτυχίου τους και ολοκληρώνουν επιτυχώς τις σπουδές τους στα πλαίσια του προγράμματος αυτού, χορηγείται πτυχίο του Παιδαγωγικού Τμήματος Δημοτικής Εκπαίδευσης ή Νηπιαγωγών κατά περίπτωση και θεωρούνται πλέον πτυχιούχοι των Τμημάτων αυτών. Κατά συνέπεια ισχύουν και για αυτούς ότι ισχύει για όλους τους πτυχιούχους Πανεπιστημιακών Τμημάτων τόσο σε ό,τι αφορά το δικαίωμα μεταπτυχιακών σπουδών και το δικαίωμα εκπόνησης διδακτορικής διατριβής σύμφωνα με τα άρθρα 10, 11, 12 και 13 του ν. 2083/92 (Α'159) όσο και της υπηρεσιακής τους βαθμολογικής και μισθολογικής τους εξέλιξης. 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ" 

10. Στην με αριθμό 3570/6-11-98 ερώτηση δόθηκε με το υπ' αριθμ. 2680/26-11-98 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 3570/6.11.98 που κατέθεσε στη Βουλή ο Βουλευτής κ. Ηλ. Βεζδρεβάνης σχετικά με χορήγηση αδειών Ε.Δ.Χ. αυτοκινήτων και χώροι στάθμευσης αυτών, σας πληροφορούμε τα παρακάτω: 

1. Σύμφωνα με την παράγραφο 1 του άρθρου 2 του ν. 1437/1984 (59 Α'), ο αριθμός των νέων αυτοκινήτων Ε.Δ.Χ. με ή χωρίς μετρητή (ταξί - αγοραίων), που είναι αναγκαία για την αντιμετώπιση των σχετικών με τα αυτοκίνητα της κατηγορίας αυτής μεταφορικών αναγκών κάθε διοικητικής μονάδας της χώρας, καθορίζεται μέσα στο πρώτο τετράμηνο κάθε διετίας με απόφαση του οικείου Νομάρχη. 

2. Με την παράγραφο 1 του άρθρου 5, του π.δ. 244/1987 (104 Α') ορίζεται, ότι, οι χώροι στάσης και στάθμευσης των αυτοκινήτων ταξί και αγοραίων, για την εξυπηρέτηση του επιβατικού κοινού, καθορίζονται, για μεν την πρωτεύουσα του νομού με απόφαση του νομάρχη, για δε τις λοιπές διοικητικές μονάδες του νομού με απόφαση του δημοτικού ή κοινοτικού συμβουλίου. 

Τέλος προς ενημέρωση του κ. Βουλευτή διαβιβάζουμε το με αριθμ. πρωτ. 2842/13.11.98 έγγραφο του Νομάρχη της Νομαρχιακής Αυτοδιοίκησης Θεσπρωτίας. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

11. Στην με αριθμό 2633/28-9-98 ερώτηση δόθηκε με το υπ' αριθμ. 2620/27-11-98 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 2633/28.9.98 που κατέθεσε στη Βουλή ο Βουλευτής κ. Πέτρος Κατσιλιέρης, σχετικά με το σιδηροδρομικό δίκτυο του ΟΣΕ στην Πελοπόννησο, σας διαβιβάζουμε το σχετικό έγγραφο με αρ. πρωτ. 146301/10.11.98 του Δ/ντος Συμβούλου του Οργανισμού Σιδηροδρόμων Ελλάδος. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

12. Στην με αριθμό 4247/98 ερώτηση δόθηκε με το υπ' αριθμ. 453/26-11-98 έγγραφο από τον Υπουργό Εξωτερικών η ακόλουθη απάντηση: 

"Σε απάντηση της υπ' αριθμ. 4247/98 ερώτησης των Βουλευτών κυρίων Γ. Καρασμάνη και Ν. Τσιαρτσιώνη, σας πληροφορούμε ότι η Πρεσβεία της χώρας μας στο Λονδίνο έχει ενημερώσει τις αρμόδιες υπηρεσίες του Υπουργείου Εξωτερικών για το φυλλάδιο που αναφέρεται στην ανωτέρω ερώτηση, το οποίο σημειωτέον έχει κυκλοφορήσει και σε άλλες περιπτώσεις στη Μ. Βρετανία. 

'Εχουν δοθεί οι κατάλληλες οδηγίες στις αρμόδιες υπηρεσίες για την εντόπιση αυτών που καλύπτονται πίσω από την οργάνωση που κυκλοφορεί τα φυλλάδια αυτά ώστε να υπάρξει αντιμετώπιση της βάναυσης αυτής διαστρέβλωσης της πρόσφατης ιστορίας. Στην ίδια κατεύθυνση κινούνται όπως πληροφορούμεθα και οι Αρχές της Κυπριακής Δημοκρατίας. 

Ο Υπουργός 

ΘΕΟΔΩΡΟΣ ΠΑΓΚΑΛΟΣ" 

13. Στην με αριθμό 3402/98 ερώτηση δόθηκε με το υπ' αριθμ. 454/26-11-98 έγγραφο από τον Υπουργό Εξωτερικών η ακόλουθη απάντηση: 

"Σε απάντηση της υπ' αριθμ. 3402/98 ερώτησης του Βουλευτή κ. Θ. Κασσίμη σας ενημερώνουμε τα εξής: 

Οι Υπάλληλοι της Μεταφραστικής Υπηρεσίας δεν απολύθηκαν παράτυπα. Αντίθετα παράνομη ήταν η μετατροπή των αρχικών συμβάσεών τους, με τις οποίες προσελήφθησαν στο Υπουργείο Εξωτερικών, σε συμβάσεις εργασίας αορίστου χρόνου. 

Ειδικότερα, οι συμβάσεις εργασίας αορίστου χρόνου των υπαλλήλων αυτών έχου κριθεί ως μη νόμιμες με την υπ' αριθμόν 278/1995 Γνωμοδότηση του Νομικού Συμβουλίου του Κράτους. Ισχύει, επομένως, το προηγούμενο συμβασιακό καθεστώς τους, το οποίο αφορά είτε σε συμβάσεις έργου είτε σε συμβάσεις εργασίας ιδιωτικού δικαίου ορισμένου χρόνου. 

Ο νέος Οργανισμός του Υπουργείου Εξωτερικών (ν. 2594/1998), το άρθρο 19 παρ. 9, δεν παρέχει καμία κάλυψη, διότι ο εν λόγω Νόμος ετέθη σε ισχύ, οι ως άνω υπάλληλοι δεν εθεωρούντο, κατά τα ανωτέρω, συμβασιούχοι αορίστου χρόνου και ως εκ τούτου δεν ενέπιπταν στο ρυθμιστικό αντικείμενο της προαναφερόμενης διάταξης. Υπενθυμίζουμε ότι με τη διάταξη του άρθρου 19 παρ. 9 οι συμβασιούχοι αορίστου χρόνου μονιμοποιήθηκαν και εντάχθηκαν είτε σε οργανικές θέσεις του Κλάδου Διοικητικής, Λογιστικής και Γραμματειακής Υποστήριξης είτε σε προσωποπαγείς θέσεις του Κλάδου Διοικητικών Γραμματέων. 

Το Υπουργείο Εξωτερικών, αντί της άμεσης απόλυσης των ανωτέρω υπαλλήλων και εφαρμόζοντας απαρέγκλιτα τις αρχές της προστατευμένης εμπιστοσύνης και της επιείκειας προέβη στην υιοθέτηση συμβάσεων οριμένου χρόνου, ώστε οι εν λόγω υπάλληλοι να έχουν τη δυνατότητα να ρυθμίσουν ευχερώς το εργασιακό τους μέλλον. Οι συμβάσεις αυτές έχουν ήδη υπογραφεί από τους μισούς ενδιαφερόμενους υπαλλήλους (8), ενώ οι υπόλοιποι αρνήθηκαν να τις υπογράψουν. 

Οι ως άνω υπάλληλοι, αρνούμενοι να υπογράψουν τις 8μηνης διάρκειας συμβάσεις εργασίας ορισμένου χρόνου ουσιαστικώς αφήρεσαν από το Υπουργείο Εξωτερικών μια νόμιμη δυνατότητα απασχόλησής τους στο Υπουργείο αυτό. Κάθε άλλη προτεινόμενη λύση θα ευρίσκετο σε ευθεία αντίθεση με τις διατάξεις του ν. 2594/1998 περί Οργανισμού του Υπουργείου Εξωτερικών, ο οποίος, σημειωτέον, υιοθετήθηκε από τη Βουλή με τη διαδικασία των κωδίκων του άρθρου 76 του ισχύοντος Συντάγματος. 

Ο Υπουργός 

ΘΕΟΔΩΡΟΣ ΠΑΓΚΑΛΟΣ" 

14. Στην με αριθμό 3455/5-11-98 ερώτηση δόθηκε με το υπ' αριθμ. 10/24-11-98 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην ερώτηση 3455/5-11-98, που κατέθεσε ο Βουλευτής κ. Ροβέρτος Σπυρόπουλος αναφορικά με ιδιοκτησιακή κατάσταση ακινήτου στο Δήμο Τρίπολης σας αναφέρουμε τα εξής: 

Με αφορμή το αρ. 2081/28-2-96 έγγραφο του Δήμου Τρίπολης προς το Τμήμα Πολεοδομίας και Πολεοδομικών Εφαρμογών, ότι δεν υπάρχει καταπάτηση Δημοτικής ή Δημόσιας ιδιοκτησίας σε ακίνητο επί των οδών Μαινάλου - Σέκερη και ανώνυμου στο Ο.Τ. 226 του Δήμου Τρίπολης και ύστερα από το αρ. 970/29-4-96 έγγραφο της Κ.Υ. Αρκαδίας, η υπηρεσία μας με το αρ. 1053175/3503/Α0010/20-5-96 έγγραφό της ζήτησε από την Κ.Υ. Αρκαδίας, εφόσον υπήρχε καταγγελία, να ενεργήσει έρευνα ιδιοκτησιακού καθεστώτος σύμφωνα με το άρθρο 25 του Α.Ν. 1539/38. 

Η Κ.Υ. Αρκαδίας με το αρ. 2552/14-10-97 έγγραφό της μας έστειλε τα σχετικά στοιχεία της έρευνας, προκειμένου να παραπέμψουμε την υπόθεση στο Γ.Σ.Δ.Κ. για να γνωμοδοτήσει σύμφωνα με τις διατάξεις του Α.Ν. 1539/38. 

Επί της υπόθεσης αυτής εκδόθηκε η αρ. 8/98 προκαταρκτική γνωμοδότηση του Γ.Σ.Δ.Κ. και Α.Π. που γνωμοδότησε περί της αναπομπής της υπόθεσης στην Κτηματική Υπηρεσία Ν. Αρκαδίας προς νέα εξ υπαρχής έρευνα αυτής και εκτίμηση και εφαρμογή όλων των διαλαμβανομένων σ' αυτή στοιχείων. 

Η υπηρεσία μας με τα αρ. 1106198/7896/Α0010/18-9-98 και 1122189/9210/Α0010/3-11-98 έγγραφά της προς τη Κ.Υ. Αρκαδίας ζήτησε την επίσπευση των απαραιτήτων ενεργειών (αναγνώριση τυχόν κληρονομικών δικαιωμάτων του Δημοσίου σχολάζουσα κληρονομιά), περάτωση των δικών ασφαλιστικών μέτρων και διερεύνηση των θεμάτων που έθετε η αρ. 8/98 προκαταρκτική γνωμοδότηση και την εν συνεχεία επιστροφή του φακέλου με όλα τα σχετικά στοιχεία, προκειμένου να επανεισάγουμε την υπόθεση στο Γ.Σ.Δ.Κ., για έκδοση οριστικής γνωμοδότησης, τα οποία δεν μας έχουν σταλεί μέχει σήμερα δεδομένου ότι εκκρεμούν οι δίκες για την κήρυξη σχολάζουσας κληρονομιάς του Χρήστου Κανάρη και αφάνειας του Θεοχάρη Κανάρη. 'Οπως μας ενημέρωσε τηλεφωνικώς η Κ.Υ. Αρκαδίας η συζήτηση για την κήρυξη σχολάζουσας κληρονομίας του Χρήστου Κανάρη έχει ορισθεί για την 20/11/98 και την ίδια ημερομηνία θα κηρυχθεί άφαντος και ο Θεοχάρης Κανάρης. 

Ο Υφυπουργός 

Γ. ΔΡΥΣ" 

15. Στην με αριθμό 3678/10-11-98 ερώτηση δόθηκε με το υπ' αριθμ. 5573/25-11-98 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Απαντώντας στην ερώτηση 3678/10-11-1998 του Βουλευτή κ. Αλ. Χρυσανθακόπουλου σχετικά με την ίδρυση και λειτουργία Τμημάτων Ανακουφιστικής και Παρηγορητικής Αγωγής κλπ., σας πληροφορούμε ότι το Υπουργείο Υγείας - Πρόνοιας ασκεί ευρεία και συνεχιζόμενη αντικαρκινική εκστρατεία συνεργαζόμενο αρμονικά με τους αρμόδιους επιστημονικούς φορείς της χώρας. 

Συγκεκριμένα όσον αφορά την πρώτη ερώτησή σας, το Υπουργείο μας παρακολουθεί τέτοιες πρωτοβουλίες όπως αυτή του Αρεταίειου Νοσοκομείου που παρέχει υπηρεσίες Ανακουφιστικής και Παρηγορητικής Αγωγής σε συνεργασία με το 'Ιδρυμα Τζένη Καρέζη και αναμένει τα αποτελέσματα. Σε περίπτωση επιτυχίας του προγράμματος θα εισηγηθεί και σε άλλες κλινικές των Νοσοκομείων της χώρας την ίδρυση αναλόγων τμημάτων. 

Εξάλλου πρέπει να τονισθεί ότι ήδη μεγάλα Νοσοκομεία της χώρας διαθέτουν Κοινωνικούς Λειτουργούς και Ψυχολόγους που παρέχουν δωρεάν ψυχολογική και κοινωνική υποστήριξη στους ασθενείς και τους συγγενείς τους. 

Τέλος όσον αφορά το δεύτερο ερώτημα σας, δηλ. τις παρακλινικές και άλλες εξετάσεις (όπως Αξονικές τομογραφίες, ακτινογραφίες κλπ., φορέων του AIDS και καρκινοπαθών), πρέπει να σας αναφέρουμε ότι διενεργούνται δωρεάν στους ανασφάλιστους και οικονομικά αδύνατους. 

Ο Υφυπουργός 

ΝΙΚ. ΦΑΡΜΑΚΗΣ" 

16. Στην με αριθμό 3721/11.11.98 ερώτηση δόθηκε με το υπ'αριθμ. 9260/24.11.98 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Σε απάντηση της ερώτησης 3721/11.11.98, που κατέθεσε στη Βουλή ο Βουλευτής κ. Σ. Δανέλλης και αφορούσε την πορεία αποκρατικοποίησης της ετ. ΕΛΒΙΟΝΥ, σας πληροφορούμε τ'ακόλουθα, ειδικότερα για τα θέματα των εργαζομένων. 

1. Στα πλαίσια της απόφασης της Διυπουργικής Επιτροπής για την αποκρατικοποίηση της ετ. ΕΛΒΙΟΝΥ, η Κυβέρνηση προωθεί πρόγραμμα απασχόλησης και αυταπασχόλησης από τον ΟΑΕΔ των αποχωρούντων εργαζομένων από την εταιρεία. 

2. 'Εχει εγκριθεί από το Δ.Σ. της εταιρείας, πρόγραμμα χρηματοδότησης των οικοιοθελώς αποχωρούντων εργαζομένων σε άμεση συνεργασία με τους ίδιους που θα περιλαμβάνει την καταβολή εφάπαξ ποσού, πλέον της νόμιμης αποζημίωσης. 

Ο Υφυπουργός 

ΝΙΚΟΣ ΦΑΡΜΑΚΗΣ" 

17. Στην με αριθμό 3307/30.10.98 ερώτηση δόθηκε με το υπ'αριθμ. 36183/20.11.98 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην υπ' αριθμ. 3307/30.10.98 ερώτηση του Βουλευτή κ. Α. Ανδρεουλάκου, σας γνωρίζουμε τα εξής: 

Η υπηρεσία μας έχει δώσει την έγκριση για προκήρυξη δέκα πέντε (15) θέσεων ιατρικού προσωπικού, για τη στελέχωση του ΕΚΑΒ. 

Με την αριθμ. 2/97 προκήρυξη του Α.Σ.Ε.Π. (Φ.Ε.Κ. 18/98 τ.ΑΣΕΠ) με την οποία προκηρύχθηκαν 500 θέσεις το κλάδου ΔΕ πληρωμάτων Ασθενοφόρων για το ΕΚΑΒ εκδόθηκαν οι πίνακες διοριστέων τον Ιανουάριο του 1998 και ήδη έχουν σχεδόν ολοκληρωθεί οι διορισμοί. 

Ακόμα με το Α9β/17815/98 έγγραφό μας προς το ΑΣΕΠ έχουμε ζητήσει μεταξύ άλλων την προκήρυξη 108 θέσεων τακτικού προσωπικού διαφόρων κλάδων και ειδικοτήτων για το ΕΚΑΒ, από τις οποίες οι 67 θα είναι του κλάδου ΔΕ πληρωμάτων ασθενοφόρων και αναμένεται η έκδοση της προκήρυξης. 

Η λειτουργία των κινητών μονάδων επείγουσας ιατρικής είναι στις άμεσες προτεραιότητες του Υπουργείου μας, με σκοπό την κάλυψη των μεγάλων αστικών κέντρων και του εθνικού οδικού δικτύου, καθώς και τη μείωση του χρόνου επέμβασης στην αντιμετώπιση των εκτάκτων περιστατικών. 

Ο Υπουργός 

Λ. ΠΑΠΑΔΗΜΑΣ" 

18. Στην με αριθμό 3439/4.11.98 ερώτηση δόθηκε με το υπ'αριθμ. 1138/25.11.98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 3439/4.11.98 που κατατέθηκε στη Βουλή από το Βουλευτή κ. Η. Βεζδρεβάνη, σχετικά με τον αριθμό ασφαλισμένων και συνταξιούχων του ΤΕΒΕ σας γνωρίζουμε τα εξής: 

Σύμφωνα με τα στοιχεία του Κοινωνικού Προϋπολογισμού έτους 1998, ο αριθμός των ασφαλισμένων του ΤΕΒΕ ανέρχεται σε 540.770, ο δε αριθμός των συνταξιούχων λόγω γήρατος ανέρχεται σε 70.218 και λόγω αναπηρίας σε 20.926. 

Ο Υφυπουργός 

Φ. ΙΩΑΝΝΙΔΗΣ" 

19. Στην με αριθμό 3567/6.11.98 ερώτηση δόθηκε με το υπ'αριθμ. 1140/25.11.98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 3567/6.11.98 που κατατέθηκε στη Βουλή από το Βουλευτή κ. Η. Βεζδρεβάνη, σχετικά με τον αριθμό ασφαλισμένων και συνταξιούχων του ΤΑΝΠΥ σας γνωρίζουμε τα εξής: 

Σύμφωνα με τα στοιχεία του Κοινωνικού Προϋπολογισμού έτους 1998, ο αριθμός των ασφαλισμένων του ΤΑΝΠΥ ανέρχεται σε 11742, ο δε αριθμός των συνταξιούχων λόγω γήρατος ανέρχεται σε 546 και λόγω αναπηρίας σε 56. 

Ο Υφυπουργός 

Φ. ΙΩΑΝΝΙΔΗΣ" 

20. Στις με αριθμούς 3316 έως και 3325/2.11.98 ερωτήσεις δόθηκε με το υπ'αριθμ. 39716/26.11.98 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στις 3316,3317, 3318,3319,3320, 3321, 3322,3323,3324 και 3325/2.11.1998, ερωτήσεις του Βουλευτή κ.Σκανδαλάκη, σχετικά με "Ελληνες πολίτες διαμένοντες στην αλλοδαπή, οι οποίοι έχουν δικαίωμα ψήφου στην Ελλάδα", σας ενημερώνουμε ότι η υπηρεσία μας για τις κάτωθι χώρες της αλλοδαπής: Αραβικά Εμιράτα, Αμμάν, Ανδόρα, 'Αγιος Μαρίνος, Αγγλία, Αζερμπαϊτζάν, Αφγανιστάν, Αλβανία, Αλγερία και Αγκόλα, δεν έχει στοιχεία με τον αριθμό των Ελλήνων πολιτών οι οποίοι διαμένουν μόνιμα σε αυτές και έχουν δικαίωμα ψήφου στην Ελλάδα. 

Σας πληροφορούμε όμως ότι στο Υπουργείο Εσωτερικών, Δημόσιας Διοίκησης και Αποκέντρωσης, σύμφωνα με τις διατάξεις του ν. 2623/98 άρθρο 7 παρ.1α, έχει συσταθεί Επιτροπή επιφορτισμένη με το έργο της υποβολής προτάσεων για την άσκηση του δικαίωματος εκλέγειν και εκλέγεσθαι, μέσω ειδικών εκλογικών καταλόγων, των Ελλήνων πολιτών ο οποίοι κατοικούν στις χώρες-μέλη της Ευρωπαϊκής 'Ενωσης και σε τρίτες χώρες. 

Ο Υπουργός 

ΑΛΕΞΑΝΔΡΟΣ ΠΑΠΑΔΟΠΟΥΛΟΣ" 

21. Στην με αριθμό 3374/2.11.98 ερώτηση δόθηκε με το υπ'αριθμ. 2712/26.11.98 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης 3374/2.11.98 που κατέθεσε στη Βουλή ο Βουλευτής κ. Δ. Γεωργακόπουλος σχετικά με αναστολή λειτουργίας γραμμής Πύργου-Κατακόλου σας διαβιβάζουεμ το σχετικό έγγραφο με αρ. πρωτ. 665043/20.11.98 του Δ/ντος Συμβούλου του Οργανισμού Σιδηροδρόμων Ελλάδος Α.Ε. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

Σημ. Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

22. Στην με αριθμό 3327/2-11-98 ερώτηση δόθηκε με το υπ' αριθμ. 1774/24-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3327/2-11-1998 του Βουλευτή κ. Ελευθ. Παπανικολάου, σχετικά με τη λειτουργία των σχολείων, σας γνωρίζουμε τα ακόλουθα: 

Α. Το ΥΠΕΠΘ διόρισε στην Πρωτοβάθμια Εκπαίδευση από την επετηρίδα 3.991 εκπαιδευτικούς (3.120 δασκάλους, 470 νηπιαγωγούς, 178 φυσικής αγωγής, 116 Αγγλικής και 107 μουσικούς), για το σχολικό έτος 1998-1999 και ακολούθησαν 354 διορισμοί ακόμη από τους πίνακες των επιτυχόντων του διαγωνισμού του ΑΣΕΠ (163 δάσκαλοι, 117 νηπιαγωγοί, 45 φυσικής αγωγής και 29 Αγγλικής γλώσσας). 

Επίσης τις κενές θέσεις σε διδακτικό προσωπικό στην Πρωτοβάθμια Εκπαίδευση το ΥΠΕΠΘ κάλυψε με τη χορήγηση 4.336 πιστώσεων, ενώ παράλληλα λειτουργούν τμήματα υποδοχής και ενισχυτικής διδασκαλίας όπου αυτό κρίνεται αναγκαίο. 

Β. Στη δευτεροβάθμια εκπαίδευση το 1998 διορίστηκαν 3.320 εκπ/κοί από την επετηρίδα και 642 εκπαιδευτικοί από τον πίνακα επιτυχόντων του διαγωνισμού του ΑΣΕΠ, δηλ. σύνολο 3.962 καθηγητές. 

Ο αριθμός αυτός είναι ο μεγαλύτερος της τελευταίας δεκαετίας και για πρώτη φορά υπερκαλύφθηκαν οι οργανικές θέσεις των περισσοτέρων κλάδων. 

Παράλληλα έχουν διατεθεί μέχρι σήμερα 4.273 πιστώσεις για προσλήψεις προσωρινών αναπληρωτών στα Γυμνάσια και Λύκεια της χώρας. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

23. Στις με αριθμούς 3142, 3185, 3286, 3294, 3364, 3368 και 3436/98 ερωτήσεις δόθηκε με το υπ' αριθμ. 2394/24-11-98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στις ερωτήσεις 3142, 3185, 3286, 3294, 3364, 3368 και 3436/98 που κατέθεσε ο Βουλευτής κ. Ηλίας Βεζδρεβάνης για τα πληθυσμιακά στοιχεία των ασφαλιστικών οργανισμών, σας παραθέτουμε τους παρακάτω πίνακες, οι οποίοι περιλαμβάνουν τον αριθμό των ασφαλισμένων και συνταξιούχων ανά Ταμείο. 

Ταμεία
 Ασφαλισμένοι
 Συνταξιούχοι
 
Ταμείο Συντάξεως

Προσωπικού ΕΤΕ
 13.395
 γήρατος 5.926 

αναπηρίας 184 

θανάτου 2.372 

Σύνολο 8.482 
 
ΤΑΠ-ΟΤΕ
 51.755
 γήρατος 23.725 

αναπηρίας 1.136 

θανάτου 4.890 

Σύνολο 29.931
 
Ταμείο Συντάξεως 

Προσωπικού ΑΤΕ
 5.700
 γήρατος 3.929 

αναπηρίας 202 

θανάτου 1.953 

Σύνολο 6.084 
 
Ταμείο Συντάξεων 

Προσωπικού ΗΣΑΠ
 1.535
 γήρατος 900 

αναπηρίας 222 

θανάτου 534 

Σύνολο 1.535 
 
Ταμείο Συντάξεως

Προσωπικού

Τραπέζης Ελλάδος 

και Κτηματικής 
 4.557
 γήρατος 3.585 

αναπηρίας- 

θανάτου 1.505 

Σύνολο 5.090 
 
ΤΑΠ-ΙΛΤ
 4.109
 γήρατος 879 

αναπηρίας 29 

θανάτου 355 

Σύνολο 1.263 
 
ΤΑΠ-ΕΤΒΑ
 477
 γήρατος 531 

αναπηρίας 1 

θανάτου 73 

Σύνολο 605 
 

Ο Υφυπουργός 

ΦΟΙΒΟΣ ΙΩΑΝΝΙΔΗΣ" 

24. Στην με αριθμό 3351/2-11-98 ερώτηση δόθηκε με το υπ' αριθμ. 2331/24-11-98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 3351/2-11-1998 που κατέθεσε στη Βουλή των Ελλήνων ο Βουλευτής κ. Σ. Τσιτουρίδης, σχετικά με τον υπόχρεο για την απόδοση των ασφαλιστικών εισφορών στο ΙΚΑ των απασχολούμενων σε ιδιωτικά οικοδομοτεχνικά έργα, σας γνωρίζουμε τα ακόλουθα: 

Από την ισχύουσα νομοθεσία του ΙΚΑ, σε κάθε περίπτωση υπόχρεος για την καταβολή των εισφορών στο 'Ιδρυμα είναι ο εργοδότης, δηλ. το πρόσωπο (φυσικό ή νομικό) για λογαριασμό του οποίου τα υπαγόμενα στην ασφάλιση πρόσωπα, προσφέρουν την εργασία τους. 

Στην περίπτωση των απασχολουμένων σε οικοδομοτεχνικά έργα που εκτελούνται με τη μεσολάβηση τρίτων προσώπων (εργολάβων και υπεργολάβων), ως εργοδότης για την καταβολή των ασφαλιστικών εισφορών θεωρείται (άρθρο 8 παρ. 5 εδάφ. γ' του α.ν. 1846/1951) ο κύριος του ανεγειρόμενου, συμπληρούμενου, μεταρρυθμιζόμενου, επισκευαζόμενου ή κατεδαφιζόμενου κτίσματος, δηλ. ο ιδιοκτήτης - οικοπεδούχος, ακόμη και στην περίπτωση της κατασκευής οικοδομής με το σύστημα της αντιπαροχής (ΣτΕ 1039/1985, 4127/1987, 3203/1988), οπότε ευθύνονται εις ολόκληρον όλοι οι συνιδιοκτήτες - οικοπεδούχοι. 

Κατά την εφαρμογή των διατάξεων της παρ. 9 του άρθρου 26 του α.ν. 1846/1951 "Τυπικές υποχρεώσεις εργοδοτών" (π.χ. τήρηση και υποβολή μισθολογικών καταστάσεων) εκτός από τον κύριο του κτίσματος είναι υπεύθυνοι και τα μεσολαβούντα τρίτα πρόσωπα εργολάβοι ή υπεργολάβοι, οι οποίοι προσλαμβάνουν και αμείβουν τους ασφαλισμένους. 

'Οπως άλλωστε έχει κριθεί και από τα ανώτατα δικαστήρια (ΑΠ 239/76), δεν ήταν δυνατή η μετάθεση της υποχρέωσης καταβολής των εισφορών στον εργολάβο, ο οποίος έχει αναλάβει την εκτέλεση ενός έργου (μιας οικοδομής εν προκειμένω) η κυριότητα της οποίας ανήκει, σύμφωνα και με τον Αστικό Κώδικα στον ιδιοκτήτη του οικοπέδου. 

Σε περίπτωση μη απόδοσης των οφειλομένων ασφαλιστικών εισφορών, το ΙΚΑ υποχρεούται στη λήψη αναγκαστικών μέτρων κατά των υποχρέων. 

Επιπλέον για την προστασία των οικοπεδούχων και των αγοραστών διαμερισμάτων καθώς και τη διασφάλιση των εσόδων του ΙΚΑ, με την παράγραφο 5 του άρθρου 2 του ν. 2556/1997 προβλέπεται η θέσπιση υποχρεωτικής προσκόμισης ασφαλιστικής ενημερότητας κατά τη μεταβίβαση ακινήτων. 

Πάντως το θέμα αυτό απασχολεί το Υπουργείο μας και μελετάται σχετική νομοθετική ρύθμιση. 

Ο Υφυπουργός 

Φ. ΙΩΑΝΝΙΔΗΣ") 

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 16 Μαρτίου 1999. 

Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ.3 Καν. Βουλής). 

1. Η με αριθμό 4445/27-11-98 ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων, προκειμένου να αντιμετωπισθούν τα προβλήματα, στη λειτουργία της φοιτητικής εστίας του Τεχνολογικού Εκπαιδευτικού Ιδρύματος (ΤΕΙ) Χαλκίδας. 

2. Η με αριθμό 6147/26-1-99 ερώτηση του Βουλευτή της Νέας Δημοκρατίας κ. Αθανασίου Κονταξή προς τον Υπουργό Τύπου και Μέσων Μαζικής Ενημέρωσης, σχετικά με τη λήψη μέτρων για την εμβέλεια (δικτύωση), σε περισσότερους από ένα νομούς τεσσάρων ραδιοφωνικών σταθμών κλπ. 

3. Η με αριθμό 5067/14-12-98 ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων προκειμένου να αντιμετωπισθούν τα προβλήματα στη λειτουργία της φοιτητικής εστίας του Εθνικού Μετσοβίου Πολυτεχνείου. 

Β. ΑΝΑΦΟΡΕΣ-ΕΡΩΤΗΣΕΙΣ Δευτέρου Κύκλου. ('Αρθρο 130 παρ. 5 Καν. Βουλής) 

1. Η με αριθμό 3383/3-11-98 ερώτηση του Βουλευτή του Πανελλήνιου Σοσιαλιστικού Κινήματος κ. Κυριάκου Σπυριούνη προς τον Υπουργό Εθνικής Παιδείας και Θρησκευμάτων, σχετικά με δημοσιεύματα της εφημερίδας "ΜΑΚΕΔΟΝΙΑ" περί αυξανόμενης ύπαρξης εγληματικών στοιχείων, στον πανεπιστημιακό χώρο της Θεσσαλονίκης. 

2. Η με αριθμό 5867/15-1-99 ερώτηση του Βουλευτή της Νέας Δημοκρατίας κ. Νικόλαου Παπαφιλίππου προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργού για τη δημιουργία θεσμικού πλαισίου, ώστε να διασφαλιστεί η αντικειμενικότητα στην επιλογή των υποψηφίων στα Προγράμματα Σπουδών Επιλογής (ΠΣΕ) κλπ. 

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 761/9-3-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λουκά Αποστολίδη προς τον Υπουργό Εργασίας και Κοινωνικών Ασφαλίσεων, σχετικά με τις προθέσεις του Υπουργείου να καταργήσει το γραφείο Επιθεώρησης Εργασίας στο Σχηματάρι Βοιωτίας κλπ. 

Η επίκαιρη ερώτηση του κυρίου συναδέλφου έχει ως εξής: 

"Στο Νομό Βοιωτίας και ειδικά στην πόλη του Σχηματαρίου λειτουργεί γραφείο Επιθεώρησης Εργασίας, το οποίο αποτελεί το μοναδικό όργανο ουσιαστικού ελέγχου στις επιχειρήσεις της βιομηχανικής περιοχής Σχηματαρίου-Οινοφύτων. 

Στο υφιστάμενο γραφείο υπάγονται τετρακόσιες και πλέον βιομηχανικές, βιοτεχνικές και εμπορικές επιχειρήσεις που αποτελούν πηγή ζωής και ανάπτυξης για την περιοχή μας. Η βιομηχανική αυτή περιοχή αποτελεί τον τρίτο βιομηχανικό πόλο της χώρας μας, με σημαντικές ελλείψεις σε βιομηχανικές υποδομές. Αν σταματήσει η λειτουργία του γραφείου Επιθεώρησης Εργασίας, τα πράγματα θα γίνουν παντελώς ανεξέλεγκτα. 

Ερωτάται ο κύριος Υπουργός: 

α) Υπάρχει πρόθεση της Κυβέρνησης να καταργηθεί το εν λόγω γραφείο Επιθεώρησης Εργασίας; 

β) Με τι κριτήρια θα δημιουργηθούν τα νέα γραφεία Επιθεώρησης Εργασίας που περιέρχονται στις αρμοδιότητες του Υπουργείου Εργασίας;". 

Ο Υφυπουργός Εργασίας και Κοινωνικών Ασφαλίσεων κ. Πρωτόπαπας έχει το λόγο για τρία λεπτά. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, με βάση το ν. 2639/98 που ψηφίστηκε το καλοκαίρι από τη Βουλή, προχωρούμε στην έκδοση των προεδρικών διαταγμάτων για τη σύσταση του σώματος της Επιθεώρησης Εργασίας και την αναβάθμιση του ελέγχου από τις κρατικές πια υπηρεσίες, τόσο σε σχέση με την τήρηση της εργατικής νομοθεσίας, όσο και σε σχέση με τους νόμους και τις συμβάσεις και βεβαίως την υποχρέωση προς τις επιχειρήσεις τήρησης των συνθηκών υγιεινής και ασφάλειας σε όλους τους εργασιακούς χώρους. 

Το θέμα που θίγει ο κύριος συνάδελφος είναι όντως σοβαρό, έχουμε επεξεργαστεί το προεδρικό διάταγμα και με βάση το προεδρικό διάταγμα, το οποίο ήδη έχει προωθηθεί προς υπογραφή, μετά από διάλογο που έγινε και με τους κοινωνικούς εταίρους, προβλέπεται η δημιουργία διευθύνσεων κοινωνικής επιθεώρησης στις έδρες των περιφερειών όλης της χώρας και προβλέπονται και τμήματα κοινωνικής επιθεώρησης στις έδρες των νομών. 

Πράγματι, έχουμε ένα νομό με ειδικό ενδιαφέρον και σέβομαι απόλυτα το πρόβλημα που βάζει ο κ. Αποστολίδης. Είναι ο Νομός Βοιωτίας. 'Εχει ένα πολύ μεγάλο εργατικό δυναμικό, περιοχές καθαρά βιομηχανικές, διασπαρμένες σε ολόκληρο το νομό. 

Για το λόγο αυτό σε προεδρικό διάταγμα -και ειδικά για το Νομό Βοιωτίας- έχουμε ιδρύσει δύο τμήματα της Επιθεώρησης Εργασίας, το ένα στην έδρα του νομού -στη Λιβαδειά δηλαδή- και το άλλο στη Θήβα. Στην περιοχή του τμήματος κοινωνικής επιθεώρησης Θηβών υπάγεται και το Σχηματάρι, το οποίο εξάλλου είναι πάρα πολύ κοντά. 

'Ετσι και χωρίς να ικανοποιείται, θα έλεγα, απόλυτα, το θέμα που βάζετε, πιστεύω ότι σε μεγάλο βαθμό υπάρχει η δυνατότητα να γίνει με τα σωστά οργανωμένα τμήματα που θα υπάρχουν, η άσκηση του επιτοπίου ελέγχου, η εξομάλυνση των εργατικών διαφορών και η επιβολή προς την εργοδοτική πλευρά της τήρησης της εργατικής νομοθεσίας και των συνθηκών υγιεινής και ασφάλειας. 

Φιλοδοξία μας είναι να σταματήσει η σημερινή απαράδεκτη κατάσταση, να ξεπεραστούν οι αδυναμίες στην επιθεώρηση εργασίας, να δημιουργηθεί ένα σώμα ισχυρό, ένα σώμα που θα υφίσταται και τον κατάλληλο κοινωνικό έλεγχο με βάση τα προβλεπόμενα στο νόμο, ένα σώμα το οποίο να μπορεί να μας διαβεβαιώνει με βάση τη δράση του και να μας πείθει, όχι με λόγια, αλλά με τη δράση του, ότι πράγματι στην Ελλάδα γίνονται σεβαστές οι διατάξεις των νόμων και οι συλλογικές συμβάσεις. 

Αυτή είναι η φιλοδοξία μας και προχωρούμε προς αυτήν την οργάνωση. Επεξεργαστήκαμε τον οργανισμό, πολύ σύντομα θα προκηρύξουμε και τις σχετικές διατάξεις για τις προσλήψεις. Οι επιθεωρήσεις εργασίας θα λειτουργήσουν με νέο πνεύμα, νέα δομή και λειτουργία και πιστεύω, ότι θα κάνουν πια πολύ καλά τη δουλειά τους, προς το καλό όλης της κοινωνίας. 

ΠΡΟΕΔΡΕΥΩΝ (Δημήτριος Β. Κωστόπουλος): Ο Γ' Αντιπρόεδρος της Βουλής κ. Λουκάς Αποστολίδης έχει το λόγο για δύο λεπτά. 

ΛΟΥΚΑΣ ΑΠΟΣΤΟΛΙΔΗΣ (Γ' Αντιπρόεδρος της Βουλής): Από άποψη φιλοσοφίας ασφαλώς θα με ικανοποιούσε και με ικανοποιεί η απάντηση του Υφυπουργού. Η αλήθεια όμως είναι ότι, όπως είναι και η γεωγραφική διάταξη, αλλά και ο χωροταξικός προσδιορισμός και η ανάπτυξη της βιομηχανίας στο Νομό μας, θεωρώ, ότι εάν δημιουργηθεί το γραφείο της επιθεώρησης, θα είναι λυσιτελής και μη αποτελεσματική, αν θέλετε, η παρέμβαση της επιθεώρησης του γραφείου. 

Διότι, έστω και πειραματικά, λειτούργησε το γραφείο επιθεώρησης εργασίας σήμερα στη βιομηχανική περιοχή και αυτή είναι η αντικειμενική πραγματικότητα. Υπάρχουν πάνω από τετρακόσιες πενήντα περίπου επιχειρήσεις και υπάρχει συνεχώς ενδιαφέρον από τους επενδυτές, είτε να αποκεντρωθούν από το χώρο του λεκανοπεδίου Αττικής είτε αν θέλετε, να μετακομίσουν στο χώρο των Οινοφύτων Σχηματαρίου. 

Θεωρώ, κύριε Υφυπουργέ, ότι χρειάζεται οπωσδήποτε -και θα πρέπει ειλικρινά να επανεξετάσετε το θέμα- εάν όχι στο δεύτερο γραφείο στο Νομό Βοιωτίας, να υπάρξει παράρτημα στις δύο αυτές κωμοπόλεις πλέον, γιατί ξεκίνησαν από χωριά των χιλίων πεντακοσίων και των δύο χιλιάδων κατοίκων και αυτήν τη στιγμή είναι πόλεις πάνω από δεκαπέντε χιλιάδες στο συγκεκριμένο χώρο. Εξυπηρετούνται περίπου πάνω από πενήντα με εξήντα χιλιάδες λειτουργίες και σε άμεσο εργατικό δυναμικό. Μιλάω για μεγάλες επιχειρήσεις, ΕΑΒ με τρεις χιλιάδες εργαζόμενους, η στρατιωτική μονάδα 114 που είναι εκεί και υπάρχουν και πάρα πολλές άλλες μεγάλες βιομηχανίες με δεκαπέντε χιλιάδες περίπου εργαζόμενους. 

Δεν νομίζω ειλικρινά ότι ήταν αποτελεσματικός ο έλεγχος. Και σ' αυτήν την κατεύθυνση εγώ θα ήθελα να εξαντλήσετε όλη την ευαισθησία σας μια και γνωρίζετε τον εργατικό χώρο, γνωρίζετε τι σημαίνει επιθεώρηση εργασίας, γνωρίζετε την περιπέτεια του θεσμού με το πέρασμα από τις Νομαρχιακές Aυτοδιοικήσεις που σε κάποιους χώρους ενδεχόμενα δεν λειτούργησε παντελώς, σε κάποιους άλλους χώρους η επιστημονική και διοικητική υποστήριξη αυτού του θεσμού, για να υπάρχει αποτέλεσμα στο έργο είτε για τις συνθήκες εργασίας των εργαζομένων είτε για το θέμα της τήρησης της εργατικής νομοθεσίας δεν ήταν αποτελεσματική. Και ασφαλώς θα ήθελα πραγματικά να επανεξετάσετε το θέμα και τη δυνατότητα δημιουργίας έστω ενός παραρτήματος. Πάντως είναι αδύνατο να λειτουργήσει η επιθεώρηση εργασίας χωρίς να υπάρξει εκεί συγκεκριμένο γραφείο, διότι γνωρίζετε ότι είναι μία βιομηχανική ζώνη που είναι κάτω από άθλιες βιομηχανικές υποδομές. 

Σας λέγω αυτή την τελευταία κουβέντα και κλείνω, ότι ενώ είναι ο τρίτος βιομηχανικός πόλος σήμερα της χώρας μας, δεν έχει χαρακτηριστεί ως βιομηχανική περιοχή. Αυτό τα λέγει όλα. Και καταλαβαίνετε πως μεταχειρίζονται το εργατικό δυναμικό, καταλαβαίνετε και την εκμετάλλευση που υφίσταται το εργατικό δυναμικό της περιοχής. 

Γι' αυτό κάνω και πάλι έκκληση, κύριε Υφυπουργέ, διότι ειλικρινά οι εργαζόμενοι της περιοχής και δυναμικά, εξαντλώντας κάθε περιθώριο διαλόγου και μαζί σας και με το Υπουργείο, θα αντιδράσουν. Νομίζω ότι δεν θα είναι ένα θέμα που θα κλείσει εύκολα, εάν δεν δοθεί μία διέξοδος και μία λύση σαν αυτή που σας προτείνω εγώ, αλλά και η Τοπική Αυτοδιοίκηση, ο Δήμος Σχηματαρίου και ο Δήμος Οινοφύτων σε μια περιοχή ειλικρινά που έχει ανάγκη αυτές τις υπηρεσίες. Ευχαριστώ. 

ΠΡΟΕΔΡΕΥΩΝ (Δημήτριος Β. Κωστόπουλος): Ο Υφυπουργός Εργασίας και Κοινωνικών Ασφαλίσεων κ. Πρωτόπαπας, έχει το λόγο. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, πράγματι ο προβληματισμός του κυρίου συναδέλφου, πιστεύω ότι εκφράζει τη μέχρι τώρα κατάσταση και την αναγκαιότητα σωστών ελέγχων ιδιαίτερα σε μία κρίσιμη βιομηχανική περιοχή, σε μια περιοχή που δουλεύουν χιλιάδες εργαζόμενοι και που βέβαια, όπως γνωρίζουμε, και πάρα πολλές επιχειρήσεις από την Αθήνα σπεύδουν να εγκατασταθούν εκεί. 

Θα κοιτάξουμε με βάση τον τρόπο που σας είπα, κύριε συνάδελφε, να το καλύψουμε. Θα φροντίσουμε να υπάρχουν οι αναγκαίοι έλεγχοι θα δούμε και τη δυνατότητα μιας υποδομής προς την περιοχή του Σχηματαρίου. Εάν διαπιστωθεί ότι στην πράξη δεν γίνεται σωστά η δουλειά μας, είμαστε έτοιμοι να εξετάσουμε όλες τις λύσεις οι οποίες προτείνονται. Ας ξεκινήσουμε έτσι. Χρειαζόμαστε αυτήν τη στιγμή σωστές επιθεωρήσεις εργασίας καλά στελεχωμένες. Να μην τις σπάσουμε σε πολύ μικρά κομμάτια γιατί φοβάμαι ότι στο πρώτο τους ξεκίνημα δεν θα κάνουν σωστά τη δουλειά τους. Ας ξεκινήσουμε το νέο θεσμό σε μεγαλύτερες, θα έλεγα, δομές και δυνατότητες παρεμβάσεων πολύ πιο ενισχυμένες και ισχυρές και στην πορεία θα εξετάσουμε όλες τις αδυναμίες που υπάρχουν οργανωτικού χαρακτήρα και μαζί σας και με όλους τους Βουλευτές του νομού θα κοιτάξουμε με ποιο τρόπο το σύνολο των αναγκαίων ελέγχων θα διακλαδωθεί και θα επεκταθεί και στην κρίσιμη περιοχή του Σχηματαρίου. 'Ακουσα την πρότασή σας για το παράρτημα. Θα δούμε τι καλύτερο μπορεί να γίνει. Ευχαριστώ πολύ. 

ΠΡΟΕΔΡΕΥΩΝ (Δημήτριος Β. Κωστόπουλος): Η δεύτερη με αριθμό 752/8.3.99 επίκαιρη ερώτηση του Βουλευτή της Νέας Δημοκρατία κ. Γεωργίου Τρυφωνίδη προς τον Υπουργό Μεταφορών και Επικοινωνιών, σχετικά με την αλλαγή του τρόπου χρέωσης της αστικής μονάδας από τον Οργανισμό Τηλεπικοινωνιών Ελλάδος, διαγράφεται λόγω κωλύματος του κυρίου Υπουργού. 

Η τρίτη με αριθμό 767/10.3.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τον Υπουργό Δημόσιας Τάξης, σχετικά με τα δημοσιεύματα του Τύπου, αναφερόμενα στη λήψη μέτρων, ενάντια της δραστηριότητας του ΡΚΚ στην Ευρώπη, τις θέσεις της ελληνικής Κυβέρνησης κλπ., διαγράφεται λόγω ασθένειας του κυρίου Βουλευτή. 

Η τέταρτη με αριθμό 766/10.3.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την απόφαση της Ιεράς Συνόδου, για την ανέγερση νέου μητροπολιτικού ναού στο τρίγωνο της Ριζαρείου, διαγράφεται λόγω κωλύματος του Υπουργού. 

Η πέμπτη με αριθμό 763/10.3.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ, προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τη λήψη μέτρων, προκειμένου να αποπερατωθεί εγκαίρως το τμήμα της εθνικής οδού Σερρών-Βουλγαρίας, από τον κόμβο Στρυμονοχωρίου-Προμαχώνος, διαγράφεται ύστερα από συνεννόησης μεταξύ Υπουργού και Βουλευτή. 

Επίκαιρες ερωτήσεις δεύτερου κύκλου: 

Η πρώτη η με αριθμό 753/8.3.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Iωάννη Καλαμακίδη προς τον Υπουργό Υγείας και Πρόνοιας, σχετικά με τις προθέσεις του Υπουργείου για την ανέγερση νέου νοσοκομείου στη Χαλκίδα, διαγράφδται λόγω κωλύματος του Βουλευτή. 

Δεύτερη είναι η με αριθμό 756/9.3.99 επίκαιρη ερώτηση του Βουλευτή της Νέας Δημοκρατίας κ. Νικολάου Παπαφιλίππου προς την Υπουργό Πολιτισμού, σχετικά με την αποκατάσταση των ζημιών που υπέστησαν από τους σεισμούς οι παλιές βυζαντινές και μεταβυζαντινές εκκλησίες και μοναστήρια στους Νομούς Κοζάνης και Γρεβενών. 

Η επίκαιρη ερώτηση του κ. Παπαφιλίππου έχει ως εξής: 

"Οι κάτοικοι πολλών χωριών των νομών Koζάνης και Γρεβενών διαμαρτύρονται έντονα γιατί το Υπουργείο Πολιτισμού αδιαφορεί και δεν επιδεικνύει τη δέουσα μέριμνα, για την αποκατάσταση των ζημιών που υπέστησαν οι παλιές βυζαντινές και μεταβυζαντινές εκκλησίες, ως και τα μοναστήρια μας από το μεγάλο σεισμό της 13ης Μαϊου 1995. 

Πέρασαν τέσσερα ολόκληρα χρόνια από την τραγική ημέρα του σεισμού και παρά τις εξαγγελίες και τις υποσχέσεις της Κυβέρνησης καμία ουσιαστική παρέμβαση δεν έχει γίνει μέχρι σήμερα, απεναντίας διαπιστώνεται καθημερινά ότι οι καταστροφές συνεχίζονται από την επίδραση των καιρικών συνθηκών. 

Με δεδομένο ότι: 

α) υφίστανται οι μελέτες αποκατάστασης των ζημιών, 

β) δεν ευσταθεί η άποψη περί δήθεν ελλείψεως ειδικών για την αποκατάσταση των μνημείων αυτών και 

γ) σε πολλά χωριά δεν έχει που να εκκλησιαστεί ο κόσμος. 

Ερωτάται η αρμόδια Υπουργός: 

1. Αν προτίθεται να προβεί σε άμεσες ενέργειες για την έναρξη των εργασιών αποκατάστασης ζημιών στα πιο πάνω μνημεία και 

2. Αν το Υπουργείο Πολιτισμού έχει εξασφαλίσει τα απαραίτητα χρηματικά ποσά για τις επισκευές αυτές". 

Η Υπουργός Πολιτισμού κ. Ελισάβετ Παπαζώη έχει το λόγο για τρία λεπτά. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, κύριε συνάδελφε, είναι γνωστές πράγματι οι μεγάλες ζημιές που προξένησε ο καταστροφικός σεισμός στην Κοζάνη και στα Γρεβενά το 1995. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Απ' αυτό το σεισμό καταστράφηκαν ολοσχερώς τουλάχιστον τρεις ναοί και έπαθαν πολύ σημαντικές καταστροφές αρκετοί άλλοι. 

'Οσα όμως διατείνεται ο κύριος Βουλευτής δεν ευσταθούν, δηλαδή ότι δεν έχει γίνει καμιά ουσιαστική παρέμβαση στους ναούς που υπέστησαν ζημιές. Θα καταθέσω στα Πρακτικά της Βουλής για ενημέρωση του Σώματος το σύνολο των παρεμβάσεων που έχουν πραγματοποιηθεί αυτά τα χρόνια. 

Θα σας πω κατ' αρχήν ότι ήδη τα δύο πρώτα χρόνια δόθηκαν από το Υπουργείο Πολιτισμού διακόσια ογδόντα εκατομμύρια (280.000.000) δραχμές, περίπου τα μισά σε κάθε νομό είτε στη Νομαρχιακή Αυτοδιοίκηση είτε στην Ιερά Μητρόπολη είτε σε εκκλησιαστικά συμβούλια. Στους ναούς που κατέρρευσαν τοποθετήθηκαν στέγαστρα, ενώ στους υπόλοιπους ναούς έγιναν εργασίες υποστήλωσης, και προληπτική συντήρηση τοιχογραφιών κλπ. 

Από τότε έγιναν συστηματικά οι αναγκαίες μελέτες. Χαρακτηριστικά σας ενημερώνω ότι η ΙΑ' Εφορεία, που είναι υπεύθυνη για τις περιοχές, από έναν αρχαιολόγο και δυο μηχανικούς που είχε εξαιτίας ακριβώς των σεισμών σήμερα αποτελείται από τρεις αρχαιολόγους και τρεις μηχανικούς. 

Θα μπορούσα να αναφέρω και άλλα έργα -και έχω τον πλήρη κατάλογο των έργων, των παρεμβάσεων και των χρηματοδοτήσεων που έγιναν- αλλά συνοπτικά θα σας πω ότι σε είκοσι δύο ναούς στα Γρεβενά και σε δεκαεννέα ναούς στη Κοζάνη έγιναν παρεμβάσεις στερέωσης και υποστήλωσης. Σε κάποιους μάλιστα από αυτούς ολοκληρώθηκαν τα έργα. 

Επίσης, επειδή κάποιες από τις εργασίες αποκατάστασης που χρειάστηκαν να γίνουν ήταν ιδιαίτερα σημαντικές, επτά έργα για το Νομό Γρεβενών έχουν προταθεί -και κάποια έχουν ενταχθεί ήδη- στο δεύτερο Κοινοτικό Πλαίσιο Στήριξης με διακόσια τριάντα εκατομμύρια (230.000.000) δραχμές, ενώ στην Κοζάνη έχουν ενταχθεί τρία έργα στο δεύτερο Κοινοτικό Πλαίσιο Στήριξης με τριακόσια είκοσι εκατομμύρια (320.000.000) δραχμές. 

Καταθέτω, όπως είπα, στα Πρακτικά της Βουλής αναλυτικά τις παρεμβάσεις που έχουν γίνει, καθώς και τη χρηματοδότηση που έγινε από την πρώτη στιγμή από το Υπουργείο Πολιτισμού. 

(Στο σημείο αυτό η Υπουργός Πολιτισμού κ. Ελισάβετ Παπαζώη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Λουκάς Αποστολίδης): Ευχαριστούμε την κυρία Υπουργό. 

Ο κ. Παπαφιλίππου έχει το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κυρία Υπουργέ, εκείνο το οποίο πράγματι έχει γίνει είναι οι υποστηλώσεις και ορισμένα υπόστεγα. 'Ετσι σε πρώτη φάση για να προστατευθούν αυτά τα μνημεία. Πρέπει δε να σημειωθεί ότι συζητούμε για τις βυζαντινές και μεταβυζαντινές εκκλησίες και παλαιά μοναστήρια που έχουν κατασκευαστεί πριν από εκατό χρόνια. 

Εκείνο που βλέπουμε μπροστά μας καθημερινά είναι ότι συνεχίζουν να μένουν αυτές οι υποστηλώσεις και αυτά τα υπόστεγα τα οποία έχουν καταστραφεί. 'Ενα υπόστεγο μπορεί να καλύψει ένα μνημείο με τις δυσμενείς καιρικές συνθήκες που έχουμε εμείς μόνο από τη βροχή. Αλλά αυτό είναι το ζητούμενο μετά από τέσσερα χρόνια, κυρία Υπουργέ; 

Εμείς περιμέναμε να προχωρήσουν οι κατασκευές, δηλαδή, η επισκευή εκεί που χρειάζεται και μάλιστα σε ορισμένους παλαιούς ναούς, διότι δεν έχει πού να εκκλησιαστεί ο κόσμος. Ακόμα και το μέγαρο στη Μητρόπολη Σερβίων και Κοζάνης, μένει ακόμα έτσι. Και μάλιστα έχουν γραφεί ουκ ολίγα γι'αυτό το θέμα, έχουν έρθει έγγραφα σε σας από τον ίδιο το Μητροπολίτη και πράγματι βλέπουμε ότι υπάρχει μια αδιαφορία. 

Εκείνο, το οποιο μπορώ να σας επισημάνω είναι το εξής. Λόγω του ότι η 11η εφορεία Βυζαντινών Μνημείων δεν έχει την επαρκή στελέχωση, δόθηκε η δυνατότητα να γίνουν μελέτες από πολιτικούς μηχανικούς και αρχιτέκτονες εξειδικευμένους στον τομέα αυτό με επιτήρηση από πλευράς της 11ης εφορείας. Αυτό είναι ένα θετικό βήμα. Από κει και πέρα όμως, όταν έχουμε αυτές τις μελέτες, υπάρχει ο προϋπολογισμός, υπάρχει το εξειδικευμένο προσωπικό, δεν μένουμε, κυρία Υπουργέ, μετά από τέσσερα χρόνια μόνο με τις υποστηλώσεις και τα στέγαστρα. Είναι κάτι το οποίο πρέπει να το δείτε. Το θέμα είναι σοβαρό και δεν έχει επαναλαμβάνω, πού να εκκλησιαστεί ο κόσμος. Είναι κρίμα όταν πάτε σ'ένα απ'αυτά τα χωριά και βλέπετε αυτήν την κατάσταση με τις ζημιές που υπέστησαν τα μνημεία. Εξάλλου χάνουμε από τον πολύτιμο πολιτισμό που έχουμε στην περιοχή μας, διότι αυτά τα μνημεία που είναι εκατό, διακοσίων και τριακοσίων ετών δείχνουν την παράδοση και την αρχιτεκτονική μας. Αν, λοιπόν, δεν τα προσέξουμε και δεν παρέμβουμε άμεσα, τότε θα καταστραφούν και αυτά. Διότι η επίδραση των καιρικών συνθηκών συμβάλλει αρνητικά. 

Στην 'Ανω Κώμη, που είναι ένα κεφαλοχώρι δίπλα στην Κοζάνη, όπου υπάρχει η εκκλησία που υπέστη ζημιά και το καμπαναριό που είναι λιθόκτιστο, η εκκλησιαστική επιτροπή, προκειμένου να μην κινδυνεύει ο κόσμος που περνάει από κει και τα παιδιά που παίζουν, αναγκάστηκε με δικές της δαπάνες να το κατεδαφίσει και βεβαίως μετά από συνεννόηση με την 11η εφορεία. Πρέπει να κάνετε κάτι και γι'αυτό το θέμα, κυρία Υπουργέ. 

ΠΡΟΕΔΡΕΥΩΝ (Λουκάς Αποστολίδης): Η κυρία Υπουργός Πολιτισμού έχει το λόγο. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε συνάδελφε, κατ'αρχήν, πρέπει να διευκρινίσω ότι, παρόλο που το ΥΠΟ έχει ευθύνη μόνο για τα μνημεία, δηλαδή, για τους ναούς που έχουν κηρυχθεί ως διατηρητέοι, χρηματοδότησε και την αυτοδιοίκηση και την Ιερά Μητρόπολη και εκκλησιαστικά συμβούλια και για άλλους ναούς. 

Από τον κατάλογο που κατέθεσα στη Βουλή θα εντοπίσετε τα έργα εκείνα που έχουν ολοκληρωθεί και τα έργα που εκκρεμεί η ολοκλήρωσή τους. Διότι δεν πρέπει να ξεχνάμε ότι σε μερικές περιπτώσεις πρόκειται για πολύ σημαντικά μνημεία και οι διαδικασίες αποκατάστασής τους είναι πάντοτε χρονοβόρες. 

Θα ήθελα να σας παρακαλέσω να δείτε αυτόν τον κατάλογο και να μας επισημάνετε συγκεκριμένα να δούμε σε ποιες περιπτώσεις μπορούμε να επιταχύνουμε τις διαδικασίες ή να κάνουμε μια μικρή παρέμβαση, εάν πρόκειται για μικρές παρεμβάσεις, ώστε να υπάρχει η δυνατότητα εκκλησιασμού. Θα ήθελα σ'αυτό να συνεργαστούμε. Διότι η ενημέρωσή μου από την αντίστοιχη εφορεία Βυζαντινών Αρχαιοτήτων είναι ότι τα πράγματα πηγαίνουν αρκετά καλά. 

Θα ήθελα, λοιπόν, να δείτε τον κατάλογο και να συνεννοηθούμε μαζί. 

ΝΙΚΟΛΑΟΣ ΠΑΠΑΦΙΛΙΠΠΟΥ: Αυτό που είπατε, θα το κάνω, κυρία Υπουργέ, γιατί το πρόβλημα υπάρχει. 

ΠΡΟΕΔΡΕΥΩΝ (Λουκάς Αποστολίδης): Κύριοι Βουλευτές, ο συνάδελφος κ. Θεόδωρος Κασσίμης ζητεί την έγκριση του Σώματος για ολιγοήμερη άδεια στο εξωτερικό. Εγκρίνει η Βουλή; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Η Βουλή ενέκρινε. 

Η τρίτη επίκαιρη ερώτηση με αριθμό 768/10.3.199 είναι του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Εργασίας και Κοινωνικών Ασφαλίσεων, σχετικά με τη λήψη μέτρων ασφάλειας και προστασίας των εργαζομένων στους χώρους εργασίας κλπ. 

Η επίκαιρη ερώτηση του κυρίου συναδέλφου σε περίληψη έχει ως εξής: 

"'Ενας ακόμη εργαζόμενος προστέθηκε στην ατέλειωτη λίστα των ανθρώπων που έχασαν τη ζωή τους στον αγώνα για το μεροκάματο. Ο άτυχος εργάτης των Ναυπηγείων Σκαραμαγκά Θ. Μαυραειδόπουλος πλήρωσε με τη ζωή του την εντατικοποίηση της δουλειάς από την πολυεθνική που διοικεί το ναυπηγείο, την έλλειψη μέτρων ασφαλείας και την άρνηση της Κυβέρνησης να πάρει ουσιαστικά μέτρα, για την ασφάλεια και την προστασία της ζωής των εργαζόμενων. 

Επίσης, το Σάββατο 9.3.1999 συνέβη εργατικό ατύχημα και στα Ναυπηγεία Ελευσίνας, που είχε σαν αποτέλεσμα το σοβαρό τραυματισμό εργάτη και την προσπάθεια του ναυπηγείου και του υπεύθυνου εργολάβου να καλύψουν το γεγονός και να αλλοιώσουν τα στοιχεία. 

Δεν έχουν περάσει πολλές ημέρες από τότε που ο Πρωθυπουργός, εγκαινιάζοντας τα νέα γραφεία του Ελληνικού Ινστιτούτου Υγιεινής και Ασφάλειας της Εργασίας, προσπάθησε να ωραιοποιήσει το κυβερνητικό έργο και την κατάσταση που επικρατεί στη χώρα μας, όσον αφορά τα εργατικά ατυχήματα και τις συνθήκες υγιεινής και ασφάλειας στους χώρους δουλειάς, όμως δυστυχώς, η πραγματικότητα είναι πολύ διαφορετική. 

Ερωτάται ο κύριος Υπουργός: Προτίθεται η Κυβέρνηση να πάρει ουσιαστικά μέτρα για την ύπαρξη και την τήρηση στους χώρους δουλειάς των αναγκαίων μέτρων ασφάλειας και προστασίας των εργαζόμενων και να σταματήσει η ασυδοσία των εργοδοτών που θυσιάζουν ανθρώπινες ζωές στο βωμό του κέρδους;". 

Ο Υφυπουργός Εργασίας και Κοινωνικών Ασφαλίσεων κ. Χρήστος Πρωτόπαπας έχει το λόγο. 

ΧΡΗΣΤΟΣ ΠΡΩΤΟΠΑΠΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, πράγματι ο κύριος συνάδελφος θίγει ένα πολύ σημαντικό θέμα, στο οποίο όλοι είμαστε ευαίσθητοι -και χαίρομαι που το θέτει- και προς το οποίο όλοι οφείλουμε να παίρνουμε τα αναγκαία μέτρα και να συμφωνούμε σε αυτά, προκειμένου να προστατεύονται ανθρώπινες ζωές, αλλά και να εξασφαλίζεται η ομαλή ροή της εργασίας με την παροχή προστασίας για την υγεία και για την ασφάλεια των εργαζομένων στους εργασιακούς χώρους. 

Αποτέλεσμα της πολιτικής που έχουμε ακολουθήσει είναι τα εξής: Στα Ελληνικά Ναυπηγεία υπάρχουν τέσσερις τεχνικοί ασφάλειας, δύο γιατροί εργασίας, επιτροπή υγιεινής και ασφάλειας εργασίας, που έχει συσταθεί με βάση την υπάρχουσα νομοθεσία. 

Και βέβαια, αμέσως μετά το ατύχημα έδωσα εντολή και επιλήφθηκαν οι αρμόδιοι τεχνικοί επιθεωρητές εργασίας, οι οποίοι περιμένω να μας συντάξουν τη σχετική έκθεση για να παραδοθεί και στο Υπουργείο αλλά και στην αρμόδια εισαγγελική αρχή. 

Υπήρχαν όλοι οι αρμόδιοι, που προβλέπει η νομοθεσία, όλοι οι τεχνικοί και οι γιατροί, που προβλέπει η νομοθεσία, υπήρχαν όλες οι επιτροπές, που προβλέπει η νομοθεσία. Και δώσαμε εντολή να γίνει ο σχετικός έλεγχος. Και θα παραδώσουμε και στον εισαγγελέα, αλλά και θα αποδωθούν διοικητικές ευθύνες, εάν διαπιστωθεί ότι έχει ευθύνες κάποιος από αυτούς. 

Το ίδιο έχει γίνει και στα Ναυπηγεία Ελευσίνας. Υπάρχουν εκεί δύο τεχνικοί ασφάλειας. Και όχι μόνον αυτό. Φροντίσαμε και παρενέβημεν και προς τους εργολάβους, οι οποίοι δραστηριοποιούνται στους χώρους αυτούς. Και αυτοί πλέον διαθέτουν υποχρεωτικά τεχνικούς ασφάλειας, πράγμα το οποίο σύμφωνα και με τα στοιχεία τα οποία έχουμε εδώ από την υπηρεσία, συνέβαινε και με την επιχείρηση "Ν.ΠΑΛΑΙΟΥΔΗΣ ΚΑΙ ΣΙΑ Ε.Π.Ε." στην οποία ανήκει ο τραυματισθείς. Υπάρχει επίσης και γιατρός εργασίας. Και εκεί όμως, στείλαμε τεχνικούς επιθεωρητές εργασίας, για να συνταχθούν τα σχετικά πορίσματα, που και αυτά θα διαβιβαστούν στην αρμόδια εισαγγελική αρχή. 

Δεν έχουμε να κρύψουμε τίποτε και όλα θα βγουν στο φως. 

Θέλω όμως να σημειώσω ότι έχουν γίνει πολλοί έλεγχοι για την τήρηση των μέτρων υγιεινής και ασφάλειας. Ο τελευταίος έλεγχος, που έγινε σε αυτήν την επιχείρηση, στα Ναυπηγεία Ελευσίνας, ήταν στις 12.2.1999. Και δεν έγινε μόνον από εμάς. Συμμετείχε και η Ομοσπονδία Εργατών Μετάλλου με την παρουσία του ίδιου του γενικού της γραμματέα. 

'Οσον αφορά το θέμα του ΕΛ.Ι.Υ.Α.Ε. και της επίσκεψης του Πρωθυπουργού, θέλω να σας τονίσω, ότι ο Πρωθυπουργός αναφέρθηκε στην πραγματικότητα. 'Εχουμε αυτήν τη στιγμή το καλύτερο νομοθετικό πλαίσιο ή έστω ένα από τα καλύτερα νομοθετικά πλαίσια για την υγιεινή και την ασφάλεια της εργασίας στην Ευρώπη. Και δεν έχουμε λόγο να μην το πούμε αυτό. 'Εχουμε καλύψει ένα μέρος και τώρα με το προεδρικό διάταγμα για την οργάνωση του χρόνου εργασίας, θα καλύψουμε πλήρως όλες τις σχετικές οδηγίες. 'Εχουμε προσαρμόσει πλήρως τη νομοθεσία μας στα ευρωπαϊκά πρότυπα. Από εκεί και πέρα, κάνουμε προσπάθεια εφαρμογής. Και κάνουμε αυτήν την προσπάθεια και με εκπαίδευση ειδικών και με προώθηση των τεχνικών ασφάλειας -γι' αυτό και κάναμε την ειδική υπηρεσία της ΕΞΥΠ, που προωθούμε με προεδρικό διάταγμα τώρα- αλλά και με την αντικατάσταση του παλιού Σώματος Επιθεωρητών Εργασίας, με το καινούριο. Και φροντίζουμε, όχι μόνον η νομοθεσία να είναι καλή και να μη μένει στα χαρτιά -όπως τόνισα πριν και προς τον κύριο Πρόεδρο- αλλά να γίνεται πράξη, να εφαρμόζονται οι νόμοι και να τηρούνται οι συνθήκες υγιεινής και ασφάλειας στην εργασία και στην Ελλάδα. 

Πρέπει να σας πω ότι στα πλαίσια του ΣΕΠΕ προβλέπονται ειδικές διευθύνσεις υγειονομικής επιθεώρησης με αρμόδιους τεχνικούς, ειδικά εξοπλισμένες, με κατάλληλα μηχανήματα και ανθρώπους που γνωρίζουν τις σχετικές διαδικασίες, ώστε η επιθεώρηση να μην περιορίζεται μόνο στο νομοθετικό μέρος ή στις συμβάσεις. Να είναι ουσιαστική και στο μείζον ζήτημα της υγιεινής και ασφάλειας και να έχουμε πρόληψη -η πρόληψη είναι το ζητούμενο- για τα ατυχήματα. Σας ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Ο κ. Κωστόπουλος έχει το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, καθημερινά διαβάζουμε, δυστυχώς στα ψιλά των εφημερίδων, ότι εργάτης σκοτώθηκε χθες από εργατικό ατύχημα κλπ. 

Τα περισσότερα απ' αυτά νομίζω ότι θα συμφωνούν και οι αρμόδιοι του Υπουργείου Εργασίας, δεν είναι ακριβώς ατυχήματα. 'Εχουν το στοιχείο του αντικειμενικού δόλου, όπως η εντατικοποίηση της δουλειάς, το κυνήγι του κέρδους κλπ., που οδηγούν σ' αυτά τα αποτελέσματα. 

Πρέπει να συμφωνήσουμε σ' αυτό, γιατί και σεις και ο καθένας μας μπορεί να διαπιστώσει πως κόπηκε το παλάγκο και πλάκωσε το δυστυχή τον Μαυραειδόπουλο στο Σκαραμαγκά. Γιατί δεν είχε τα καβαλέτα από κάτω; Είναι απλά πράγματα. Βλέπετε ότι ήθελαν να τελειώσουν γρηγορότερα και δεν έπαιρναν αυτά τα απλά μέτρα. Θα γίνει ο έλεγχος, το καταλαβαίνω, και θα δούμε ποιο θα είναι το αποτέλεσμα. Σας λέω όμως ότι αυτή είναι η καθημερινή πραγματικότητα. 

Κύριε Υφυπουργέ, όλα αυτά που είπατε ακούγονται καλά. Ακούστε να σας πω και εγώ τώρα. Δεν υπάρχουν γιατροί εργασίας με βάση το "καλό" νομοθετικό πλαίσιο που είπατε. Δεν υπάρχουν τεχνικοί ασφάλειας με βάση το νομοθετικό πλαίσιο. Για τις επιθεωρήσεις θα διαφωνήσουμε; Πρέπει να συμφωνήσουμε ότι δημιουργήθηκε μια απαράδεκτη κατάσταση, να μη χρησιμοποιήσω άλλη έκφραση, σχετικά με τις επιθεωρήσεις. 

Οι επιθεωρήσεις δεν είναι μόνο για να καταγράφουν. 'Οπως καταλαβαίνετε, για άλλα πράγματα επιθυμούσα να ενεργοποιηθούν οι επιθεωρήσεις, όλοι μας, υποθέτω, στο παρελθόν, γιατί τώρα δεν ξέρω αν αλλάζουν μερικά πράγματα. 

Κύριε Υπουργέ και κύριε Υφυπουργέ, εμείς εκτιμάμε, βάσιμα, πιστεύω, ότι τα ατυχήματα δεν καταγράφονται σωστά και ότι γίνονται αποκρύψεις. Ιδιαίτερα με βάση την ελαστικότητα στην εργασία πολλά δεν καταγράφονται. Θα πρέπει να σημειώσω ότι δεν καταγράφονται τα περισσότερα που συντελούνται στο χώρο της μαύρης αγοράς εργασίας. Από την άποψη αυτή, έχουμε κάποια διαφωνία στα στοιχεία. Αλλά δεν είναι αυτό το θέμα. 'Αντε να τα καταγράψουμε. Και τι σημαίνει αυτό; 

Χρειάζεται να παρθούν μέτρα γιατί τα ατυχήματα θα αυξηθούν κατά τη γνώμη μας, κύριε Υπουργέ και κύριε Υφυπουργέ. Και θα αυξηθούν, γιατί αυτό το κυνήγι του κέρδους και της έντασης της εκμετάλλευσης εκεί θα οδηγήσει. Και από την άποψη αυτή η πολιτική ευθύνη είναι ακόμη μεγαλύτερη από τη μεριά της Κυβέρνησης. 

Επιτρέψτε μου, κύριε Πρόεδρε, να κάνω ένα σχόλιο για το Ελληνικό Ινστιτούτο Υγιεινής και Ασφάλειας της Εργασίας. 'Εχω εικόνα για το πως δημιουργήθηκε, πως ξεκίνησε. Για αλλού ξεκίνησε, αλλού οδηγείται όμως. Δεν φταίει αυτό καθ' εαυτό. Δεν φταίει το αυτοκίνητο αν ο οδηγός δεν είναι στα καλά του να οδηγήσει και το τρακάρει. Κάτι άλλο φταίει. Φταίει η γενικότερη κατάσταση, φταίνε κάποιοι που προσπαθούν από εργαλείο προστασίας των εργαζομένων να το μετατρέψουν σε μηχανισμό συγκάλυψης αδικημάτων και ποινικών ακόμα αδικημάτων. Να πω και κάτι άλλο. Φταίει και το εργατικό κίνημα με μια έννοια ή ορισμένοι μέσα στο εργατικό κίνημα, που επαναπαύονται και δεν ενεργοποιούνται και αφήνουν να λειτουργεί σα μηχανισμός συγκάλυψης και απόκρυψης. 

Να πω και κάτι ακόμα. Το εργατικό κίνημα θα ήταν άνανδρο αν τέτοια εργαλεία δεν προσπαθούσε να ενεργοποιηθούν σε θετική κατεύθυνση και ιδιαίτερα στην κατεύθυνση για την προστασία της υγείας και της ασφάλειας του εργάτη. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, τόνισα και στην πρωτολογία μου, το λέω και τώρα, ότι σέβομαι απόλυτα την ανησυχία και την αγωνία του κ. Κωστόπουλου για τα εργατικά ατυχήματα και πολύ καλά κάνει. 

Πρέπει δε να τονίσω προς το Σώμα, ότι ο κ. Κωστόπουλος είναι από τους ανθρώπους οι οποίοι την εποχή που ήταν στο συνδικαλιστικό κίνημα μερίμνησαν πολύ για τα θέματα αυτά. Νομίζω δε ότι έχετε συνυπογράψει, αγαπητέ συνάδελφε, και το ιδρυτικό του Ελληνικού Ινστιτούτου για την Υγιεινή και την Ασφάλεια της Εργασίας, πράγμα το οποίο είναι προς τιμήν σας. 

Εκείνο που θέλω να πω είναι ότι δεν πρέπει να αδικούμε όλη αυτήν την πορεία. Το Ελληνικό Ινστιτούτο Υγιεινής και Ασφάλειας Εργασίας, έχει προσφέρει πάρα πολλά. Μπορεί να προσφέρει περισσότερα; Το τέλειο είναι εχθρός του καλού. Πάντα μπορείς να κάνεις βελτίωση των πραγμάτων. 

Με χαρά μας θα δούμε και τις προτάσεις σας, αν και αυτό δεν αφορά και εμάς τόσο. Απλώς το βοηθάμε το ΕΛ.ΙΝ.Υ.Α.Ε. 'Οπως ξέρετε είναι των κοινωνικών εταίρων- πιστεύω πως θέλουν να κάνουν σωστά τη δουλειά τους. Η ΓΣΕΕ ιδιαίτερα δουλεύει με μεγάλη προσοχή και ένταση σ'αυτά τα ζητήματα και ενδιαφέρεται ιδιαίτερα για τους εργαζόμενους, την υγιεινή και την ασφάλειά τους, όμως με προσοχή μπορούμε ν'ανοίξουμε μια συζήτηση, να δούμε τι άλλες βελτιώσεις μπορούν να γίνουν. 

Εκείνο που θέλω να τονίσω είναι ότι πρέπει να ξέρετε, ότι και εμάς μας ενοχλεί και το να υπάρχουν εργατικά ατυχήματα και το να αποκρύβονται εργατικά ατυχήματα. Γι'αυτό έχουμε πάρει και μια πρόσθετη πρωτοβουλία από εκείνες που σας είπα στην πρωτολογία μου. 

Ζητήσαμε απ'όλους τους νομάρχες στους οποίους όπως γνωρίζετε, μέχρι αυτή τη στιγμή που μιλάμε ανήκουν οι επιθεωρήσεις εργασίας, να είναι απόλυτα συνεπείς και να μας δώσουν στοιχεία γύρω από τα ζητήματα των εργατικών ατυχημάτων, τα στοιχεία τα οποία υπάρχουν για την πρόληψη του επαγγελματικού κινδύνου, την εφαρμογή της οδηγίας, δηλαδή, και των διατάξεων για την πρόληψη του επαγγελματικού κινδύνου, ακριβώς γιατί Θέλουμε να δημιουργήσουμε ένταση, πίεση στα ζητήματα που σχετίζονται με την πρόληψη και όχι μόνο με την καταστολή -και αυτή είναι αναγκαία όταν υπάρχει- αλλά κύρια με την πρόληψη του εργατικού ατυχήματος. 

Είναι μια μάχη που δίνουμε και θα δίνουμε. Και πρέπει να σας πω -και το λέω αυτό χωρίς να σημαίνει, ότι λύθηκε το πρόβλημα- ότι υπάρχει σοβαρή κατιούσα τάση των εργατικών ατυχημάτων στην Ελλάδα. Και αυτή σε μεγάλο βαθμό οφείλεται και στο νομοθετικό πλαίσιο, το οποίο έχουμε δημιουργήσει και στα μέτρα που έχουμε πάρει και με χαρά θα συνεργαστούμε με όλους εσάς, για να δούμε με ποιο τρόπο το νέο σώμα επιθεωρητών εργασίας, θα παίξει ένα αποφασιστικό, κατά τη γνώμη μου, καθοριστικό ρόλο στην ίδια κατεύθυνση. 

ΠΡΟΕΔΡΕΥΩΝ (Λουκάς Αποστολίδης): Η τέταρτη με αριθμό 765/10-3-99 επίκαιρη ερώτηση του Βουλευτή του Συνασπισμού της Αριστεράς και της Προόδου κ.Σπυρίδωνος Δανέλλη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων προστασίας του ιστορικού τόπου της νήσου Μακρονήσου, διαγράφεται λόγω κωλύμματος των Υπουργών. 

Επίσης, η πέμπτη με αριθμό 764/10-3-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ.Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων προστασίας από την καταπάτηση και τα μπαζώματα του Λυκορέματος στην περιοχή της Βούλας, διαγράφεται λόγω κωλύματος των Υπουργών. 

Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 

ΠΡΟΕΔΡΕΥΩΝ (Λουκάς Αποστολίδης): Κύριο Βουλευτές, εισερχόμαστε στην ημερησία διάταξη των 

ΕΠΕΡΩΤΗΣΕΩΝ

Θα συζητηθεί η υπ'αριθμ.35/3-3-99 επερώτηση των Βουλευτών της Νέας Δημοκρατίας κυρίων Ε. Παπαγεωργόπουλου, Β. Σωτηρόπουλου, Σ. Σπύρου, Α. Γιαννόπουλου, Ε. Παπανικολάου και Α. Χειμάρα προς τον Υπουργό Εργασίας και Κοινωνικών Ασφαλίσεων, σχετικά με την πολιτική της Κυβέρνησης για την καταπολέμηση της ανεργίας και την ενίσχυση της απασχόλησης. 

Πριν δώσω το λόγο στο συνάδελφο κ.Παπαγεωργόπουλο, έχω την τιμή ν'ανακοινώσω στο Σώμα ότι από μέρους της Νέας Δημοκρατίας ορίζεται ως Κοινοβουλευτικός Εκπρόσωπος ο κ. Β. Μιχαλολιάκος. 

Επίσης, από μέρους του Κομμουνιστικού Κόμματος Ελλάδος ορίζεται ο κ. Δ. Κωστόπουλος και από μέρους του Συνασπισμού της Αριστεράς και της Προόδου η κ. Σ. Αλφιέρη. 

Ορίστε, κύριε Παπαγεωργόπουλε, έχετε το λόγο. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Υπουργέ, δεν γνωρίζω αν θα πρέπει να εκφράσω τη λύπη μου, γιατί η πρωτοβουλία του κόμματός μου να φέρει προς συζήτηση την παρούσα επερώτηση, για το ζήτημα της ανεργίας και της απασχόλησης αποσπά την προσοχή σας από το συνέδριο του ΠΑΣΟΚ, με το οποίο, όπως φαίνεται, από τα Μέσα Μαζικής Ενημέρωσης, αποκλειστικά ασχολείστε τελευταίως. 'Ομως το ζήτημα της ανεργίας είναι μεγάλο, είναι σπουδαίο και επείγον και δεν μπορεί να περιμένει. 

Υπάρχουν προβλήματα που απαιτούν άμεσες λύσεις και ερωτήματα που ζητούν απαντήσεις και αυτό είναι το ζητούμενο της σημερινής συζήτησης. 

Πιστεύω ότι συμφωνούμε όλοι στη διαπίστωση ότι οι ραγδαίες εξελίξεις του σύγχρονου κόσμου με την οικουμενική ολοκλήρωση των αγορών, την άνοδο του ανταγωνισμού, τη ραγδαία εισαγωγή των τεχνολογιών, της πληροφορίας, την παραγωγή αγαθών και υπηρεσιών, έχουν καταστήσει σαφές σε όλους ότι στο εξής οι χώρες που θα αξιοποιούν καλύτερα το ανθρώπινο δυναμικό είναι εκείνες που θα διατηρήσουν ή θα βελτιώσουν τη θέση τους στο διεθνές οικονομικό σύστημα. 

'Ετσι τα ζητήματα της αγοράς εργασίας, της απασχόλησης, της ανεργίας και της ανάπτυξης νέων δεξιοτήτων εκ μέρους των εργαζομένων, αναδεικνύονται σε ζητήματα καίριας σημασίας για όλες τις χώρες. 

Αναμφίβολα η χώρα μας έχει σημαντικά καθυστερήσει και βρίσκεται πολύ πίσω στον ευρωπαϊκό στίβο του τεχνολογικού εκσυγχρονισμού και της οικονομικής ανάπτυξης. Η κατάσταση όμως εξακολουθεί ακόμα και τώρα να είναι αναστρέψιμη. Απαιτείται όμως πρωτοβουλία, τόλμη και διορατικότητα. Διαφορετικά, ξεκομμένοι από τους εταίρους μας θα σερνόμαστε μόνοι μας και αργά σε αδιέξοδους δρόμους, ενώ οι άλλοι γύρω μας θα κινούνται με ηλεκτρονική ταχύτητα στο ρυθμό των υπερλεωφόρων των πληροφοριών. 

Στο μακροσκελή κατάλογο των άλυτων προβλημάτων που μαστίζουν την κοινωνική οικονομική και πολιτική ζωή του τόπου μας έχει προστεθεί απειλητικά και με πρωταγωνιστικό ρόλο και η ανεργία. Πληθαίνουν καθημερινά οι στρατιές των ανέργων, καθώς συρρικνώνονται επικίνδυνα οι αγορές εργασίας. Η οικονομική ύφεση, η μακροχρόνια λιτότητα, η αποεπένδυση, ο μαρασμός της οικοτεχνίας και βιοτεχνίας, η έλλειψη ανάπτυξης και καταλλήλων προγραμμάτων επαγγελματικής κατάρτισης συντείνουν στην ανεξέλεγκτη μεγέθυνση του προβλήματος. Αναμφίβολα η ανεργία καταγράφεται σήμερα σαν το σημαντικότερο κοινωνικό πρόβλημα, που απασχολεί τον τόπο μας. 

Σύμφωνα με το Eυρωπαϊκό Παρατηρητήριο Απασχόλησης η ανεργία στη χώρα μας έφτασε το 14%, ενώ σύμφωνα με τα αισιόδοξα αλλά εντελώς αναξιόπιστα στοιχεία του ΟΑΕΔ, το ποσοστό της ανεργίας το 1998 ξεπέρασε κάθε προηγούμενο, καθώς το ποσοστό των ανέργων το Δεκέμβριο του 1998 ήταν 10,37%, ενώ το Δεκέμβριο του 1997 το αντίστοιχο ποσοστό ήταν 7,65%. Σύμφωνα και με αυτά τα στοιχεία έχουμε αύξηση της ανεργίας περίπου 30%. 

Είναι χαρακτηριστικό ότι ο ΟΟΣΑ δεν δέχεται να περιλάβει στους πίνακες τις μετρήσεις του ΟΑΕΔ, ενώ αντίστοιχη είναι και η αξιοπιστία της Εθνικής Στατιστικής Υπηρεσίας, η οποία μετρά την ανεργία μόνο στις αστικές περιοχές, δεν τη μετρά στις ημιαστικές και στις αγροτικές, όπου είναι πολύ μεγάλη. 

'Ηδη με οδηγίες της Ευρωπαϊκής 'Ενωσης είναι γνωστό ότι θεσπίζονται νέοι δείκτες για τον υπολογισμό της ανεργίας, ώστε να υπάρξουν νέα αξιόπιστα στοιχεία. Στους καινούριους δείκτες μέτρησης της ανεργίας, οι οποίοι θα πρέπει να θεσμοθετηθούν και να εφαρμοστούν μέχρι το 2002 παραλείπεται το στοιχείο της καταγραφής των εισερχομένων ανέργων στα γραφεία ευρέσεως εργασίας. Θεωρείται το πιο εικονικό στοιχείο και γι'αυτό δεν δίνουμε καμία σημασία σ'αυτό. Είναι όμως το στοιχείο στο οποίο επιμένει κάθε φορά η Κυβέρνηση όταν θέλει να αναφερθεί στο ζήτημα. 

Η αγορά εργασίας στην Ελλάδα έχει κύρια χαρακτηριστικά την αύξηση του αριθμού των ανέργων και την επέκταση της "μαύρης" εργασίας που είναι φθηνότερη, όπως επίσης και την υποαπασχόληση μεγάλης μερίδας του ενεργού πληθυσμού. Το μεγαλύτερο πρόβλημα πραγματικό αδιέξοδο εντοπίζεται στους νέους κάτω των είκοσι πέντε ετών. 'Ενας στους τρεις νέους είναι άνεργος. Εδώ έχουμε και μία ευρωπαϊκή πρωτοπορία σε αυτά τα δυσμενή ποσοστά. 

Στις γυναίκες τα ποσοστά είναι διπλάσια από τα αντίστοιχα των ανδρών.'Ετσι, λοιπόν, οι νέοι και οι γυναίκες συνεχίζουν να πληρώνουν το μεγαλύτερο τίμημα της έλλειψης απασχόλησης, γεγονός που είναι δυνατόν να έχει καίριες επιπτώσεις στις κοινωνικές και πολιτικές εξελίξεις. 

Ακόμη πιο ανησυχητικό είναι το γεγονός της διαρκούς αύξησης των μακροχρονίων ανέργων, που για δύο και πλέον χρόνια μένουν εκτός παραγωγής. Μακροχρόνια ανεργία πλήττει όχι μόνο τους ανέργους, αλλά γενικότερα την οικονομία και το εργατικό δυναμικό, γιατί καταστρέφεται ο εργαζόμενος, όσον αφορά τις δεξιότητες ή την τέχνη την οποία έχει. 

Το 58% των ανέργων βρίσκεται στην ανεργία περισσότερο από ένα έτος -μακροχρόνια ανεργία- αλλά πιο εφιαλτική είναι η κατάσταση των μακροχρόνια ανέργων, οι οποίοι δεν εργάστηκαν ποτέ. Στην Ευρώπη ξεκίνησαν πριν από δύο χρόνια με μεγαλύτερο ποσοστό μακροχρόνια ανέργων από ό,τι εμείς. Σήμερα, το ποσοστό έχει πέσει κάτω από το 50%, ενώ εμείς έχουμε φτάσει το 58% και έπεται συνέχεια. 

Η μακροχρόνια ανεργία πλήττει μάλιστα ορισμένες περιοχές, κυρίως απομακρυσμένες ή παρακμάζουσες βιομηχανικές ζώνες -θύλακες ανεργίας- όπως για παράδειγμα, την Εύβοια, τη Βοιωτία, την Πάτρα και άλλες. Εδώ έχουμε να παρατηρήσουμε ότι τα τοπικά σύμφωνα απασχόλησης, τα οποία θεσμοθετήθηκαν πρόσφατα με το μίνι εργασιακό νομοσχέδιο το καλοκαίρι, μένουν στην πλειοψηφία τους γράμμα κενό περιεχομένου στα χαρτιά, χωρίς να εφαρμόζονται. 

'Ετσι λοιπόν αυτήν την επιδρομή της φτώχειας και της ανεργίας, η Κυβέρνηση την ατενίζει απαθής. Είναι χαρακτηριστική η απουσία ενεργού πολιτικής για τα ζητήματα της απασχόλησης. Την απουσία συγκεκριμένης πολιτικής πρότασης της Κυβέρνησης για την αντιμετώπιση της ανεργίας και την ενίσχυση της απασχόλησης, δεν είναι δυνατόν να συγκαλύψουν οι καλές δημόσιες σχέσεις της Κυβέρνησης, οι ακριβοπληρωμένες συνεχείς διαφημίσεις -είδαμε σε όλα τα κυριακάτικα φύλλα διαφημίσεις πληρωμένες απο τον ΟΑΕΔ με τα λεφτά των εργαζομένων- και οι συνεχείς άνευ αντικρύσματος κυβερνητικές διακηρύξεις και υποσχέσεις. 'Ολα αυτά δεν μπορούν να καλύψουν την απουσία πολιτικής. Τρανή απόδειξη και επιβεβαίωση των καταγγελιών μας για την απουσία πολιτικής στον τομέα της απασχόλησης αποτελούν τα γενικά συμπεράσματα της ενοποιημένης έκθεσης για την απασχόληση σχετικα με το εθνικό σχέδιο δράσης της Ελλάδας για το 1998. 

Οι παρατηρήσεις της Ευρωπαϊκής 'Ενωσης είναι ότι αυτό περιλαμβάνει μόνο γενικές δεσμεύσεις. Δεν υπάρχει όπως παρατηρείται, συγκεκριμένη στρατηγική για την αντιμετώπιση των προβλημάτων ένταξης των νέων στην αγορά εργασίας, όπως επίσης και για την αντιμετώπιση της μακροχρόνιας ανεργίας. Επίσης παρατηρείται στα συμπεράσματα ότι τα μέτρα που λαμβάνονται από την ελληνική Κυβέρνηση είναι, θα έλεγε κανείς, φλύαρα, ασύνδετα μεταξύ τους, χωρίς συγκεκριμένες στρατηγικές στοχεύσεις. 

Η Κυβέρνηση δεσμεύθηκε μετά από αυτό να εστιάσει τις προσπάθειές της, το εθνικό σχέδιο δράσης για το 1999, στις κατευθυντήριες γραμμές του πρώτου πυλώνα, δηλαδή, βελτίωση της ικανότητας επαγγελματικής κατάρτισης, ένταξη των νέων, όπως επίσης και στην αντιμετώπιση των μακροχρονίως ανέργων. Αλλά, ας έρθουμε σε κάποιες επί μέρους δραστηριότητες οι οποίες αφορούν την υπόθεση της ανεργίας και της απασχόλησης. 

Θα αναφερθώ ειδικότερα στον ΟΑΕΔ, στις δραστηριότητές του, οι οποίες έχουν καταστεί δύσοσμες και κακόφημες και δικαστικού ενδιαφέροντος σε πολλές περιπτώσεις. 

Πρώτον, στη σκανδαλώδη και παράτυπη προμήθεια σχολικών βιβλίων ύψους 1,35 δισεκατομμυρίων δραχμών, η οποία διαπιστώνεται από το πόρισμα των ελεγκτών Δημόσιας Διοίκησης και ήδη έχει επιληφθεί η δικαιοσύνη. Προμήθειες 1,35 δισεκατομμυρίων δραχμών εδόθησαν μόνο σ' ένα ενδιαφερόμενο κατ' εικόνα και ομοίωση. 

Δεύτερον, στην κομπίνα -και ακριβολογώ- ύψους 3,5 δισεκατομμυρίων δραχμών, με την απευθείας ανάθεση του συστήματος μαθητείας και πρακτικής άσκησης των εκπαιδευομένων σε βρετανικό πανεπιστημιακό ίδρυμα. Ανέθεσαν πριν ένα χρόνο σε ένα βρετανικό πανεπιστημιακό ίδρυμα το RSA, θυγατρικό του Cabridge, να κάνει μία μελέτη για το πιο ίδρυμα θα μπορούσε να θέσει κάποια στάνταρ όσον αφορά τη μαθητεία και την πρακτική άσκηση των εκπαιδευομένων αντί αμοιβής εκατό εκατομμυρίων (100.000.000) δραχμών. Αυτό το ίδρυμα υπέδειξε τον εαυτό του ως το καλύτερο να δείξει αυτά τα συστήματα. Και με απευθείας ανάθεση πάλι ανατίθεται εργασία ύψους 3,5 δισεκατομμυρίων δραχμών. Γι' αυτό πιστεύω ότι ακριβολογώ στο χαρακτηρισμό που χρησιμοποίησα πριν από λίγο. 

Τρίτον, απο το ξεκοκάλισμα των κοινοτικών κονδυλίων από απατεώνες και αεριτζήδες. Οι αναφορές και του Προέδρου της Βουλής του κ. Κακλαμάνη είναι πρόσφατες και έχουν δημοσιευθεί στις εφημερίδες. Η δύσοσμη υπόθεση των ΚΕΠ η οποία είχε καταγγελθεί από τους προηγούμενους, προκάτοχους υπουργούς του ΠΑ.ΣΟ.Κ. είναι νωπή στη μνήμη μας. Φαίνεται ότι στο ΠΑ.ΣΟ.Κ. κάποιοι έχουν βρει τον τρόπο να πετυχαίνουν τζόκερ καθημερινώς, αλλιώς δεν εξηγείται. 

Παράλληλα ο ΟΑΕΔ παρά τη θεσμοθετημένη αποστολή του, χρησιμοποιώντας κεφάλαια τα οποία προέρχονται από εισφορές των κοινωνικών εταίρων, κυρίως τον τελευταίο καιρό καταβάλλει αγωνιώδεις προσπάθειες, όχι μόνο για να κρατήσει το ετοιμόρροπο ΠΑ.ΣΟ.Κ. στην εξουσία, αλλά για να υφαρπάξει για λογαριασμό του ΠΑ.ΣΟ.Κ. ψήφους εμπαίζοντας χιλιάδες ανέργους νέους. 

Είναι ανάγκη, λοιπόν, να υπάρξει κάθαρση στον ΟΑΕΔ, να υπάρξει εξυγίανση και να γίνει ριζική αναδιοργάνωση. Η ειδικότερη αναφορά μου στον ΟΑΕΔ δεν σημαίνει ότι στους άλλους τομείς ευθύνης σας τα πράγματα είναι καλύτερα. 

Στον τομέα του ΟΕΚ, ο οποίος για αρκετό διάστημα εξαιτίας εσωκομματικών διαφωνιών είναι ακέφαλος εξαγγέλλονται συνεχώς νέα μέτρα και νέα προγράμματα στέγασης για τους εργατοϋπαλλήλους, ενώ η σχετική ρύθμιση που θα θέσει το θεσμικό πλαίσιο για όλες τις παρεμβάσεις στην υπόθεση της στέγης των εργαζομένων δεν έχει κατατεθεί στη Βουλή μολονότι έχει εξαγγελθεί εδώ και έξι μήνες. Απλώς στην υπόθεση της εργατικής στέγης όταν το ΠΑ.ΣΟ.Κ. έχει προβλήματα ο Πρωθυπουργός ή ο αρμοδιος Υπουργός εξαγγέλλουν παροχή κατοικιών και δανείων στους εργαζομένους. 'Ομως αυτό το έργο το έχουν δει τόσες πολλές φορές, ώστε έχετε φθάσει στο σημείο να σας ειρωνεύονται οι εργατικοί συντάκτες και τα οικονομικά φύλλα των εφημερίδων. 

Ούτε στο κυρίως Υπουργείο Εργασίας είναι καλύτερα τα πράγματα. Επικρατεί κομματισμός, φαυλότητα, αναξιοκρατία. Παράδειγμα είναι η διάλυση των ελεγκτικών μηχανισμών των επιθεωρήσεων εργασίας με το πήγαινε έλα -παρά τις τότε αντιρρήσεις μας- στη Νομαρχιακή Αυτοδιοίκηση. Τότε που ελέγχατε τη Νομαρχιακή Αυτοδιοίκηση είχατε εμπιστευθεί αυτές τις υπηρεσίες στους νομάρχες. Τώρα που τους χάσατε τα ξαναπαίρνετε πάλι πίσω, πριν τις εκλογές. 

Το βέβαιο είναι ότι η Κυβέρνηση είναι κατώτερη των περιστάσεων. Είναι κατάλληλη μόνο για μικρά πράγματα. Οι μόνες παρεμβάσεις της τα τελευταία δύο χρόνια περιορίστηκαν στο μίνι εργασιακό και στο μίνι ασφαλιστικό. Οι αναγκαίες παρεμβάσεις μετατίθενται να γίνουν από την επόμενη Κυβέρνηση, την κυβέρνηση της Νέας Δημοκρατίας, που φαίνεται ότι την εμπιστεύεστε περισσότερο για να διαχειριστεί σημαντικά και επείγοντα προβλήματα. 

Βέβαια, η Κυβέρνηση εμφανίζεται στις συζητήσεις στη Βουλή πολύ ευχαριστημένη. 'Ομως η αντίθετη άποψη δεν είναι μία μίζερη αντιπολιτευτική προσέγγιση, μία κρίση η οποία εξάγεται από μία συγκεκριμένη οπτική, πολιτική γωνία. Είναι η άποψη της μεγάλης πλειοψηφίας του ελληνικού λαού, ο οποίος είναι απογοητευμένος. Αυτό φαίνεται από σφυγμομετρήσεις που δημοσιεύτηκαν σε σημερινές εφημερίδες. 'Οπως ανακοινώθηκε, μόνο σε ποσοστό 7,3% οι 'Ελληνες πολίτες έχουν πολύ ή αρκετή εμπιστοσύνη στην Κυβέρνηση. Σε ποσοστό 63,4% δεν έχουν καθόλου εμπιστοσύνη στην Κυβέρνηση. Σύμφωνα με πρόσφατη έρευνα της εταιρείας "ΟPINION" που δημοσιεύθηκε στην "ΕΛΕΥΘΕΡΟΤΥΠΙΑ" στις 8 Μαρτίου 1999, δύο στους τρεις απορρίπτουν εντελώς την πολιτική σας. Σε αυτούς τουλάχιστον οφείλετε μία απάντηση. 

Η Νέα Δημοκρατία πιστεύει ότι η αντιμετώπιση του προβλήματος της ανεργίας απαιτεί μία κοινή επιθετική στρατηγική, μία συντονισμένη πολιτική οικονομικής και κοινωνικής ανόρθωσης που θα προσανατολίζεται προς την οικονομική ανάπτυξη, προς τη μεγαλύτερη ανταγωνιστικότητα, προς την προώθηση της απασχόλησης. Απαιτείται επειγόντως να αναληφθούν δράσεις για μία συντονισμένη κοινωνικοπολιτική επίθεση κατά της ανεργίας, για τη διαμόρφωση ενός ευρύτερα αποδεκτού πλαισίου μακροπρόθεσμης κοινωνικής δράσης απαλλαγμένης από δογματισμούς, κομματισμούς, μικρόψυχες λογικές και υστεροβουλίες. 

Και αυτό, γιατί το ΠΑ.ΣΟ.Κ. χρησιμοποιεί τους θεσμούς μόνο έτσι. Και πρόσφατο παράδειγμα είναι το πώς χρησιμοποίησε τον κοινωνικό διάλογο, για να μην ακούσει κανέναν, για να φαλκιδεύσει προτάσεις και για να περάσει στο τέλος αυθαίρετα και αλαζονικά αυτά που από καιρό είχαν σχεδιάσει. Αναφέρομαι στις ελάχιστες παρεμβάσεις, στις μίνι, στο ασφαλιστικό νομοσχέδιο, αλλά και στο εργασιακό. Χρησιμοποιήσατε τον κοινωνικό διάλογο και δεν τον σεβαστήκατε με ό,τι αυτό συνεπάγεται, για το κύρος και για τη συνέχεια του θεσμού. 

Την ευθύνη για την επεξεργασία αυτού του σχεδίου μακροπρόθεσμης κοινωνικής δράσης πρέπει να έχουν η νομοθετική και η εκτελεστική εξουσία, το συνδικαλιστικό κίνημα και οι εργοδότες. Να βρεθεί απαραιτήτως η αναγκαία συναίνεση, το απαραίτητο consesous. 

'Ετσι, με δεδομένη την κυβερνητική αποτυχία στον τομέα της καταπολέμησης της ανεργίας, σύμφωνα με την πάνδημη και πασίδηλη διαπίστωση, επερωτάται ο Υπουργός Εργασίας και Κοινωνικών Ασφαλίσεων, γιατί δεν έχει μέχρι σήμερα διαμορφώσει συγκεκριμένη πολιτική για την καταπολέμηση της ανεργίας και την ενίσχυση της απασχόλησης. Γιατί δεν έχει προετοιμάσει εθνικό σχέδιο δράσης για την αντιμετώπιση των προβλημάτων ένταξης των νέων και των μακροχρονίως ανέργων στην αγορά εργασίας. Γιατί δεν λαμβάνει μέτρα για την εξυγίανση και αναδιοργάνωση του ΟΑΕΔ. Γιατί δεν λαμβάνει μέτρα για τη δημιουργία δομών για τη σύγχρονη επαγγελματική κατάρτιση και εκπαίδευση. Γιατί δεν εφαρμόζει ειδικά αναπτυξιακά προγράμματα σε θύλακες ανεργίας, σε παρακμάζουσες βιομηχανικές περιοχές. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): 'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα επτά μαθητές και δύο συνοδοί-καθηγητές από το 2ο Γυμνάσιο Παλαιού Φαλήρου. 

Τους καλωσορίζουμε στο Εθνικό Κοινοβούλιο. 

(Χειροκροτήματα απ'όλες τις πτέρυγες) 

Ο κ. Σωτηρόπουλος έχει το λόγο. 

ΒΑΣΙΛΕΙΟΣ ΣΩΤΗΡΟΠΟΥΛΟΣ: Κύριοι συνάδελφοι, πρέπει να συνειδητοποίησουμε όλοι αυτό που έχει συνειδητοποιήσει ο ελληνικός λαός, ότι υπάρχει σοβαρό πρόβλημα ανεργίας στη χώρα μας. Για πρώτη φορά στα μεταπολιτευτικά χρόνια το ποσοστό ανεργίας έφτασε σε ύψος ρεκόρ, εγγίζει το 10,4%, περίπου τετρακόσιες πενήντα χιλιάδες άνεργοι, βάσει των επίσημων στοιχείων του ΟΑΕΔ. Διότι υπάρχουν και τα άλλα στοιχεία της Ευρωπαϊκής 'Ενωσης, που το ποσοστό αυτό το ανεβάζουν γύρω στο 14%. 

Πέσατε έξω στις εκτιμήσεις, κύριε Υπουργέ, και στο δεύτερο Πρόγραμμα Σύγκλισης που κάνατε για το 1994-1998 όπου είχατε υπολογίσει την ανεργία για το 1998 ότι δεν θα ξεπερνούσε το 9,8%. Ξεπέρασε το 10%, έχει φθάσει στο 10,4% και το σπουδαιότερο είναι ότι υπάρχει ανοδική τάση. Τα στοιχεία τα έχετε πει από το 1994 και τα υποστηρίζετε μέχρι σήμερα. Είχατε υπολογίσει ότι το 1998 δεν θα ξεπερνούσε το 9,7% και το 1999 το 9,3%. Από το Δεκέμβριο του 1998 έχει ξεπεράσει το 10,37% και έχει ανοδική τάση. 

'Ολη τη βάση της πολιτικής σας τη δώσατε στους δείκτες σύγκλισης της οικονομίας για το Ευρώ, για να μπείτε στην ΟΝΕ. Η λάμψη του Ευρώ σας έχει θαμπώσει και ιδιαίτερα τον κύριο Πρωθυπουργό, που καθημερινώς ονειρεύεται την ΟΝΕ και το Ευρώ και παραβλέπει όλα τα άλλα μείζονα προβλήματα που αντιμετωπίζει σήμερα ο ελληνικός λαός. 

Το πρόβλημα της ανεργίας είναι ένα σύνθετο πρόβλημα, που έχει πολλές παραμέτρους για να αντιμετωπισθεί. Η οικονομική ανάπτυξη, η ικανότητα των εργαζομένων, τα προγράμματα, τα άτομα με ειδικές ανάγκες, τοξικομανείς, γυναίκες, μητέρες ανύπαντρες, όλα αυτά είναι πολλοί παράγοντες που πρέπει να εκτιμηθούν σωστά, για να αντιμετωπισθεί αυτό το σύνθετο πρόβλημα της ανεργίας. 

Και είναι περίεργο ότι παραβλέπετε τα πάντα και αντιμετωπίζετε μόνο την οικονομική σας πολιτική, μόνο το δείκτη του πληθωρισμού και των ελλειμμάτων. 

Και βέβαια ο πληθωρισμός έπεσε κατω από το 4%, παρ' όλα ταύτα είναι τετραπλάσιος από το μέσο όρο της Ευρωπαϊκής 'Ενωσης. Στην εποχή τη δική μας και το 1981 ήταν μόνο διπλάσιος. Μην επαίρεστε, λοιπόν, ότι ρίξατε τον πληθωρισμό κάτω από το 4%, ενώ είναι τέσσερις φορές πάνω από το μέσο όρο της Ε.Ε. Καθημερινώς νέες στρατιές ανέργων προστίθενται στον τομέα της ανεργίας γενικά. 

Οι αγρότες εγκαταλείπουν την ύπαιθρο. Σε μία έκθεση που διάβασα το ποσοστό των Ελλήνων αγροτών που εγκαταλείπει την ύπαιθρο, είναι διπλάσιο από το ποσοστό των ευρωπαίων αγροτών που εγκαταλείπουν τις πατρογονικές τους εστίες. Μη μου πείτε ότι έχουμε πολύ μεγάλο ποσοστό αγροτικού πληθυσμού και δικαιολογείται αυτό το φαινόμενο. 'Οχι. Απλώς οι συνθήκες που αντιμετωπίζει ο 'Ελληνας αγρότης είναι φοβερές σήμερα, γι'αυτό οι νέοι δεν μένουν στην ύπαιθρο, παρ' ότι τα προγράμματα που θελετε να εξαγγείλετε για τους νέους αγρότες τα θεωρείτε ικανοποιητικά. 'Οχι, κύριε Υπουργέ, δεν είναι έτσι. 

Δεν έχετε κάνει σωστή αξιοποίηση των πόρων της ΕΟΚ. Η ΕΟΚ χρηματοδοτεί προγράμματα κυρίως για μη προνομιούχους, για άτομα με ειδικές ανάγκες, για ανέργους άνω των σαράντα ετών, άτομα που έχουν χάσει τη δουλειά τους μετά τα σαράντα τους χρόνια και έχουν μεγάλες δυσκολίες να προσαρμοστούν στις νέες συνθήκες εργασίας. Ο ΟΑΕΔ με τα προγράμματα επαγγελματικής κατάρτισης, δεν μπορεί να προσφέρει θετικά στον τομέα της ανεργίας. Ούτε το 1% δεν καλύπτει στις νέες θέσεις εργασίας. Τώρα τελευταία έρχονται και τα γραφεία συμβούλων ευρέσεως εργασίας εδώ, ιδιωτικά γραφεία για να αναλάβουν την ανεύρεση ειδικών εργατών, για να ικανοποιήσουν τις ανάγκες των επιχειρήσεων. Εδώ βέβαια συμβαίνει το εξής παράλογο, να έχουμε ένα μεγάλο ποσοστό ανεργίας και παρόλα αυτά να μην υπάρχουν ειδικοί εργάτες, που αναζητούν ορισμένες επιχειρήσεις. Δεν σας προβληματίζει αυτό; Διερωτηθήκατε ποτέ από τα προγράμματα επαγγελματικής κατάρτισης και τα προγράμματα συνεχούς εκπαίδευσης, πόσοι έχουν απορροφηθεί; Δεν είχατε το αποτέλεσμα που περιμένατε και αυτό γιατί δεν έχουν γίνει τα εξειδικευμένα προγράμματα, όπως έκανε η Ολλανδία που απορροφήθηκε το 80% αυτών των ανέργων που τα παρακολούθησαν. Εδώ έχετε κάνει ένα γενικό πλαίσιο παρακολούθησης αυτών των προγραμμάτων για όλους τους ανέργους με αποτέλεσμα να μην απορροφώνται αυτοί που έχουν χάσει τη δουλειά τους. 

Κύριε Υπουργέ, πρέπει να αντιμετωπίσετε με μεγάλη σοβαρότητα το θέμα της ανεργίας. Ο ελληνικός λαός σήμερα έχει έναν άνεργο σε κάθε οικογένεια και μάλιστα κάτω των 29 ετών. 'Ετσι έχουμε φθάσει περίπου στις διακόσιες πενήντα χιλιάδες ανέργους, δηλαδή, το 45%-50% του συνόλου των εργαζομένων. 'Οταν, λοιπόν, αυτός ο νέος μπαίνει στο περιθώριο της κοινωνίας, φυσικό είναι να αντιμετωπίζει με αβεβαιότητα και ανασφάλεια το μέλλον του. 

(Χειροκροτήματα από την πλευρά της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Εκ μέρους του ΔΗ.Κ.ΚΙ. ορίζεται ως Κοινοβουλευτικός Εκπρόσωπος ο κ. Ιωάννης Δημαράς. 

Ο κ. Σπύρου έχει το λόγο. 

ΣΠΥΡΙΔΩΝ ΣΠΥΡΟΥ: Κυρίες και κύριοι συνάδελφοι, δεν υπάρχει αμφιβολία ότι οι ριζοσπαστικές και διαρθρωτικές αλλαγές που χαρακτηρίζουν το τέλος του 20ου αιώνα, με την επανάσταση στην τεχνολογία και την πληροφορική, προκάλεσαν ανατροπή των μέχρι σήμερα δεδομένων και ήλθαν αντιμέτωπες με νοοτροπίες και βιώματα πολλών δεκαετιών. Μεγάλη μερίδα του ελληνικού λαού αδυνατεί να παρακολουθήσει αυτές τις αλλαγές, γιατί για πολλά χρόνια έχει επαναπαυθεί στην αντίληψη του κράτους προστάτη, του κράτους εργοδότη, του κράτους επιχειρηματία και παραγωγού, του κράτους μονοπώλιου, με μέσα και διαδικασίες πολιτικής εξάρτησης και εφησυχασμού, αφού η επιδοματική αντίληψη και η χρησιμοποίησης μεγάλης μερίδας εθνικών πόρων, δόθηκαν για καταναλωτικούς σκοπούς και όχι για ανάπτυξη νέων τεχνολογιών και νέων υποδομών. 

Η έλλειψη πολιτικής βούλησης, η μη ανάληψη πολιτικών ευθυνών, η χρησιμοποίηση του κοινωνικού διαλόγου ως προπέτασμα καπνού, η απονεύρωση του συνδικαλισμού και η υποταγή του στην κομματική πειθαρχία και η εισροή ξένων επενδυτικών κεφαλαίων, αποθάρρυναν τις επενδύσεις και οδήγησαν στη χαμηλή ανταγωνιστικότητα των ελληνικών επιχειρήσεων. 

Η ποσοτική επέκταση του κράτους που χρησιμοποιήθηκε ως λάφυρο πολέμου μετά κυρίως τις εκλογές του 1981 και υποδοχέας των φίλα προσκείμενων κομματικά ανέργων, χωρίς διαδικασίες αξιοκρατικής επιλογής, οδήγησαν στα σημερινά αδιέξοδα που συνοψίζονται στην ανάγκη να επιχειρείτε να ξαναεισπράξετε ό,τι φάγατε, ό,τι σκορπίσατε, ό,τι κακοδιαχειριστήκατε από τον 'Ελληνα πολίτη της μέσης και χαμηλής εισοδηματικής τάξης. 

Η κρίση του κρατισμού άργησε να γίνει κατανοητή από τις κυβερνήσεις του ΠΑ.ΣΟ.Κ. και η σημερινή Κυβέρνηση ακροβατεί στην ανάγκη συμβιβασμού μεταξύ των βολεμένων κομματικών φίλων, της οικονομικής κρατικοδίαιτης ολιγαρχίας και της ανάγκης να επιτευχθεί ο εθνικός στόχος της μετατεθείσης για το 2001 εισόδου μας στην Ο.Ν.Ε. 

Από την άλλη πλευρά η ανεργία καλπάζει και λειτουργεί σαν βόμβα έτοιμη να εκραγεί. Η βόμβα αυτή βρίσκεται ανάμεσά μας, αφορά κυρίως νέους, γυναίκες και άνδρες που θέλουν αλλά αδυνατούν να ενταχθούν στην παραγωγική δημιουργική διαδικασία, αδυνατούν να απολαύσουν στοιχειώδη κοινωνικά αγαθά, αδυνατούν να δημιουργήσουν οικογένεια και προσπερνώνται από τους συμπολίτες που είναι βολεμένοι αλλά ξεχασμένοι στους ρυθμούς της ζωής. 

Οι άνεργοι, κυρίες και κύριοι συνάδελφοι, είναι όμηροι και ευάλωτοι σε υποσχέσεις ποικίλης αιτιολογίας και αναπτύσσουν ενίοτε αντικοινωνική συμπεριφορά, που βάζει σε κίνδυνο την κοινωνική συνοχή. 

Η κοινωνική αλληλεγγύη δοκιμάζεται μέσα από την ανεργία και προωθεί κοινωνικές συμπεριφορές άγνωστες στην ελληνική κοινωνία και ελληνική παράδοση, όπως ρατσισμό, βία, εγκληματικότητα, χρήση ναρκωτικών. 

Η κατηγορία των πτυχιούχων ανέργων και των μακροχρονίων ανέργων αποτελεί τραγική φιγούρα της σύγχρονης κοινωνίας, γιατί απειλούνται από το ενδεχόμενο ποτέ να μην εργασθούν αυτοί οι άνθρωποι. 

Η αντιμετώπιση της ανεργίας που δεν υποτιμούμε τη δυσκολία του εγχειρήματος, είναι στενά συνδεδεμένη με την αντιμετώπιση του αναπτυξιακού ελλείμματος της χώρας. Και δεν αντιμετωπίζεται με αποσπασματικά μέτρα, ούτε με πρόχειρους αναπτυξιακούς νόμους, αλλά στα πλαίσια ενός συγκροτημένου οικονομικού προγράμματος. 

Η αποτυχημένη οικονομική σας πολιτική αύξησε επικίνδυνα τις καταναλωτικές δαπάνες μέσα από το διογκωμένο, αναποτελεσματικό, δύσκαμπτο και υποταγμένο δημόσιο και ευρύτερο δημόσιο τομέα και οδήγησε στην αφυδάτωση του ιδιωτικού τομέα, στην αποθάρρυνση εισροής ξένων επενδυτικών κεφαλαίων, στην αύξηση της φορολογίας με τους εξήντα δύο νέους φόρους και φορολογικές ρυθμίσεις, στην τοκογλυφική επιδρομή των τραπεζών, στην επιβολή και αύξηση των άδικων και αντιαναπτυξιακών αντικειμενικών κριτηρίων και στο κλείσιμο χιλιάδων μικρομεσαίων επιχειρήσεων, που γονάτισαν στην επιδρομή της κρατικής μηχανής μετακινούμενες και αγωνιζόμενες μεταξύ εφορίας, τραπεζών, ασφαλιστικών ταμείων και πολεοδομικών γραφείων που επέβαλαν αυθαίρετες οφειλές και απαραίτητες διατυπώσεις. 

Η μικρομεσαία επιχείρηση, η ραχοκοκαλιά της ελληνικής οικονομίας, γονάτισε, χάθηκε. 

Η τύχη βέβαια του 'Ελληνα αγρότη δεν ήταν καλύτερη. Το εισόδημά του μειώθηκε σημαντικά, η αγροτική ύπαιθρος εγκαταλείπεται με κίνδυνο να διαμορφωθεί η εικόνα της έρημης υπαίθρου από τη μια πλευρά και της πολυπληθούς άνεργης πόλης από την άλλη. Σήμερα, οι αγρότες της Κέρκυρας κόβουν τα ελαιόδενδρά τους και στο ερώτημα γιατί τα κόβουν, λένε ότι "τα κόβουμε για να μην κόψουμε το λαιμό μας." 

Η κατάσταση στον τομέα των υπηρεσιών που παρέχει τις δυνατότητες νέων θέσεων εργασίας είναι απογοητευτική. 

Ο τουρισμός και η ναυτιλία ταξιδεύουν χωρίς πυξίδα, χωρίς μπούσουλα, αλλά στην τύχη τους. Δείγμα η χαμηλή απορροφητικότητα του Κοινοτικού Πλαισίου Στήριξης στο σκέλος του τουρισμού και του πολιτισμού που καθηλώθηκε στο 15%. 

Στη ναυτιλία η φυγή πλοίων από το Εθνικό Νηολόγιο θέτει σε κίνδυνο εκτός των άλλων και τις θέσεις εργασίας τόσο των ναυτικών μας, όσο και αυτών που ασχολούνται με παράλληλα επαγγέλματα. 

Κυρίες και κύριοι συνάδελφοι, η ανεργία έχει μπει στο καθημερινό μας λεξιλόγιο, είναι ορατή και βιώνουμε σταδιακά τις παρενέργειές της. 

Θέλω να πιστεύω ότι η ελληνική κοινωνία δεν είναι αδιάφορη σ'αυτήν την κατάσταση και έχει τη δυνατότητα να δημιουργήσει ένα δίκτυο κοινωνικής προστασίας, ένα minimum κοινωνικής αλληλεγγύης, για τα τμήματα εκείνα του πληθυσμού που αδυνατούν για λόγους δικούς τους ή για λόγους, που είναι πέρα από τη θέλησή τους να ακολουθήσουν τις αλλαγές στους ρυθμούς ανάπτυξης της σύγχρονης κοινωνίας μας. 

(Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή) 

Τελειώνω αμέσως, κύριε Πρόεδρε. 

Η έλλειψη στοιχειώδους ιατροφαρμακευτικής περίθαλψης στους ανέργους ή και σ'αυτούς που καθίστανται άνεργοι, αυξάνει την ανασφάλεια και το άγχος τους. Είναι ένα θέμα που πρέπει να το αντιμετωπίσουμε. 

Η άνεργη αλλά μοχθούσα Ελληνίδα μητέρα, νοικοκυρά, έχει ανάγκη επιβράβευσης γι'αυτήν την προσφορά της στη συνοχή της ελληνικής οικογένειας αλλά και στη στήριξη και την προσφορά της στην εθνική μας οικονομία. 

Η φιλελεύθερη πολιτική την οποία υπηρετώ κινείται παράλληλα με την έννοια του κοινωνικού κράτους, γιατί δεν δημαγωγεί αλλά δημιουργεί υγιείς συνθήκες και δημοκρατικές διαδικασίες δίκαιης ανακατανομής του παραγόμενου εθνικού πλούτου. Παράλληλα, απελευθερώνει δημιουργικές δυνάμεις για ανάπτυξη με διαδικασίες υγιούς ανταγωνισμού, με σύγχρονες δομές που εδράζονται σε μια σύγχρονη παιδεία. 

Είναι ανάγκη να γίνουμε αποτελεσματικότεροι είναι ανάγκη να ξανασκεφθούμε ενδεχομένως τις λιγότερες ώρες εργασίας αλλά με εργασία για όλους και με λιγότερους φόρους για να γίνει πράξη η επιθυμία που πιστεύω ότι πρέπει να είναι και επιθυμία ιδιαίτερα ημών των πολιτικών που υπηρετούμε τους πολίτες, ένα βασικό ελάχιστο για το καθένα σε σχέση με τον πλούτο της κοινωνίας μας. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Γιαννόπουλος έχει το λόγο. 

ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, κύριοι συνάδελφοι, πραγματικά πολλές φορές έχουμε ασχοληθεί με ερωτήσεις, επερωτήσεις, επίκαιρες ερωτήσεις με το θέμα της ανεργίας.Εμείς πιστεύουμε ότι το θέμα της ανεργίας έχει πλέον εθνικές διαστάσεις. Πιστεύουμε δε ότι και η επανάληψη αποτελεί τη μητέρα της μάθησης. 

Δυστυχώς, όμως, ενώ θα περίμενε κανείς και σήμερα μετά από όλη αυτήν την αγωνία του ελληνικού λαού για το θέμα της ανεργίας η Kυβέρνηση να δώσει συγκεκριμένες λύσεις, αυτό που επιχειρεί είναι να επιστρατεύσει όλη της την επιχειρηματολογία, για να δείξει προς τα έξω ότι υπάρχει μία μείωση ενδεχομένως των αριθμών που αναφέρονται σε όλα τα φύλλα ή παράλληλα να αποδείξει ότι με τις διαρθρωτικές αλλαγές τις οποίες προτίθεται να κάνει θα βελτιωθούν οι δείκτες. Δυστυχώς, όμως, για την Kυβέρνηση το ευρωπαϊκό παρατηρητήριο την απογυμνώνει εντελώς, δείχνει την εικόνα πλέον αυτής της αντικοινωνικής συγκεκριμένης θέσεως προς τον 'Eλληνα εργαζόμενο. Και παράλληλα αν λάβει κανείς υπόψη του ότι είμαστε οι πρώτοι στη μη καταγραφομένη ανεργία, καταλαβαίνει κανείς το πού βρίσκεται η ανεργία σε τι μεγέθη περπατάει. 

Βεβαίως θα πείτε και εσείς αριθμούς, θα σας αντιπαραθέσουμε και εμείς τους δικούς μας αριθμούς αλλά το τραγικότερο όλων είναι ότι και εσείς και εμείς είμαστε μάρτυρες ενός συγκεκριμένου φαινομένου. Και ποιο είναι το φαινόμενο αυτό, κύριε Υπουργέ; Διότι εγώ μιλάω περισσότερο σήμερα όχι με επιθετολογία πολιτικής στείρας κομματικής αντιπαράθεσης αλλά μιλάω περισσότερο με την καρδιά μου. Και μιλάω περισσότερο με την καρδιά μου γιατί και εγώ είμαι κοινωνός αυτών των ερεθισμάτων που και εσείς λαμβάνετε ασχέτως αν έχετε την πολυτέλεια να μπορείτε να ρυθμίζετε κάποια φαινόμενα ανεργίας σε κάποιους αγαπητούς δικούς σας κομματικούς φίλους. 

Ο κόσμος, κύριε Υπουργέ, όπως γνωρίζετε έχει αλλάξει, αλλάζει συνεχώς. Τα νέα μοντέλα που δημιουργούνται στη παγκοσμιότητα της αγοράς, η εξειδίκευση της εργασίας, τα νέα μέσα, η ηλεκτρονική επανάσταση, τα διαδίκτυα και τα πολυμέσα απαιτούν άλλες στρατηγικές. Δυστυχώς με αυτήν την νοοτροπία την οποία εσείς έχετε δεν μπορείτε να δώσετε απάντηση στο αύριο, τι θα γίνουν οι νέοι μας. Και το αποτέλεσμα το τραγικότερο ποιo είναι; Το ξέρετε το βλέπουμε το βιώνουμε όλοι. Είναι ότι οι νέοι μας έχουν γεράσει πρόωρα. 

Χθες υπήρξε ένα περίφημο άρθρο του Σαράντου Καργάκου που με ενάργεια έλεγε "Τα νέα ΚΑΠΗ". Οι νέοι μας έχουν μεταβληθεί σε ΚΑΠΗ. Αυτό είναι ακριβώς το αποτέλεσμα της σημερινής μακροχρονίου πολιτικής του ΠΑΣΟΚ. Νέοι χωρίς ελπίδα, νέοι χωρίς να μπορούν να μπουν μέσα στη παραγωγή, νέοι με εφόδια που δεν μπορεί να τους απορροφήσει καμία εργασία, δεν έχουν μπροστά τους προοπτική. Αυτοί, λοιπόν, συνεχώς απαξιώνονται ή αν δεν απαξιωθούν τι κάνουν; Καταφεύγουν σε κάποιες εύκολες λύσεις. Ποιες είναι οι εύκολες λύσεις; Είναι οι καφετέριες, τα μπαρ, ακόμα δε και τα ψευδαισθησιογόνα, τα εξαρτησιογόνα φάρμακα και έτσι έχουμε αυτήν τη μεγάλη αύξηση των εξηρτημένων νέων μας από τα ναρκωτικά. 

Να πει δε και κανείς για τις γυναίκες οι οποίες και αυτές βρίσκονται στο τραγικό αυτό αδιέξοδο; 

Και βέβαια, κύριε Υπουργέ, θα πρέπει να ξέρετε ότι εμείς μιλάμε, μας ακούτε και πιθανόν έχετε υποβαθμίσει την όλη επερώτηση, γιατί σπουδάζετε τα κείμενα που σας έχουν δώσει οι εκλεκτοί συνεργάτες σας, αλλά θα σας πω το εξής. Ο κόσμος -το ξέρετε πολύ καλά και αγγίζει και εσας- αδιαφορεί τραγικά για το συνέδριό σας. Δεν ενδιαφέρεται αν απεχώρησαν 42 ή θα προτείνετε και άλλον αρχηγό, δεν ενδιαφέρεται για σας. Ξέρετε για τι ενδιαφέρεται; Ενδιαφέρεται για δουλειά, για ψωμί και γάλα. 

Ενδιαφέρεται για τα απλά δεδομένα, τα οποία θα του δώσουν την αυριανή του βιοτή. Δεν ενδιαφέρονται και γι'αυτό έχουμε απαξιωθεί όλοι μαζί. Εσείς έχετε απαξιωθεί ακόμα περισσότερο λόγω και της μακροχρόνιας κυβερνητικής εμπειρίας, η οποία αποτελεί και καταδυνάστευση του ελληνικού κοινού, με αποτέλεσμα να βρίσκεστε σ'αυτήν την τραγική θέση. 

Απολογείστε, αλλά δώστε και κάποιες συγκεκριμένες λύσεις στο εναγώνιο ερώτημα των νέων μας: Αύριο θα έχω δουλειά; 'Η αν έχω δουλειά σήμερα, αύριο θα τη διατηρήσω ή θα τη χάσω; Αυτά, λοιπόν, θέλουν διαρθρωτικές λύσεις, τις οποίες πρέπει να τις πάρετε τώρα, εσπευσμένα. 

'Οσον αφορά τον ΟΑΕΔ, σας τα είπαν και οι προλαλήσαντες συνάδελφοι. Ο ΟΑΕΔ δεν μπορεί να είναι μία φάμπρικα που να μην δίνει δεδομένα υψηλής μαθησιακής απόδοσης. Αν μπείτε στη λογική -που δυστυχώς έχετε μπει σε αυτό το αδιέξοδο- του να δώσουμε δυνατότητα κάποιων χρηματικών απολαβών και σε συγκεκριμένα άτομα τα οποία επιλέγονται από δεδομένη επιτροπή, καταλαβαίνετε ότι αύριο θα έχετε στρατιές που θα σας καταψηφίσουν. 

Δυστυχώς δεν μπορείτε να κάνετε οποιαδήποτε έντεχνη αναδίπλωση. Δυστυχώς, είστε μάρτυρες αυτού του φαινομένου, ωραιοποιείτε με όλη σας την επιχειρηματολογία την κατάσταση αυτή, αλλά αύριο θα βρεθείτε προ εκπλήξεων. Ποια θα είναι η έκπληξη; 'Οτι ο λαός θα απαντήσει με δεδομένη ψήφο και η ψήφος είναι αυτή που θα σας βάλει στο περιθώριο πλέον της πολιτικής. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Παπανικολάου έχει το λόγο. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, εκρηκτικές διαστάσεις έχει πάρει το θέμα της ανεργίας και δικαίως έχει χαρακτηρισθεί ως το οξύτερο πρόβλημα της σύγχρονης ελληνικής κοινωνίας και μεγάλη απειλή για την κοινωνική συνοχή. 'Εφθασε στο ποσοστό-ρεκόρ 14%, σύμφωνα με στοιχεία του ευρωπαϊκού παρατηρητηρίου και στους νέους κάτω των είκοσι πέντε ετών έφθασε στο 37%, ενώ στις γυναίκες το 59%. 

Τα νέα ζευγάρια αδυνατούν να δημιουργήσουν οικογένεια και σχέδια για το μέλλον και το δημογραφικό μας πρόβλημα γίνεται πιο επώδυνο και ανησυχητικό. 

Στη Μεσσηνία η ανεργία είναι πάνω από 20%, σύμφωνα με στοιχεία του εργατικού κέντρου. Τα τρία τελευταία χρόνια τέσσερις χιλιάδες άνεργοι βρέθηκαν στο δρόμο, αφού όλες οι μικρομεσαίες επιχειρήσεις έκλεισαν. Αναφέρομαι στη "Levis", που έκλεισε τελευταία, πέρσι, όπου έγινε κάποια παρέμβαση από τον Υφυπουργό, τέως εργατοπατέρα, κ. Πρωτόπαπα, που δυστυχώς δεν ήταν παρέμβαση, αλλά το έπαιξε απλώς Πιλάτος. 

'Οσον αφορά για τα έξοδα κηδείας, αναφέρομαι στα χρήματα που εδόθησαν στους απολυθέντες, αντί να χρησιμοποιηθούν και να ενεργοποιηθούν σε τομείς της αγροτικής πολιτικής, όπως υπήρχε πρόταση από τους αρμόδιους φορείς, δυστυχώς και εκεί δεν εισηκούσθημεν. 

Καθημερινά δημοσιεύματα των Μέσων Μαζικής Ενημερώσεως και δημοσκοπήσεις, αποδεικνύουν ότι το νέο ΠΑ.ΣΟ.Κ. δεν μπορεί να εξαπατά άλλο πλέον τον ελληνικό λαό. Απεδείχθη στυγνό και ανάλγητο και αποσάθρωσε την ελληνική κοινωνία. Μόνο 16% του ΑΕΠ χορηγεί για κοινωνικές δαπάνες η Κυβέρνηση Σημίτη, ενώ ο αντίστοιχος μέσος όρος των κρατών-μελών της Ευρωπαϊκής Ενώσεως ανέρχεται μέχρι και το 29% του ΑΕΠ, ενώ σε μερικές χώρες φθάνει και μέχρι το 36%. 

Είναι δυνατόν στη σημερινή Ελλάδα της ανεργίας, να ανέρχονται οι παροχές για την ανεργία στο 0,4% του ΑΕΠ, έναντι του 2,5%, που είναι ο μέσος όρος των άλλων κρατών-μελών της Ευρωπαϊκής Ενώσεως; 

Αξίζει να αναφερθώ και στην εγκληματική απραξία σας, αναφορικά με τη χαμηλή απορροφητικότητα, η οποία είναι γύρω στο 35%, αλλά άκουσον-άκουσον, διά τις υποδομές είναι 3,2% από πόρους του ευρωπαϊκού κοινωνικού ταμείου. 

Ανά τακτά χρονικά διαστήματα γινόμαστε μάρτυρες των πιέσεων που σας ασκεί ο αρμόδιος Επίτροπος κ. Φλιν της Ευρωπαϊκής Ενώσεως, για να ενεργοποιηθείτε και να αυξήσετε τις επιδόσεις σας στην απορροφητικότητα των ευρωπαϊκών κονδυλίων. Δυστυχώς, όμως, εσείς περί άλλων μεριμνάτε και τυρβάζετε. 

'Ολα αυτά είναι καταλυτικά για την Κυβέρνηση Σημίτη και αποκαλύπτουν ότι η έλλειψη κοινωνικής ευαισθησίας δεν συνιστά απλώς αδυναμία της κυβερνητικής πολιτικής στο θέμα της ανεργίας, αλλά συνειδητή επιλογή της. 

Δεν είναι τυχαίες οι καθημερινές δηλώσεις στελεχών του ΠΑ.ΣΟ.Κ. που εκφράζονται απερίφραστα πλέον για την απώλεια του κοινωνικού προσώπου της Κυβερνήσεως και ταυτίζονται με δημοσκοπήσεις που κατεβάζουν στο 7% αυτούς που επιδοκιμάζουν τη γενική πολιτική για την ανεργία. Σε άλλους δε τομείς της κοινωνικής πολιτικής είναι ακόμα χαμηλότερα τα ποσοστά. 

Είναι γεγονός ότι ο κ. Σημίτης εκτός από πρωταθλητής της φορομπηχτικής πολιτικής αναδεικνύεται και πρωταθλητής της ανεργίας. Χίλιοι πεντακόσιοι εργαζόμενοι χάνουν καθημερινά τη δουλειά τους, δεκάδες χιλιάδες μικρομεσαίες επιχειρήσεις έβαλαν λουκέτο τους τελευταίους δέκα μήνες και πάνω από δύο εκατομμύρια νέων Ελλήνων σπρώξατε κάτω από τα όρια της φτώχειας. 

Δεν σας σώζουν οι φιέστες και τα εγκαίνια του κ. Σημίτη στα Κέντρα Προωθήσεως της Απασχόλησης, έτσι τα λέμε τώρα, μια μετονομασία των αποτυχημένων δομών του ΟΑΕΔ, με τις γνωστές του μηδενικές επιδόσεις στην ανεύρεση εργασίας. Ποιος κυβερνητικός παράγων θα απαντήσει υπεύθυνα για τη δραματική αύξηση της ανεργίας στη χώρα μας, που από 2,6% το 1980 έφθασε σήμερα στο ποσοστό ρεκόρ 14%; 

Θα είναι λάθος να συνεχίσετε στρουθοκαμηλίζοντας να αρνείσθε την ανεπάρκειά σας και τις ιστορικές σας ευθύνες. Είναι ανάγκη να βγείτε και να ζητήσετε συγγνώμη από τον ελληνικό λαό, όπως έκανε άλλος Υπουργός πρόσφατα, γιατί είσθε υπεύθυνοι για τα ποσοστά ρεκόρ της ανεργίας. Τούτο ήταν αποτέλεσμα της αποβιομηχανοποιήσεως της χώρας μας, αφού δημιουργήσατε τις προϋποθέσεις, για να κλείνουν η μία μετά την άλλη οι επιχειρήσεις ή να μεταναστεύουν σε άλλη χώρα. 

Αδίκως προσπαθείτε να αλλάξετε το κλίμα με τα ανόητα σποτάκια - παπάκια στο Ζάππειο. 'Εχετε δείξει όλο το βάθος της ανικανότητας και της αναλγησίας σας στα θέματα κοινωνικής πολιτικής και δυστυχώς χάσατε εκτός από το πατριωτικό πρόσωπο και το ελληνικό πρόσωπο. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, κύριοι συνάδελφοι, για άλλη μια φορά στην Εθνική μας Αντιπροσωπεία συζητάμε, ασχολούμαστε με ένα κορυφαίο ζήτημα της χώρας μας, το κεντρικό πρόβλημά της -θα έλεγα εγώ- όσον αφορά τον εσωτερικό τομέα, που είναι η ανεργία. 

'Ομως πιστεύω, κύριοι συνάδελφοι, ότι αυτό το μεγάλο ζήτημα που έχει να κάνει με την ολοκλήρωση της ανθρώπινης προσωπικότητας, που έχει να κάνει με την ανθρώπινη αγωνία και τον πόνο, δεν μπορεί να είναι αντικείμενο επιφανειακών προσεγγίσεων και δημαγωγίας. Και κυριολεκτώ. 

Δεν υπάρχει ανάγκη στην αφετηρία των προτάσεων και των σκέψεών σας, κύριοι συνάδελφοι, να χρησιμοποείτε ψεύτικα στοιχεία. Το πρόβλημα ούτως ή άλλως είναι μεγάλο. 'Ετσι γίνεσθε αναξιόπιστοι στην όποια προσέγγιση και καταγράφεσθε ως ανεύθυνοι. 

Θα μου επιτρέψετε, λοιπόν, για άλλη μια φορά να ξεκαθαρίσω εδώ τι σημαίνει ποσοστό ανεργίας, τι είναι εγγεγραμμένη ανεργία και τι είναι το περίφημο Εθνικό Παρατηρητήριο Απασχόλησης, το οποίο επικαλείσθε, προφανώς μη γνωρίζοντας τι είναι αυτό το πράγμα και ποια είναι η αποστολή του. Είμαι υποχρεωμένος να τα πω. Τα έχω πει στην Εθνική Αντιπροσωπεία, αλλά δεν τα παρακολουθούμε κάθε φορά ή δεν διαβάζουμε τα Πρακτικά, κύριοι συνάδελφοι. 

Κατ' αρχήν όσον αφορά την ανεργία, η ανεργία καταγράφεται σε όλες τις χώρες του κόσμου από την Εθνική Στατιστική τους Υπηρεσία. Και όλα αυτά τα στοιχεία συγκεντρώνονται και ελέγχονται από τη EUROSTAT. Τα επίσημα στοιχεία, όσον αφορά την κάθε χώρα, διασταυρώνονται, αξιολογούνται και δημοσιεύονται. 

Σε σχέση λοιπόν με τη χώρα μας, η ανεργία -γιατί δεν έχουμε στοιχεία για το 1998 ακόμη, γιατί αυτά είναι στο στάδιο της επεξεργασίας, αν και άκουσα τον κύριο συνάδελφο να μιλάει για το 1998- είναι σύμφωνα με τα στοιχεία της Εθνικής Στατιστικής Υπηρεσίας 10,3%, το ίδιο ήταν και το 1996 και το 1997, μετά από μία ανοδική πορεία των προηγούμενων χρόνων. Θα επανέλθω σ'αυτό, γιατί είμαστε σε μία χώρα, που πρέπει να τα θυμόμαστε αυτά τα πράγματα. 

Σύμφωνα με τη EUROSTAT, τον ίδιο χρόνο η ανεργία στην Ελλάδα είναι 9,6%. Και αυτό είναι το συγκρίσιμο στοιχείο με τις άλλες ευρωπαϊκές χώρες. Ξέρετε γιατί υπάρχει αυτή η διαφορά του 9,6% η EUROSTAT και 10,3% η Ελλάδα; Γιατί εμείς μετράμε την ανεργία από δεκατεσσάρων χρονών χωρίς όριο ηλικίας προς τα πάνω και πρέπει να προσαρμοστούμε προς την Ευρωπαϊκή 'Ενωση, ενώ οι υπόλοιπες χώρες της Ευρωπαϊκής 'Ενωσης μετρούν από δεκαπέντε χρονών μέχρι εξήντα πέντε. 

Γι' αυτό εμείς παρουσιάζουμε παραπάνω ανεργία απ' ό,τι πρέπει. Αυτή είναι η αλήθεια και όποιος κουνάει το κεφάλι και το χέρι του, να ψάξει να τα βρει, για να είναι και υπεύθυνος απέναντι στην Εθνική Αντιπροσωπεία. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Ψέματα λέτε και τα λέτε θυμωμένος. Και δεν σέβεσθε τους άνεργους. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Λέτε εσείς ψέματα και δεν ξέρετε. 

ΠΡΟΕΔΡΕΥΩΝ (Λουκάς Αποστολίδης): Κύριε Μιχαλολιάκο, δεν σας διέκοψε κανείς. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Λυπάμαι που δεν γνωρίζετε τα πράγματα. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, επερώτηση κάνουμε και τον εγκαλούμε να απολογηθεί. 

ΠΡΟΕΔΡΕΥΩΝ (Λουκάς Αποστολίδης): Δεν έχετε το λόγο, κύριε Μιχαλολιάκο. Θα πάρετε το λόγο μετά και θα εκφράσετε τις απόψεις σας. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Θέλετε να κυβερνήσετε τον τόπο και δεν ξέρετε τι σας γίνεται. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: 'Οχι και έτσι. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Σας παρακαλώ, αυτό ισχύει ακόμη και για τα επίσημα στοιχεία. 

Αυτό είναι το πρώτο στοιχείο, λοιπόν, η Εθνική Στατιστική Υπηρεσία μετράει, όπως και η EUROSTAT για όλα τα Ευρωπαϊκά κράτη και αυτά δημοσιεύονται. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Μετράει και η κοινωνία και θα σας αντιμετωπίσει ανάλογα. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Θα φθάσω στην κοινωνία. 

ΒΑΣΙΛΕΙΟΣ ΣΩΤΗΡΟΠΟΥΛΟΣ: Τα ίδια νούμερα δίνουν. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Υπάρχουν δημοσιευμένα σε όλα τα δελτία. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, δεν προσθέτετε τίποτε με το να διακόπτετε τον Υπουργό. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Είσθε η μόνη Αντιπολίτευση στην Ευρώπη, που συκοφαντεί τη χώρα της. Το έκανε και ο Αρχηγός σας προχθές. Αμφισβητείτε τα στοιχεία της Εθνικής Στατιστικής Υπηρεσίας, στην οποία είναι τα ίδια υπηρεσιακά πρόσωπα, που από τότε που ήσασταν εσείς στην Κυβέρνηση δεν άλλαξαν και έχει μία πορεία. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: 'Εχετε χάσει την ψυχραιμία σας. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Ακούστε κάτι, για να θυμάσθε. Το 1990 το ΠΑ.ΣΟ.Κ. σας παρέδωσε ανεργία, σύμφωνα με την Εθνική Στατιστική Υπηρεσία, της τάξης του 7%. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Το '81 τι παραλάβατε; 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε συνάδελφε. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Σας παρέδωσε 7% και σεις το πήγατε το 1993 στο 8,7% και το 1997 είναι στο 10,3%. Κοιτάξτε πόσο την ανεβάσατε μέσα σε τρία χρόνια. Αλλά δεν μπαίνω σ' αυτό το θέμα. Θέλω να ξεκαθαρίσω τα ζητήματα. 

Δεύτερον, οι άνεργοι στην Ελλάδα, για να σας αναφέρω πραγματικά στοιχεία, είναι τετρακόσιες σαράντα χιλιάδες και αυτό είναι το 10,3% ή το 9,6%. Η εγγεγραμμένη ανεργία στον ΟΑΕΔ δεν περιλαμβάνει όλους τους άνεργους. 

ΒΑΣΙΛΕΙΟΣ ΣΩΤΗΡΟΠΟΥΛΟΣ: Μπράβο, άρα είναι μεγαλύτερη. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Η ανεργία μετριέται με άλλα δεδομένα, δηλαδή ποιοι έχουν πάει και έχουν γραφτεί και είναι διαφορετική η αφετηρία. Γι' αυτό και αυτούς που θεωρεί και έχει εγγράψει ο ΟΑΕΔ είναι τριακόσιες εννέα χιλιάδες, ενώ η πραγματική ανεργία είναι τετρακόσιες σαράντα χιλιάδες. 

Χρησιμοποιείτε την αύξηση της εγγεγραμμένης ανεργίας, για να δημιουργήσετε πλαστή εικόνα στον κόσμο για το ότι αυξήθηκε η ανεργία, ενώ ξέρετε ότι από τον Απρίλιο του 1998, όταν διαμορφώσαμε το πρώτο εθνικό σχέδιο δράσης για την απασχόληση, κάναμε μια ολόκληρη καμπάνια και είπαμε ότι για να μπορέσουν οι νέοι άνθρωποι, αλλά και οι μακροχρόνια άνεργοι, να μπουν στα προγράμματα του Οργανισμού Απασχόλησης Εργατικού Δυναμικού, για να εξορθολογίσουμε το σύστημα, για να σταματήσουμε τις διάφορες κομπίνες, πρέπει να εγγραφούν οι άνεργοι στα μητρώα ανέργων. 

Τώρα με το βιβλιάριο ασθενείας που δώσαμε στους νέους μέχρι είκοσι εννέα ετών, πάλι απαραίτητη προϋπόθεση είναι να εγγραφούν οι άνεργοι στα μητρώα ανέργων. Ιδιαίτερα τον Αύγουστο που κάναμε αυτήν την καμπάνια για να εγγραφούν, είχαμε μία αύξηση της τάξεως των εκατό χιλιάδων στην εγγεγραμμένη ανεργία, για να μπορέσουν αυτοί οι άνθρωποι αφού μείνουν στα μητρώα ανέργων για ένα ή δύο μήνες, να πάνε παραπέρα. 

Μακάρι η ανεργία να ήταν στο ποσοστό της εγγεγραμμένης ανεργίας του ΟΑΕΔ και να μην ήταν τετρακόσιες σαράντα χιλιάδες, αλλά να ήταν τριακόσιες εννέα χιλιάδες. Γιατί, λοιπόν, επικαλείσθε στοιχεία, τα οποία έχουν να κάνουν με έναν εξορθολογισμό του συστήματος; Και θα ήταν ομαλή η αγορά, αν και οι τετρακόσιες σαράντα χιλιάδες περίπου ήταν εγγεγραμμένοι στα μητρώα ανέργων. Αυτήν την αξιόλογη προσπάθεια της Κυβέρνησης να αποτυπώσει την εικόνα, την καταγράφετε ως δραματική αύξηση της ανεργίας. 

Θα αναφερθώ στο περίφημο Εθνικό Παρατηρητήριο Απασχόλησης. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Ευρωπαϊκό. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Ναι, το Ευρωπαϊκό Παρατηρητήριο Απασχόλησης. Τέλος πάντων, τι είναι αυτό το Ευρωπαϊκό Παρατηρητήριο Απασχόλησης και τι δίνει; 

Κύριοι συνάδελφοι, είναι μία μελέτη, η οποία έγινε για να δούμε τα εκτεταμένα ποσοστά ανεργίας. Τι σημαίνει αυτό πολύ απλά; Να σας το διαβάσω, γιατί ξέρετε ότι καλό είναι οι συγχύσεις να αίρονται, για να μπορούμε να προχωρήσουμε παραπέρα. 

Ο δείκτης, λοιπόν, του Ευρωπαϊκού Παρατηρητηρίου Απασχόλησης είναι ένας συνθετικός δείκτης ανεργίας και όχι ο κανονικός. Σ' αυτό υπολογίζονται, δηλαδή ποσοτικοποιούνται ορισμένες μορφές συγκεκαλυμμένης ανεργίας, όπως είναι ο αριθμός των ατόμων που συμμετέχουν στα επιδοτούμενα προγράμματα, ο αριθμός των ατόμων που είναι ακούσια μερικώς απασχολούμενα, ο αριθμός των απασχολουμένων λιγότερο από το σύνηθες ως ποσοστό του εργατικού δυναμικού και τέλος ο αριθμός των αποθαρρυμένων απασχολουμένων ως ποσοστό του εργατικού δυναμικού. Γίνεται, δηλαδή, μία αναγωγή της μερικής σε ολική απασχόληση, για να έχουμε μία επιστημονική εργασία, που να δίνει τη σύνθεση της απασχόλησης και την πραγματική της διάσταση. 

Οι παραπάνω "συνθετικοί δείκτες" αναφέρονται σε δείκτες συμπληρωματικούς του κανονικού δείκτη ανεργίας και με κανένα τρόπο οι δείκτες αυτοί δεν αποτελούν υποκατάστατο του κανονικού δείκτη ανεργίας. 

Θα σας δώσω, λοιπόν, την έκθεση του Ευρωπαϊκού Παρατηρητηρίου και θα σας πω ότι στο Βέλγιο -γιατί φαίνεται ότι διαβάζετε, αλλά δεν τα διαβάζετε όλα- ενώ το ποσοστό ανεργίας είναι 9,8% παρουσιάζεται ότι είναι 21,4%, στη Δανία το ποσοστό ανεργίας 6,9% παρουσιάζεται ότι είναι 20,5%, στη Γερμανία το κανονικό ποσοστό 9,6% παρουσιάζεται ως 15% και στη Γαλλία το 12,4% παρουσιάζεται ως 23%. Γιατί; Γιατί είναι χώρες που έχουν μεγάλα ποσοστά μερικής απασχόλησης και αυτά ανάγονται σε πλήρη απασχόληση. Δεν πρέπει να ξεχνάτε ότι η Ελλάδα έχει το χαμηλότερο ποσοστό μερικής απασχόλησης 5% στα πλαίσια της Ευρωπαϊκής 'Ενωσης, όταν ο μέσος όρος είναι 17,8%. Αυτή είναι μία καθαρά επιστημονική εργασία. 

Αυτό είναι το Ευρωπαϊκό Παρατηρητήριο Απασχόλησης και δεν έχει καμία σχέση με τις τακτικές μετρήσεις απασχόλησης. 'Εχει να κάνει μόνο με μία επιστημονική εργασία και έρευνα, η οποία έγινε. Εδώ στην Αθήνα αυτήν την έρευνα την έκανε το Οικονομικό Πανεπιστήμιο Αθηνών. 

'Εχω εδώ το έγγραφο -το οποίο θα σας καταθέσω- στο οποίο επί λέξει αναφέρει η κυρία που έκανε την έρευνα, η κ. Κώττη, την οποία και δημοσίευσε ότι "οι δείκτες αυτοί δεν αποτελούν υποκατάστατο του κανονικού δείκτη ανεργίας, απλώς συμπεριλαμβάνουν κάποιες μορφές συγκεκαλυμμένης ανεργίας που είναι αδύνατον να συνυπολογιστούν στον κανονικό δείκτη ανεργίας". 

Και συνεχίζει: "Επιπλέον, θα ήθελα να σας ενημερώσω ότι η διαφορά μεταξύ του κανονικού δείκτη ανεργίας και του "συνθετικού δείκτη" είναι μικρότερη στην Ελλάδα σε σύγκριση με πολλές άλλες χώρες της Ευρωπαϊκής 'Ενωσης". 

(Στο σημείο αυτό ο Υπουργός Εργασίας και Κοινωνικών Ασφαλίσεων κ. Μιλτιάδης Παπαϊωάννου καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής). 

Γιατί, λοιπόν; Η ανεργία είναι υψηλή. 'Οταν μιλάμε για 9,6% και 10,3% είναι ένας υψηλός δείκτης και μπορεί να ξεκινάτε μ' αυτήν την αφετηρία. Γιατί, κύριοι συνάδελφοι, αισθάνεσθε την ανάγκη να καταφεύγετε σε τεχνάσματα και να πηγαίνετε σε πηγές, οι οποίες δεν έχουν καμία σχέση με τη μέτρηση του συγκεκριμένου ζητήματος; Ειλικρινά πιστεύω ότι κάποια στιγμή πρέπει να υπάρχει μία αφετηρία και η αφετηρία είναι η αλήθεια. 

Κεντρικό, λοιπόν, ζήτημα η απασχόληση. Κατ' αρχήν μπαίνει ένα κρίσιμο ερώτημα: Μόνο στη χώρα μας; Γνωρίζετε σήμερα χώρα της Ευρωπαϊκής 'Ενωσης ή του κόσμου ολόκληρου που να μην έχει τεράστιο πρόβλημα σε σχέση με την απασχόληση; Είναι φανερό ότι οι νέες αλλαγές που έγιναν στο χώρο της οικονομίας, στο χώρο της παραγωγής, έχουν φέρει μια επανάσταση παντού. 

ΝΙΚΟΛΑΟΣ ΠΑΠΑΦΙΛΙΠΠΟΥ: Στην Αμερική δεν έχει. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Πράγματι υπάρχουν αποτελέσματα, αλλά στην Αμερική πρέπει να ξέρετε ότι θεωρείται πλήρης απασχόληση η απασχόληση των τριών ωρών. Η συνταγή ήταν η μερική απασχόληση. Είπα στην Ελλάδα ότι έχουμε μόνο 5% που ήταν υποκατάστατο της πλήρους απασχόλησης. Ξέρετε ποια ήταν η συνταγή που έδωσαν στους Ευρωπαίους; Ξέρετε τι είπαν οι Αμερικάνοι; 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ωρομίσθιοι. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Ακούστε γιατί υπάρχουν υψηλά επιδόματα ανεργίας. Τα επιδόματα ανεργίας που είναι παθητικές μορφές τα μετέτρεψαν σε επιδόματα εργασίας. Δεν πιστεύω ότι αυτή είναι μία καλή συνταγή για την Ευρωπαϊκή 'Ενωση. Δηλαδή, κόψτε αυτά και προκειμένου να έχετε τους ξενοδοχοϋπαλλήλους και να κάθονται έξι μήνες, με αυτά τα λεφτά να τους βάλετε να δουλέψουν, έστω λιγότερες ώρες στα ξενοδοχεία όλο το χρόνο. 

Αυτή είναι η συνταγή των Αμερικάνων. Είναι καθαρά μία νεοφιλελεύθερη συνταγή. Εγώ κατανοώ ότι εσείς μπορείτε να την προσεγγίσετε, αλλά εμείς είμαστε σε άλλη προσέγγιση σε σχέση με αυτό... 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Υπουργέ, ανέπτυξαν τις υπηρεσίες αυτοί. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Λοιπόν, παρακαλώ. Θα σας πω μετά για τις υπηρεσίες. 

ΝΙΚΟΛΑΟΣ ΠΑΠΑΦΙΛΙΠΠΟΥ: Δεν τα παρακολουθείτε φαίνεται. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Εδώ, λοιπόν, το θέμα της απασχόλησης είναι κεντρικό ζήτημα, κύριοι συνάδελφοι, και έχει να κάνει με τις εξελίξεις. 'Εχει να κάνει με την οικονομία, με την παγκοσμιοποίηση. Σήμερα η εργασία μεταφέρεται, όπως το κεφάλαιο. 

Μιας και αναφερθήκατε στην Αμερική θα σας πω ένα στοιχείο μόνο. 'Οτι σήμερα οι μεγάλες πολυεθνικές εταιρείες φορτώνουν ολόκληρα μπόινγκ με στοιχεία και τα πάνε στην Ινδονησία και στις Φιλιππίνες και τα επεξεργάζονται με πέντε δολάρια την ημέρα και το βράδυ τα ξαναέχουν στην Αμερική, γιατί εκεί θα τα πλήρωναν πενήντα δολάρια την ημέρα. 

Σήμερα οι οικονομικοί μετανάστες κινούνται εύκολα. Η Ελλάδα έχει εξακόσιες χιλιάδες περίπου οικονομικούς μετανάστες. Και μη μου πείτε ότι υπάρχουν εύκολες συνταγές που θα σταματήσουν την κίνηση σήμερα του ανθρώπινου δυναμικού, ιδιαίτερα αυτών που πεινάνε και είναι στο περιθώριο. 

'Αρα, εδώ μαγικές συνταγές -γιατί εδώ θέλω να καταλήξω- δεν υπάρχουν. Και θα ήθελα να ακούσω από εσάς ποιες είναι οι καλές συνταγές, όχι οι μαγικές. 

Πρώτη από όλες είναι η ανάπτυξη. Το πρώτο στοιχείο είναι η ανάπτυξη. Αυτή είναι μια καλή συνταγή. Δεν αρκεί από μόνη της. 

Σας είπα προηγούμενα ότι η Ιρλανδία, η οποία έχει μεγάλα ποσοστά ανάπτυξης και όλοι μιλάνε για το ιρλανδικό θαύμα, δεν έχει χαμηλά ποσοστά ανεργίας, γιατί οι νέες επενδύσεις γίνονται στις νέες τεχνολογίες. Με τις νέες τεχνολογίες στήνεις ένα ολόκληρο εργοστάσιο και χρειάζεσαι δέκα με δεκαπέντε ανθρώπους. Δεν είναι όπως παλαιότερα που χρειάζονταν εκατόν πενήντα ή διακόσιοι άνθρωποι. 'Αρα, το πρόβλημα είναι δύσκολο. 

'Οσον αφορά δε την ανάπτυξη ως πρώτη συνταγή, θα σας θυμίσω ότι οι ιδιωτικές επενδύσεις -και θα πάω και στις δημόσιες- το 1993 ήταν μείον μισό τοις εκατό, δηλαδή αρνητικές και σήμερα έχουμε 9,9% αύξηση των ιδιωτικών επενδύσεων. 

Οι δημόσιες επενδύσεις το 1993 ήταν 1,1% και σήμερα είναι 14,1%. Να μην πηγαίνουμε στους αριθμούς που είπατε και στον πληθωρισμό, όπως είπε κάποιος συνάδελφος. 

Ο γενικός δείκτης της βιομηχανικής παραγωγής ήταν αρνητικός το 1993, ήταν μείον 3% και τώρα είναι 7,1%. Αυτή είναι η πραγματικότητα. 

Από την άλλη μεριά όμως -και επειδή έχουμε απασχόληση- έχουμε μια άλλη πραγματικότητα. Η ελληνική αγορά εργασίας συμπιέζεται από πολλές πλευρές. Πρώτα από όλα συμπιέζεται από τον αγροτικό πληθυσμό. Είμαστε η μόνη χώρα της Ευρωπαϊκής 'Ενωσης που έχουμε αγροτικό πληθυσμό περίπου στο 20%. Εγώ πιστεύω ότι είναι πολύ πιο κάτω, μπορεί να είναι στο 17%. Ο μέσος όρος στις χώρες της Ευρωπαϊκής 'Ενωσης είναι 5%. Εκεί πιέζονται κυρίως από τις νέες γυναίκες. 

Είμαστε μια χώρα που η γυναίκα ζητά διέξοδο στην αγορά εργασίας, τα τελευταία χρόνια. Γι' αυτό υπάρχει αυτό το μεγάλο ποσοστό και η μεγάλη πίεση από τις γυναίκες. Είμαστε μια χώρα που γίνονται αναδιαρθρώσεις, οι αναδιαρθρώσεις βγάζουν ανθρώπους εκτός των τειχών -αυτή είναι η πραγματικότητα- και από την άλλη μεριά, αναφέρθηκα προηγούμενα στο μεγάλο αριθμό των οικονομικών μεταναστών. 

Παρότι υπάρχουν αυτές οι μεγάλες πιέσεις και παρ' ότι σε όλες σχεδόν τις χώρες της Ευρωπαϊκής 'Ενωσης τα τελευταία δύο, τρία χρόνια είχαμε αύξηση του ποσοστού όσον αφορά την ανεργία, στην Ελλάδα τουλάχιστον τη διετία 1996-1997 την κρατήσαμε σταθερή και έχουμε το ίδιο ποσοστό. Δεν έχω τα στοιχεία μπροστά μου, όμως θέλω να πιστεύω ότι το 1998 θα έχουμε την ίδια περίπου εικόνα ή και μια ελαφρά μείωση. 

Λέτε ότι γίνονται απολύσεις. 'Ετσι είναι. Κλείνουν εργοστάσια, υπάρχει μια κινητικότητα. Από την άλλη μεριά όμως θα πρέπει να βλέπετε και τις προσλήψεις. Δεν μπορείτε να βλέπετε μόνο τις απολύσεις. Κλείνουν κάποιες επιχειρήσεις, δημιουργούνται και καινούριες. Αυτή είναι η κινητικότητα, αυτή είναι η δυναμική της οικονομίας. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Θα σας δώσω ένα στοιχείο για το 1997, σε σχέση με τα προηγούμενα που είπαμε. Τα στοιχεία είναι από τον ΟΑΕΔ. Στον ΟΑΕΔ γραφόταν ένας στους δύο ανέργους. Σήμερα γράφονται τρεις στους τέσσερις. Αυτή είναι η πραγματικότητα. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Είναι η ανέχεια. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Εκτός από την ανάπτυξη, λοιπόν, που είναι ένα το κρατούμενο, όπως κάποιοι παλαιότερα μίλαγαν για το ιρλανδικό θαύμα, σήμερα μιλούν για το ελληνικό θαύμα. Κανένας δεν περίμενε ότι από τη λογική των αποκλίσεων, που μας είχε οδηγήσει σχετικά με τους στόχους της ΟΝΕ η Νέα Δημοκρατία, θα πηγαίναμε στη λογική των συγκλίσεων. 

Θυμηθείτε τι λέγατε εσείς, κύριοι συνάδελφοι, πριν από λίγα χρόνια, συγκεκριμένα πριν από ένα χρόνο, σχετικά με το αν θα πετυχαίναμε τους στόχους της ΟΝΕ. Και όμως, αυτό σήμερα είναι μία κατάκτηση και σας απασχολεί τι θα γίνει τη μετά την ΟΝΕ εποχή. Καλό αυτό, πολύ θετικό. Αλλά πώς φτάσαμε εδώ; Είναι αποτέλεσμα μιας πολιτικής και ενός προγράμματος σύγκλισης της ελληνικής οικονομίας, που δεν έχει κανένα προηγούμενο, σε σχέση με τα νεοφιλελεύθερα προγράμματα και τις νεοφιλελεύθερες συνταγές. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Το θαύμα είναι που μείναμε τελευταίοι; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Ακούστε. Θα σας απαντήσω και για το "τελευταίοι", γιατί κι εδώ δεν έχετε καλή μνήμη, κύριε Μιχαλολιάκο. 

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να γίνει η συζήτηση με ηρεμία. Δεν είναι αναγκαίες οι διακοπές, δεν χρειάζονται. Ακούστε και απαντάτε μετά. 'Αλλωστε, είστε προνομιούχος στο λόγο, ως Κοινοβουλευτικός Εκπρόσωπος. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Θα σας θυμίσω, λοιπόν, τις άλλες χώρες. Οι άλλες χώρες έφτιαξαν προγράμματα, όπως φτιάξατε και σεις το 1990 πρόγραμμα σύγκλισης της ελληνικής οικονομίας, σε σχέση με την ΟΝΕ. 

Ξέρετε τι είχαν στον πυρήνα του; Είχαν αύξηση της ανεργίας, μέσα από μια αντιπληθωριστική πολιτική που οδηγούσε σε αύξηση της ανεργίας και κυρίως είχε δραστική μείωση των πραγματικών εισοδημάτων των εργαζομένων ή παγώματα. 

Αυτό κάνατε και σεις. Την περίοδο του 1993 ο εργαζόμενος κατά μέσο όρο έχασε σε πραγματικές τιμές 9% με 10%. Τόσο μειώθηκαν τα πραγματικά εισοδήματα των εργαζομένων. 

Εμείς ήρθαμε το 1993-1994, αναθεωρήσαμε το πρόγραμμα και το κάναμε ήπιας μορφής πρόγραμμα σύγκλισης με την Ευρωπαϊκή 'Ενωση. Ξέραμε ότι από τη στιγμή που θα πηγαίναμε σε ήπια μορφή, αυτό σήμαινε προστασία του πραγματικού εισοδήματος των εργαζομένων και πολλές φορές αυξήσεις στο πραγματικό εισόδημα των εργαζομένων. Θα πηγαίναμε λίγο αργότερα στους στόχους, αλλά δεν θα πηγαίναμε ούτε μέσα από κοινωνικές ταραχές ούτε μέσα από το κλίμα που ζήσαμε την περίοδο 1990-1993. Και το κάναμε μέσα από ένα γόνιμο και ουσιαστικό διάλογο, παρ' ότι τορπιλλίστηκε αυτός ο κοινωνικός διάλογος τον οποίο αναφέρετε παραταξιακά, χάριν κομματικών σκοπιμοτήτων. 

Υπάρχει προηγούμενο, να καλεί η Κυβέρνηση αυτήν τη στιγμή, για τη φορολογική μεταρρύθμιση κορυφαίες συνδικαλιστικές οργανώσεις σε διάλογο και να λέει ελάτε εδώ να μιλήσουμε για την κλίμακα για το αφορολόγητο, για την κατάργηση εδώ των αντικειμενικών κριτηρίων; Και να αθροίζονται οι παραταξιακές αντιστάσεις μέσα από κομματικές εντολές με στόχο να μην συμμετέχουν για να τορπιλλιστεί η κορυφαία διαδικασία της δημοκρατίας που είναι ο κοινωνικός διάλογος; 

Περί αυτού πρόκειται. Και όλες οι αλλαγές έγιναν με τη μεγαλύτερη δυνατή συνεννόηση και συναίνεση. 'Ηταν ένας διαφορετικός τρόπος για να πας στη σύγκλιση και να πετύχεις κοινωνικούς στόχους. Ειλικρινά να μην προκαλείτε σ'αυτό. 

Πέραν, λοιπόν, από τα ζητήματα της ανάπτυξης, ένας άλλος καθοριστικός παράγοντας είναι αναμφίβολα οι διαρθρωτικές αλλαγές στην αγορά εργασίας. Θυμηθείτε τι έγινε εδώ με το εργασιακό νομοσχέδιο. Αυτήν τη στιγμή έχουμε στη χώρα μας ένα νέο δίκαιο της εργασίας, σύγχρονο, το οποίο δεν έχει να ζηλέψει τίποτε από τα ευρωπαϊκά με μία μόνο διαφορά. Πέρα από τα ζητήματα της ευελιξίας καθιερώνει και την ασφάλεια για τον εργαζόμενο, κλασσική περίπτωση η μερική απασχόληση. 

Τελειώνω, με το θέμα των επιθεωρήσεων εργασίας. Είναι ένα κεντρικό ζήτημα. Δεν συμμερίζομαι την άποψη που έλεγε ότι οι επιθεωρήσεις εργασίας όταν ήσαν στο κράτος, ήσαν αποτελεσματικές. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): 'Οχι, βέβαια. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ούτε εμείς. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Μη γίνει κανένα λάθος. 

Αυτήν τη στιγμή, λοιπόν, διαμορφώσαμε ένα πλαίσιο που βάζει άλλη δομή, άλλη λογική όσον αφορά τη συγκρότηση, όσον αφορά τη σύνδεση και όσον αφορά τους μηχανισμούς, για να υπάρχουν κάποιοι που να ελέγχουν και τους ελέγχοντες, γιατί αυτό είναι κεντρικό ζήτημα για τη χώρα και θα ξεκινήσει αυτό να εφαρμόζεται από τον Ιούλιο του 1999. 'Ηθελε μια διαδικασία και έχουν βγει τα προεδρικά διατάγματα στελέχωσης κλπ. 

Υπάρχει και ένα άλλο κορυφαίο ζήτημα. 'Ακουσα τον κ. Γιαννόπουλο να μιλάει για την καρδιά. Θα θυμηθώ όμως τον Λαφοντέν, ότι εδώ η καρδιά χτυπάει αριστερά. Αυτό το ξεχνάτε απ'ό,τι φαίνεται. Δεν χτυπάει δεξιά η καρδιά. 

ΑΘΑΝΑΣΙΟΣ ΓΙΑΝΝΟΠΟΥΛΟΣ: Υπάρχουν και δεξιοκαρδίες. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Να σας πω, λοιπόν, κύριοι συνάδελφοι, ότι έπρεπε να έρθει η νίκη των σοσιαλιστών στις μεγάλες χώρες... 

ΝΙΚΟΛΑΟΣ ΠΑΠΑΦΙΛΙΠΠΟΥ: Αυτό να μας το εξηγήσετε, πώς χτυπάει ... 
ΠΡΟΕΔΡΕΥΩΝ (Παναγιώτης Ν. Κρητικός): Κύριε Παπαφιλίππου, σας παρακαλώ, μη διακόπτετε. Δεν είναι προς όφελός σας οι διακοπές, είναι προς ζημία σας. Δεν είναι εικόνα αυτήν την οποία παρουσιάζετε να διακόπτει τον ομιλητή πότε ο ένας, πότε ο άλλος. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 'Επρεπε, λοιπόν, κύριοι συνάδελφοι, να νικήσουν οι σοσιαλιστές για να ακουστούμε και εμείς οι μικρότερες χώρες, να λέμε ότι πέρα από την οικονομική σύγκλιση, πρέπει να πάμε και στην πραγματική, στην κοινωνική. Και έχουμε τώρα το 6ο Συμβούλιο Κορυφής. Πρώτο θέμα στην ατζέντα τους έχουν τις πολιτικές απασχόλησης. 'Οχι ως ευχολόγια, γιατί κάποτε μας λέγατε ότι ευχολόγια ήσαν και τα ΜΟΠ, αλλά ως χειροπιαστό αποτέλεσμα. 

'Ομως, να σας πω το εξής: Το κοινωνικό πρωτόκολλο στη Συνθήκη του Μάαστριχτ, η κ. Θάτσερ και οι άλλες συντηρητικές δυνάμεις στην Ευρώπη και εσείς από δω.... 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Ο Παπαντωνίου είναι... 

ΠΡΟΕΔΡΕΥΩΝ (Παναγιώτης Ν. Κρητικός): Επιτέλους, κύριοι συνάδελφοι, δεν είναι τακτική αυτή. Είναι απαράδεκτο, δεν είναι εικόνα Βουλή αυτή. Μιλήσατε όλοι χωρίς καμία διακοπή. Δεν έχετε την υπομονή να ακούσετε τον Υπουργό και να απαντήσετε μετά; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Δεν συμφωνήσατε να ενσωματωθεί. Αυτή είναι η αλήθεια. Και σήμερα όχι μόνο υπάρχει ξεχωριστό κεφάλαιο, αλλά υπεχρεώθησαν οι χώρες με αποφάσεις να φτιάξουν εθνικά σχέδια δράσης για την απασχόληση με μετρήσιμους και αξιολογήσιμους στόχους, με σύνδεση του κοινωνικού ταμείου με τις πολιτικές απασχόλησης, με την αναζήτηση πόρων από την Ευρωπαϊκή Τράπεζα Επενδύσεων κυρίως όσον αφορά τη στήριξη των μικρών και μεσαίων επιχειρήσεων, γιατί μόνο μέσα από τη μικρή και μεσαία επιχείρηση μπορεί να υπάρξουν νέες θέσεις απασχόλησης και στόχος είναι -και αυτή είναι η επιδίωξή μας- να μπει και η Κεντρική Τράπεζα της Ευρώπης μέσα. 

Δεν μπορεί να μείνουμε μόνο στη σύγκριση των αριθμών. Και φτιάξαμε το εθνικό σχέδιο δράσης για την απασχόληση, το 1998 μέσα σε δύο μήνες, για να δείξουμε ότι δεν καθυστερούμε. Και βρήκατε αδυναμίες. Λες και δεν ξέραμε ότι έχει αδυναμίες, όταν για πρώτη φορά φτιάχναμε τέτοιο σχέδιο μέσα σε δυο μήνες. Αλλά όμως όταν διαβάσατε την ενιαία έκθεση και αυτό με εκπλήσσει, γιατί δεν διαβάσατε την κριτική για όλες τις χώρες; Γιατί δεν διαβάσατε την κριτική για τη Γαλλία, για τη Μεγάλη Βρετανία; 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Η Ελλάδα μας ενδιαφέρει. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Μα, να δείτε τις αδυναμίες και των άλλων χωρών όταν κάνουμε για πρώτη φορά ένα εθνικό σχέδιο δράσης. 

'Ετσι τώρα διαμορφώνουμε το δεύτερο εθνικό σχέδιο δράσης, πολύ βελτιωμένο σε σχέση με το πρώτο, θα το συζητήσουμε στην αρμόδια Διαρκή Επιτροπή -εγώ θα επιδιώξω να συζητηθεί και στην Εθνική Αντιπροσωπεία- για να δούμε όλο αυτό το ζήτημα όλο μαζί. Γιατί εγώ πιστεύω ότι πρέπει να κινητοποιηθούν όλες οι δυνάμεις του τόπου και οι εντός των τειχών και οι ίδιοι οι εργαζόμενοι και οι εργοδότες για το μεγάλο θέμα της απασχόλησης. Πρέπει να γίνει πράγματι μια πανεθνική υπόθεση. Τι στόχους έχουμε; Συγκεκριμένους. Προτεραιότητα η ανεργία των νέων. Ξέρετε αυτήν τη στιγμή είναι σε εξέλιξη το πρόγραμμα "Νέοι στην ενεργό ζωή" ένα πρόγραμμα που δεν έχει καμία σχέση με τα προηγούμενα προγράμματα. 'Εχουμε στόχο τη διετία, να εντάξουμε ενενήντα χιλιάδες νέους, γιατί είναι επιδότηση από δεκαοκτώ μέχρι είκοσι δύο μήνες, γιατί είναι επιδότηση που πλέον ο φορέας δεν είναι η επιχείρηση, όπως παλαιότερα, που δίνονταν εύκολα οι θέσεις εργασίας, γιατί άλλαζαν οι καταστάσεις και την πλήρωναν κάποιοι υπάλληλοι. Υπάρχει κάρτα εργασίας και επιλέγει κατάρτιση ή απασχόληση ο ίδιος ο εργαζόμενος και είναι τέσσερις χιλιάδες την ημέρα, είναι δηλαδή εκατό χιλιάδες δραχμές το μήνα, για κάθε νέο που θα βρει τη δουλειά μέσα από τον ΟΑΕΔ, αλλά και με βάση τις δικές του δυνατότητες, κανόνες και προοπτική. Και αν δεν μπορεί εκεί, θα πάει να κάνει κατάρτιση. 'Εχετε καμία άλλη συνταγή; Είναι το πιο φιλόδοξο πρόγραμμα στοχεύει στις 

διακόσιες χιλιάδες -βάλτε τον πληθυσμό και μετρήστε τα αντίστοιχα μεγέθη σε σχέση με άλλες χώρες- και βέβαια για την αυτοαπασχόληση. Και αν στην αρχή τα προγράμματα είχαν μία μικρή καθυστέρηση, είναι γιατί αλλάζαμε το σύστημα και αυτό δεν άρεσε στις επιχειρήσεις. 'Ηθελαν το παλιό σύστημα που τα λεπτά τα έπαιρναν απευθείας αυτοί, χωρίς να μεσολαβεί ο άνεργος, μεταφέροντας τους υπαλλήλους από εδώ και από εκεί, να μην πάω παραπέρα. Και το πρόγραμμα πάει καταπληκτικά. Εξελίσσεται κανονικότατα. Και θα ζητήσουμε και άλλα χρήματα. Δεν θα μας φθάσουν. 

Υπάρχει το πρόγραμμα "ξανά στη δουλειά" για τους μακροχρόνια ανέργους. Υπάρχει το πρόγραμμα για την εργασιακή εμπειρία των νέων πτυχιούχων. Είκοσι προγράμματα, ένα προς ένα για την πορεία τους, ειδικά προγράμματα, για τα άτομα με ειδικές ανάγκες, για τα πάντα. Αυτές είναι οι πολιτικές απασχόλησης. Υπήρχαν πριν από δυο-τρία χρόνια στη χώρα μας αυτές οι πολιτικές απασχόλησης; Σας ερωτώ. Είκοσι διαφορετικά προγράμματα. 'Εχουμε ως στόχο να βάλουμε την συμμετοχή του 20% των ανέργων σε προγράμματα κατάρτισης, μέχρι το 2000. Και βέβαια αυξάνουμε τις ενεργητικές πολιτικές σε βάρος των παθητικών, χωρίς να θίγεται όμως και η κοινωνική μέριμνα σε όσους είναι σε επιδόματα ανεργίας. Και εδώ προσπαθούμε να βάλουμε μέσα τους κοινωνικούς εταίρους. 

Δεν θέλω να μπω στα ζητήματα κατάρτισης, απασχόλησης, δεν έχω και χρόνο. Θα τα καταθέσω όλα. Κάτι είπατε σε σχέση με τον ΟΑΕΔ και θέλω να πω δυο λόγια. 

Κατ'αρχήν, υπάρχει ένα θέμα που θίξατε. Σας έχω απαντήσει αλλά θα επανέλθω στο θέμα που αφορά την προμήθεια κάποιων βιβλίων. Η προμήθεια των βιβλίων έγινε μέσα από μια διαδικασία, παρουσιάστηκαν παρατυπίες όπως είπατε κλπ. Ο υποφαινόμενος, μόλις έπεσε στην αντίληψή του ότι υπάρχουν παρατυπίες, δεν ξέρω επί της ουσίας τι θα αποφασίσει η δικαιοσύνη αμέσως το παρέπεμψε σε ένορκη διοικητική εξέταση, το εξέτασαν και οι ελεγκτές Δημόσιας Διοίκησης, χωρίς δεύτερη κουβέντα και τα πορίσματα στον εισαγγελέα. Αν υπάρχει κάποιος υπάλληλος ή κάποιοι υπάλληλοι που δεν κάνουν καλά τη δουλειά τους, θα τιμωρηθούν. Εσείς τι άλλο θα κάνατε; Μήπως έχετε τη συνταγή να μου τη δώσετε και εμένα; 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Διώξατε τη διοίκηση. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Παρακαλώ γιατί; Γιατί καταλογίστηκαν ευθύνες στη διοίκηση; Εύκολος είσαστε, κύριε συνάδελφε. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Τον Πιλάτο θα κάνετε; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Δεν κάνω κανέναν Πιλάτο, όμως θέλω καλύτερες συνταγές αν έχετε και αποτελεσματικές, στο βαθμό που υπάρχουν συνταγές. Δεν θα γίνουμε και δικαστές εμείς. Θα αποφασίσουν αυτοί, που πρέπει να αποφασίσουν. 

Δεύτερον, αναφερθήκατε σε ένα θέμα που έχει να κάνει με τη μαθητεία. Ειλικρινά, ακόμη δεν έχω καταλάβει τι λέτε. Μπήκατε σε μια διαδικασία, χωρίς να ζητάτε μια ενημέρωση. Πρέπει να σας πω το εξής ότι οι σχολές μαθητείας του ΟΑΕΔ αυτήν τη στιγμή πρέπει να εκσυγχρονισθούν, για να μπορεί πράγματι να συνδεθεί η μάθηση, η γνώση με την απασχόληση. 

Το μεγάλο ζήτημα και στη χώρα μας, όπως και σε άλλες χώρες του κόσμου, είναι πώς το παιδί που θα βγει από το σχολείο, να μπορεί να πιάσει δουλειά. Εμείς αυξήσαμε τον αριθμό από τρεισήμισι χιλιάδες σε οκτώ χιλιάδες στις σχολές μαθητείας του ΟΑΕΔ. Κι εμένα δεν μου αρκεί να τελειώνουν τα παιδιά από εκεί και την άλλη μέρα να είναι στον αέρα. Και το καλύτερο σύστημα στην Ευρώπη, με απόφαση της Ευρωπαϊκής 'Ενωσης, το έχει η Αγγλία. Δηλαδή το καλύτερο σύστημα σύνδεσης της μαθητείας με την απασχόληση. Με πλήρη διαδικασία, διαφάνεια και αντικειμενικότητα, για να κάνει η εταιρία, που δεν θυμάμαι ακριβώς το όνομά της, με απόφαση της Κοινότητας, εγκρίθηκαν εκατό εκατομμύρια και έγιναν κάποιες προτάσεις και είπε να αναλάβει πάλι από την αρχή το όλο πλέγμα. 

Αυτή η πρόταση πρέπει να ξέρετε ότι δεν έχει ανατεθεί ακόμα και μπορεί να μην ανατεθεί. 'Εχει δε πάει στο Πανεπιστήμιο Κρήτης για να αξιολογηθεί, διότι μας ενδιαφέρει να είναι με αποτελεσματικότητα η όλη πορεία. Σε κάθε περίπτωση να ξέρετε ότι θα τηρηθούν όλες οι νόμιμες διαδικασίες. Παρατυπία δεν θα υπάρξει πουθενά, αλλά μας ενδιαφέρει να προχωρήσουμε. 

Επίσης, αναφερθήκατε στα ΚΕΚ. Βεβαίως, είχατε κι εσείς ΚΕΚ. Εγώ ψάχνω να βρω πού είναι τα λεφτά των ΚΕΚ από το πακέτο Ντελόρ, που διαχειριστήκατε. Και να θέλετε μπορώ να σας τα δείξω. 'Εγιναν βίλλες στους πρόποδες της Πεντέλης. 

(Θόρυβος, φωνές από την πτέρυγα της Νέας Δημοκρατίας) 

Ναι, είναι κάτι βίλλες στους πρόποδες της Πεντέλης, κύριοι συνάδελφοι. 

Ο Υπουργός Εργασίας που σας ομιλεί, μόλις πήγε στο Υπουργείο κατήργησε όλα τα ΚΕΚ. 

ΝΙΚΟΛΑΟΣ ΠΑΠΑΦΙΛΙΠΠΟΥ: Γιατί δεν τα πάτε στον εισαγγελέα; 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριοι συνάδελφοι. Θα γίνει συζήτηση σ' αυτήν την Αίθουσα ή δεν θα γίνει; Αντικαταστήσαμε τη συζήτηση εδώ μέσα με άτακτες φωνές. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Επαναλαμβάνω, κατήργησα μόλις πήγα στο Υπουργείο όλα τα ΚΕΚ ταυτόχρονα και έφτιαξα κέντρο πιστοποίησης δομών επαγγελματικής κατάρτισης από το μηδέν, με πλήρη αξιοκρατία, με πλήρη έλεγχο και καλώ οποιονδήποτε από σας να μου φέρει έστω μια καταγγελία. 

Θέλω να ξέρετε ότι την ημέρα που γινόταν η αξιολόγηση, επειδή κάποιος από τους αξιολογητές εκεί μέσα είχε κινητό τηλέφωνο, ενώ απαγορευόταν, είπα ότι ακυρώνω ολόκληρη τη διαδικασία. 

Θέλω, λοιπόν, αυτήν τη στιγμή στα πιστοποιημένα πλέον κέντρα από μηδενική βάση να έρθετε να μου καταθέσετε μία καταγγελία. Θα την ερευνήσω και θα την πάω σε βάθος. Επιφανειακές προσεγγίσεις και ασύστολες καταγγελίες γενικά αιωρούνται, είναι εύκολα λόγια, όμως εδώ θα μιλάμε με υπευθυνότητα και σοβαρότητα. 

Το Εθνικό Παρατηρητήριο Απασχόλησης, που είναι ουσιαστικά παράρτημα του Ευρωπαϊκού Παρατηρητηρίου Απασχολησης, πήρε ταυτόχρονα εντολή να ερευνήσει την αγορά εργασίας για τον εξής λόγο. Είπαμε να κάνουμε μια έρευνα και να μας πουν τι ανάγκες θα έχει σε επαγγέλματα ο κάθε νομός την επόμενη πενταετία. Υπάρχει ένας μεγάλος τόμος, που είναι στη διάθεσή σας, που λέγει για κάθε νομό τι χρειάζεται. Αυτό έγινε, διότι τα ΚΕΚ πλέον δεν θα πάρουν ό,τι θέλουν εκείνα να κάνουν. Βγάζαμε τορναδόρους σε όλη την Ελλάδα. Βγάζαμε μηχανικούς σε όλη την Ελλάδα κλπ. Και τα ΚΕΚ έπαιρναν τα λεφτά, όπως και οι ίδιοι οι επιδοτούμενοι και δεν είχαν μετά πού να πάνε... 

ΒΑΣΙΛΕΙΟΣ ΣΩΤΗΡΟΠΟΥΛΟΣ: Τώρα τα ανακαλύψατε αυτά; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 'Ετσι ανατίθενται πλέον τα προγράμματα κατάρτισης, με βάση τις ανάγκες, ώστε να συνδέσουμε τη γνώση με την παραγωγή. 

Κύριοι συνάδελφοι, αυτό θα είναι το κεντρικό ζήτημα τα επόμενα χρόνια. Η Ελλάδα, όπως και οι ευρωπαϊκές χώρες, μόνο εκεί μπορούν να επενδύσουν, στη γνώση. Οι σύγχρονες μελέτες λένε ότι ένας νέος από τη στιγμή που μπαίνει στην παραγωγική διαδικασία, πρέπει να αλλάξει πέντε επαγγέλματα. Πέρασε η εποχή, που μάθαινες ένα επάγγελμα και ολοκλήρωνες τον εργασιακό σου βίο. Η δια βίου μάθηση και η δια βίου γνώση είναι το ζητούμενο. Γι' αυτό και η εκπαιδευτική μεταρρύθμιση, γι' αυτό και όλα όσα κάνουμε αυτόν τον καιρό, διότι διαφορετικά θα μείνουμε στη μαύρη εργασία, που είπατε προηγούμενα. Γιατί οι ανειδίκευτοι εργάτες θα έρχονται και από άλλες χώρες του κόσμου. Και μην ξεχνάτε ότι είμαστε η μόνη χώρα στην Ευρώπη, που μπήκε στη διαδικασία μαζικής καταγραφής και νομιμοποίησης των οικονομικών μεταναστών. Γιατί υπήρχε μια σκληρή πραγματικότητα, γιατί διαπνεόμεθα από τις αρχές του ανθρωπισμού, γιατί η καταγραφή και νομιμοποίηση βάζει τάξη στην αγορά εργασίας, γιατί προστατεύει το κοινωνικοασφαλιστικό σύστημα με θετικότατες επιπτώσεις, όσον αφορά την αγορά εργασίας και την οικονομία της χώρας. 

Ολοκληρώνοντας, κύριε Πρόεδρε, λέγω ότι εγώ πιστεύω ότι το μεγάλο πρόβλημα της ανεργίας χρειάζεται πάνω απ' όλα υπευθυνότητα, χρειάζεται διάλογος, χρειάζεται, αν θέλετε, μια προσπάθεια που μπορεί να πάμε μπροστά και δεν χρειάζεται εδώ να πλειοδοτεί κανένας, γιατί πλειοδοτεί ανέξοδα πάνω στις αγωνίες κυρίως νέων ανθρώπων, πάνω στη φτώχεια, που θεωρώ ότι είναι ό,τι το χειρότερο για τον οποιονδήποτε το κάνει περισσότερο για πολιτικούς αυξημένης ευθύνης. Ευχαριστώ. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να ανακοινώσω ότι από τα δυτικά θεωρεία παρακολουθούν τη συνεδρίασή μας αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα πέντε μαθητές και δύο συνοδοί-καθηγητές από το 2ο Γυμνάσιο Παλαιού Φαλήρου. 

Τους καλωσορίζουμε στο Κοινοβούλιο. 

(Χειροκροτήματα απ' όλες τις πτέρυγες) 

Ο Κοινοβουλευτικός Εκπρόσωπος της Νέας Δημοκρατίας κ. Βασίλειος Μιχαλολιάκος έχει το λόγο. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριοι συνάδελφοι, το πρόβλημα της ανεργίας και ιδιαίτερα των νέων δεν κινδυνεύει να γίνει το μείζον πρόβλημα της χώρας. 'Εχει γίνει προ ετών. 

Ανάμεσα στα όσα είπε ο κύριος Υπουργός είπε και κάτι που κατά τη γνώμη μου είναι σωστό, ότι δεν προσφέρεται για πλειοδοσίες. Εγώ θα προσέθετα ότι δεν προσφέρεται καθόλου ούτε στο πεδίο του κομματικού ανταγωνισμού. Θα ήταν η χειρότερη εικόνα που θα μπορούσαμε να δώσουμε στους νέους αν ως πολιτικό σύστημα αναδεικνύαμε το στοιχείο των πλειοδοσιών, ποιος ευθύνεται περισσότερο και ποιος έχει τις εύκολες λύσεις στην τσέπη του. Θα είχαμε προσθέσει και άλλα αίτια στην καταρρέουσα αξιοπιστία του πολιτικού συστήματος. 

Θα ήθελα να πω με άλλα λόγια ότι όπως στη σφαίρα των εθνικών θεμάτων η πατριδοκαπηλεία και όσοι αποτελούν φορέα της πατριδοκαπηλείας βλάπτουν, το ίδιο στα κοινωνικά θέματα ο λαϊκισμός και η δημαγωγία και οι πλειοδοσίες είναι η χειρότερη μορφή συνεισφοράς. Αλλά είναι καιρός σ' αυτήν την Αίθουσα και κριτικής και προπαντός αυτοκριτικής πάνω στο ποια είναι η παράταξη που υιοθέτησε από τα μπαλκόνια το σύνθημα των τιμημένων γηρατειών και των υπερήφανων νιάτων και ποια καλύτερη ζωή θα τους εξασφάλιζαν και ποια είναι η κατάσταση που υπάρχει σήμερα στην προοπτική και για το μέλλον και στη δύση της ζωής τους για τους απόμαχους της ζωής από την παρένθεση των δεκαπέντε ετών εξουσίας του ΠΑΣΟΚ. Θα ωφελούσε πολύ τις νεότερες γενιές, τουλάχιστον του ΠΑΣΟΚ, μια σκληρή, ειλικρινής αυτοκριτική. 

Ο κύριος Υπουργός κατανάλωσε περίπου το ήμισυ του χρόνου προσπαθώντας να αναδείξει με ποια μεθοδολογία και με ποιους θεσμούς μετριέται ακριβέστερα και επισημότερα η ανεργία. Αυτή η αριθμολαγνεία -αν είναι 10,3%, ή 10,7%, ή 9,7%, ή 13,5%, ή 14,5%- ενισχύει την άποψή μας ότι έχετε αποκοπεί από τον άνθρωπο, από την κοινωνία. Ζείτε στο δικό σας κόσμο των αριθμών. 

Η ανεργία είτε καταγράφεται ως 10,5% είτε ως 10,7%, απειλεί, έχει ανοίξει την πόρτα κάθε ελληνικού νοικοκυριού. Το συναντούμε όλοι. Και θα έλεγα, κύριε Υπουργέ, ότι εσείς το συναντάτε ως κυβερνώσα παράταξη κατά πιο δραματικό τρόπο. Δεν μπορείτε πλέον να ανταποκριθείτε στις απαιτήσεις τους, όσο και αν συρρικνώνεται η εκλογική σας βάση, δεν μπορεί να μειωθεί η κοινωνική ένταση και η κοινωνική απαίτηση. 

Ελέχθη ότι υπάρχει τουλάχιστον ένας άνεργος σε κάθε ελληνικό νοικοκυριό. Και σε ό,τι αφορά τους νέους, το μέλλον τους διαγράφεται εφιαλτικό. 

Εγώ θα προχωρήσω και λίγο πιο πέρα, κύριε Υπουργέ, και αν θέλετε να με παρακολουθήσετε... 

ΜΙΛΤΙΑΔΗΣ ΠΑΠΑΪ ΩΑΝΝΟΥ (Υπουργός Εργασίας και Κοινωνικών Ασφαλίσεων): Σας παρακολουθώ. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: ...σε κάποιους πολιτικούς προβληματισμούς είτε η καρδιά ή το μυοκάρδιο είναι στην αριστερή θέση είτε εν πάση περιπτώσει με την καρδιά που είναι στην αριστερή θέση λειτουργεί και ο εγκέφαλος. Και ο εγκέφαλος ο πολιτικός θα πρέπει να βλέπει σφαιρικά την κοινωνία και προπαντός την κοινωνία της συνοχής και της αλληλεγγύης. 

Βιώσαμε όλοι πολλά χρόνια μια πολιτική που ασκούσε αίγλη στη νέα γενιά και οι νεολαίες ήταν η πρωτοπορία όλων των κομμάτων. Σήμερα βιώνουμε -και βιώνετε κατά δραματικό τρόπο- την αποστροφή τους προς τα κόμματα και προπαντός προς το δικό σας κόμμα. Και αυτό καταγράφεται και ως αποτέλεσμα στη μάχη των φοιτητικών εκλογών. Είναι δραματική εξέλιξη. 

Σήμερα, ζούμε μια εποχή, αν θέλετε -θα κάνω και την υπέρβαση της κομματικής μου ιδιότητας- όπου από τη νέα γενιά η ίδια η ζωή και η εξέλιξή της έχει αφαιρέσει ακόμα και το δικαίωμα στο αριστερό όνειρο που ήταν ένα καταφύγιο. Το αριστερό όνειρο δημιουργούσε, αν θέλετε, ψευδαισθήσεις, ότι μια κοινωνία που δεν απέδιδε σύμφωνα με τις προσδοκίες τους, θα την αλλάξουν. Και αυτό το αριστερό όνειρο δημιουργούσε συσπειρώσεις, αντισυσπειρώσεις, οδηγούσε τα πράγματα προς τα μπροστά. 

ΔΗΜΗΤΡΙΟΣ ΣΙΟΥΦΑΣ: Θα την κάνουμε εμείς την αλλαγή αυτή, κύριε Μιχαλολιάκο. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Θα την κάνουμε εμείς αυτήν την αλλαγή που δεν χρειαστήκαμε να πάμε ποτέ στο αριστερό όνειρο, γιατί ανέκαθεν είχαμε μια ιδεολογική τοποθέτηση, αν θέλετε, ένα ιδεολογικό όραμα που εμπεριείχε τα βασικά χαρακτηριστικά στοιχεία που αναφέρονται και απευθύνονται στην ανθρώπινη φύση που θέλει την πολιτική της ελευθερία, που θέλει την οικονομική της ευημερία και που θέλει και την κοινωνία της συνοχής. 

Προσπαθήσατε, κύριε Υπουργέ, να κάνετε αναγωγές στο παρελθόν, στο 1990-1993 και στο πόσο η ανεργία εκτινάχθηκε. Γιατί δεν προσεγγίζετε τα πράγματα με τους πραγματικούς τους δείκτες; 'Εχουμε ως Ελλάδα με δεκαπέντε χρόνια κυβερνήσεις ΠΑ.ΣΟ.Κ., τεράστιο έλλειμμα κοινωνικού κράτους. Σας διευκολύνει να δεχθώ γι'αυτό το έλλειμμα κοινωνικού κράτους και συνευθύνη παλαιοτέρων κυβερνήσεων της Νέας Δημοκρατίας στο ποσοστό που της αναλογεί; Να το δεχθούμε; Η Ελλάδα ξοδεύει 16% επί του ΑΕΠ -θέλετε 17%;- για το κοινωνικό κράτος, για τη χρηματοδότηση των υπηρεσιών κοινωνικής προστασίας και 30% η υπόλοιπη Ευρώπη. Αυτή είναι μια πραγματικότητα την οποία δεν την αγγίζετε και από χρόνο σε χρόνο την επιδεινώνετε. 

Οποιαδήποτε αλχημεία δεν μπορεί να επηρεάσει, να μικρύνει αυτό το έλλειμμα κοινωνικού κράτους. Το μεγαλώνει. Θέλετε να είμαστε ειλικρινείς και σοβαροί στο θεσμικό μας ρόλο; Συζητώντας θέμα ανεργίας, σήμερα θα έπρεπε να βρίσκεται εδώ, εκτός από τον Υπουργό Εργασίας και Κοινωνικών Ασφαλίσεων, αν θέλαμε να είχαμε μια πληρότητα προσέγγισης του θέματος, ο Υπουργός Οικονομικών ή ο Υπουργός Ανάπτυξης και Εθνικής Οικονομίας και ο Υπουργός Παιδείας. 

Ψηλαφίσατε λίγο το θέμα, ότι πρέπει να επενδύσουμε στη γνώση. Δεν επενδύει, όμως, μια χώρα στη γνώση μέσα από τη διάλυση της εκπαιδευτικής διαδικασίας. Επενδύει στη γνώση μέσα από την ανάδειξη της παιδείας ως κορυφαίο θέμα εθνικής ζωής. Δεν το κάνετε. Και εκεί έχουμε 2,9% επί του ΑΕΠ, για να αναφερθώ μόνο στον οικονομικό δείκτη και όχι στους άλλους συντελεστές που αναδεικνύουν την προσέγγιση στην παιδεία. 

Ποια είναι η σύνδεση παιδείας και παραγωγικών αναγκών; Ακόμα η παιδεία μας εξακολουθεί ανεξέλεγκτα να παράγει γιατρούς, δικηγόρους, μηχανικούς. 'Εχετε κτίσει καινούριες δομές, έχετε κάνει διαρθρωτικές αλλαγές, έχετε κάνει ενημέρωση; Μόνο όταν προσεγγίζει εκλογική διαδικασία, εκεί πέφτουν τα δισεκατομμύρια του ελληνικού λαού, χορεύουν τα δισεκατομμύρια του ελληνικού λαού, μέσα από ένθετα κυριακάτικων εφημερίδων και από τηλεοπτικά σποτ για να πείτε ότι θα κάνετε έργο. 'Οτι "θα" κάνετε έργο! Πότε θα κάνετε έργο; Το 2000 που δεν θα είσαστε κυβέρνηση. Και ασφαλώς ο ελληνικός λαός προετοιμάζεται ότι θα έχει μια κυβέρνηση που θα κάνει έργο. Δεν θα είναι η δική σας, θα είναι η δική μας. Και δεν θα πούμε ποτέ στα μπαλκόνια ότι θα τα λύσουμε εν μια νυκτί. Σαφώς η ανεργία θέλει μακράς διάρκειας πρόγραμμα ανάταξής της. Και θέλει ανάπτυξη -και να το ομολογήσετε- με ρυθμούς αύξησης πάνω από 3% τουλάχιστον για να λειτουργεί η ανάπτυξη ως προϋπόθεση μείωσης της ανεργίας, χωρίς να είναι βέβαιο. 

Μας είπατε ότι υποβάλατε για πρώτη φορά το 1998 το εθνικό σχέδιο για την απασχόληση. Και δεν καταλαβαίνετε πως, όταν λέτε "για πρώτη φορά", είναι μια μορφή έμμεσης αυτοκριτικής. Στην προσπάθειά σας, της ρύθμισης των εσωκομματικών σας θεμάτων, για να αναδείξετε τη σημερινή ηγετική ομάδα, ουσιαστικά συνεισφέρετε σε μια προσπάθεια απόρριψης και απομυθοποίησης ολόκληρου του ΠΑ.ΣΟ.Κ. 'Οταν λέτε ότι "για πρώτη φορά" έγινε αυτό, σημαίνει ότι το ΠΑ.ΣΟ.Κ. δεν έκανε το καθήκον του. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 'Ισως να μην το ξέρετε, αλλά όλες οι χώρες της Ευρώπης το 1998 το υπέβαλαν για πρώτη φορά. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Υπουργέ. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, είναι σημαντικό. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, ο κύριος Υπουργός μπορεί να με διακόπτει όσες φορές θέλει. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Θα ήθελα να πω, κύριε Πρόεδρε... 

ΠΡΟΕΔΡΕΥΩΝ (Παναγιώτης Ν. Κρητικός): Αν το επιτρέπει και ο ομιλητής. 

Επιτρέπετε τη διακοπή, κύριε Μιχαλολιάκο; 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Αν μου δώσετε ένα λεπτό ακόμη, την επιτρέπω. Μπορεί να μη μου χρειαστεί κιόλας. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 'Ενα θέλω να ξέρετε. Εθνικά σχέδια δράσης για την απασχόληση υπεβλήθησαν στην Ευρωπαϊκή 'Ενωση, για πρώτη φορά απ' όλες τις χώρες της Ευρωπαϊκής 'Ενωσης, τον Απρίλιο του 1998, άρα και από την Ελλάδα. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Γι' αυτό το πολύ σημαντικό θελήσατε να με διακόψετε; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Είναι πολύ σημαντικό, για να μπορούμε να ξεκινούμε με γνώση. Γιατί, αν λείπει η γνώση μεταξύ μας, πώς θα μιλήσουμε; 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κοιτάξτε, κύριε Υπουργέ. Αυτά μπορεί να τα λέτε σε συγκεντρώσεις ΠΑΣΟΚικών στελεχών ... 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Δεν είναι έτσι. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Σαφώς και είναι έτσι. 

Πρέπει όμως να δεχθείτε, κύριε Υπουργέ, ότι οι άλλες χώρες δεν το είχαν ανάγκη όσο το έχει η Ελλάδα, γιατί οι άλλες χώρες δεν έχουν κυβέρνηση ΠΑ.ΣΟ.Κ. 'Εχουν ένα δίκτυο κοινωνικής προστασίας σχεδόν επαρκές. 

Αφού όμως με προκαλέσατε, να σας πω τι λέει στην έκθεσή της η Ευρωπαϊκή Επιτροπή για το πρόγραμμά σας. Ξεκινάει, λοιπόν, η έκθεση που έκανε η Ευρωπαϊκή Επιτροπή, με τη διαπίστωση ότι: "Η ελληνική αγορά εργασίας χαρακτηρίζεται από χαμηλά επίπεδα απασχόλησης και αυξανόμενη ανεργία." Αυτό είναι που μας ανησυχεί: Η αυξητική τάση της ανεργίας. Και περαιτέρω, με την ευγένεια που τους χαρακτηρίζει -γιατί είναι και Ευρωπαίοι- κατά την άποψη της Ευρωπαϊκής Επιτροπής: "Η ελληνική στρατηγική για την απασχόληση δεν είναι επαρκώς διαρθρωμένη, εμπεριέχει επιμέρους μόνο στόχους και χαρακτηρίζεται από γενικότητες, οι οποίες παραμένουν στο επίπεδο του επιθυμητού." Να μην πω άλλα. Γενικώς, σας συνιστά, για το 1999, να είστε σοβαρότεροι. 

Εμείς προτιθέμεθα να σας βοηθήσουμε να είστε σοβαρότεροι. Αλλά για να μπορούμε να σας βοηθήσουμε, πρέπει να αποδεχθείτε βασικές αρχές διαλόγου. Και όχι, στην απόπειρά σας να ξαναδώσετε υπόσταση στον κοινωνικό διάλογο τον οποίο σεις οι ίδιοι ναρκοθετήσατε, να κατηγορείτε -έτσι κατάλαβα- ακόμη και τη ΓΣΕΕ, γιατί δεν συμμετέχει. Γιατί δεν συμμετέχει; Γιατί δεν σας πιστεύει πλέον, αφού για όλα όσα δεσμευθήκατε, δεν τηρήσατε τίποτα. 'Ερχεται ακόμη και η φιλική ηγεσία της ΓΣΕΕ και λέει: "'Οχι πλέον, δεν μπορούμε να παίξουμε το παιχνίδι σας. 'Εχουμε και κάποιες υποχρεώσεις απέναντι στους εργαζομένους που εκπροσωπούμε." 

Κύριε Υπουργέ, όσον αφορά την ανεργία, αν θέλουμε να είμαστε σοβαροί και να αντιμετωπίσουμε το μείζον πρόβλημα του κινδύνου κοινωνικού αποκλεισμού μιας ολόκληρης γενιάς -εκατόν πενήντα χιλιάδες οι άνεργοι πτυχιούχοι με αυξητικούς ρυθμούς- πρέπει να δεχθούμε: 

Πρώτον, ότι δεν επιλύεται ως δια μαγείας εν μία νυκτί. Θέλει προγράμματα και θέλει και σύνθεση ιδεών. Και ασφαλώς, θέλει και προτεραιότητα. Θέλουν και χρηματοδότηση τα προγράμματα. Δεν γίνονται δωρεάν. Θέλει και αξιοκρατία. Στη θέση του κομματισμού, η αξιοκρατία. 

Να σας πω ένα στοιχείο, πέρα απ' αυτά που είπαν οι συνάδελφοί μου, για τις οσμές σκανδάλων, σε σχέση με τις πιστοποιήσεις των ΚΕΚ. Είπατε, και καλά κάνατε, ο καθένας έχει δικαίωμα και καθήκον να υπερασπίζεται τον εαυτό του, όταν σε ένα γενικευμένο κλίμα κινδυνεύει και ο ίδιος να χαρακτηρισθεί, ότι εσείς με το που γίνατε Υπουργός τα ακυρώσατε όλα. Πριν από εσάς όμως, ήταν η ίδια η Κυβέρνηση, η Κυβέρνηση του Κώστα Σημίτη. Και εμμέσως πλην σαφώς, είπατε, ναι μεν ευθύνεται για σκάνδαλα το ΠΑ.ΣΟ.Κ. αλλά όχι ο Παπαϊωάννου. Και προσπαθήσατε να πάτε και στο 1990. Εκεί, δεν θα σας παρακολουθήσω. Να πάμε τότε και στο 1955! 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Εκεί, έγιναν όλα άψογα. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Εγώ θα ήθελα να σας πω ένα άλλο στοιχείο που δείχνει την προχειρότητα και την κατασπατάληση της ελπίδας. Γιατί τα κοινοτικά χρήματα και τα εθνικά χρήματα είναι χρήματα του ελληνικού λαού. Και η υπόθεση της ευρωπαϊκής πορείας είναι υπόθεση του ελληνικού λαού. 

Είμαστε η μόνη χώρα της Ευρώπης που οι άνεργοι εξ αυτών που δέχθηκαν τις διαδικασίες της επαγγελματικής κατάρτισης είναι δύο φορές περισσότεροι απ' ό,τι εκείνοι που δεν τις δέχθηκαν. Αυτό χαρακτηρίζει και τα προγράμματά σας και τους εκπαιδευτές σας και τις επιλογές σας. 

Μα, είναι δυνατόν να κάνουμε πολιτική για το μέλλον της χώρας με ρουσφέτι στην αντιμετώπιση της ανεργίας; 

Θα προχωρήσω παραπέρα, στις ενεργητικές πολιτικές για την αντιμετώπιση της ανεργίας, για την αύξηση των θέσεων απασχόλησης. Είπατε πολύ σωστά και εσείς, ότι υπάρχει βελτίωση της ανάπτυξης. Να συμφωνήσουμε όμως, για να είμαστε σοβαροί σε αυτήν την Αίθουσα, ότι με αυτούς τους ρυθμούς δεν μειώνεται η ανεργία, αλλά αυξάνεται;'Οσο η αύξηση είναι κάτω του 3% αυξάνεται μετά βεβαιότητας, ακόμα και αν δεν λειτουργήσουν οι άλλοι παράμετροι: Παιδεία, διαρθρωτικές αλλαγές στην οικονομία, πάταξη της διαφθοράς, απορρόφηση όλων των κοινοτικών πόρων και σωστή αξιοποίησή τους, φορολογικό σύστημα σταθερό και δίκαιο, ανάδειξη των μικρομεσαίων επιχειρήσεων. Γιατί μας κατηγορείτε μερικές φορές ότι εμείς δεν έχουμε θέσεις. Εμείς έχουμε θέση στην εξουσία για να λύσουμε προβλήματα, αλλά δεν μας ακούτε. 

Συμφωνείτε ή δεν συμφωνείτε ότι οι επτά στις νέες θέσεις εργασίας παράγονται από τις μικρομεσαίες επιχειρήσεις; Διατηρείτε ή δεν διατηρείτε ακόμα το βρόγχο των δήθεν αντικειμενικών κριτηρίων; Κλείνουν έτσι οι μικρομεσαίες επιχειρήσεις ή δεν κλείνουν; Δημιουργούνται νέες θέσεις ανεργίας, ναι ή όχι; Υπάρχει σταθερό φορολογικό σύστημα για την ανάπτυξη της βιομηχανίας; Μπορεί να δημιουργηθεί επενδυτικό κλίμα χωρίς σταθερότητα στους νόμους της οικονομικής αγοράς; Και βεβαίως, επαναλαμβάνω με έμφαση τη φράση "πάταξη της διαφθοράς, εμπιστοσύνη στο κράτος". 

Αφού το κράτος θα κάνει όλες τις προσπάθειες να δημιουργήσει νέες θέσεις εργασίας, μένει ένα μεγάλο άλλο ζήτημα -το ίδιο μεγάλο- τι κάνει το κράτος με εκείνους τους πολίτες που παρά την προσπάθειά τους και τη μόρφωσή τους να βρουν στον ήλιο μοίρα, να βρουν θέση εργασίας, δεν βρίσκουν, δεν τους παρέχει η κοινωνία, δεν προσφέρεται. Τους αφήνουμε στον Καιάδα; Δεν υπάρχει καμία στήριξη; Για να συμφωνήσουμε μαζί πού υστερούμε. Δεν έχουν ούτε ιατροφαρμακευτική και νοσοκομειακή περίθαλψη. Μετά από πολύχρονες πιέσεις φορέων και κομμάτων δέχθηκε η Κυβέρνηση, όχι με χρήματα του κρατικού προϋπολογισμού, αλλά των κοινωνικών εταίρων, να έχουν στο μέλλον οι νέοι άνεργοι ιατροφαρμακευτική περίθαλψη. 

Το στοιχειώδες χρέος μας, εάν θέλουμε να είμαστε σοβαροί στη σχέση μας με την κοινωνία και με τους πολίτες, είναι, πλήρης ιατροφαρμακευτική περίθαλψη και νοσοκομειακή σε όλους τους άνεργους. Είναι καθήκον εκ των ων ουκ άνευ, δεν συζητείται. Πόσο κοστίζει; Πολύ λιγότερα σε σχέση με τις σπατάλες του κράτους που διαχειρίζεται η πολιτική εξουσία του ΠΑ.ΣΟ.Κ. Να μην αναφερθώ στην Ολυμπιακή, στις αστικές συγκοινωνίες, σε κομματικούς στρατούς κλπ. 

Το στοιχειώδες χρέος μιας κοινωνίας για να δικαιούται να κοιτάζει στα μάτια τους 'Ελληνες πολίτες είναι η ιατροφαρμακευτική και η νοσοκομειακή περίθαλψη. Για όνομα του Θεού! 

Δεύτερον, δεν πρέπει να έχει μία στοιχειώδη οικονομική στήριξη ο άνεργος που παρά τις προσπάθειές του να βρει εργασία, δεν βρίσκει, παρά το γεγονός ότι δέχεται να πάει σε ποιότητα εργασίας πολύ χαμηλότερη από τις σπουδές του; Γιατί οι άλλες χώρες της Ευρώπης και όχι μόνο της Ευρώπης, έχουν εξασφαλίσει για όλους τους πολίτες τους, ακόμα και για τους ξένους πολίτες που διαμένουν στη χώρα τους επίδομα ανεργίας για όλους όσους χωρίς τη θέλησή τους είναι άνεργοι; Πόσο κοστίζει; Πολύ λιγότερο πάλι απ' όσο κοστίζουν προγράμματα ενίσχυσης του κομματικού σας στρατού. Αλλά, εάν θέλετε να δούμε πόσο κοστίζει, να το δούμε. Εμείς έχουμε κάνει μελέτη που θα μπορούσαμε να την εφαρμόσουμε, γιατί είναι βασικές προγραμματικές θέσεις της Νέας Δημοκρατίας. 

Ο χρόνος που διαρκεί το επίδομα ανεργίας,για όσους πολίτες η ελληνική πολιτεία αναγνωρίζει ότι το δικαιούνται, είναι ο μικρότερος σε όλη την Ευρώπη. Το ποσό του επιδόματος ανεργίας,είναι το μικρότερο, τηρουμένων όλων των αναλογιών. Είναι αυτό κοινωνική πολιτική; 

Για να δείτε, κύριε Υπουργέ, πόσο έξω από το πνεύμα αντιμετώπισης του προβλήματος είσαστε, έχετε μια σχετικά καλή -σε σύγκριση με άλλους τομείς της κυβερνητικής δραστηριότητας- απορροφητικότητα των κοινοτικών κονδυλίων, στα προγράμματα επαγγελματικής κατάρτισης, που νομίζετε ότι θα αποκομίσετε κομματικά οφέλη από πολιτικούς σας φίλους. Ξέρετε όμως πού είναι δραματικά χαμηλό; Ελπίζω να το έχετε εντοπίσει και να έχετε την ίδια ανησυχία με μένα. Εκεί που λέει για τις υποδομές 3,1% ενώ στα προγραμματάκια στην επαρχία στους κομματικούς σας φίλους, φθάνει και το 40% καμιά φορά. Υποδομές για το μέλλον δεν χρειαζόμαστε, μερικούς να εγκλωβίσουμε και ας είναι άνεργοι στο μέλλον! 

Για τη Νέα Δημοκρατία και νομίζω για όλες τις πολιτικές δυνάμεις αλλά και για τα στελέχη του ΠΑ.ΣΟ.Κ. που διατηρούν ακόμα την επαφή τους με την κοινωνία και δεν ζουν στο γυάλινο πύργο των ψευδαισθήσεων της ηγετικής ομάδας, η ανεργία είναι το κορυφαίο θέμα, δεν επιλύεται ως δια μαγείας, δεν επιλύεται εν μία νυκτί, θέλει και χρηματοδότηση, θέλει και έμπνευση, θέλει και αξιοκρατία, θέλει και διαφάνεια. Θέλει πάνω απ' όλα να δεχθούμε ότι είναι το πρώτο το κορυφαίο θέμα και πρέπει να το κτυπήσουμε στη ρίζα του. Αξίζουν οι νέοι της Ελλάδας να έχουν μέλλον. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του Πανελλήνιου Σοσιαλιστικού Κινήματος κ. Γεωργακόπουλος έχει το λόγο. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κύριοι συνάδελφοι, πρέπει να κάνουμε μία παραδοχή. Από ό,τι ακούσατε από τον Υπουργό, όχι μόνο σήμερα, αλλά και άλλες ημέρες από τις ερωτήσεις που έχετε κάνει και από τις διάφορες επερωτήσεις, δεν αμφισβητεί η Κυβέρνηση ότι υπάρχει πρόβλημα ανεργίας. Το ζητούμενο είναι, λοιπόν, εάν παίρνει τα απαραίτητα μέτρα για τη μείωση αυτού του κοινωνικού προβλήματος, το οποίο πράγματι ταλανίζει την ελληνική κοινωνία και ιδιαίτερα τους νέους ανθρώπους και τις γυναίκες, αλλά και αυτούς οι οποίοι πέφτουν στην ανεργία μετά από κλείσιμο επιχειρήσεων. 

Αν θέλετε να πούμε αν υπάρχουν προγράμματα ανάπτυξης, εάν αυτά έχουν αρχίσει να δουλεύουν καλύτερα, να δούμε τι γινόταν στο παρελθόν, εσείς που ασκείτε μία τόσο αυστηρή κριτική, τι έγινε στο πακέτο του Α' Κοινοτικού Πλαισίου Στήριξης για το θέμα της εργασίας; Δεν θέλω να κάνω παρελθοντολογία, δεν με ενδιαφέρει και δεν ασχολούμαι ποτέ, αλλά δεν μπορώ να ακούω εδώ θέματα, όπως ότι κατά τη διάρκεια των δεκαπέντε ετών που κυβερνάει το ΠΑ.ΣΟ.Κ. αυξήθηκε το έλλειμμα της κοινωνικής προστασίας και της κοινωνικής πολιτικής. Πιο μεγάλη αναλήθεια δεν έχει ακουστεί σ' αυτήν την Αίθουσα. 

Εγώ μπορώ να σας πω αποσπασματικά μερικά από τα μέτρα. Να σας μιλήσω για τη φαρμακευτική περίθαλψη του ΟΓΑ, για τη διαδοχική ασφάλιση, για άτομα με ειδικές ανάγκες, για την Εθνική Αντίσταση, για τα προγράμματα της πρόνοιας και τόσα άλλα προγράμματα, τα οποία ούτε καν είχαν ακούσει οι 'Ελληνες εργαζόμενοι ούτε καν υποψιάζονταν ότι υπάρχουν σε άλλες προηγμένες κοινωνίες; Πριν το ΠΑΣΟΚ. 

Εάν υπάρχει μία αντίσταση να μην περιπέσουμε και εμείς στην περικοπή των κοινωνικών δαπανών, όπως κάνουν οι άλλες προηγμένες κοινωνικά δυνάμεις, είναι ακριβώς γιατί η χώρα μας, ποτέ δεν έφθασε στην κοινωνική ανάπτυξη των άλλων χωρών, όπως είναι η Γερμανία, η Γαλλία, η Δανία, η Σουηδία. Αυτός είναι ο λόγος για τον οποίο υπάρχει μία σταθερή και μόνιμη αντίσταση και ιδιαίτερα όλων των Κυβερνήσεων του ΠΑ.ΣΟ.Κ. να μην περιπέσουμε σ' αυτήν την περικοπή. 

Το πρόβλημα της ανεργίας όμως, κύριοι συνάδελφοι, δεν υπάρχει μόνο εδώ στη νησίδα που λέγεται Ελλάς. Είναι ένα πρόβλημα το οποίο προέρχεται απο τις διαρθρωτικές αλλαγές, οι οποίες γίνονται στην παγκόσμια οικονομία. Τα πράγματα δεν είναι εύκολα. 'Οσον αφορά το θέμα της ανεργίας, αν δεν υπάρξει μία παγκόσμια συμφωνία και στην προκειμένη περίπτωση μία πανευρωπαϊκή συμφωνία και ιδιαίτερα των δεκαπέντε χωρών στα καινούρια προγράμματα που έχουμε δει να μπαίνουν τώρα πλέον στα Συμβούλια Κορυφής, τότε θα πάρει τραγικές διαστάσεις. 

Τα είκοσι δύο εκατομμύρια άνεργοι οι οποίοι υπάρχουν στην Ευρώπη δεν υπάρχουν γιατί και οι άλλες χώρες δεν πήραν μέτρα. Αυτό οφείλεται σταθερά μόνο στην αναδιάρθρωση των οικονομιών, όπως γίνεται σήμερα. Η παγκοσμιοποίηση η οποία έχει φέρει αυτές τις αλλαγές, μετακινεί τεράστιες δυνάμεις. Στις υποανάπτυκτες χώρες χρειάζεται η ένταση εργασίας και αφήνει την ένταση κεφαλαίου και την ένταση ιδιαίτερα των υπηρεσιών στις σταθερά ανεπτυγμένες χώρες. 

Θα σας συμβούλευα, για να δείτε πόσο τραγικό είναι το θέμα της ανεργίας και της απασχόλησης σε παγκόσμιο επίπεδο, να μελετήσετε το βιβλίο της Φόρεστερ "Η οικονομική φρίκη". Εκεί θα δείτε τι προβλήματα έχει να αντιμετωπίσει σε κάθε χώρα ή κυβέρνηση. 

Είπατε ότι η Κυβέρνηση του ΠΑ.ΣΟ.Κ. δεν έχει κανένα πρόγραμμα, δεν έχει κάνει τίποτα. 'Εχω μπροστά μου μια σειρά προγραμμάτων, τα οποία νομίζω ότι και εσείς τα έχετε, αλλά δεν θέλετε να τα αναγνωρίσετε, δεν θέλετε να τα παραδεχθείτε. 

Υπάρχει το πρόγραμμα της βελτίωσης της κατάρτισης των νέων, το πρόγραμμα Α για ανέργους δεκαπέντε με εικοσιπέντε ετών, το πρόγραμμα Ε, που αφορά την επιπλέον επιχορήγηση των επιχειρήσεων που λειτουργούν σε θύλακες ανεργίας, που οι νέοι μπορούν να ενταχθούν σ' αυτό το πρόγραμμα. Επίσης, υπάρχει το πρόγραμμα επιχορήγησης νέων ελευθέρων επαγγελματιών. Οι νέοι μπορούν να ενταχθούν στο πρόγραμμα αυτό. Η επιχορήγηση είναι η υψηλότερη για τη δημιουργία επιχειρήσεων σε θύλακες ανεργίας. 

Λήψη μέτρων υπέρ των ανέργων γυναικών και την προώθηση ίσων ευκαιριών. Εφαρμόζονται μία σειρά προγραμμάτων, με την επιχορήγηση των εργοδοτών, νέων θέσεων εργασίας, ορισμένα εκ των οποίων αναφέρονται ειδικά στις άνεργες γυναίκες. Συγκεκριμένα, το πρόγραμμα Α, για ανέργους δεκαπέντε έως εικοσιπέντε ετών. Οι νέες άνεργες γυναίκες μπορούν να ενταχθούν στο πρόγραμμα αυτό. Το πρόγραμμα Β, για άνεργες γυναίκες δεκαπέντε έως εξήντα τέσσερα ετών. Οι άνεργες γυναίκες μπορούν να ενταχθούν σ' αυτό το πρόγραμμα, με την προϋπόθεση ότι είναι νεοεισερχόμενες ή επανεισερχόμενες, μετά από δωδεκάμηνη τουλάχιστον απουσία από την αγορά εργασίας. Το πρόγραμμα Γ, για τη δημιουργία θέσεων εργασίας για άτομα ηλικίας είκοσι έξι έως εξήντα τέσσερα ετών. Οι άνεργες γυναίκες μπορούν να ενταχθούν στο πρόγραμμα αυτό. Το πρόγραμμα Δ, για ανέργους που προέρχονται από ομαδικές απολύσεις ή από επιχειρήσεις που απασχολούν περισσότερα από πενήντα άτομα. Το πρόγραμμα Ε, το οποίο αφορά επιπλέον επιχορήγηση των επιχειρήσεων που λειτουργούν σε θύλακες ανεργίας ή σε μακροχρόνια άνεργες γυναίκες, που μπορούν επίσης να ενταχθούν στο πρόγραμμα αυτό. Τα προγράμματα επιχορήγησης νέων ελευθέρων επαγγελματιών. Οι άνεργες γυναίκες μπορούν να ενταχθούν στα προγράμματα αυτά. Η επιχορήγηση είναι υψηλότερη για τη δημιουργία επιχειρήσεων σε θύλακες ανεργίας. 

Δεν θέλω να σας διαβάσω όλο τον κατάλογο των προγραμμάτων, τα οποία, καλό είναι, όταν κάνετε μία επερώτηση, να τα συμβουλεύεσθε, έτσι ώστε να είστε πιο κοντά στην πραγματικότητα. 

Θα αναφερθώ σε δύο αριθμούς. Συνήθως δεν αναφέρομαι σε αριθμούς όταν ομιλώ, αλλά είναι χαρακτηριστικοί. 

Θα πάρουμε μία συγκριτική απεικόνιση που δείχνουν οι αριθμοί το '93 και το '98. Οι εγγραφές των ανέργων το 1993 ήταν είκοσι εννέα χιλιάδες εξακόσιοι τέσσερις. Το 1998 είναι εξήντα δύο χιλιάδες τριακόσιοι εβδομήντα τρεις. Θα δείτε όμως ότι τα τρία τελευταία χρόνια, λόγω ακριβώς της ανάπτυξης αυτών των προγραμμάτων που για να μπορέσουν να εισέλθουν οι νέοι σ' αυτά, έχουμε αύξηση των εγγεγραμμένων ανέργων, ενώ δεν έχουμε αύξηση μ' αυτούς τους ρυθμούς της πραγματικής ανεργίας που καταμετρά η ΕΣΥΕ. 

Ας δούμε τώρα ποιο ήταν το εργατικό δυναμικό το 1993. 'Ηταν δύο εκατομμύρια τετρακόσιες ογδόντα έξι χιλιάδες. Το 1998 το εργατικό δυναμικό, όπως απεικονίζεται από τα στοιχεία, ήταν δύο εκατομμύρια εννιακόσιες εβδομήντα οκτώ χιλιάδες. Δηλαδή, πεντακόσιες δέκα χιλιάδες παραπάνω ήταν το εργατικό δυναμικό. Εάν δείτε πιο κάτω, οι απασχολούμενοι το 1993 ήταν δύο εκατομμύρια διακόσιοι ογδόντα μία χιλιάδες και το 1998 ήταν δύο εκατομμύρια εξακόσιες εβδομήντα χιλιάδες. 

Βλέπετε, λοιπόν, εδώ κατά τριακόσιες πενήντα χιλιάδες αύξηση της απασχόλησης. Παράλληλα όμως έχει αυξηθεί κατά πεντακόσιες χιλιάδες το εργατικό δυναμικό, σύμφωνα με τα στοιχεία του Υπουργείου. Τα ίδια στοιχεία προκύπτουν εάν τα εξετάσουμε κατά μήνα κλπ. 

Ουσιαστικά, λοιπόν, βλέπετε ότι δεν είναι μόνο ότι αυξάνεται η ανεργία, αλλά αυξάνεται και το απασχολούμενο δυναμικό. Επίσης, έχουμε μείωση της απασχόλησης στη γεωργία, που από 25%, τα πέντε τελευταία χρόνια έχει φθάσει στο 20%. 

Αν αφαιρέσουμε ένα μέρος των αγροτών που φεύγουν στη σύνταξη και είναι πέραν των πενήντα πέντε ετών και δεν αναπληρώνονται, έχουμε ένα μέρος των νέων που φεύγουν από την αγροτική οικονομία και αναζητούν εργασία στις πόλεις. Αυτό είναι το ποσοστό της αύξησης του 2% που παρουσιάζεται τα τελευταία τέσσερα χρόνια. 

Να δείτε όμως και ποια ήταν η αύξηση του '90 με το '93.

Το '90 ήταν 7% -το 1989 το τελευταίο χρόνο διακυβέρνησης του ΠΑ.ΣΟ.Κ.- το ποσοστό ανεργίας και το '93 -ο τελευταίος χρόνος διακυβέρνησης από τη Νέα Δημοκρατία- 8,2%. Δηλαδή η αύξηση 2,2% αυτής της τριετίας. 

Μην προσπαθείτε να φορτώσετε όλα τα προβλήματα που προέρχονται από την αναδιάρθρωση της παγκόσμιας οικονομίας και βεβαίως και της ελληνικής οικονομίας σε αυτή την Κυβέρνηση του ΠΑ.ΣΟ.Κ. Γιατί, όπως σας διάβασα, έχει μία σειρά προγραμμάτων. Υπάρχουν και άλλα που δεν θεώρησα σκόπιμο να καθίσω να αναγνώσω, αυτά που δίνουν μία ουσιαστική λύση στο πρόβλημα. 

Ακούστηκε εδώ για την απασχόληση στην Αμερική. Μα, δεν ξέρετε ότι δεν υπάρχει ημερομίσθια απασχόληση στην Αμερική; Η ουσιαστική απασχόληση των εργαζομένων είναι ωρομίσθια στην Αμερική. Και κάποιος που έχει πάνω από τρεις ώρες εργασία, θεωρείται κανονικά απασχολούμενος. Και αυτή είναι η συνταγή που έχουν συστήσει και στους Ευρωπαίους. Θα έχετε δει και μία σειρά προγραμμάτων που προτείνει η Ευρωπαϊκή 'Ενωση στις ευρωπαϊκές κυβερνήσεις, έτσι ώστε να καλύψουν το θέμα της απασχόλησης ή της υποαπασχόλησης, έτσι ώστε να μην υπάρχει αυτή η απομόνωση που δημιουργεί η ανεργία. Ο Ανδρέας Παπανδρέου έλεγε πως η χειρότερη μορφή αδικίας είναι η ανεργία. Και το ΠΑ.ΣΟ.Κ. έχει κάνει προσπάθειες όλα αυτά τα χρόνια να μειωθεί ή να μην αυξηθεί, να μην πάρει τις διαστάσεις που θα έπαιρνε διαφορετικά η ανεργία. Αυτό θα πρέπει να το αναγνωρίσουμε. 

Κοινωνική πολιτική: Την κοινωνική πολιτική που έχει ασκήσει το ΠΑ.ΣΟ.Κ. στα δεκαπέντε χρόνια που είναι Κυβέρνηση, εσείς ως παράταξη δεν μπορούσατε ούτε να την ονειρευθείτε. Λέτε στην επερώτηση "για τους μακροπρόθεσμους στόχους και για τις στρατηγικές μας επιλογές είναι μία οικονομία που να τη χαρακτηρίζει η αλληλεγγύη των γενεών". Χαίρομαι που ανακαλύπτετε την αλληλεγγύη των γενεών, γιατί κάποτε αυτό δεν ήταν στις λογικές σας. 

"Η ανάπτυξη των υποδομών:" Μεγαλύτερη ανάπτυξη υποδομών απ' ό,τι γίνεται στη χώρα μας σήμερα δεν νομίζω ότι υπήρξε ποτέ. 

"Ο ανοικτός χαρακτήρας": Μα, ποιος μίλησε για κλειστή οικονομία πλέον στην Ελλάδα; Μιλήσατε για αποκεντρωτική δομή. Μα, ποιο συγκεντρωτικό κράτος απ' ό,τι είχατε εσείς, υπήρχε ποτέ άλλοτε; Αν υπήρξε αποκέντρωση στη χώρα μας και στην οικονομία και γενικότερα στην Ελλάδα είναι στην εποχή του ΠΑ.ΣΟ.Κ. 

Λέτε για ανταγωνιστική λειτουργία. Κομίζετε γλαύκας εις Αθήνας. Η ανταγωνιστική λειτουργία της οικονομίας ... 

Μη γελάτε, γιατί εσείς στρεβλώσατε την ανταγωνιστική οικονομία με τις κρατικοποιήσεις που έγιναν από το 1977 μέχρι το 1980. Μην το ξεχνάτε αυτό. 

Μιλάτε για τη συνεργασία των ισότιμων κοινωνικών εταίρων. Το ΠΑ.ΣΟ.Κ. είναι εκείνο το οποίο έφερε κοντά τους κοινοτικούς εταίρους, είναι εκείνο το οποίο έκανε τη σύνθεση όλων αυτών των κοινωνικών τάξεων, των κοινωνικών δυνάμεων των μη προνομιούχων και γι' αυτό σήμερα αναγνωρίζεται και γι' αυτό κυβερνάει δεκαπέντε χρόνια και θα κυβερνάει άλλα δεκαπέντε με τα μυαλά που έχετε. 

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Δημήτριος Β. Κωστόπουλος έχει το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, η ρητορική είναι ένα χρήσιμο όπλο, ένα χάρισμα, όταν αναλύει, αναζητάει απαντήσεις, μπαίνει στα βαθιά. Η ρητορική είναι μία απαράδεκτη επίκληση απ' αυτόν που τη χρησιμοποιεί, όταν κουκουλώνει τα πράγματα. Εγώ προσωπικά διαπίστωσα την, ας μου επιτραπεί η έκφραση, κούφια ρητορική της Νέας Δημοκρατίας, των Βουλευτών του κόμματος που μίλησαν, η οποία συγκρούστηκε με την κούφια ρητορική της κυβερνητικής παράταξης. Αποτέλεσμα; Τι θα βγάλεις αν προσθέσεις το κούφιο με το κούφιο; 

Τα πράγματα είναι πολύ σοβαρότερα. Ο κ. Γεωργακόπουλος προσπάθησε να τα προσεγγίσει, αλλά δεν τόλμησε να μπει μέσα στο χωράφι. 

Βέβαια η ανεργία είναι σύμφυτη με το σύστημα. Είναι αντιφατικό να λες ότι θα πάρεις μέτρα για να την αντιμετωπίσεις και την ίδια στιγμή να ορκίζεσαι στην ελεύθερη αγορά και στην αναρχία της παραγωγικής διαδικασίας. Ποιος απ'αυτούς που ασχολείται με την πολιτική δεν βλέπει την πραγματικότητα στο σημερινό κόσμο; Ουσιαστικά υπάρχουν τρία δισεκατομμύρια άνεργοι. Καταγραμμένο είναι το ένα δισεκατομμύριο. Είμαι σύμφωνος με την αναφορά που έγινε για τις Ηνωμένες Πολιτείες. Υπάρχουν και δύο δισεκατομμύρια υποαπασχολούμενοι. Αυτή είναι η τραγωδία της σημερινής ανθρωπότητας. Δύο δισεκατομμύρια άνθρωποι ζουν με ένα δολάριο ημερήσιο εισόδημα και αυτοί θεωρούνται "απασχολούμενοι". 

Αυτή η πραγματικότητα θα επιδεινωθεί περισσότερο. Η ραγδαία ανάπτυξη των νέων τεχνολογιών μοιραία θα χειροτερέψει τα πράγματα στον τομέα της απασχόλησης. Νομίζω ότι ο κοινός νους μπορεί να το διαπιστώσει αυτό. Μία επιχείρηση η οποία μέχρι πρότινος απασχολούσε δέκα λογιστές, τώρα με τη χρησιμοποίηση των νέων τεχνολογιών, είναι βέβαιο ότι θα χρησιμοποιήσει το 1/3 και λιγότερο, των λογιστών που χρησιμοποιούσε. Το ίδιο παρατηρείται σε πάρα πολλούς τομείς. Αυτήν την πραγματικότητα τη ζούμε και στην Ελλάδα, έστω με πιο αργούς ρυθμούς από αλλού. 

Αυτό σημαίνει ότι με τα καινούρια μέσα παραγωγής παράγονται περισσότερα προϊόντα. 'Εχουμε κρίση υπερπαραγωγής και κρίση οικονομική παγκοσμίως. Αλλού φαίνεται με πιό έντονο τρόπο και αλλού λιγότερο. Ο Φόρντ στην αμερικάνικη κρίση το 1929-1933, βλέποντας ότι στοκάρονται προϊόντα στις αποθήκες, είχε πει να μειώσουν το χρόνο εργασίας τους εργάτες δραστικά και να βελτιώσουν την εισοδηματική θέση των εργαζομένων για να αγοράζουν τα προϊόντα. Προσέκρουσε όμως στις απόψεις του συνόλου των καπιταλιστών των ΗΠΑ και στη δική του καπιταλιστική συνείδηση. Αν ανοίξεις τέτοιο παράθυρο, άντε να τους συμμαζέψεις μετά τους εργάτες! 

Η κατάσταση, λοιπόν, θα οξυνθεί περισσότερο. Γι'αυτό πρέπει να αναζητήσεις εκείνο τον τρόπο με τον οποίο θα μειωθεί η οξύτητα του προβλήματος. Για να λυθεί το πρόβλημα μέσα στο σύστημα δεν λύνεται. Πρέπει να καταργηθεί το αίτιο και το αίτιο παραμένει. Πρέπει να μειωθεί η πίεση του προβλήματος. Πρέπει να μειωθεί ο αριθμός των ανέργων. 

Η Κυβέρνηση είπε ότι παίρνει κάποια μέτρα. Οι Βουλευτές της Νέας Δημοκρατίας είπαν ότι και αυτοί θα πάρουν μέτρα. Δεν καταλαβαίνω την διαφορά. Δεν φθάνει να λες να εφαρμόσεις μία πολιτική, αφηρημένα, γενικόλογα. Χρειάζονται συγκεκριμένα πράγματα. Αυτά τα μέτρα που λέτε μπορεί να παίξουν κάποιο ρόλο ενδεχομένως στις αναδιαρθρώσεις που γίνονται. Το ΠΑΣΟΚ και η Νέα Δημοκρατία μπορούν για παράδειγμα να κάνουν μία πολιτική επανεκπαίδευσης των εργαζομένων ώστε ένας αριθμός των εργαζομένων, να μπορεί να παρακολουθήσει τις νέες τεχνολογίες για να βρει δουλειά. 

Να ένα στοιχείο γι' αυτό που γίνεται στην Ευρωπαϊκή 'Ενωση σήμερα. Οι υπηρεσίες της Ευρωπαϊκής 'Ενωσης με τις μετεκπαιδεύσεις και τις "μεταμορφώσεις" των εργαζομένων, κάλυψαν γύρω στις πεντακόσιες χιλιάδες νέες θέσεις εργασίας. Αν επιταχύναμε τα προγράμματα, θα καλύπταμε ακόμα πεντακόσιες χιλιάδες θέσεις εργασίας στις νέες τεχνολογίες, παραγωγή εργαλείων νέων τεχνολογιών και εφαρμογή. Είναι κάτι, γιατί να κλείσεις τα μάτια; 'Ενα εκατομμύριο άνθρωποι θα βρουν δουλειά . Την ίδια στιγμή με την ανάπτυξη των νέων τεχνολογιών, έχουμε ραγδαία ανάπτυξη της ανεργίας. Το ερώτημα δεν είναι αν θα παρθούν κάποια μέτρα, για να καλυφθούν κάποιοι άνθρωποι στις νέες τεχνολογίες. Το ζήτημα είναι τι θα γίνει με τα είκοσι εκατομμύρια ανέργους που αύριο θα γίνουν τριάντα εκατομμύρια. Βρισκόμαστε αντιμετώποι με ένα ζήτημα κλειδί και ούτε η Νέα Δημοκρατία το έβαλε στο γραπτό κείμενο της επερώτησης και στις τοποθετήσεις που έγιναν ούτε ο κύριος Υπουργός, παρ'ότι κατά καιρούς βλέπουμε κάποια δημοσιεύματα που θίγουν το ζήτημα, για το οποίο μιλάω, δηλαδή το χρόνο εργασίας. 

Αν γενικότερα και στον τόπο μας δεν δεις τη δραστική πραγματική και όχι δόλια, μείωση του χρόνου εργασίας, το πρόβλημα θα αναπαράγεται και θα οξύνεται. 

Θα πω και κάτι άλλο, τώρα, κύριε Υπουργέ. Εσείς είστε Κυβέρνηση εδώ, οι άλλοι είναι στη Γερμανία, ο άλλος παραιτήθηκε τώρα με την καρδιά αριστερά, που πολλά μπορεί να εκπέμπει αυτή η φράση. Περί σοσιαλδημοκρατίας μιλάω, αν υπάρχει, τι σόι είναι κλπ. Ωστόσο, κυβερνάτε, όπως κυβερνάτε. Θα βάλετε συρματοπλέγματα και στην Ελλάδα και σε όλη την Ευρώπη, αγκαθωτά, ηλεκτροφόρα για να αναχαιτίσετε την άνοδο και την κάθοδο των νεομυρίων, τα τρία δισεκατομμύρια που ψάχνουν για ένα κομμάτι ψωμί; Βάζουμε στοίχημα και εκφράζομαι με την ιστορική σημασία και όχι με την καθημερινή χυδαία, ότι δεν πρόκειται κανένα συρματόπλεγμα, ούτε ηλεκτροφόρο καλώδιο να αναχαιτίσει αυτόν τον κόσμο. Η νέα μετανάστευση δεν αντιμετωπίζεται με ηλεκτροφόρα καλώδια ούτε με μέτρα τέτοιου χαρακτήρα, αλλά αντιμετωπίζεται -και οι λεγόμενοι κοινωνικοί εταίροι όπως τους λέτε εσείς στη ΔΟΕ, εκεί που αποφασίζουν ένα σωρό πράγματα- με το να αποφασίσουν να μειώσουν παγκόσμια το χρόνο εργασίας. Για να γίνει αυτό, πρέπει να πιέσουν όλοι, και εσείς από εδώ και οι άλλοι από εκεί, πολύ περισσότερο βέβαια έχει όλο το έννομο συμφέρον να πιέσει το ίδιο το εργατικό κίνημα. Την ίδια στιγμή και αυτό δεν φτάνει γιατί μιλήσατε για ανάπτυξη και δεν θέλω να αποφύγω σχολιασμό, αλλά μιλάμε για ανάπτυξη και τέσσερα τρισεκατομμύρια δολάρια κινούνται αυτήν τη στιγμή στο τζόγο. Το ένα εκατοστό από το ποσό αυτό πηγαίνει σε παραγωγικές επενδύσεις στις χώρες του άλλου κόσμου, εκεί που γίνεται αυτό το κακό. Αν αυτά τα χρήματα δεν επενδυθούν, δεν πρόκειται να ανασάνει αυτός που θα βάλει συρματοπλέγματα. Θα μοιάζει με την πονηρή χελώνα που κρύφτηκε στο καβούκι της και νομίζει πως ο αετός δεν είναι πονηρός να τη σηκώσει, να την πετάξει και να σπάσει το καβούκι της. 'Αλλα μέτρα πρέπει να παρθούν. 

Βέβαια μιλάμε τώρα για την Ελλάδα, για τριανταπεντάωρο, επτάωρο και πενθήμερο. Θα αντιτείνει κάποιος ότι έχει τον ανταγωισμό που τον πιέζει. Θα πρωτοστατίσω εγώ; Να πρωτοστατίσεις, γιατί αν δεν φωνάξεις εσύ και ο άλλος, τι θα γίνει με αυτήν την κατάσταση; Μη πείτε τότε ότι ήλθαν οι άλλοι για να μας πάρουν το ψωμί από τα χέρια. Μοιραία θα πάνε τα πράγματα εκεί και πρέπει να παρθούν μέτρα και γρήγορα μάλιστα. Αν δεν το κάνετε αυτή η συζήτηση θα γίνει και σε άλλη επερώτηση. Πρέπει να παρθούν μέτρα συγκεκριμένα για την ανάπτυξη με δραστικό περιορισμό του χρόνου απασχόλησης.'Ετσι μπορεί να αντιμετωπίσεις σε ένα βαθμό το πρόβλημα. Δεν είναι ώρα να αναφέρω αριθμούς στοιχεία για θέσεις απασχόλησης που μπορούν να δημιουργηθούν με εφαρμογή του τριανταπεντάωρου, του επταώρου, του πενθήμερου. 

Δεν το κάνετε και αρχίζετε και λέτε ο ΟΑΕΔ, η διοίκηση, ο άλλος λέει να εκπαιδεύσω μερικούς, τα πακέτα των Βρυξελλών τα πρώτα και τα δεύτερα. Μα, δεν είναι απαντήσεις αυτές. Ούτε απάντηση είναι, να μοιράσετε την ανεργία σε περισσότερους, όπως κάνει η "Λευκή Βίβλος". Γιατί ουσιαστικά οδηγούμαστε σε μια κοινωνία μερικά απασχολούμενων, μερικά ασφαλισμένων, μερικά εργαζόμενων, μερικά τελικά θα ζουν. 

'Ετσι περίπου πάνε τα πράγματα και πρέπει να δείτε όλοι σας, να δούμε όλοι μας τη στάση μας απέναντι στο πρόβλημα. Αν δεν παρθούν αυτά τα μέτρα μην περιμένετε από μας να μην πυροδοτούμε εντάσεις, να μη λέμε δηλαδή, στον άνεργο πάλεψε για να βρεις ένα κομμάτι ψωμί να φας. Τι να κάνουμε δηλαδή; Να πούμε και μεις "θα σε βολέψουμε" χωρίς να τον βολεύουμε; 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Περιβάλλοντος, Χωροταξίας και Δημοσίων 'Εργων, Εξωτερικών, Οικονομικών και Γεωργίας κατέθεσαν σχέδιο νόμου: "Κύρωση της Διεθνούς Σύμβασης για τη Διατήρηση των Αποδημητικών Ειδών της Αγριας Πανίδας". 

Παραπέμπεται στην αρμόδια Διαρκή Επιτροπή. 

Η κ. Στέλλα Αλφιέρη, ως Κοινοβουλευτική Εκπρόσωπος του Συνασπισμού της Αριστεράς και της Προόδου έχει το λόγο. 

ΣΤΥΛΙΑΝΗ ΑΛΦΙΕΡΗ: Κυρίες και κύριοι συνάδελφοι, είναι ακόμα μια φορά μια συζήτηση για το πρόβλημα της ανεργίας και πρέπει να επισημάνουμε ότι όλες αυτές οι συζητήσεις που γίνονται στο Ελληνικό Κοινοβούλιο δεν διαμορφώνουν πολιτικές για την αντιμετώπιση της ανεργίας στη χώρα μας, δυστυχώς. 

Πρέπει να δούμε τη σημερινή εικόνα που υπάρχει. Το Χρηματιστήριο κερδίζει, κόμμα επενδυτών αναφύεται, αλλά οι θέσεις εργασίας είναι καθηλωμένες, όπως είναι καθηλωμένες και οι πολιτικές, που ρυθμίζουν ή που πρόκειται να ρυθμίσουν αυτά τα προβλήματα. 

Το πρόβλημα της ανεργίας είναι το σοβαρότερο πολιτικό, κοινωνικό και οικονομικό πρόβλημα της Ευρωπαϊκής 'Ενωσης. Είναι από τις βασικές αιτίες του κοινωνικού αποκλεισμού και η διόγκωσή της δημιουργεί σοβαρά προβλήματα στην Ευρωπαϊκή 'Ενωση. 

Το διευθυντήριο της Ευρωπαϊκής 'Ενωσης προσπαθεί να παρουσιάσει την ανεργία σαν μια καθαρά οικονομική υπόθεση, η οποία επηρεάζεται αποκλειστικά από τα δημοσιονομικά και νομισματικά μεγέθη. Στην Ελλάδα, αλλά και στις άλλες ευρωπαϊκές χώρες δεν υπάρχει πολιτική για την απασχόληση. Σποραδικά λαμβάνονται μέτρα που στόχο έχουν να αντιμετωπίσουν τις συνέπειες της ανεργίας και όχι την ίδια την ανεργία. Ο στόχος της πλήρους απασχόλησης έχει ξεχαστεί και αυτά που σήμερα συζητιούνται έντονα είναι η σταθερότητα των τιμών και το δημόσιο χρέος, οι πολιτικές απασχόλησης, νομοθεσία, μέτρα εναρμόνισης μεταξύ της εργασιακής και της οικογενειακής ζωής, ιδιαίτερα για τις γυναίκες που φέρουν τη μεγαλύτερη ευθύνη για την οικογένεια και προγράμματα κατάρτισης επιφανειακά έρχονται και χάνονται χωρίς θετικά αποτελέσματα. 

Για παράδειγμα οι καταρτιζόμενοι άνδρες και γυναίκες δεν βρίσκουν ποτέ σχεδόν δουλειά, αλλά και τα ίδια τα προγράμματα κατάρτισης είναι περιορισμένης κλίμακας και δεν καλύπτουν τις υπάρχουσες ανάγκες. Αν είναι διαφορετικά, κύριε Υπουργέ, θα μπορείτε να μας καταθέσετε έναν απολογισμό, πόσες θέσεις εργασίας διαμορφώθηκαν από τα προγράμματα κατάρτισης που κατά καιρούς έχετε εξαγγείλει. 

Ο θεσμικός περιορισμός των μέτρων προστασίας της απασχόλησης, αλλά και η μείωση των δαπανών εντάσσονται στις γενικότερες οικονομικές πολιτικές, που στόχο έχουν όπως είπαμε παραπάνω τη διατήρηση της σταθερότητας των τιμών και την αντιμετώπιση των δημοσίων ελλειμμάτων. 

Η προσπάθεια σταθεροποίησης της οικονομίας έχει υψηλό κόστος, ιδιαίτερα στις ασθενέστερες κατηγορίες του πληθυσμού. Και θέλω να γίνω συγκεκριμένη: Οι φτωχοί ξεπερνούν σήμερα το 20% του συνολικού πληθυσμού της Ελλάδος. Οι άνεργοι είναι μια μεγάλη περιθωριοποιημένη ομάδα και από αυτούς το 50% είναι μαρκοχρόνια άνεργοι, δηλαδή, περισσότερο από ένα χρόνο. Οι γυναίκες αποτελούν το 60% του πληθυσμού των ανέργων και ανάμεσά τους οι χήρες και οι διαζευγμένες έχουν την πρώτη θέση. 

Το οξυμένο πρόβλημα της ανεργίας των νέων στην Ελλάδα προκαλεί ερωτηματικά με τον τρόπο που το χειρίζεται η Κυβέρνηση και ειδικά με τον τρόπο που εξαγγέλει διάφορους θεσμούς, που δεν έχουν καμιά σχέση μεταξύ τους. Για παράδειγμα καθημερινά κατακλύζουν τη μεταλυκειακή ηλικία με ΙΕΚ, ΚΕΚ και ιδιωτικά κολέγια. 

Το υπάρχον θεσμικό σύστημα ενισχύει την ιδιωτική πελατεία και την κερδοσκοπία σε βάρος της αγωνίας των νέων για επαγγελματική αποκατάσταση και εξέλιξη. Από την άλλη μεριά ο δημόσιος τομέας δυσκίνητος, γερασμένος, γραφειοκρατικός και ελλειμματικός δεν είναι πια σε θέση να παίξει ρόλο στην αγορά εργασίας των νέων είτε με την Τεχνική Επαγγελματική Εκπαίδευση είτε αν θέλετε και με την κατάρτιση. 

Οι οικονομικοί μετανάστες αποτελούν σχεδόν το 10% του ενεργού πληθυσμού και είναι μια αναμφισβήτητη οικονομική δύναμη που παίζει βασικό ρόλο και στηρίζει την είσοδο της Ελλάδος στην ΟΝΕ -και αυτό θα πρέπει να το παραδεχτούμε, κύριοι συνάδελφοι, για να εξαλειφθούν και οι πολιτικές αποκλεισμού που εδραιώνονται μέρα με τη μέρα στη χώρα μας- στερούνται όμως όλων των εργασιακών και κοινωνικών δικαιωμάτων και ζουν σε υποβαθμισμένες περιοχές πολλοί μαζί για να αντιμετωπίσουν τα έξοδα διαβίωσής τους. 

Η "μαύρη" εργασία ανθεί. Η αύξηση της εκμετάλλευσης έχει ταυτόχρονα σαν αποτέλεσμα την παιδική εργασία αλλά και την εκμετάλλευση των γυναικών. Ο Συνασπισμός πιστεύει ότι φαινόμενα όπως αυτό των παιδιών των φαναριών και της άνθισης των κυκλωμάτων αναγκαστικής πορνείας των γυναικών έχουν κοινωνική αιτιολογία και ευθέως συνδέονται με την απουσία μεταναστευτικής πολιτικής και πολιτικής απασχόλησης. 

Από τις κοινωνικές υπηρεσίες και την απασχόληση είναι επίσης αποκλεισμένες και άλλες κοινωνικές ομάδες και κατηγορίες πολιτών όπως είναι οι τσιγγάνοι μια βραδυφλεγής βόμβα που υπολογίζονται σήμερα κοντά στις πεντακόσιες χιλιάδες και φέρνουν το στίγμα του βρώμικου, του επικίνδυνου και του κλέφτη. Και πρέπει να πούμε ότι η τελευταία απογραφή των τσιγγάνων έγινε το 1951 και έχουν καταγραφεί μόνο επτάμισι χιλιάδες. Σήμερα, λοιπόν, ανέρχονται στις πεντακόσιες χιλιάδες περίπου και κανείς δεν ενδιαφέρεται. 

Για να βρει μια θέση εργασίας ένας τσιγγάνος έχει μια πιθανότητα στις δύο χιλιάδες. Από τους τοξικομανείς που πέρασαν από μονάδες απεξάρτησης το 45% μόνο καταφέρνει να βρει κάποια δουλειά γιατί λόγω των πολιτικών καταστολής αποκλείονται από το δημόσιο τομέα, την Τοπική και Νομαρχιακή Αυτοδιοίκηση αλλά και τις ιδιωτικές επιχειρήσεις αφού όλοι ζητούν λευκό ποινικό μητρώο. Είναι γνωστό ότι οι περισσότεροι από την εποχή ακόμη που ήταν χρήστες έχουν νομικά και δικαστικά προβλήματα. 

Αυτά, κυρίες και κύριοι συνάδελφοι, είναι μεγάλα κομμάτια του πληθυσμού που βρίσκονται έξω από την αγορά εργασίας. Ακόμα υπάρχουν και πλήττονται οι εργάτες που έχουν πολλά χρόνια στην ίδια δουλειά δεν έχουν εξειδικευτεί και επομένως είναι δύσκολο να επανενταχθούν επαγγελματικά. 

Στην περιοχή του Πειραιά η ανεργία αυξήθηκε στη δεκαετία του '80 κατά 97,6% με ανάλογα ποσά αύξησης και στη δεκαετία του '90. Τα προβλήματα είναι αρκετά έντονα μεταξύ των νέων και των γυναικών που αναζητούν για πρώτη φορά εργασία. Οι νέοι από δεκαεπτά έως είκοσι εννέα ετών αντιπροσωπεύουν το 43,7% των ανέργων της ευρύτερης περιοχής και από αυτούς το 56% είναι γυναίκες. Ο Πειραιάς, λοιπόν, είναι χαρακτηριστικό δείγμα αποβιομηχανοποιημένης περιοχής και μέχρι σήμερα, κύριοι συνάδελφοι, δεν έχει ληφθεί κανένα συγκεκριμένο μέτρο για να αντιμετωπιστεί αυτό το τόσο σοβαρό θέμα της ανεργίας. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Ούτε για τα ναυπηγεία ούτε για το Κερατσίνι; 

ΣΤΥΛΙΑΝΗ ΑΛΦΙΕΡΗ: Για τα θέματα των ναυπηγείων να μιλήσουμε συγκεκριμένα, κύριε Υφυπουργέ. 'Εχουμε τα είκοσι έξι σημεία, έχει ψηφιστεί από τη Βουλή το μητρώο και αν θέλετε να τα παρακολουθήσετε δεν έχουμε καμία πρόοδο σ' αυτά. Μέσα στα χαρτιά υπάρχουν κάποιες προτάσεις αλλά έχουν χαθεί, έχουν εξανεμισθεί γιατί δεν υπάρχει υλοποίησή τους. Υπάρχει το περίφημο μητρώο το οποίο σχεδόν όλα τα κόμματα το ψήφισαν στη Βουλή και έχει ακυρωθεί από την αδιαφορία της Κυβέρνησης να το εφαρμόσει. Παρακαλώ κατεβείτε κάτω στους χώρους δουλειάς να δείτε πόσο θετικά είναι τα πράγματα και πόσο θετικά είναι τα μέτρα που έχει πάρει η σημερινή Κυβέρνηση! 

Δυστυχώς θέλω να πω ότι ειδικά στο χώρο του Περάματος όσοι εργάζονται εκεί και είναι πάνω από σαράντα πέντε ετών η ανεργία τους πλήττει και διαρκώς αυξάνεται με έντονα ψυχολογικές και κοινωνικές επιπτώσεις. Γνωρίζουμε όλοι ότι σ' αυτές τις ηλικίες οι ευκαιρίες λιγοστεύουν το κουράγιο και οι φυσικές αντοχές μειώνονται. 

Η αγορά εργασίας μεταβάλλεται με γρήγορους ρυθμούς και αποκλείει από την "πίττα" τις παραπάνω κατηγορίες συμπολιτών μας ανδρών και γυναικών ανατρέποντας το μοντέλο εργασίας που είχε κατακτηθεί στη βιομηχανική εποχή. Σήμερα διαμορφώνεται ένα νέο μοντέλο εργασίας στον παγκόσμιο καταμερισμό εργασίας. Το οκτάωρο καταργείται οι θέσεις εργασίας προοδευτικά μειώνονται και η ελαστικοποίηση των εργασιακών σχέσεων έχει τον πρώτο λόγο. 

Η Ελλάδα όπως και η Ευρωπαϊκή 'Ενωση παρακολουθούν, θα έλεγα, με ανεπάρκεια την κοσμογονία που συντελείται στον τομέα της εργασίας χωρίς να προχωρούν σε υποχρεωτικές ολοκληρωμένες πολιτικές απασχόλησης με στόχο την καταπολέμηση της ανεργίας. 

Και γίνομαι συγκεκριμένη: Τα θέματα της αντιμετώπισης της ανεργίας και της χάραξης πολιτικής απασχόλησης πρέπει υποχρεωτικά να τεθούν στο επίκεντρο της ευρωπαϊκής πολιτικής, ώστε από κοινού να αναληφθούν δεσμεύσεις και πρωτοβουλίες κάτι που σήμερα δεν γίνεται. 

Η Συνθήκη του 'Αμστερνταμ, που είναι και νόμος στη χώρα μας, δεν είναι τίποτα άλλο παρά ευχολόγιον. Στα άρθρα 136 και 137, που αφορούν την απασχόληση, τίθεται απλά και μόνο σε γενικές αρχές. Η ανάγκη αφομοίωσης των αποκλεισμένων από την αγορά εργασίας προσώπων και η ισότητα ανδρών και γυναικών, όσον αφορά τις ευκαιρίες στην αγορά εργασίας -για να αναφέρω δύο συγκεκριμένα σημεία του άρθρου 137- δεν οδηγούν σε δεσμεύσεις και υποχρεώσεις τα κράτη-μέλη. Η χάραξη πολιτικής απασχόλησης μέσω σχεδίων δράσης επαφίεται στη διακριτική ευχέρεια των κρατών-μελών, κάτι που δεν γίνεται για τα δημόσια ελλείμματα. 

Με λίγα λόγια η ανεργία και η απασχόληση δεν αποτελούν υποχρεωτικές πολιτικές και αυτό είναι κάτι που ο Συνασπισμός πιστεύει ότι πρέπει να αλλάξει. Πρέπει να τελειώνουμε επιτέλους με τις ασάφειες και τις γενικές διακηρύξεις περί πολιτικών απασχόλησης που θεωρούν τους άνεργους ως άμορφη μάζα και μάλιστα ως μάζα ατάκτως ερριμένη. Είναι καιρός η ανεργία να αντιμετωπισθεί σαν πρόβλημα του κάθε πολίτη, ως παραγωγική οντότητα και ισότιμο μέλος της κοινωνίας. Οι πολιτικές που αποξενώνουν τον άνεργο πολίτη πρέπει να εκλείψουν και να υπάρξει μία προσπάθεια ένταξης του άνεργου ή της άνεργης ακόμη και όσων επιδοτούνται, στο χώρο της παραγωγικής απασχόλησης. 

Είναι καιρός ο κοινωνικός διάλογος να αποκτήσει αξιόπιστα χαρακτηριστικά, συνέπεια και συνέχεια και να εδραιωθεί ανάμεσα στο κράτος, στις οργανώσεις των εργαζομένων, των ανέργων -κάτι που δεν υπάρχει στην Ελλάδα- των εργοδοτών, στην Τοπική, Νομαρχιακή Αυτοδιοίκηση, στην εκπαίδευση, στα επιμελητήρια και να προωθήσει πολιτικές πλήρους απασχόλησης και καταπολέμηση της ανεργίας. Δηλαδή, να γίνει συστατικό στοιχείο της πολιτικής μας ζωής. 

Είναι ανάγκη πια να καθοριστούν και να κατανεμηθούν ευθύνες σε όσους καλούνται να συναποφασίσουν για τα θέματα ανεργίας και απασχόλησης. 

Ο Συνασπισμός πιστεύει ότι η μείωση του εργάσιμου χρόνου, χωρίς μείωση των αποδοχών, μπορεί να συμβάλει αποτελεσματικά στην αντιμετώπιση της ανεργίας. Γι' αυτό το λόγο προχωρήσαμε στη κατάθεση πρότασης νόμου για την καθιέρωση του 35ώρου χωρίς μείωση των αποδοχών. Αυτό το αίτημα έχει αποκτήσει μία νέα δυναμική μετά τις θετικές εξελίξεις στη Γαλλία και στην Ιταλία, όπου οι κυβερνήσεις προχώρησαν στη θεσμοθέτηση του 35ώρου με καταληκτική ημερομηνία την 1.1.2001. 

Θέλω να υπενθυμίσω στην Κυβέρνηση ότι μία τέτοια εφαρμογή που είναι εφικτή στη χώρα μας, θα σημάνει τη δημιουργία εκατόν τριάντα χιλιάδων νέων θέσεων εργασίας και τη διατήρηση άλλων πενήντα χιλιάδων θέσεων εργασίας. 

Πιστεύω ότι η χάραξη πολιτικής απασχόλησης και καταπολέμησης της ανεργίας και του κοινωνικού αποκλεισμού είναι ζήτημα ευρύτερων πολιτικών επιλογών στην οικονομία και στην κοινωνική πολιτική. Επιλογές που η Κυβέρνηση δεν θέλει να υιοθετήσει, προσκολλημένη στις νεοφιλελεύθερες πολιτικές της. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ιωάννης Δημαράς, Κοινοβουλευτικός Εκπρόσωπος του Δημοκρατικού Κοινωνικού Κινήματος, έχει το λόγο. 

ΙΩΑΝΝΗΣ ΔΗΜΑΡΑΣ: Κυρία και κύριοι συνάδελφοι, ακόμη μία φορά ερχόμαστε στη Βουλή για να συζητήσουμε ένα από τα μεγαλύτερα κοινωνικά προβλήματα που αντιμετωπίζει η πατρίδα, αυτό δηλαδή της ανεργίας. 

Με ευκαιρία την επερώτηση των συναδέλφων Βουλευτών της Νέας Δημοκρατίας, μας δόθηκε η δυνατότητα να προσεγγίσουμε αυτό το μεγάλο θέμα, να καταθέσει ο καθένας τα στοιχεία του και να ακούσει την άποψη των εκπροσώπων της Κυβέρνησης. 

Πριν ξεκινήσω να προσεγγίσω και εγώ από την πλευρά του Δημοκρατικού Κοινωνικού Κινήματος το θέμα, θέλω να πω στον κύριο Υφυπουργό ότι όποια στοιχεία επικαλεστώ κατά τη διάρκεια αυτής της προσέγγισης και αναφοράς, βρίσκονται σ' αυτή τη βιβλιογραφία που έχω στα χέρια μου. Τα λέω αυτά γιατί είχατε μία μικρή αμφιβολία λίγο πριν σε σχέση με τον τρόπο που οι συνάδελφοι Βουλευτές της Νέας Δημοκρατίας προσέγγισαν το θέμα. 

Τα στοιχεία, λοιπόν, αυτά τα επικαλούμαι από: Το ΥΠΕΘΟ, "Τρέχουσες εξελίξεις και προοπτικές στην ελληνική και διεθνή οικονομία", τεύχος Ιουνίου 1998 και τεύχος Δεκεμβρίου 1998. Ιδού. Πρακτικά της Βουλής, Θ' Περίοδος, Σύνοδος Α'. Ιδού. Πληροφορίες από δημοσιεύματα εφημερίδων. Είναι εδώ. Οικονομικό δελτίο Τράπεζας της Ελλάδος. Είναι εδώ. Τετράδια του Ινστιτούτου Εργασίας της ΓΣΕΕ. Είναι εδώ. "Από το Μάαστριχτ στο 'Αμστερνταμ και στο ΕΥΡΩ", είναι ένα βιβλίο που εξέδωσε πριν από λίγο καιρό ο πρώην συνάδελφός μας κ. Δρεττάκης. Είναι εδώ. 

Eπομένως αν πρόκειται να διαψεύσετε τα στοιχεία, θα έπρεπε να ζητήσετε τουλάχιστον να σας δοθεί η δυνατότητα να τα μελετήσετε και να τα επικαλεστείτε μήπως και λέω ψέματα. 

Ετέθη ένα θέμα κατά τη διάρκεια αυτής της συζήτησης αν αυξήθηκε το έλλειμμα κοινωνικής προστασίας από το ΠΑΣΟΚ ή όχι. Και σωστά ο συνάδελφος Κοινοβουλευτικός Εκπρόσωπος του ΠΑΣΟΚ είπε ότι πολλά έγιναν τα τελευταία δεκαεφτά, δεκαοκτώ χρόνια. 

Είναι αλήθεια ναι. 'Εγιναν πολλά. Το ζητούμενο όμως, με αφορμή την επερώτηση της Νέας Δημοκρατίας δεν είναι αν έγιναν πολλά, είναι τι γίνεται σήμερα. 

Και επειδή σας άκουσα πριν από λίγο, κύριε Υπουργέ, να αναφέρεσθε στο πρόβλημα της ανεργίας, αναρωτήθηκα μήπως δεν έχετε ακούσει τους συναδέλφους εν Βουλή και συντρόφους σας στο κόμμα, αυτούς που αποκαλούνται σήμερα "εσωκομματική αντιπολίτευση", τι λένε, σε τι καταγγέλλουν τη σημερινή κυβερνητική πολιτική ... 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Προσχωρείτε στην άποψή τους; 

ΙΩΑΝΝΗΣ ΔΗΜΑΡΑΣ: Δεν κατάλαβα. Εγώ δεν είμαι εσωκομματική αντιπολίτευση του ΠΑΣΟΚ, αλλά ούτε και μέλος της Κυβέρνησης ΠΑΣΟΚ ούτε και Βουλευτής του ΠΑΣΟΚ. Πώς να προσχωρήσω; Και δεν θέλω κιόλας, αν με ρωτάτε. 

Απλά σας λέω ότι θα ήταν πολύ χρήσιμο να ακούσετε αυτούς, που από τις θέσεις εντός του κόμματος, σας κατηγορούν. Και θα είχατε πολλά να μάθετε και να ακούσετε. Ζητάτε από την Αντιπολίτευση να σας πει τα στοιχεία της και μέμφεσθε την Αξιωματική Αντιπολίτευση και τα μικρότερα κόμματα που ανήκουν στο χώρο της Αντιπολίτευσης γιατί σας επικρίνουν, αλλά οι δικοί σας οι σύντροφοι που είναι στο ΠΑΣΟΚ, δεν σας αφορούν; 'Εχετε και το συνέδριο Πέμπτη, Παρασκευή, Σάββατο και Κυριακή και ο Θεός να βάλει το χέρι του τι θα γίνει. Δικό σας είναι το πρόβλημα, δεν μας αφορά εμάς. 

Μα, είναι σοβαρά πράγματα αυτά; Εμείς σας εγκαλούμε για την κοινωνική σας πολιτική; Οι ίδιοι οι σύντροφοί σας σας εγκαλούν συνεχώς, καθημερινώς και αδιαλείπτως εδώ και δυόμισι χρόνια. Και έχετε -αν είναι δυνατόν!... 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Τα στοιχεία περιμένω να ακούσω. 

ΙΩΑΝΝΗΣ ΔΗΜΑΡΑΣ: Τα στοιχεία, τώρα θα σας τα πω. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Μα, αυτό περιμένω. 

ΙΩΑΝΝΗΣ ΔΗΜΑΡΑΣ: Και έχετε την απαίτηση να εγκαλείτε τους ανθρώπους που είναι γι' αυτόν ακριβώς το λόγο εν Βουλή, απεσταλμένοι του ελληνικού λαού; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Με στοιχεία όμως. 

ΙΩΑΝΝΗΣ ΔΗΜΑΡΑΣ: Πάμε στα στοιχεία, λοιπόν. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Η βιβλιογραφία παραπέμπει στα στοιχεία. 

ΙΩΑΝΝΗΣ ΔΗΜΑΡΑΣ: Μπας και δεν την έχετε; Τα στοιχεία τα έχετε και τα ξέρετε. 

Πρώτα απ' όλα ανεργία. Σύμφωνα με την ετυμολογία είναι η ακούσια αποχή από την εργασία και η έλλειψη απασχόλησης θέσεων εργασίας. 

Σημαίνει τι; Κατ' αρχάς πρέπει να επισημάνουμε το γεγονός πως η εργασία αποτελεί κοινωνικό δικαίωμα, επομένως υποχρέωση της Πολιτείας να παρέχει τη δυνατότητα στον 'Ελληνα πολίτη να εργάζεται. 

'Αρθρο 22, παράγραφος 1 του ελληνικού Συντάγματος. Η εργασία αποτελεί δικαίωμα και προστατεύεται από το κράτος που μεριμνά για τη δημιουργία συνθηκών απασχόλησης όλων των πολιτών και για την ηθική και υλική εξύψωση του εργαζόμενου, αγροτικού και αστικού πληθυσμού. Το κάνετε; Βγείτε στον ελληνικό λαό να το πείτε. 

Πηγαίνετε στη δυτική Αττική, στους πρίγκιπες, όπως λέμε, της δυτικής όχθης με τη ναυπηγοεπισκευαστική ζώνη να δείτε ότι μόνο στο Πέραμα, όπως έχει πει ο συνάδελφός μου ο κ. Αράπης στη Βουλή υπάρχει ανεργία που ξεπερνάει το 70% και ελάτε να μας απαντήσετε. 

Αλλά δεν είναι μόνο αυτό. Παρόμοιες διατάξεις, σύμφωνα και με το δικό μας Σύνταγμα υπάρχουν και σε νομοθεσίες πολλών κρατών με την ανώτατη μορφή στο άρθρο 23 της Οικουμενικής Διακήρυξης των Δικαιωμάτων του Ανθρώπου, που υιοθετήθηκε από τη γενική συνέλευση του Οργανισμού Ηνωμένων Εθνών στις 10.12.1948. 

Το πρόβλημα με αριθμούς τώρα και με στοιχεία... 

Χαμογελάτε, χαμογελάτε ... 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Δεν χαμογελώ. 

ΙΩΑΝΝΗΣ ΔΗΜΑΡΑΣ: ...θα δείτε τους ανθρώπους που υποφέρουν όταν πάτε να τους συναντήσετε και θα πάρετε απαντήσεις. Δεν πειράζει... 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Επαινετικό σχόλιο για σας μου έκανε. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, παρακαλώ. Αφήστε να γίνει η συζήτηση. 'Εχετε δικαίωμα να πάρετε το λόγο. 

ΙΩΑΝΝΗΣ ΔΗΜΑΡΑΣ: Κύριε Υπουργέ και κύριε Υφυπουργέ, σας παρακαλώ ακούστε με λιγάκι. 'Εχετε μία έπαρση που δεν αντιστοιχεί στο ρόλο και στην εντολή που σας έδωσε ο ελληνικός λαός. Νομίζετε ότι είσθε το παν και θα δείτε πολύ σύντομα ότι δεν είσθε τίποτα. 'Οτι αν δεν κάτσετε σοβαρά να δείτε τα προβλήματα της νεοελληνικής κοινωνίας και του ελληνικού λαού, θα φύγετε νύχτα και δεν θα ξέρετε κιόλας, δεν θα το καταλάβετε καν. Απίστευτος είναι ο τρόπος με τον οποίο συμπεριφέρεσθε ακόμα και σε ανθρώπους που σας μιλάνε και προσπαθούν να σας βοηθήσουν καταθέτοντας ό,τι γνωρίζουν. 

Δεν το πιστεύω πια αυτό που συμβαίνει εδώ μέσα. 

Εγώ θα συνεχίσω, κύριε Πρόεδρε, και ας με διακόπτουν, για να τους δείξω το πρόβλημα με αριθμούς. 

Από τη δεκαετία του 1970, η ανεργία σε παγκόσμιο επίπεδο διαμορφώνεται σε πολύ υψηλά επίπεδα, σε σχέση με την αμέσως μεταπολεμική εικοσαετία. Στα μέσα της δεκαετίας του 1980, η ανεργία στις περισσότερες χώρες του ΟΟΣΑ ήταν σε επίπεδα τρεις φορές μεγαλύτερα από τα αντίστοιχα επίπεδα της δεκαετίας του 1960. Το ίδιο υψηλό ποσοστό παραμένει και στα μέσα της δεκαετίας του 1990. 

Ελλάδα. Το πρόβλημα της ανεργίας διογκώνεται εντυπωσιακά από το 1980. 'Ετσι, οι περίπου εξήντα χιλιάδες εγγεγραμμένοι στον ΟΑΕΔ άνεργοι το 1983, φθάνουν στον αριθμό των διακοσίων χιλιάδων το 1990. Είναι στοιχεία από την Εθνική Στατιστική Υπηρεσία της Ελλάδας. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής, κ. ΝΙΚΟΛΑΟΣ ΚΑΤΣΑΡΟΣ) 

Εδώ θα πρέπει να επισημάνουμε τη διαφορά των στοιχείων για το ποσοστό της ανεργίας μεταξύ ΟΑΕΔ και ΕΣΥΕ. Οι εκτιμήσεις του ΟΑΕΔ υποεκτιμούν το πραγματικό μέγεθος της ανεργίας, αλλά και οι εκτιμήσεις της ΕΣΥΕ για τον αριθμό των ανέργων που εγγράφονται στον ΟΑΕΔ υποεκτιμούν σημαντικά τον αριθμό των εγγεγραμμένων ανέργων. 

Ακολουθεί πίνακας τον οποίον έχω από την Εθνική Στατιστική Υπηρεσία της Ελλάδας. Το 1993 το ποσοστό ανεργίας ήταν 7,1%, το 1994 ήταν 7,2% -σύμφωνα με την ΕΣΥΕ 9,6%- το 1995 ήταν 7,1% -σύμφωνα με την ΕΣΥΕ 10%- το 1996 ήταν 7,5% από τον ΟΑΕΔ -σύμφωνα με την ΕΣΥΕ 10,3%- και πάει λέγοντας. 

Αυτές είναι πληροφορίες και τρέχουσες εξελίξεις και προοπτικές στην ελληνική και διεθνή οικονομία, τις οποίες έχουμε από τα τεύχη του Ιουνίου 1998 και Δεκεμβρίου 1998 από το Υπουργείο Εθνικής Οικονομίας. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Ποιος τα αμφισβητεί; 

ΙΩΑΝΝΗΣ ΔΗΜΑΡΑΣ: Εντάξει, δεν σας αφορούν εσάς. 

Παρ'όλη την παγκόσμια προσπάθεια για τη μείωση της ανεργίας, για το 1998 -στις χώρες-μέλη της Ευρωπαϊκής 'Ενωσης το ποσοστό μειώθηκε για τέταρτη συνεχόμενη χρονιά, το 1998 ήταν 10,7%, το 1997 ήταν 11,2%- στην Ελλάδα η ελληνική Κυβέρνηση για το μόνο που ενδιαφέρθηκε είναι η άκριτη προσήλωση στους μονεταριστικούς και συντηρητικούς στόχους της ΟΝΕ, με αποτέλεσμα η επίσημα καταγεγραμμένη ανεργία, η οποία σημειωτέον υπολείπεται της πραγματικής, να κινείται σταθερά στο ποσοστό πάνω του 10%, ενώ έχει αυξηθεί ανησυχητικά η μακροχρόνια ανεργία η οποία ξεπερνά πλέον στη χώρα μας το 50% των ανέργων. 

Δυστυχώς ο χρόνος δεν μου επιτρέπει να συνεχίσω, με όλα τα στοιχεία τα οποία έχω συλλέξει, αλλά πρέπει να σας πω κάτι: Υπάρχουν πλέον -και το ξέρετε πάρα πολύ καλά- δύο κατηγορίες ανέργων. Αυτήν των νέων ανέργων, των ανθρώπων δηλαδή οι οποίοι έχουν τελειώσει το λύκειο ή έχουν τελειώσει μια πανεπιστημιακή σχολή και έχουν πρόβλημα να βρουν εργασία. Αλλά όπως μιλάμε για τους νεόπτωχους στην Ελλάδα, μιλάμε και για τους ανθρώπους, οι οποίοι μετά από είκοσι χρόνια δουλειά έχουν φθάσει στα σαράντα πέντε, στα σαράντα επτά και στα πενήντα και τους απολύουν, εξαιτίας αντικειμενικών, αν θέλετε, λόγων ή αφορμών ή προφάσεων στις χειρότερες των περιπτώσεων και οι οποίοι στα σαράντα πέντε και πενήντα τους χρόνια δεν μπορούν να βρουν δουλειά και να ζήσουν την οικογένειά τους και τα παιδιά τους. 

Τι θα γίνει με όλους αυτούς; Το πρόβλημα δεν είναι απλό. 

Θα μου επιτρέψετε να σας πω κλείνοντας ότι το ζήτημα δεν είναι μόνο το τι έχει να γίνει στο συνέδριο του ΠΑ.ΣΟ.Κ. Το ζήτημα είναι τι εσείς οφείλετε, σύμφωνα με τις εντολές, τις επιταγές και τις επιθυμίες του ελληνικού λαού να πράξετε ως Κυβέρνηση για να αντιμετωπίσετε ένα από τα σοβαρότερα κοινωνικά προβλήματα της χώρας. 

ΠΡΟΕΔΡΕΥΩΝ (Νικόλαος Κατσαρός): Ο κ. Παπαγεωργόπουλος έχει το λόγο για να δευτερολογήσει. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ευχαριστώ, κύριε Πρόεδρε. 

Κύριε Υπουργέ, η επερώτηση που είχα την τιμή μαζί με τους συναδέλφους του κόμματός μου να υπογράψω θα πρέπει να μην πέρασε απαρατήρητη, γιατί ήταν πολύ μεγάλη σε μέγεθος, ασυνήθιστα μεγάλη. 

Εκτός από τη σύντομη περιγραφή του ζητήματος αναφέρει με λεπτομέρεια τη δική μας προσέγγιση, τη δική μας πολιτική άποψη και καταλήγει με το σχόλιό μας και την κριτική μας για την κυβερνητική πολιτική. Θα έλεγε κανείς ότι αν τη δει δομικά, μόνο τον αναγκαίο ελάχιστο, απολύτως απαραίτητο χώρο διαθέτει, προκειμένου να ασκηθεί αυτό το μείζον κοινοβουλευτικό όπλο. 

Αυτό, γιατί ακριβώς η Νέα Δημοκρατία είδε το ζήτημα με αίσθηση χρέους και με σεβασμό στο μεγάλο αυτό πρόβλημα πάνω από όλα. Δεν το είδε, όπως το υπελάβατε, σαν ευκαιρία μιας ακόμη αντιπαράθεσης. Βέβαια δεν πιστεύω να μας αμφισβητείτε το δικαίωμα στη διαφορετικότητα, για την οποία παρά τη δική σας άποψη -και δικαίωμά σας να την έχετε- είμαστε απόλυτα υπερήφανοι και δικαιωμένοι. 

Από εκεί και πέρα, η δική μας πρόταση ήταν μια απόπειρα αναζήτησης σύνθεσης, γιατί εμείς στη Νέα Δημοκρατία πιστεύουμε ότι κοινωνικά μεγαθέματα, σαν κι αυτό της ανεργίας, πρέπει να ενώνουν και όχι να χωρίζουν. Δεν ανταποκρίθηκε όμως, σ' αυτήν την τοποθέτηση της Νέας Δημοκρατίας, η Κυβέρνηση. 

Είδαμε ύφος αυθεντίας. Είδαμε στυλ δασκαλίστικο. Και μας απευθύνατε και ψόγον, κύριε Υπουργέ, γιατί είχαμε την αυθάδεια -εντός παρενθέσεως, το υπονοήσατε- να εκδηλώσουμε ενδιαφέρον σε ένα κοινωνικό ζήτημα, που κατά τη δική σας αρτηριοσκληρωτική, δογματική, κομματική αντίληψη, είναι αντικείμενο καθ' ύλην αρμοδιότητος του δικού σας κομματικού μονοπωλίου. 

Είσαστε εσείς οι ευαίσθητοι! Εσείς οι ασχολούμενοι με τα κοινωνικά, εσείς είσθε οι μονοπωλούντες το ενδιαφέρον για τους αδυνάτους και δεν έχετε κανενός είδους παραχώρηση σε κανέναν, να έχει τη δική του προσέγγιση σ' αυτά τα ζητήματα. 

'Ολα αυτά είναι παλιομοδίτικα, γκρίζα, ξεπερασμένα, κακόγουστα, κακόηχα. Για όνομα του Θεού, αυτά ήρθαμε να κουβεντιάσουμε σήμερα; Ξεκινήσατε από το 1990-1993 και όταν δεν σας φτούρισε, φτάσαμε στο 1957-1958, κάπου εκεί. Είμαστε υπερήφανοι σαν παράταξη, παρά τα όποια σφάλματα στην πορεία, για τη συνολική προσφορά μας, αλλά δεν είναι ώρα να κουβεντιάσουμε γι' αυτά τα ζητήματα. Ούτε του παρόντος είναι ούτε ο χρόνος το επιτρέπει ούτε είναι αυτό το θέμα μας. 

'Ολα αυτά, δεν είναι τίποτε άλλο παρά απόδειξη ενδείας επιχειρημάτων. Το πήγατε αλλού, για να πιάσουμε άλλη κουβέντα και να ξεχάσουμε αυτό το μεγάλο ζήτημα. Μα, είσθε Κυβέρνηση, επερωτάσθε και πρέπει να απαντήσετε. Σας είπαμε και στην πρωτολογία μας ότι δεν είναι μια προσέγγιση από τη δική μας οπτική πολιτική γωνιά. Το σύνολο του ελληνικού λαού σε ποσοστά που ξεπερνούν τα 2/3, σας αποδοκιμάζει σε όλες τις δημοσκοπήσεις. Πριν από ένα μήνα η "ΚΑΘΗΜΕΡΙΝΗ" δημοσίευσε ότι οι 'Ελληνες είναι ο πιο απαισιόδοξος λαός και ότι από τα μεγαλύτερα γεννεσιουργά στοιχεία της απαισιοδοξίας τους είναι, πως επτά στους δέκα βλέπουν ότι με αυτήν την Κυβέρνηση και τον επόμενο χρόνο η ανεργία θα μεγαλώνει. 

Μόνο εσείς είσθε αισιόδοξοι, μόνο εσείς τα βλέπετε ωραία, μόνο εσείς τα βλέπετε καλά. Επομένως υπάρχει κοινό στοιχείο, κοινή βάση συνεννόησης; Και αφού δεν αποδέχεσθε τα στοιχεία μας και τα επιχειρήματά μας, που και τα υπόλοιπα κόμματα της Αντιπολίτευσης κατέθεσαν, αλλά ούτε και τις δημοσκοπήσεις, τουλάχιστον όσο είναι καιρός διδαχθείτε από το μάθημα που πήρατε πριν λίγους μήνες στις γενικές καθολικές εκλογές -Τοπικής Αυτοδιοίκησης βέβαια, αλλά με το δικό τους πολιτικό μήνυμα-διαφορετικά σας περιμένει νέο, σκληρότερο μάθημα και κανένα συνέδριο δεν θα σας σώσει τότε. 'Ισως βέβαια να είναι καλύτερα για τον τόπο. 

Εν πάση περιπτώσει, μόνο εμείς δεν δημαγωγήσαμε και μόνο εμείς δεν χρησιμοποιήσαμε ψευδή στοιχεία. Το έκανε η Κυβέρνηση, μολονότι δεν θα έπρεπε με τίποτα, να το κάνει. 

Να συμφωνήσουμε, αν και δεν πήραμε απάντηση ότι τα στοιχεία που κατ' επανάληψη επικαλεστήκατε, του ΟΑΕΔ, δεν τα δέχεται ο ΟΟΣΑ. Θεσπίζονται εννέα νέοι εναρμονισμένοι ευρωδείκτες για τη μέτρηση της ανεργίας, οι οποίοι θα πρέπει να εφαρμοστούν σταδιακά μέχρι το 2002. 

Οι νέοι αυτοί δείκτες ελάχιστα θα λαμβάνουν υπόψη τους τον αριθμό των εγγεγραμμένων ανέργων, σε ένα ζήτημα στο οποίο έχετε κολλήσει. Το απορρίπτουν πια στην Ευρωπαϊκή 'Ενωση και εκεί είναι οι οδηγίες. Γιατί θεωρούνται αυτά τα στοιχεία ακατάλληλα για την εντύπωση των συγκρισίμων ποσοστών ανεργίας. Στόχος αυτής της προσπάθειας είναι να αποκτήσει και η χώρα μας επιτέλους αξιόπιστα στοιχεία για την απασχόληση. Μα, η ύπαρξη αξιοπίστων στοιχείων απασχόλησης είναι εργαλείο δουλειάς, αλλά θέλετε να ζούμε με μαγικές εικόνες. Δεν βλέπετε την πραγματικότητα. 

'Οσον αφορά την ΕΣΥΕ που πολύ αναφερθήκατε, δεν είπατε ότι μετράει μόνο αστικές περιοχές. Δεν μετράει την υπόλοιπη χώρα. Επομένως και αυτά τα στοιχεία δεν είναι αξιόπιστα, δημιουργούν ψευδείς εικόνες. Πρώτα απ' όλο δεν βοηθούν την άσκηση σωστής πολιτικής. Επομένως πλαστή εικόνα δεν προσπάθησε να δημιουργήσει το κόμμα της Αξιωματικής Αντιπολίτευσης. Πλαστή εικόνα επιχείρησε να παρουσιάσει η Κυβέρνηση, η οποία χρησιμοποιεί και άλλα τερτίπια και να τα θυμηθούμε. Χρησιμοποιεί δημιουργική πολιτική λογιστική, αν πάρουμε και παραφθείρουμε τον όρο που χρησιμοποιείται στην προσπάθειά σας να ωραιοποιήσετε τις εικόνες των οικονομικών μεγεθών. Χρησιμοποιείτε δημιουργική λογιστική για να παρουσιάσετε πλαστές εικόνες, όσον αφορά το ζήτημα της απασχόλησης. Για ποιο λόγο; Γιατί όλους αυτούς τους απασχολούμενους ή επιδοτούμενους, για έξι μήνες, για έντεκα μήνες, για δεκαοκτώ μήνες. 'Ολους αυτούς που περνάτε από τα διάφορα σεμινάρια, τους καταγράφετε σαν ενταχθέντες στην αγορά εργασίας και γι' αυτό μας παρουσιάσατε παραφουσκωμένους λογαριασμούς ότι βρήκατε δουλειά σ' ένα σωρό κόσμο. 'Ολοι αυτοί είναι μαθητευόμενοι, είναι υπό προθεσμία ψευτοαπασχολούμενοι. Δεν τους βρήκατε δουλειά. 

Γι' αυτό αφήστε τη δημιουργική λογιστική και ασχοληθείτε με σοβαρότερα και ουσιαστικότερα ζητήματα. Χώρια ότι χρησιμοποιείται αυτή η υπόθεση των σεμιναρίων σε μια προσπάθεια που κάποιοι διεστραμμένοι εγκέφαλοι συμβούλων σας έστησαν. Υπάρχει το εξής σύστημα. Τους περνάτε από κάποια άσχετα ανώδυνα σεμινάρια, τους δημιουργούμε μια προϋπηρεσία διέλευσης απ' αυτά τα σεμινάρια, πολλά δεν είναι σοβαρά και πολλά δεν προσθέτουν και τίποτα, κάποιοι δεν πήγαν ποτέ στις υπηρεσίες που τους βάλατε να δουλέψουν ή κάποιοι το πολύ έκαναν τον κλητήρα. Αλλά από κει και πέρα κτίζετε μ' αυτήν τη διαδικασία ένα point system, για να επιλέξετε με δήθεν αντικειμενικές διαδικασίες. Βέβαια το βασικό κριτήριο είναι η συνέντευξη, το υποκειμενικό στοιχείο από επιτροπές που απόλυτα ελέγχονται από σας, αλλά μ' αυτό το point system κτίζετε ένα δίκτυ προστασίας των κομματικών σας φίλων. Κανείς δεν μπορεί να γλιτώσει. Με τρία μάστερ να έρθει κανείς, πρύτανης της Σορβόνης να είναι δεν μπορεί να γίνει δεκτός στις διαδικασίες που εσείς κατά τρόπο φοβερό έχετε συνθέσει. Αυτά όσον αφορά τη δημιουργική λογιστική και τα τερτίπια του ΟΑΕΔ. 

Ευχαριστούμε για το μάθημα για το ευρωπαϊκό παρατηρητήριο απασχόλησης, αλλά η πραγματικότητα είναι μια. 'Οτι τα ποσά είναι τεράστια. Σας θεωρώ σοβαρό άνθρωπο, κύριε Υπουργέ. Τι μας είπατε; Απαντήσατε στον Κοινοβουλευτικό μας Εκπρόσωπο κ. Μιχαλολιάκο ότι η Ελλάδα έχει σύμφωνα με το Ευρωπαϊκό Παρατηρητήριο Απασχόλησης τη μικρότερη ανεργία. Το πιστεύετε αυτό; Πιστεύω μόνον ως χαριτολόγημα. Είπατε 20% η Δανία, 25% οι υπόλοιποι, μόνο εμείς βγήκαμε με 14%. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Είπα από τα μικρότερα, εγώ ξέρω τι λέω. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Είμαστε, δυστυχώς, το μεγαλύτερο. Αυτό μαζί με την προσέγγισή σας για το ελληνικό θαύμα, την ώρα που ακόμα είμαστε έξω από την Ευρωπαϊκή 'Ενωση, ενώ είχε βάλει την Ελλάδα και με τα δυο πόδια ο Κωνσταντίνος Καραμανλής στην τότε ΕΟΚ, μόνο μια σοβαρή και αξιόπιστη προσέγγιση και βάση σωστής κουβέντας δεν μπορεί να αποτελέσει. 

'Οσον αφορά τα βιβλία και το σκάνδαλο το οποίο αποδεχθήκατε και συμφωνώ μ' αυτό, δεν σας αρμόζει ο ρόλος του Ποντίου Πιλάτου. Τους στείλατε στη δικαιοσύνη. Αλλά από κει και πέρα υπάρχουν πολιτικές ευθύνες και να στείλετε και τη διοίκηση στο σπίτι της. 

Για τη μαθητεία, είναι μεγάλο σκάνδαλο. Τρεισήμισι δισεκατομμύρια τα τρώνε τρωκτικά του δημοσίου. Οι αποφάσεις είναι συγκεκριμένες του διοικητικού συμβουλίου του ΟΑΕΔ, η 2430/98, όπως επίσης η 239/99, τρεισήμισι δισεκατομμύρια σε στημένη υπόθεση, θα ασχοληθεί σίγουρα ο εισαγγελέας. 

'Εχω πρακτικά, έχω τα πάντα, ακόμα και τη στημένη σύνθεση του διοικητικού συμβουλίου που συνέρχεται εκτάκτως και με αναπληρωματικά μέλη προκειμένου να βοηθήσει αυτήν την κατάσταση. 

Κύριε Υπουργέ, μη γίνετε συμμέτοχος αυτών των ατασθαλειών. Δείτε το, ψάχτε το. Εμείς δεν θα το αφήσουμε. 

'Οσον αφορά για τα Κέντρα Επαγγελματικής Κατάρτισης, ήταν ανατριχιαστικές οι αναφορές του κ. Τζουμάκα, του προκατόχου σας. Μιλούσε για βρώμα και δυσωδία, όσον αφορά την υπόθεση της διαχείρισης των ΚΕΚ. Είδαμε τα μπιλιάρδα που τα είχατε χαρακτηρίσει ιδρύματα και πολιτιστικά κέντρα, όπως τα χαρακτήρισε στη συνέχεια και ο κ. Γιαννόπουλος, ο επόμενος Υπουργός. Αλλά οι υπαινιγμοί για τις διοικήσεις 1990-1993 σας τιμούν; Αν έχετε στοιχεία και αν έχετε την πεποίθηση ότι κάποιοι δεν έκαναν το καθήκον τους, να τους στείλετε στον εισαγγελέα. Διαφορετικά πράττετε και σεις παράβαση καθήκοντος. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας & Κοινωνικών Ασφαλίσεων): Σας το αντιστρέφω. Φέρετε και σεις στοιχεία να τους στείλετε στον εισαγγελέα. 

ΠΡΟΕΔΡΕΥΩΝ (Νικόλαος Κατσαρός): Ο κ. Σωτηρόπουλος έχει το λόγο. 

ΒΑΣΙΛΕΙΟΣ ΣΩΤΗΡΟΠΟΥΛΟΣ: Πραγματικά δεν μπόρεσα να καταλάβω την οργή του κυρίου Υπουργού στην πρωτολογία του, όταν ουσιαστικά επιβεβαίωσε τα νούμερα που δώσαμε σχετικά με την ανεργία. 

Δεν είπαμε, κύριε Υπουργέ, εμείς τίποτα περισσότερο. Είπαμε όπως και σεις ότι υπάρχουν τετρακόσιες πενήντα με πεντακόσιες χιλιάδες άνεργοι. Είπατε ότι το ποσοστό έχει ξεπεράσει το 10,3%. Αυτά είπαμε και εμείς. Για ποιο λόγο, λοιπόν, ήσασταν τόσο οργισμένος και ισχυριστήκατε ότι η Νέα Δημοκρατία έδωσε ανακριβή στοιχεία και ότι δεν ξέρουμε να διαβάζουμε τα στοιχεία. Μου κάνει εντύπωση αυτό. 

Ισχυριστήκατε και κάτι άλλο, ότι πετύχατε τη σύγκλιση χωρίς να εφαρμόσετε νεοφιλελεύθερη πολιτική. Δηλαδή τι θέλετε να πείτε; Να ταυτίσετε τη Νέα Δημοκρατία με νεοφιλελεύθερες αντιλήψεις; Η Νέα Δημοκρατία ξέρει τι πολιτική ακολουθεί. Πιστεύει στην ελεύθερη οικονομία. Μακριά από μας κάθε νεοφιλελεύθερη αντίληψη. Πιστεύει στην ελεύθερη οικονομία με κοινωνική ευαισθησία και αλληλεγγύη, με συνοχή των κοινωνικών τάξεων και σμίκρυνση των ανισοτήτων. 

Εσείς όλοι οι σοσιαλιστές, οι κεντροαριστερές κυβερνήσεις που κυβερνούν σήμερα την Ευρώπη, έχετε πρόβλημα αξιοπιστίας. Είστε αναξιόπιστοι. Εσείς ακολουθείτε νεοφιλελεύθερες αντιλήψεις, οδηγίες και πολιτικές που έχουν εδώ που έχουν οδηγήσει τα πράγματα. 

Ξεχνάτε ότι σήμερα στην Ευρώπη έχουμε είκοσι εκατομμύρια ανέργους, σαράντα εκατομμύρια που ζουν στα όρια της φτώχειας και κάτω, εκατομμύρια αστέγων με δικές σας κυβερνήσεις; Και τολμάτε μετά να κατηγορήσετε τη Νέα Δημοκρατία και τις άλλες κυβερνήσεις ότι ασκούν μια νεοφιλελεύθερη πολιτική; Εσείς έχετε γίνει τα εκτελεστικά όργανα του διεθνούς κεφαλαίου. 

'Εφυγε προ ημερών ο 'Οσκαρ Λαφοντέν, ο "κόκκινος". Γιατί; Αυτός είναι ένας συνεπής κεντροαριστερός σοσιαλιστής. Δεν ήθελε να πειθαρχήσει στις εντολές του κεφαλαίου και της Κεντρικής Τράπεζας της Ευρώπης και είπε όχι στις σταθερές τιμές, όχι στα σταθερά επιτόκια που λένε οι τραπεζίτες, αλλά πιστεύει στη μείωση των επιτοκίων και ήθελε να εφαρμόσει μια άλλη πολιτική, ακριβώς για να ενισχύσει τις οικονομικά ασθενέστερες τάξεις. 

Κύριοι συνάδελφοι, δεν υπάρχει καμία κοινή πολιτική που να εφαρμοστεί σε όλες τις χώρες της Ευρώπης, για να καταπολεμηθεί η ανεργία. Γι'αυτό προσπαθούν όλες οι χώρες να κάνουν εθνικές πολιτικές. Αλλά μας είπε ο Υπουργός κάτι το πολύ πρωτότυπο. 'Οτι τον Απρίλιο του 1998 υπεβλήθησαν εθνικά προγράμματα για την απασχόληση, απ'όλες τις χώρες της ΕΟΚ και ότι υπέβαλε και η Ελλάδα εθνικό πρόγραμμα απασχόλησης. Ναι, σ'αυτό δεν λέει κανείς όχι. Δημιουργούν όμως θέσεις εργασίας τα προγράμματα αυτά, κύριε Υπουργέ; Για πέστε μας. 'Αλλο να υποβάλουμε ένα πρόγραμμα εθνικής απασχόλησης και άλλο να δημιουργηθούν θέσεις εργασίας. Διότι όπως ακούστηκε από τον κ. Μιχαλολιάκο και τον κ. Παπαγεωργόπουλο και τον κ. Κωστόπουλο, ναι μεν έχουμε τα προγράμματα "ελεημοσύνης", για να μη δημιουργούνται αυτές οι ανισότητες, για να ζήσουν και αυτοί οι άνεργοι, αλλά δεν δημιουργούνται θέσεις εργασίας. Και αν δημιουργούνται πέντε θέσεις νέας τεχνολογίας, χάνονται άλλες σαράντα. 

Να μας πείτε, λοιπόν, ακριβώς τι θα γίνουν αυτοί οι άνθρωποι που σε μια ηλικία σαράντα ετών και άνω, δεν μπορούν να προσαρμοστούν στα δεδομένα της σύγχρονης εποχής για να βρουν μια κατάλληλη εργασία. Τι θα γίνουν, λοιπόν, όλοι αυτοί οι άνεργοι; 

Το πρόβλημα είναι πολύ σοβαρό. Πρέπει να εγκατελείψετε τα δογματικά σας πιστεύω και να δούμε τι μπορούμε να κάνουμε όλοι, γιατί υπάρχει μείζον πρόβλημα. Και στην εποχή που κυβερνούν κεντροαριστερές κυβερνήσεις, ζοφερά σύννεφα εμφανίζονται στον ορίζοντα της Ευρώπης. Εμφανίζονται με ακροδεξιές αντιλήψεις και θα έχετε κύρια την ευθύνη για ό,ι συμβεί. 

ΠΡΟΕΔΡΕΥΩΝ (Νικόλαος Κατσαρός): Ο κ. Σπύρου έχει το λόγο. 

ΣΠΥΡΙΔΩΝ ΣΠΥΡΟΥ: Κύριε Υπουργέ, ευελπιστώ να διδαχθήκατε επιτέλους κάτι από τις μέχρι τούδε τοποθετήσεις των συναδέλφων όλων των πτερύγων και ιδιαίτερα των συναδέλφων της Νέας Δημοκρατίας,που με την επερώτηση μας είχαμε ως στόχο να πάψετε να κωφεύετε στα προβλήματα που έχει σήμερα ο ελληνικός λαός και ιδιαίτερα οι νέοι,τους οποίους πλήττει ιδιαίτερα η ανεργία. 

Διαπιστώνω όμως για άλλη μια φορά ότι η Κυβέρνηση τα έχει μπλέξει και βρίσκεται σε σύγχυση. Αρνείστε, κύριε Υπουργέ, ότι η ανεργία ξεπερνά το 30%, ότι οι νέοι πτυχιούχοι δεν βρίσκουν δουλειά και σε μερικές περιοχές από μια πενταμελή οικογένεια μόνο ένας δουλεύει; Δεν είναι συνταγματική παραβίαση να στερούνται οι 'Ελληνες πολίτες του δικαιώματος για εργασία, γεγονός που εξουθενώνει, απογοητεύει και ταπεινώνει τους άνεργους και ιδιαίτερα τους νέους και δηλητηριάζει την ψυχή τους; Δεν το αντιλαμβάνεστε αυτό; 

Κύριε Πρόεδρε, απέφυγα στην πρωτολογία μου να ασχοληθώ με αριθμούς και ποσοστά. Δεν χρειάζεται να διαφωνήσω με τον κύριο Υπουργό. Δεν χρειάζεται κανείς ποσοστά για να μάθει, κύριε Υπουργέ, ότι μεγάλη μερίδα του ελληνικού λαού σήμερα πεινάει, έχει χάσει τη δουλειά του και κλείνουν τα μαγαζιά το ένα μετά το άλλο. Η ΔΕΗ κόβει κατ' επανάληψη τις παροχές ρεύματος. Τα δε ασφαλιστικά ταμεία πιέζουν για την είσπραξη των εισφορών. Γνωρίζετε ότι χιλιάδες αγρότες δεν έχουν ιατροφαρμακευτική περίθαλψη επειδή αδυνατούν να πληρώσουν τις εισφορές τους στον ΟΓΑ; 

Εγκαταλείψατε το λαό και αυτός θα σας εγκαταλείψει, όπως το απέδειξε και στις πρόσφατες δημοτικές και νομαρχιακές εκλογές. Είναι όμως επικίνδυνο, κύριε Υπουργέ, για κάθε πολίτη και ιδιαίτερα για έναν πολιτικό να μην έχει αυξημένο το αίσθημα της αυτογνωσίας, της αυτοκριτικής και να κωφεύει στις επισημάνσεις, όχι μόνο των πολιτικών του αντιπάλων, αλλά και των συμπολιτευομένων και των οπαδών σας. Μήπως δεν επικοινωνείτε ούτε και με την κομματική σας βάση; Δεν έχετε καμία ευθύνη που σήμερα η υγεία, η παιδεία και τα έργα υποδομής καρκινοβατούν; 

Παραδεχόμαστε ότι χρειάζεται ανάπτυξη. 'Ομως υπάρχει αναπτυξιακό έλλειμμα στη χώρα μας και προσπαθείτε με παρεμβάσεις, με αναπτυξιακούς νόμους, οι οποίοι είναι αναποτελεσματικοί, να αντιμετωπίσετε ένα μεγάλο πρόβλημα. Και διαπιστώνω ότι δεν αναλαμβάνετε καμιά ευθύνη. Το πρόβλημα είναι ότι επί δεκαέξι χρόνια κυβερνούσατε τον τόπο, διαχειριστήκατε πάνω από εκατόν εξήντα τρισεκατομμύρια (160.000.000.000.000) και τίποτε δεν ολοκληρώθηκε όταν οι εθνικοί πόροι, οι κοινοτικές επιδοτήσεις και οι δανεισμοί μπήκαν όλα στην κατανάλωση για να φτιάξετε έναν κομματικό στρατό, ο οποίος και αυτός σας εγκαταλείπει σήμερα. 

Η διαφωνία μας είναι ότι αποποιείστε τις ευθύνες σας για την κατασπατάληση των εθνικών και κοινοτικών πόρων. 

Πρέπει, κύριε Υπουργέ, να δείτε την επερώτησή μας σε μια προσπάθεια να δούμε το πρόβλημα της ανεργίας σαν ένα τεράστιο εθνικό πρόβλημα, γιατί αφορά τους νέους μας, τη νέα γενιά τους νέους επιστήμονες και να μπορέσουμε να δομήσουμε μια νέα σωστή προοπτική προς την Ευρωπαϊκή 'Ενωση και φέρνετε τεράστια ευθύνη που σήμερα η χώρα μας είναι εκτός ΟΝΕ και προσπαθούμε με εθνικές παραχωρήσεις δυστυχώς να κατευθυνθούμε στον εθνικό αυτό στόχο που και εμείς σαν παράταξη επιθυμούμε να πετύχουμε. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Νικόλαος Κατσαρός): Ο κ. Γιαννόπουλος έχει το λόγο. 

ΑΘΑΝΑΣΙΟΣ ΓΙΑΝΝΟΠΟΥΛΟΣ: Πραγματικά, κύριε Υπουργέ, μου έκανε εντύπωση το αλαζονικό σας ύφος με το οποίο αντιμετωπίσατε όλες τις πτέρυγες της Βουλής. Ξεπεράσατε αισθητικά και το λουδοβίκιο ύφος. Μάλιστα έχοντας και έναν ιδιαίτερο εκνευρισμό και με ένα οργίλο ύφος μας κάνατε και μαθήματα, ότι δεν καταλαβαίνουμε ότι δεν μπορούμε να αφομοιώσουμε αυτά που διαβάζουμε ή ότι έχουμε ενδεχομένως κάποια διάθεση όχι τόσο καλόπιστη απέναντί σας. 

Κύριε Υπουργέ, πραγματικά εσείς ζείτε σε ένα άλλο περιβάλλον. 'Εχετε διαμορφώσει εδώ και τόσα χρόνια μια Κυβέρνηση. Γύρω από τον κυβερνοχώρο, φτιάξατε έναν άλλο παραχώρο. 

Ο χώρος αυτός λειτουργεί για εσάς υπό τη μορφή της αποσυμπίεσης των τάσεων και επιδιώξεων του κοινωνικού συνόλου και μοιραίως εσείς δεν γνωρίζετε ακριβώς τι συμβαίνει παραέξω. 

Θα μου επιτρέψετε να σας πω ότι δεν έχετε αντιληφθεί που βρίσκεστε. Δεν έχετε αντιληφθεί τη φτώχεια, τον πόνο και δεν έχετε αντιμετωπίσει ανθρώπους που δεν έχουν να πάρουν τα προς το ζην. Και αυτό γιατί δεν έρχονται σε εσάς αυτοί που πραγματικά έχουν αυτές τις βιοτικές ανάγκες. Κάποιοι άλλοι τα λύνουν. 

Θα σας πω έτσι χαριτολογώντας κάτι ακόμα. Εγώ λέγομαι Γιαννόπουλος. Υπάρχει και άλλος ένας Γιαννόπουλος Βουλευτής, ο Υπουργός. 'Οταν επικοινωνεί το γραφείο μου με κάποιους υμετέρους, φίλους, όχι στο δημόσιο, αλλά στον ιδιωτικό τομέα, πιστεύοντας ότι είναι ο Γιαννόπουλος, αμέσως αποκαλύπτονται. Μόλις εμφανίζομαι εγώ, ο ταπεινός, εκ Φθιώτιδας Βουλευτής της Αντιπολιτεύσεως, τότε οχυρώνονται και δεν λύνουν κανένα θέμα, ενώ είναι λάβροι το να λύσουν το θέμα ακούγοντας το όνομα "Γιαννόπουλος". Αυτό σας το λέω για να σας αποδείξω ακριβώς ότι είσαστε μακράν της πραγματικότητας, σε αυτό δηλαδή που πονάει τον 'Ελληνα. 

Ο ΟΑΕΔ: Τι εξυπηρετεί ο ΟΑΕΔ αυτήν τη στιγμή; Με απαρχαιωμένα μοντελάκια, τα οποία τα έχουμε πολυσυζητήσει, με αυτήν τη μοριοποίηση -το είπε και ο κ. Παπαγεωργόπουλος- γίνονται οι ρυθμίσεις για να λειτουργήσουν δήθεν μαθησιακά. Και τι κάνουν; Τίποτα απολύτως. Παίρνουν κάποια χρήματα, λειτουργούν κάποια τρωκτικά, απομυζούν τους πόρους και τους ευρωπαϊκούς, αλλά παράλληλα και τη φορολόγηση του 'Ελληνα πολίτη, με αποτέλεσμα να μην εκπαιδεύονται σε αυτά τα γνωστικά αντικείμενα που η αγορά, η οποία λειτουργεί τόσο ανταγωνιστικά, έχει ανάγκη. 

Κύριε Υπουργέ, θα πρέπει να καταλάβετε ότι, όσον αφορά αυτήν τη δυνατότητα που έχετε να παρουσιάζετε το μαύρο άσπρο και αυτήν τη μεγάλη προσπάθεια που καταβάλλετε -και τώρα στο συνέδριο- να αξιοποιήσετε όλες σας τις εσωτερικές δυνάμεις, χωρίς να ακούτε την εσωτερική σας αντιπολίτευση για το μεγάλο κοινωνικό πρόβλημα που υπάρχει, αν είχατε επιδείξει μικρό ποσοστό από αυτήν τη δεινότητα που έχετε στο να επιλύετε εσωτερικές αντιθέσεις, πραγματικά θα είχατε δώσει αυτό που ζητάει ο 'Ελληνας, εργασία. Ο 'Ελληνας πολίτης αυτήν τη στιγμή δεν κάνει επιλογή εργασίας. Ζητάει επίμονα εργασία, την οποία εσείς με αυτά τα αναχρονιστικά μοντέλα, τα οποία έχετε βάλει κατά νου, δεν μπορείτε να λύσετε το πρόβλημα το οποίο πραγματικά ταλαιπωρεί τον 'Ελληνα πολίτη. 

ΠΡΟΕΔΡΕΥΩΝ (Νικόλαος Κατσαρός): Ο κ. Παπανικολάου έχει το λόγο. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, κατά γενική ομολογία ξεκίνησε μία συζήτηση καθ'όλα πολιτισμένη, άψογη και υπήρξε μία επιχειρηματολογία από όλες τις πτέρυγες. Για τη συμπεριφορά, όμως, του κυρίου Υπουργού θα προσπαθήσω να κάνω μία προσέγγιση ιατρικώς, θα έλεγα. 

Ο κύριος Υπουργός είναι γνωστό ότι ανήκει σε ένα κλάμπ του μακαρίτη του Γεννηματά. Οφείλω να γνωρίσω -και έχουμε συζητήσει- ότι έχει καλά στοιχεία κοινωνικής παροχής και αντιλήψεως. Λόγω, όμως, "καρέκλας" βρέθηκε στη δύσκολη θέση να δικαιολογήσει τα αδικαιολόγητα. 'Οπως λέμε εμείς οι γιατροί, στο υποσυνείδητο υπάρχουν ορισμένα φωτεινά διαλείμματα, ορισμένες σκέψεις και ορισμένες πρακτικές που σήμερα ήρθαν στο μυαλό του κυρίου Υπουργού και γι'αυτό συμπεριφέρθηκε ως ταύρος εν υαλοπωλείω προς όλες τις πτέρυγες της Αντιπολιτεύσεως. 

Εμείς τον συγχωρούμε και πάλι γιατί είμαστε υποχρεωμένοι από τον ελληνικό λαό να φέρνουμε τα θέματα εδώ να τα συζητάμε. Και το θέμα της ανεργίας είναι το υπ'αριθμόν ένα θέμα που καίει ολόκληρο τον ελληνικό λαό. Πρέπει να βρούμε λύσεις και συνεχώς θα τα επαναλαμβάνουμε και θα τα ακούει ο κύριος Υπουργός. 

Πρέπει, όμως, να καταλάβει ότι η συμπεριφορά αυτή δεν είναι μόνο δική μας. Ας μεμφθεί τους συντρόφους του. Εδώ υπάρχει αυτήν τη στιγμή μία εσωκομματική αντιπολίτευση, εδώ αποχώρησαν σαράντα δύο από την Κεντρική Επιτροπή προχθές, επειδή παρακαλούν τους Σημιτικούς, τους εκσυγχρονιστές, τους νεοΠΑΣΟΚ -όπως λέγονται, πολλά έχουν αλλάξει σήμερα- να αλλάξουν κοινωνική συμπεριφορά. Δεν αμφισβητεί κανείς σήμερα ότι το κοινωνικό πρόσωπο του ΠΑ.ΣΟ.Κ. μετά την πτώση του πατριωτικού, έπεσε και αυτό. Μη μέμφονται εμάς. Να μεμφθούν τους εαυτούς τους και όχι εμάς. 

'Ενα άλλο θέμα: Οι καθημερινές δημοσκοπήσεις και σε δικό τους Τύπο, αναφέρονται με ποσοστά με μονοψήφιους αριθμούς, όσον αφορά τις επιτυχίες τους στις κοινωνικές παροχές. 

Μιλάμε ότι αποδέχονται ποσοστό 7%, όσον αφορά το θέμα της ανεργίας που αντιμετωπίζει η Κυβέρνηση και 1,35% όσον αφορά το γενικότερα θέματα υγείας. Εάν αυτές οι στατιστικές τους τιμούν, είναι δικό τους θέμα. 

Μίλησε για βίλες ο κύριος Υπουργός. Θα αναφερθώ σε πρόσφατο δημοσίευμα δικής τους εφημερίδας που μιλάει για τις "πράσινες" βίλες στην περιοχή της Πεντέλης. Και κάτι άλλο: Τον προκαλώ, να πάμε παρέα και να κάνουμε καταγραφή, σε ποιους ανήκουν αυτές οι βίλες. 

Δυστυχώς, διαπιστώνεται ότι και ο κύριος Υπουργός, όπως και ο Πρωθυπουργός, ο οποίος είναι ο πρώτος διδάξας, ζουν σε ένα γυάλινο πύργο και δεν επικοινωνούν με τον κόσμο. Αλλιώς δεν εξηγείται, πώς θα μπορούσε να λέει αυτές τις υπερβολές: Πήγε να μιλήσε για κάποιο θαύμα. Πήγε να μιλήσει για επιτυχία στην ΟΝΕ, που είμαστε οι μόνοι, οι οποίοι ακουσίως βρεθήκαμε εκτός ΟΝΕ. 

Θα ήθελα να πω στον κύριο Υπουργό ότι όλα αυτά θα πρέπει να τα σκέφτεται πολύ καλά. Γιατί κάτι τέτοιο είπε και στην Πάτρα που είχε πάει και τον γιαούρτωσαν. Και πολύ φοβάμαι πως, αν συνεχίσει έτσι, με ψευδείς δηλώσεις και με αυτόν τον τσαμπουκά, που έχουν μάθει να συμπεριφέρονται, έπεται συνεχεια και θα είναι χειρότερη! Και τα λέω όλα αυτά, για να τον προφυλάξω από μελλοντικές τέτοιες επιθέσεις. 

Ο Κοινοβουλευτικός Εκπρόσωπος μίλησε για υποδομές. Δεν έχει μελετήσει επαρκώς τα θέματα. Και αναφέρομαι σε πρόσφατη δήλωση του επιτρόπου κ. Φλυν ότι η απορροφητικότητα από τα ευρωπαϊκά κονδύλια είναι 3,2% όσον αφορά τις υποδομές, κάτι που δεν σας τιμά καθόλου. Ακούστηκε και το ευτράπελο ότι φταίει η Νέα Δημοκρατία για την ανεργία. Επαναλαμβάνω, όπως είπα και στην πρωτολογία μου, ότι το 1980 η ανεργία ήταν 2,6%. Ποιος φταίει που έφθασε 14%; Ας ανατρέξει σε πηγές και ας μας απαντήσει στη δευτερολογία του ο κύριος Υπουργός. 

ΠΡΟΕΔΡΕΥΩΝ (Νικόλαος Κατσαρός): Παρακαλώ να ολοκληρώσετε, κύριε Παπανικολάου. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Τελειώνω, κύριε Πρόεδρε. 

Μίλησε επίσης ο Κοινοβουλευτικός Εκπρόσωπος για αποκέντρωση. Αποκέντρωση προσπάθησε να κάνει και επανέφερε τον πρώτο και δεύτερο βαθμό Τοπικής Αυτοδιοικήσεως. Στο τελευταίο αναπτυξιακό νομοσχέδιο που έφερε η Κυβέρνηση, μέτρησα ότι διακόσιες τριάντα μία -σας παρακαλώ- παρεμβάσεις, που εγένοντο σε τοπικό επίπεδο από τον πρώτο και δεύτερο βαθμό Τοπικής Αυτοδιοικήσεως, επανήλθαν στον τοπικό περιφερειάρχη. Εάν αυτό δεν λέγεται αποσυγκέντρωση και όχι αποκέντρωση, τότε τι αλλο λέγεται; 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ να τελειώνετε, κύριε Παπανικολάου. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Θα τελειώσω, κύριε Πρόεδρε, με κάτι αστείο, όπως τελείωσε ο Κοινοβουλευτικός Εκπρόσωπος. Είπε ότι θα κυβερνήσει άλλα δεκαπέντε χρόνια το ΠΑ.ΣΟ.Κ. Με τερτίπια προσπαθούν. 'Οπως μας βομβάρδισαν το τριήμερο, προσπαθούν με το φάρμακο viagra. Εάν νομίζουν ότι με σεξουαλικές παρεμβάσεις είναι δυνατόν να αλλάξουν και να επαναφέρουν το κοινωνικό πρόσωπο το οποίο διέσυραν και αποσυνέθεσαν τελείως, είναι γελασμένοι οι κύριοι του ΠΑ.ΣΟ.Κ.! 

ΠΡΟΕΔΡΕΥΩΝ (Νικόλαος Κατσαρός): Εξαντλήθηκε ο κατάλογος των επερωτώντων Βουλευτών. 

Ο Υπουργός Εργασίας και Κοινωνικών Ασφαλίσεων κ. Μιλτιάδης Παπαϊωάννου έχει το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Είναι φανερό, κύριοι συνάδελφοι, ότι θα ήμουν από τους τελευταίους που θα αμφισβητούσα το δικαίωμα σε μία διαφορετική άποψη, σε μία διαφορετική πρόταση. 

Και η οργή μου -αν ήταν οργή- είχε να κάνει με το γεγονός ότι πρέπει να κάνουμε σωστή διαχείριση των στοιχείων. Και αυτά που παρουσιάστηκαν στην αρχή, δεν ήταν σωστή διαχείριση των στοιχείων. 

Θα επαναλάβω για άλλη μια φορά -γιατί πιστεύω ότι δεν έγινε κατανοητό- ότι τα στοιχεία της Εθνικής Στατιστικής Υπηρεσίας Ελλάδος και τα στοιχεία του ΟΑΕΔ δεν είναι συγκρίσιμα. Θα το πω χίλιες φορές! 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Υπάρχει κανένας που δεν καταλαβαίνει, κύριε Υπουργέ; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Ο ΟΑΕΔ δεν προσμετρά στο εργατικό δυναμικό τους δημοσίους υπαλλήλους, τους αυτοαπασχολούμενους, τους ελεύθερους επαγγελματίες, τα μη αμειβόμενα μέλη. Γι' αυτό και βλέπετε ότι, όσον αφορά το εργατικό δυναμικό του ΟΑΕΔ που αναφέρεται στον ιδιωτικό τομέα, αναφέρονται ως αφετηρία δύο εκατομμύρια τριακόσιες χιλιάδες (2.300.000), ενώ το εργατικό δυναμικό είναι τα τέσσερα εκατομμύρια πεντακόσια (4.500.000) ή πέντε εκατομμύρια (5.000.000). 'Ετσι, τα ποσοστά τα μεν με τα δε, δεν έχουν καμία σχέση και προφανώς δεν λαμβάνονται υπόψη. 'Εχουν να κάνουν κυρίως για εσωτερική χρήση, για να δει που θα κάνει τις πολιτικές. Και κάνει αναλύσεις περισσότερο, παρά καταγράφει ποσοστά. Και αυτό θέλω να γίνει κατανοητό. 

'Αρα εάν ανεβαίνει ή δεν ανεβαίνει η ανεργία, κάνω αναφορά στα στοιχεία της Εθνικής Στατιστικής Υπηρεσίας της Ελλάδος ούτε στο Ευρωπαϊκό Παρατηρητήριο Απασχόλησης, που σας είπα τι έδειξε. 

Είναι φανερό ότι υπάρχουν και άλλες χώρες, που έχουν παρακάτω από το 14%, όπως παρουσίασαν την Ελλάδα. Δεν είναι το θέμα εκεί. Είπαμε μη χρησιμοποιείτε αυτά τα στοιχεία. Η ανεργία είναι υπαρκτό πρόβλημα, μεγάλο πρόβλημα. Μακάρι να ήταν ο Υπουργός Εργασίας της όποιας χώρας του κόσμου ή της Ελλάδας εκείνος που θα είχε τις μαγικές συνταγές να δώσει απάντηση. 'Εχει να κάνει με την ανάπτυξη, έχει να κάνει με το σύνολο της κοινωνίας. Αυτό δεν σημαίνει ότι ο Υπουργός Εργασίας δεν έχει τις ξεχωριστές, δικές του ευθύνες. Αλλά μη γίνει κανένα τέτοιο λάθος, όχι για τον συγκεκριμένο Υπουργό, αλλά γενικότερα, γιατί το θέμα της ανεργίας είναι θέμα του κάθε φορά Υπουργού Εργασίας. 

Και βέβαια είπα ότι δεν έχουμε τις μαγικές συνταγές, αν και σήμερα θα τις περίμενα, κύριοι συνάδελφοι. Γιατί βλέποντας ποιοι έχετε υπογράψει την επερώτηση, διαπιστώνω ότι είστε όλοι γιατροί. Και λέω, επειδή είναι όλοι γιατροί -εκτός από έναν, δύο- όσοι έχουν υπογράψει την επερώτηση, θα έχουν κάτι να αναφέρουν πιο συγκεκριμένο. Αλλά κι εδώ δεν είδα κάποια πρόταση, για να φτάσω στη σύνθεση. 

'Ολοι σήμερα θέλετε να κάνουμε επίκαιρο θέμα εδώ το Συνέδριο του ΠΑ.ΣΟ.Κ. Τι να κάνω; Δεν μπορώ να σας καλέσω όλους να έλθετε εκεί να τα πούμε. Αλλά να μην ανοίξω τη συζήτηση στα δεκαπέντε λεπτά που έχω για το Συνέδριο του ΠΑ.ΣΟ.Κ. και όσα ακούστηκαν εδώ. Ούτε να βγάλουμε σήμερα εδώ το εκλογικό αποτέλεσμα. Θα έλθουν οι εκλογές και θα αποφασίσει ο ελληνικός λαός. 

Θα ήθελα όμως να σας πω κάτι. Αυτή η ιστορία "οι εκλογές θα δείξουν", "θα φύγετε νύχτα" που είπε ο κ. Δημαράς κλπ., εγώ την ακούω από το 1985. Και αν αφαιρέσω εκείνο το καταστρεπτικό για τη χώρα διάλειμμα -και επιμένω- της περιόδου 1990-1993... 

ΒΑΣΙΛΕΙΟΣ ΣΩΤΗΡΟΠΟΥΛΟΣ: 'Αποψη δική σας. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 'Αποψη δική μου και άποψη του ελληνικού λαού, που μας έφερε γρήγορα στην εξουσία. Υπάρχουν αυτές οι εμπειρίες. 

Εγώ σας είπα ότι υπάρχει πρόβλημα και με τις αναδιαρθρώσεις και με τις προσλήψεις, τις οποίες αγνοείτε. Θα ήθελα να σας δώσω ένα στοιχείο. Το Δεκέμβριο του '98 οι προσλήψεις έφθασαν στην Ελλάδα στις σαράντα οκτώ χιλιάδες εννιακόσια εβδομήντα ένα άτομα, έναντι τριάντα δύο χιλιάδων πεντακοσίων δεκατεσσάρων το 1997. 

ΒΑΣΙΛΕΙΟΣ ΣΩΤΗΡΟΠΟΥΛΟΣ: Πόσες απολύσεις έγιναν; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Να σας πω αμέσως. 

Είχαμε δηλαδή μια αύξηση της τάξεως των δεκαεξήμισι χιλιάδων από το 1997 στο 1998. Το αντίστοιχο χρονικό διάστημα οι προσλήψεις του Δεκεμβρίου ... 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Οι πάσης φύσεως προσλήψεις του δημοσίου; Και στο ΕΣΥ και οι καθηγητές κλπ.; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Παρακαλώ, θα με ακούσετε; Τα στοιχεία είναι από τον ΟΑΕΔ. 

Υπάρχουν, λοιπόν, και οι απολύσεις, όπως είπα προηγούμενα. Εκείνο το οποίο μπορώ να σας πω εγώ είναι ότι η σχέση είναι η ίδια με τα προηγούμενα χρόνια. Το σίγουρο είναι ότι αυτή τη φορά είχαμε περισσσότερες προσλήψεις στο ισοζύγιο σε σχέση με τις απολύσεις. 

'Εχει αξία, λοιπόν, να σας τονίσω ότι υπάρχει μια κινητικότητα στην αγορά εργασίας, μεγάλη τα τελευταία χρόνια -και αξίζει να δείτε τα στοιχεία αυτά- που έχει να κάνει και με τη δημιουργία νέων θέσεων εργασίας, γιατί είπατε, αν δημιουργούνται νέες θέσεις εργασίας. 

'Ολα αυτά τα προγράμματα τα οποία έχουμε κάνει, έχουν ως προϋπόθεση -κι εκείνο το κρίσιμο ζήτημα- να μη γίνεται ανταλλαγή των επιχειρήσεων, ή να μην παρουσιάζουν τον ίδιο εργαζόμενο με την επιδότηση ότι είναι άνεργος, γι' αυτό πήγαμε στην κάρτα εργασίας. Είπαμε ότι πρέπει να είναι εγγεγραμμένος, να είναι άνεργος για δύο ή τρεις μήνες -ένα μήνα το κάναμε τώρα για κάποιες περιπτώσεις- ώστε να μπορεί να γίνεται έλεγχος. 

Για το πρόγραμμα για τους ελεύθερους επαγγελματίες που είχαμε -που αφορούσε δέκα χιλιάδες, για να κάνουν δική τους δουλειά, να είναι ελεύθεροι επαγγελματίες- στην αρχή υπήρχε απροθυμία, γιατί παλιότερα έπαιρναν τα χρήματα εργαζόμενοι για να κάνουν δική τους δουλειά, αλλά τώρα η προϋπόθεση είναι να είσαι άνεργος για να μπεις σ' αυτά τα προγράμματα. Δηλαδή υπάρχει ένας πλήρης εξορθολογισμός. 

Θέλω όμως, κύριοι συνάδελφοι, να σταθώ για άλλη μία φορά στο περίφημο θέμα των κοινωνικών δαπανών και αυτό θα ήθελα να το ακούσει και ο κ. Δημαράς. Γιατί -και αδίκησε το διάλογο που είχα με τον κ. Ιωαννίδη- είπα χαρακτηριστικά ότι ο Γιάννης ασχολείται πράγματι με την επεξεργασία των στοιχείων. 

ΙΩΑΝΝΗΣ ΔΗΜΑΡΑΣ: 'Εχετε δίκιο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριοι συνάδελφοι, πρόσφατα η Ευρωπαϊκή 'Ενωση δημοσίευσε τα τελευταία στοιχεία για τις κοινωνικές δαπάνες ως ποσοστό του ΑΕΠ στις χώρες της Ευρωπαϊκής 'Ενωσης. 

Σύμφωνα με τα στοιχεία αυτά η Ελλάδα εμφανίζεται τελευταία από πλευράς ιεράρχησης. Επισημαίνεται όμως ότι η Ελλάδα για όλα τα χρόνια που υπάρχουν στοιχεία, βρισκόταν στη χαμηλότερη θέση απ' όλες τις χώρες με τις οποίες έγινε σύγκριση. 

Η θεαματική όμως αλλαγή, την οποία δεν αναγνώσατε, κύριοι συνάδελφοι, αφορά τη δυναμική αυτής της σχέσης. Ναι, είμαι είμαστε τελευταίοι. Πάμε σε σύγκλιση όμως; Και με τι δυναμική πάμε σε σύγκλιση; Αυτό είναι το ζητούμενο. 

'Οταν οι άλλες χώρες έκαναν κοινωνικό κράτος μετά το Β' Παγκόσμιο Πόλεμο ή μετά τον εμφύλιο πόλεμο -όπως έχω πει πολλές φορές- εμείς δεν κάναμε αυτό στην Ελλάδα. Στην Ελλάδα αρχίσαμε να φτιάχνουμε κοινωνικό κράτος μετά το 1981. 

ΒΑΣΙΛΕΙΟΣ ΣΩΤΗΡΟΠΟΥΛΟΣ: 'Οχι. Ανασφάλιστος κανείς δεν υπήρχε. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Αυτό που σας λέω. Εγώ θα σας δώσω τα στοιχεία και να έρθετε την άλλη φορά να με διαψεύσετε. Είναι στοιχεία της Ευρωπαϊκής 'Ενωσης, τα οποία εσείς επικαλείστε. Τη μία στιγμή είναι κάλπικα και την άλλη δεν είναι; Και μου λέτε ότι εξοργίζομαι; Το ίδιο κείμενο που επικαλείστε εσείς, επικαλούμαι και εγώ. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Πότε έγινε ο ΟΓΑ; Πότε έγινε το ΙΚΑ; 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Μεταξύ του 1980 και του 1995 αφ' ενός αυξάνει θεαματικά το ποσοστό του ΑΕΠ που χρησιμοποιείται για την άσκηση κοινωνικής πολιτικής στην Ελλάδα και αφ' ετέρου επιτυγχάνεται μία σημαντικότατη κοινωνική σύγκλιση με τις άλλες χώρες της Ευρωπαϊκής 'Ενωσης. 

Συγκεκριμένα η σχέση κοινωνικών δαπανών προς ΑΕΠ στην Ελλάδα ως ποσοστό της αντίστοιχης σχέσης στην Ευρωπαϊκή 'Ενωση έχει εξελιχθεί ως εξής: Το 1980 ήταν 39,9%, με βάση το μέσο όρο των άλλων χωρών της Ευρωπαϊκής 'Ενωσης. Το 1989 γίνεται 65,9%. Πάμε στο 66% σύγκλιση. Μετά το 1989 πάμε στο 1993, στα χρόνια που κυβερνούσατε εσείς. Από το 66% πέφτει στο 56,8%. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Είναι κρίμα να τα λέτε εσείς αυτά. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Αφού έτσι είναι. Εγώ σας δίνω τους πίνακες και θέλω να κουβεντιάζουμε εδώ σοβαρά και υπεύθυνα. 

Το 1995, μόνο με δύο χρόνια διακυβέρνησης από το ΠΑ.ΣΟ.Κ., φθάνει το 75,8% και μέρα με την ημέρα ανεβαίνει. 'Αρα έχουμε μία δυναμική αυτής της σχέσης πρωτόγνωρη. 

Θα καταθέσω τα στοιχεία και να έρθετε με τα ίδια, από εκεί που τα αντλήσατε, να συζητήσουμε σοβαρά και υπεύθυνα, κύριοι συνάδελφοι. 

(Στο σημείο αυτό ο Υπουργός Εργασίας και Κοινωνικών Ασφαλίσεων κ. Μιλτιάδης Παπαϊωάννου καταθέτει τα προαναφερθέντα στοιχεία για τα Πρακτικά, τα οποία έχουν ως εξής: 

Σελίδα 5345 
Η σελίδα σε PDF 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Δεν κάνουμε παρελθοντολογία, αλλά δεν μπορείτε να προκαλείτε λέγοντας ότι είμαστε η τελευταία χώρα. Ναι, είμαστε. Από πού ξεκινήσαμε, όμως και μέσα από ποιές πολιτικές αυτή η δυναμική συγκλίνει και σε ποιες αποκλίνει; Εκεί κρίνεται το πεδίο της πολιτικής, με στοιχεία και όχι έτσι. 

Αναφέρεστε στην Ελλάδα σε σχέση με τα ποσοστά. 'Ενα θα σας πω: Είναι ή δεν είναι αλήθεια ότι την ώρα που στην Ελλάδα παραμένει σταθερό, σε πολλές χώρες της Ευρώπης, όπως είναι η Γαλλία και η Γερμανία, τα ποσοστά ανεβαίνουν; Μήπως τυχόν έχουμε σε άλλες χώρες κάποιο θαύμα γύρω από την ανεργία και τη μείωσή της και εμείς δεν το έχουμε πάρει είδηση και δεν ακολουθούμε τις συνταγές που ακολούθησαν άλλες χώρες και μείωσαν δραστικά την ανεργία; Πείτε μας μία χώρα να την πάρουμε ως παράδειγμα για να φθάσουμε στα δικά της ποσοστά ανεργίας. 

Σας δίνω και το στοιχείο της Ιρλανδίας με τη μεγάλη ανάπτυξη, τη χώρα θαύμα, όπου όμως το ποσοστό ανεργίας είναι υψηλό, γιατί η ανάπτυξη από μόνη της δεν αρκεί. 'Αρα πάμε σε επιμέρους απασχολήσεις. 

Εγώ κατέθεσα εδώ ποια είναι η προοπτική. Δεν μένω τόσο στα ποσοστά. Κύριοι συνάδελφοι, εγώ είμαι μέσα στον κόσμο κάθε μέρα και να μην έχετε καμία αμφιβολία γι' αυτό. Με έχει συγκλονίσει κάποιος άνθρωπος -εδώ και χρόνια όχι τώρα- που, όταν επιχείρησα να του πω κάτι σε σχέση με τα ποσοστά της ανεργίας, η απάντησή του ήταν: "Κύριε Υπουργέ, εμένα πάρε σαν παράδειγμα, είμαι 100% άνεργος. Δεν με ενδιαφέρουν τα ποσοστά στην Ελλάδα, με ενδιαφέρει ο εαυτός μου". Με συγκλόνισε, γιατί αυτή είναι η αλήθεια. Δεν μπορείς να παίζεις με τους αριθμούς, όταν έχεις ανθρώπους που είναι έξω από την παραγωγική διαδικασία. 'Οταν όμως το επικαλείστε, είμαστε υποχρεωμένοι να απαντήσουμε, χωρίς αυτό να σημαίνει ότι ζούμε σε άλλο κόσμο και ότι δεν βλέπουμε το πρόβλημα. 

Πέρα από την ανάπτυξη, λοιπόν, είπαμε ότι η άλλη καλή συνταγή είναι η δια βίου μάθηση, η γνώση. Μίλησε ο κ. Κωστόπουλος, "συμμερίζομαι τις αγωνίες του, συμμερίζομαι τη φρίκη που έρχεται". Οι χώρες του Βορρά, ο πλούσιος Βορράς, οι ισχυροί της γης αν δεν πάρουν μέτρα για τον τρίτο ή τέταρτο κόσμο, που συνηθίσαμε να λέμε, πράγματι οι επόμενες δεκαετίες θα είναι εφιαλτικές για την Ευρώπη και για τη Βόρειο Αμερική. 

Τους πεινασμένους της γης δεν θα τους σταματήσει κανένας. Δεν είναι μόνον εδώ οι εξακόσιοι χιλιάδες οικονομικοί μετανάστες, είναι στην Ελβετία, στο κέντρο της Ευρώπης, είναι στην Αυστρία, είναι στη Γερμανία. Θα πάνε παντού. Θα πληρώνουν τρεις χιλιάδες δολάρια, χωρίς να ξέρουν αν θα βγουν ζωντανοί στην άλλη πλευρά. Αν δείτε τα στοιχεία θα καταλάβετε ότι από τις εξακόσιες χιλιάδες το 50% και πλέον είναι από την Ασία. Στην Ελλάδα υπάρχει πλέον το Μπαγκλαντές υπάρχει η Συρία, υπάρχει η Ινδία, υπάρχει η Αίγυπτος. Δεν είναι μόνο η Αλβανία και η Βουλγαρία. Αυτοί μπαίνουν σε κάποια σαπιοκάραβα, χωρίς να ξέρουν αν θα βγουν ζωντανοί, για να μπουν μέσα. 

Θα σας πω μία εμπειρία μόνο. 'Ηταν οι Ασιάτες Υπουργοί Εργασίας και οι Ευρωπαίοι. 

Κάποια συνάδελφος μίλησε για το εγχώριο προϊόν της Ευρώπης και μας είπε: "Τι λέτε; Εγώ στην Ινδία έχω πενήντα εκατομμύρια παιδιά που πεθαίνουν από την πείνα. 'Η θα σας τα στείλουμε ή θα έλθουν από μόνα τους. Τώρα οι μετακινήσεις είναι εύκολες". 'Αρα η ανειδίκευτη εργασία στην Ελλάδα -και θέλω εδώ να συμφωνήσουμε- δεν έχει μεγάλα περιθώρια. Το ζήτημα είναι πώς θα ρίξουμε όλο το βάρος πάνω στη γνώση και πώς θα γίνει η επένδυση πάνω στη γνώση, με τις γνωστές αδυναμίες του εκπαιδευτικού συστήματος. Είπα προηγουμένως ότι πέντε επαγγέλματα θα αλλάξουν οι εργαζόμενοι κατά την διάρκεια της επαγγελματικής του πορείας. Και εδώ χρειάζεται η εκπαιδευτική μεταρρύθμιση. Με τον ΟΑΕΔ αλλά και με τα ΚΕΚ κλπ, ολόκληρα επαγγέλματα εξαφανίζονται, επαγγέλματα που είχαν τύχη πριν από λίγα χρόνια. Μην καθόμαστε, λοιπόν, και πιάνουμε αυτό το θέμα επιφανειακά. 

Εκείνο που ήθελα εγώ να περάσω είναι ότι εδώ γίνεται μια μεγάλη προσπάθεια. Η προσπάθεια θα γίνεται σε βάθος χρόνου όποια και αν είναι κυβέρνηση. Δεν υπάρχει άλλη επιλογή. Και ούτε θα είναι βέβαια -προσέξτε- τα όποια προγράμματα του Υπουργείου Εργασίας η απάντηση στο πρόβλημα. Αυτό ήθελα να γίνει κατανοητό. Αυτές είναι κάποιες παρεμβάσεις, οι οποίες πρέπει να γίνονται για να διορθώνουν τα πράγματα κλπ. 

Τα ζητήματα είναι η ανάπτυξη και η γνώση. Γι'αυτό και το εθνικό σχέδιο δράσης για την απασχόληση ήταν αν θέλετε και μία προσπάθεια, ώστε να μην αποτελέσει αντικείμενο μόνο του Υπουργείου Εργασίας. Γι'αυτό επεδίωξα να δει ο Πρωθυπουργός το ζήτημα, το Υπουργικό Συμβούλιο, ο Υπουργός Ανάπτυξης, ο Υπουργός Παιδείας, ο Υπουργός Γεωργίας. 

Εμείς έχουμε ένα μεγάλο συγκριτικό πλεονέκτημα αυτήν τη στιγμή, κύριοι συνάδελφοι. Το ότι υπάρχει αγροτικός πληθυσμός της τάξεως του 17% ή του 18% για μας πλέον είναι συγκριτικό πλεονέκτημα. Αρκεί μόνο να πάμε σε προγράμματα κατάρτισης των νέων ανθρώπων, να πείσουμε, να δώσουμε ποιότητα. Δηλαδή το ζήτημα αυτό μπορεί να θεωρηθεί πλεονέκτημα. Η Αυστρία στήριξε όλη της τη μαθητεία πάνω στα ζητήματα που έχουν να κάνουν με τα ΚΕΓΕ, τα αντίστοιχα τα δικά μας, δηλαδή τι θα κάνεις με τους νέους αγρότες, πώς θα παρέμβεις εκεί. Και τώρα υπάρχει και υπήρξε μια παραμονή αγροτών στην επαρχία, λόγω αν θέλετε, και της παράνομης εισόδου των οικονομικών μεταναστών που προσέφεραν στην αγροτική παραγωγή -γιατί αυτή είναι η αλήθεια- που έδωσαν ένα περιεχόμενο μικρό, μια ανάσα σε σχέση με τα ρεύματα που υπήρχαν. Το θέμα είναι πώς θα μετουσιώσουμε αυτά στη συγκεκριμένη πολιτική με σοβαρότητα και υπευθυνότητα. 

Γι'αυτό πιστεύω πως και το εθνικό σχέδιο δράσης για την απασχόληση -που για μένα είναι μια κατάκτηση για τους λαούς της Ευρώπης, πρέπει να συζητηθεί στην Εθνική Αντιπροσωπεία. Πρέπει να μπουν οι κοινωνικοί εταίροι, πρέπει να μπουν όλοι μέσα σε αυτήν τη μεγάλη υπόθεση και ο καθένας να καταθέσει τις προτάσεις του σοβαρά και υπεύθυνα. Αλλά θέλω να υπάρχει συμφωνία στην αφετηρία και από εκεί και πέρα ο κυρίαρχος ελληνικός λαός ας κρίνει. 

'Aκουσα κάποιους συναδέλφους να μιλάνε για τα στοιχεία της ανάπτυξης. 'Ενα θα πω εγώ. Εάν δεν υπήρχε αυτή η ανάπτυξη του 3% και του 3,5%, αν δεν υπήρχαν αυτά τα προγράμματα, αν δεν υπήρχαν αυτές οι παρεμβάσεις, που θα ήταν η ανεργία; Γιατί κάθε φορά το βλέπουμε από τη μια πλευρά. Πού είναι τώρα σε σύγκριση με άλλες; Αν δεν υπήρχαν όλα αυτά που θα ήταν; 

ΣΠΥΡΙΔΩΝ ΣΠΥΡΟΥ: Θα τα κάναμε καλά. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Παρακαλώ. 

Κατά συνέπεια για μένα είναι μεγάλο το ζήτημα. 

Θα κλείσω με το ζήτημα του τριανταπεντάωρου. Κοιτάξτε, κύριοι συνάδελφοι, τέθηκε από πολλούς. Είμαι από εκείνους που πιστεύουν ότι η μείωση του χρόνου εργασίας μπορεί να αποτελέσει καθοριστικό παράγοντα στην αύξηση των θέσεων απασχόλησης. Αλλά υπό μία προϋπόθεση: 'Οτι στη χώρα υπάρχει ανάπτυξη και υπάρχουν επενδύσεις. Αν όμως σηματοδοτηθεί σε μια οικονομία που δεν μπορεί να το κάνει, η μονομερής εισαγωγή του τριανταπεντάωρου μπορεί να οδηγήσει στο αντίθετο αποτέλεσμα. Θα πας σε ένα κλίμα αποεπένδυσης, θα πας σε άλλες καταστάσεις χωρίς να έχεις νέες θέσεις απασχόλησης, τουναντίον να κάνεις στρατιές ανέργων. 

ΒΑΣΙΛΕΙΟΣ ΣΩΤΗΡΟΠΟΥΛΟΣ: 'Αρα είστε κατά. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Σας παρακαλώ. Είναι πολύ σοβαρά τα ζητήματα και δεν πρέπει να τα προσεγγίζετε έτσι. Με συγχωρείτε αλλά αυτός ο λόγος είναι δικανικός, ιδιαίτερα όταν με διακόπτετε. 

Λοιπόν, εμείς τι είπαμε αυτή τη στιγμή; 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Μα, με γιατρούς έχετε να κάνετε εδώ. 

ΠΡΟΕΔΡΕΥΩΝ (Νικόλαος Κατσαρός): Μη διακόπτετε παρακαλώ. Υπάρχει κοινοβουλευτικός εκπρόσωπος που μπορεί να απαντήσει. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Μία φράση θέλω να πω, πιστεύω για ένα πολύ σοβαρό ζήτημα για την ελληνική κοινωνία και σε μια προβληματική που έχει αναπτυχθεί. Η Γαλλία και η Ιταλία θέλω να ξέρετε, κύριοι συνάδελφοι, όσοι είστε εδώ ότι σε αυτήν την ιστορία μπήκαν ως πείραμα, πειραματίζονται. Παρακολουθείτε τις διεθνείς εξελίξεις. Αλλά αν μπορεί να πειραματιστεί η Γαλλία και η Ιταλία, η ελληνική οικονομία μπορεί να πειραματιστεί; Αυτό είναι το πρώτο ζήτημα. 

Το δεύτερο σημαντικότερο ζήτημα είναι τι θέλουμε εμείς αυτήν τη στιγμή. Γιατί δεν επιδιώκουμε να πάει σε πανευρωπαϊκή κλίμακα; Εμείς τι λέμε αυτήν τη στιγμή; Να υπάρξει μία οδηγία, να αποφασίσει όλη η Ευρώπη. Γιατί αν όλο μας το περιβάλλον έχει το τριανταπεντάωρο, αν όλες οι χώρες το εφαρμόζουν δεν δημιουργείται πλέον δυσμενέστερη εικόνα για την Ελλάδα σε σχέση με τις επενδύσεις. 

Θα έχετε προσέξει ότι τους τελευταίους έξι μήνες η Ιταλία δεν αγγίζει το ζήτημα με την ζημιά που έχει πάθει και η μόνη που το κρατάει ακόμη είναι η Γαλλία. Κοιτάξτε την Ιταλία τους έξι τελευταίους μήνες. 'Εχει σιωπήσει σε όλη αυτήν την υπόθεση. 

'Οσον αφορά τη χώρα μας, εδώ υπάρχει -κύριε συναδελφε είσαστε γιατρός, αλλά πρέπει και αυτά να τα γνωρίζετε- ένα ισχυρό συλλογικό δίκτυο. Οι συλλογικές συμβάσεις στην Ελλάδα έχουν ισχύ μεγαλύτερη και από το νόμο, ιδιαίτερα όταν επικυρώνονται από αυτόν. 

Και εμείς τι είπαμε; Να πάμε σε χώρους και να ενθαρρύνουμε τέτοιες πολιτικές για να εφαρμοστεί το τριανταπεντάωρο. Σε επιχειρήσεις εντάσεως κεφαλαίου ή εντάσεως νέων τεχνολογιών, το τριανταπεντάωρο με διμερείς συμφωνίες μπορεί να εφαρμοστεί. Αν πας στην πλεκτοβιομηχανία και πεις σ'αυτούς τους ανθρώπους για τριανταπτεντάωρο, τους έκλεισες την άλλη ώρα. Δεν απαντιώνται αυτά σε ευθεία γραμμή. 

'Ετσι, λοιπόν, είμαστε θετικοί, μέσα όμως από τη συλλογική συμφωνία, τη συλλογική διαπραγμάτευση και στο βαθμό που συνοδεύεται με δημιουργία νέων θέσεων απασχόλησης, μπορούμε να δούμε και κίνητρα από την Κυβέρνηση. Αλλά δεν θα γίνεται για μία διευθέτηση του χρόνου εργασίας. Γιατί τώρα τι κάνουν οι τράπεζες; Λένε "ελάτε να διαπραγματευθούμε με την ΟΤΟΕ, να μειώσουμε το χρόνο και να μας δώσουν τα απογεύματα για να είμαστε ανοικτές τα απογεύματα". 'Αρα συνδυάζουν τη διευθέτηση και με τα υπόλοιπσ ζητήματα. Θα τα βρουν οι τράπεζες με την ΟΤΟΕ και μακάρι να τα βρούνε. Δεν είναι εύκολο αλλά μακάρι να τα βρούνε και να τα ενθαρρύνουμε. Αλλά η Κυβέρνηση μπορεί να ενθαρρύνει όταν δημιουργούνται νέες θέσεις απασχόλησης. Γιατί το ζητούμενο είναι να φτιάξεις μέτρα για νέες θέσεις απασχόλησης. Ναι, λοιπόν, στο τριανταπετάωρο, αλλά με τις προϋποθέσεις που είπαμε και που νομίζω ότι τις διακρίνει ο ρεαλισμός, η σοβαρότητα και η υπευθυνότητα. 

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος της Νέας Δημοκρατίας κ. Μιχαλολιάκος έχει το λόγο. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριοι συνάδελφοι, είχα την ευκαιρία και στην πρωτολογία μου να επιχειρήσω να συμβάλω στην ανάδειξη του προβλήματος της ανεργίας ως το κορυφαίο πρόβλημα που αφορά το παρόν και το μέλλον. Λυπούμαι ειλικρινώς γιατί ο κύριος Υπουργός, λόγω της αδυναμίας που έχει η Κυβέρνηση να επιδείξει έργο, διολίσθησε σε μία παρελθοντολογία, η οποία αδικεί τουλάχιστον το δικό του επίπεδο. Αφ'ενός μεν ανεγνώρισε ότι η Ελλάδα μετά από δεκαπέντε χρόνια κυβερνήσεων ΠΑ.ΣΟ.Κ. είναι τελευταία, πολύ τελευταία από άποψη κοινωνικών παροχών στην Ευρώπη, και αφ'ετέρου λέει ότι δεν φταίνε τα δεκαπέντε χρόνια, αλλά ο Β' Παγκόσμιος Πόλεμος και οι κυβερνήσεις που ακολούθησαν. 

Αισθάνομαι ένοχος απέναντι στη νέα γενιά και οφείλω μία απάντηση στον κύριο Υπουργό. Εμείς κατ'αρχήν φιλοδοξούμε στο μέλλον να είμαστε καλύτερες κυβερνήσεις, αποτελεσματικότερες, πιο γόνιμες και από τις προγονικές μας κυβερνήσεις. Τιμούμε το παρελθόν, αλλά φιλοδοξούμε ακόμη περισσότερο για γόνιμο μέλλον. 'Ομως οφείλω να πω ότι η παράταξη στην οποία ανήκουμε παρέλαβε μία Ελλάδα διαλυμένη μετά από έναν δεκαετή εμφύλιο σπαραγμό, που κόστισε αίμα και πείνα και παρέδωσε στις κυβερνήσεις σας μία Ελλάδα ισότιμη με τις δέκα πρώτες χώρες της Ευρώπης. Αυτό ας μην το ξεχνούμε, αποτελεί ένα ελάχιστο καθήκον όλων μας μια και σήμερα εσείς με καθυστέρηση περισσότερη των δέκα ετών, προσεγγίζετε το ευρωπαϊκό όραμα, έστω και σε επιμέρους δείκτες του. 

Μάλλον οφείλω να πω ότι στο κορυφαίο θέμα που συζητούμε σήμερα, στην ανεργία, αυτή η Κυβέρνηση της Νέας Δημοκρατίας σας παρέδωσε ουσιαστικά ανεργία μηδενική. 'Ηταν 2,4% η ανεργία που παραλάβατε το 1981. Και επιχειρήσατε ακόμη μία μίζερη αναφορά στη μικρή παρένθεση του 1990-1993, για την οποία και εμείς έχουμε τις κριτικές μας αναφορές. Εμείς δεν έχουμε μία αντίληψη που λέει ότι για την καταψήφισή μας ευθύνεται ο λαός που δεν μας κατάλαβε. Κάπου ευθυνόμαστε σοβαρά και εμείς για δικά μας λάθη και δικές μας παραλείψεις. 

Πάντως οφείλω να σας πω, κύριε Παπαϊωάννου, ότι ο Πρόεδρος του κόμματός σας και Πρωθυπουργός της χώρας πολλές φορές έχει την ευκαιρία να πλέξει το εγκώμιο της τριετίας 1990-1993. Αυτό προπαντός ισχύει για τον Υπουργό Εθνικής Οικονομίας και Οικονομικών. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Θα μου πείτε τώρα τι να απαντήσω; 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Απαντήστε ό,τι θέλετε. Ούτως ή άλλως εσείς απευθύνεστε στους πολιτικούς σας φίλους που με το διάβα του χρόνου γίνονται όλο και λιγότεροι. Και αυτοί, όμως, δεν σας καταλαβαίνουν. 

Πάντως εσείς, κύριε Υπουργέ, ως ένα νέο κίνημα που αυξήθηκε με εκρηκτικούς ρυθμούς γεννηθήκατε και καλλιεργήσατε προσδοκίες για να καλύψετε το έλλειμμα του κοινωνικού κράτους. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Το καλύψαμε. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Είστε ευτυχής, διότι λέτε ότι το καλύψατε. 'Ομως ο ελληνικός λαός και η νέα γενιά δεν είναι ευτυχείς. 

Τελικά αυτή η επερώτηση πέτυχε αρκετά. Πέτυχε να συμφωνήσουμε όλοι ότι το πρόβλημα της ανεργίας είναι τεράστιο και ότι δεν επιλύεται ως διά μαγείας. Αν υπήρχαν μαγικές συνταγές, άλλες χώρες με αντίστοιχα προβλήματα θα τις είχαν υιοθετήσει. Δεχθήκαμε όλοι ότι, προπαντός, η ανεργία απαιτεί γνώση. Δηλαδή πρέπει να επενδύσουμε στη γνώση. 'Ομως για να επενδύσουμε σωστά στη γνώση, πρέπει να έχουμε ορισμένες βασικές δομές και κατευθύνσεις. Επαγγελματικός προσανατολισμός δεν υπάρχει. Είστε δεκαπέντε χρόνια Κυβέρνηση. Οι θεσμοί μεταξύ τους πρέπει να έχουν συνεργασία και αλληλουχία. Εκπαιδευτική διαδικασία, επαγγελματική κατάρτιση, διά βίου κατάρτιση. 

Ποιο είναι το αποτέλεσμα που έχουμε σήμερα; Είχαμε κατασπατάληση αυτών των πόρων και μάλιστα με έλλειψη διαφάνειας. Αυτό είναι το μεγάλο έγκλημα των κυβερνήσεων του ΠΑ.ΣΟ.Κ. Βεβαίως δεχθήκαμε ότι μόνο με την ανάπτυξη δεν επιλύεται το πρόβλημα, γιατί ταυτόχρονα υπάρχουν και οι νέες τεχνολογίες. Είναι, όμως, μία προϋπόθεση. Γι'αυτό σας λέμε ότι οι ρυθμοί ανάπτυξης δεν φθάνουν. Δημιουργούνται και νέες θέσεις εργασίας, αλλά σε σχέση με τις απολύσεις, δημιουργείται περισσότερη ανεργία. 

'Οσον αφορά το τριανταπεντάωρο χωρίς μείωση των αποδοχών, είναι ένα τεράστιο θέμα που δεν επιτρέπεται να το χρησιμοποιεί καμία παράταξη κατά πλειδοτικό τρόπο. Προπαντός δεν επιτρέπεται να το κάνει αυτό η Κυβέρνηση, η οποία όσο ασκούσε τα κυβερνητικά καθήκοντα με βάση την εντολή του 1996 αρνήθηκε να το εντάξει ως θέμα στον κοινωνικό διάλογο. Δεν επέτρεψε ούτε καν στους κοινωνικούς εταίρους να συνεννοηθούν αν η ανταγωνιστικότητα της οικονομίας μας το αντέχει. 

Η ανεργία δε στην Ελλάδα έχει τάση αυξήσεως. Βλέπω ότι δεν το δέχεστε, αλλά τα αριθμητικά στοιχεία και η ζώσα κοινωνική πραγματικότητα θα έπρεπε να σας έχει πείσει γι'αυτό που όλοι δέχονται. Σας το επισημαίνει και η έκθεση της Ευρωπαϊκής Επιτροπής. Η εξέλιξη αυτή είναι νομοτελειακή. Το θέμα είναι τι κάνει η Ελλάδα στο ευρωπαϊκό γίγνεσθαι. Περιμένει να το αποφασίσουν όλες οι άλλες χώρες πριν από την Ελλάδα και να ακολουθήσει ως παθητικός δέκτης τελευταία; Μήπως έχοντας αυτό το οξυμένο πρόβλημα ανεργίας έπρεπε να ηγείται των προσπαθειών διαλόγου και ζύμωσης του θέματος στην Ευρώπη, ώστε να προκαλέσει μία ταυτόχρονη εφαρμογή ενδεχομένης μείωσης των ωρών εργασίας, η οποία εκ των πραγμάτων θα δημιουργήσει νέες θέσεις εργασίας; 

Είναι σαφές ότι πρέπει πρώτα να αναδεικνύουμε την ανταγωνιστικότητα της οικονομίας, γιατί η μείωση της ανταγωνιστικότητας και με τριανταπεντάωρο και με τριαντάωρο δεν δημιουργεί νέες θέσεις εργασίας, αλλά νέες θέσεις ανεργίας. 

Κοινωνικός διάλογος, λοιπόν. Πώς όμως; Με αξιόπιστη κυβέρνηση, με κυβέρνηση που σέβεται τα πορίσματα του κοινωνικού διαλόγου, με κυβέρνηση που έχει αξιοπιστία στους κοινωνικούς εταίρους. Είστε αναξιόπιστοι. Ακόμη και η ΓΣΕΕ που είναι φιλική προς εσάς αρνείται το διάλογο μαζί σας. 

Κύριοι συνάδελφοι, δεν θα κατέβω από το Βήμα πριν αναδείξω εκ νέου και το χρέος της πολιτείας στη στήριξη των ανέργων που χωρίς δική τους ευθύνη μένουν άνεργοι. Το ένα σκέλος είναι η προσπάθεια της πολιτείας να δημιουργεί νέες θέσεις εργασίας, να μειώνει την ανεργία και το άλλο σκέλος είναι να μην είναι παθητικός θεατής της εξαθλίωσης. Να μη συμβάλει δηλαδή στην εξαθλίωση και ενδεχομένως σε άλλες πιο επικίνδυνες καταστάσεις. 

Θα ήθελα, αν ο κύριος Υπουργός το θεωρεί καθήκον του, και νομίζω πως είναι, να μας πει από πότε έχει να αυξηθεί το επίδομα ανεργίας, επίσης τι σκέπτεται να κάνει σχετικά με το επίδομα ανεργίας με τους νέους που ποτέ δεν εντάχθηκαν στην παραγωγική διαδικασία χωρίς τη θέλησή τους και είναι άνθρωποι των είκοσι πέντε έως είκοσι εννέα ετών, ενδεχομένως με ένα ή δύο πτυχία και να μας πει ακόμα αν σκέπτεται την επιμήκυνση του χρόνου παροχής του επιδόματος όχι κατά τα ευρωπαϊκά πρότυπα αλλά τουλάχιστον να μικρύνει η απόσταση. Εκεί επιδεικνύεται και η ύπαρξη ή όχι της κοινωνικής ευαισθησίας. Αν η οικονομία και οι νόμοι της αγοράς από μόνοι τους παράγουν νέες θέσεις εργασίας, αυτό δεν σηματοδοτεί την κοινωνική ευαισθησία της πολιτικής εξουσίας. Δεν θα είχαμε προβλήματα, γιατί η κοινωνική ευαισθησία αναδεικνύεται είτε όταν παρεμβαίνουμε στην αναπτυξιακή διαδικασία ή όταν στηρίζουμε εμπράκτως τους ανέργους και άλλες ευπαθείς ομάδες, μέσω του κρατικού προϋπολογισμού. 

Πρέπει να σας υπενθυμίσω, κύριε Υπουργέ, ότι για τις παθητικές πολιτικές στήριξης των ανέργων, η Ελλάδα ξοδεύει το 0,4% του ΑΕΠ, ενώ η υπόλοιπη Ευρώπη το 2,5%, κάτω από το 1/5. Το να έχουμε πλεόνασμα στα λόγια αλλά έλλειμμα στις πράξεις, είναι κάτι που δεν αποδίδει πολιτικά. 

Κύριε Υπουργέ, δεν σας λέει τίποτε το γεγονός ότι το ΠΑΣΟΚ αναδείχθηκε ως κόμμα μέσα από την κοινωνική του διάσταση και για την επίλυση, την αντιμετώπιση της ανεργίας σας εμπιστεύεται τόσο μικρό ποσοστό του ελληνικού λαού; Δεν είναι ένα θέμα που συνδέεται και με τα πραγματικά προβλήματα; 

Εγώ, για να είμαι ειλικρινής, δεν εμπιστεύομαι ότι αυτή η Κυβέρνηση θα προχωρήσει ουσιαστικότερα στην επεξεργασία, στη μελέτη και στην επίλυση του προβλήματος. 'Οχι γιατί ο Υπουργός δεν το θέλει, αλλά γιατί η ηγετική ομάδα της Κυβερνήσεως έχει άλλες προτεραιότητες, έχει μία αριθμολαγνεία και έχει άλλου είδους δεσμεύσεις. 

Και επειδή αναφερθήκατε και στις βίλες, είναι βέβαιο ότι η νίκη σας στις εκλογές του 1996, που σαφώς ήταν καθαρή νίκη με δύο μονάδες διαφορά, η μικρότερη διαφορά που υπήρξε ποτέ σε εκλογικό αποτέλεσμα στην Ελλάδα, οφείλεται και σε αυτές τις βίλες, γιατί σ' αυτές τις περιοχές αντεστράφη εντελώς μια πολιτική παράδοση που υπήρχε. Αν θέλετε, να δεχτούμε ότι και η φτώχεια και ο πλούτος στην πατρίδα μας άλλαξαν πολιτική γειτονιά, ο λόγος είναι ότι ο σημερινός πλούτος είναι υπόπτου πηγής και προέλευσης. Δεν είναι πλούτος μόχθου, είναι οι κρατικοδίαιτοι, είναι οι ευνοηθέντες και διασυνδεόμενοι με την κρατική εξουσία. Τώρα η φτώχεια και οι νεόπτωχοι που είναι το 25% είναι απ' όλες τις λαϊκές τάξεις του ελληνικού λαού. Αν θέλαμε σοβαρά να δούμε τα θέματα, θα ήθελα να ξέρω, θα αντισταθούμε στους σχεδιασμούς για την κοινωνία του 1/3 που θα χρηματοδοτεί την κοινωνία των 2/3 και σ' αυτήν την κοινωνία του 1/3 δεν θα εντάσσεται η νέα γενιά και πώς θα αντιμετωπίσουμε τις ευθύνες μας στο μέλλον; 

Αυτά είναι τα καίρια και ουσιαστικά ζητήματα και όχι μία άσκοπη, σπάταλη, μίζερη και αποθετική προς τον ελληνικό λαό παρελθοντολογία και μάλιστα άδικη που διαστρέφει την ιστορία. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Ο κ. Μιχαλολιάκος, προκειμένου να καταλήξει στα συμπεράσματά του, ξεκίνησε με το ότι δεν μας εμπιστεύεται ο ελληνικός λαός σε σχέση με το χειρισμό του θέματος της ανεργίας και σε άλλα ζητήματα. Αυτό συμβαίνει πολλές φορές στις δημοσκοπήσεις, ιδιαίτερα όταν οι δημοσκοπήσεις είναι μακριά από την ημέρα της εκλογικής αναμέτρησης. Γιατί, όταν έρθει η ώρα της σύγκρισης -η κριτική είναι εύκολη- τα πράγματα αλλάζουν, όπως ξέρετε. 

Ξέρετε τι γίνεται με τις δημοσκοπήσεις, κύριε Μιχαλολιάκο; Ξέρετε ποιο είναι το βασικό ζήτημα των δημοσκοπήσεων στη χώρα μας; Δεν είναι ότι ένας λαός δεν εμπιστεύεται σε κάποια επιμέρους ζητήματα την Κυβέρνηση. Αυτό είναι σύνηθες φαινόμενο. Δεν εμπιστεύεται και την Αντιπολίτευση και αυτό είναι το μεγάλο ζήτημα σήμερα. 

Κοιτούσα προχθές μία δημοσκόπηση -σαν μπλακ χιούμορ θα μπορούσε να τη δει κανένας βέβαια- που έλεγε ότι το ΠΑΣΟΚ είναι στο 21% και ότι η Νέα Δημοκρατία είναι στο 29% και ως εκ τούτου μας περνάτε οκτώ μονάδες. Αν είναι δυνατόν να δεχθώ αυτά ότι είναι σωστά και ως σκέψη ότι αυτά τα δύο μεγάλα κόμματα δεν συγκεντρώνουν το 50% του ελληνικού λαού. Τότε δεν πρέπει να ζούμε όλοι μας σε τούτη εδώ τη χώρα. 

Κατά συνέπεια αυτά ας τα αφήσουμε να τα δούμε μέσα από τη σύγκριση και μέσα από μια αναφορά με το παρελθόν, γιατί δεν είμαστε εδώ όλοι μας από παρθενογένεση. 'Εχουμε καταθέσει έργο στην ελληνική κοινωνία, έχουμε ιδεολογία και έχουμε και πρόγραμμα. 

Πάντως εγώ, έστω και φραστικά, με ιδιαίτερη ικανοποίηση ακούω από εκπροσώπους της συντηρητικής παράταξης να μιλούν για κοινωνία των 2/3 και του 1/3. Είναι μία πρόοδος. Και αν πράγματι η Νέα Δημοκρατία ομοφωνήσει, ότι μπορεί να είναι μια κοινωνική Δεξιά, πάλι θα είναι θετικό, αν θέλετε, για τον ελληνικό λαό. Αλλά εδώ μέσα -και δεν αναφέρομαι στα στελέχη-συγκρούονται κυρίαρχα ιδεολογικά ρεύματα με διαφορετική αφετηρία. 

'Ακουσα τον κύριο συνάδελφο να αποκηρύσσει τον νεοφιλελευθερισμό. 'Ομως, μέσα στην παράταξή σας είναι θιασώτες του νεοφιλελευθερισμού και αύριο το πρωί διεκδικούν να πάρουν τις θέσεις του Υπουργού Εθνικής Οικονομίας ή τόσα άλλα. 'Ολα αυτά, λοιπόν, θα τα συζητήσουμε, πώς θα είσαστε φερέγγιοι απέναντι στον ελληνικό λαό για να ζητήσετε την εμπιστοσύνη του. 

Να πάμε τώρα στα δικά μας ζητήματα. Προχθές σε ένα έγκυρο οικονομικό περιοδικό, στον "ΟΙΚΟΝΟΜΙΚΟ ΤΑΧΥΔΡΟΜΟ", βγαίνει το βασικό ζήτημα "η ύφεση απειλεί την Ευρώπη". Η άσχημη εξέλιξη της ευρωπαϊκής συγκυρίας κάθε άλλο παρά βοηθάει την επίλυση των διαρθρωτικών προβλημάτων, ιδιαίτερα της ανεργίας. 

Εκείνο που με τρομάζει είναι αυτοί που έχουν κάνει τις αναλύσεις που λένε τι; Ανάλογα με το πώς θα υπολογίσει κανείς τους σημερινούς χειρισμούς θα χρειαζόταν από δεκαπέντε έως τριακόσια χρόνια για να απορροφηθεί η ανεργία. Γι' αυτό λέω δεν χωράει δημαγωγία, θα είναι το πρόβλημα του μέλλοντος, όχι μόνο του παρόντος. 

Θέλω να γίνω κατανοητός εδώ. Δεν έχετε μαγικές συνταγές, κύριοι συνάδελφοι. Να το καταλάβετε αυτό. 

ΒΑΣΙΛΕΙΟΣ ΣΩΤΗΡΟΠΟΥΛΟΣ: Δεν μίλησε κανείς για μαγικές συνταγές. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Αν συνεχίσετε, θα δείτε όντας σε καταιγισμό δυσοίωνων προβλέψεων ή μηνυμάτων για ύφεση ή στασιμότητα στη διεθνή και ιδιαίτερα στην ευρωπαϊκή οικονομία ότι η Ελλάς φαντάζει ως νησί, ενώ σύμφωνα με τις προβλέψεις του ΟΟΣΑ -εκτός αν αμφισβητείτε και τον ΟΟΣΑ γιατί είσαστε ικανοί να το κάνετε και αυτό-... 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Εσάς αμφισβητεί ο ΟΟΣΑ. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Διαβάστε τις εκθέσεις. 'Ολοι οι διεθνείς οικονομικοί οργανισμοί μιλούν πλέον για τη σταθερή και την ανοδική πορεία της ελληνικής οικονομίας. 

Σ' αυτόν τον τόπο έχουμε κάνει πολλά. Μπορούμε ίσως να κάνουμε περισσότερα και ο ελληνικός λαός έχει ανάγκη από περισσότερα. Αυτό είναι ένα άλλο ζήτημα. Αλλά ποτέ όμως δεν θα αγνοείτε τα πολλά που έχουμε κάνει, να μη διαβάσω παρακάτω, γιατί νομίζω δεν είναι εκεί το ζήτημα. 

Κατά συνέπεια, κύριοι συνάδελφοι, εγώ είπα ποια είναι η απάντηση ότι εδώ χρειάζεται διάλογος και συνεννόηση. Υπάρχει ένα συγκεκριμένο σημείο αναφοράς που είναι το εθνικό σχέδιο δράσης για την απασχόληση. Εδώ θα έρθουμε να το καταθέσουμε, να το παρουσιάσουμε και θέλω πραγματικά να έρθετε με πιο δημιουργικές προτάσεις. Γιατί αν έρθετε με προτάσεις, θα πάμε στη σύνθεση. Αν έρθετε πάλι με αφετηρία όχι τα σωστά στοιχεία αλλά τις επιθυμίες σας, είναι φανερό ότι δεν θα υπάρχει τεκμηρίωση. 

Σήμερα ζούμε σε μια περίοδο και σε μια εποχή που ο ελληνικός λαός πέρα από τα λόγια τα μεγάλα θέλει και τεκμηρίωση. Και τεκμηρίωση σημαίνει αφετηρία. Κατά συνέπεια, όταν σας μιλώ για τις κοινωνικές δαπάνες, εγώ σας έδωσα τη διαχρονική εξέλιξη των κοινωνικών δαπανών και σήμερα είμαστε στο 75% του κοινοτικού μέσου όρου. 

Ας μην μπω εγώ στην παρελθοντολογία. Το θέμα είναι από πού ξεκινάς για να φθάσεις κάπου. Αν αυτό το αγνοείς, από πού ξεκινάς, τότε δεν πετυχαίνεις το στόχο σου. Γι' αυτό είπα θυμηθείτε τι λέγατε εσείς, όχι παλιά, πριν από ένα χρόνο. Αν είχατε ναι ή όχι αμφισβητήσει το στόχο ένταξης της χώρας στις ευρωπαϊκές εξελίξεις και στην ΟΝΕ. Ναι ή όχι; Απαντήστε σ' αυτό. 

Βάλτε το χέρι στην καρδιά και απαντήστε σε αυτά. Δεν έχετε απάντηση, κύριοι συνάδελφοι. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, το λόγο παρακαλώ για ένα λεπτό. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, τι θα κάνει ο κύριος συνάδελφος; Θα τεταρτολογήσει; 

ΠΡΟΕΔΡΕΥΩΝ (Νικόλαος Κατσαρός): 'Εχει το δικαίωμα, κύριε Υπουργέ. Μετά θα δώσω το λόγο σε σας. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Δεν θα κάνω ούτε ένα λεπτό. 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Μιχαλολιάκο, έχετε το λόγο. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Δεν θα ήθελα ο κ. Παπαϊωάννου να είναι αυτός ο οποίος εμφανίζεται βασιλικότερος του βασιλέως, όσον αφορά την ευρωπαϊκή πορεία της χώρας. Εμείς είμαστε ευτυχείς γιατί διαπιστώνουμε με μεγάλη καθυστέρηση πολλών ετών και άλλα κόμματα που πολέμησαν αυτήν την ευρωπαϊκή πορεία και το ευρωπαϊκό όραμα σήμερα να είναι θιασώτες. Αυτό είναι μεγάλη ιδεολογική και πολιτική ικανοποίηση. 

Εμείς σαφώς ενισχύουμε την πορεία της χώρας προς την ΟΝΕ, αλλά αυτό δεν μας φτάνει. Στόχος μας είναι η ευρωπαϊκή ολοκλήρωση, η ευρωπαϊκή ένωση και η κοινωνία των λαών. Η Ευρώπη των πολιτών, η Ευρώπη των ευτυχισμένων ανθρώπων. Θέλουμε να ευημερούν οι άνθρωποι και μάλιστα οι 'Ελληνες όσο οι πιο προηγμένοι Ευρωπαίοι και όχι μόνο κάποιες λογιστικές αλχημείες ή κάποιοι αριθμοί που προκύπτουν από λογιστικές αλχημείες. 'Ενα είναι αυτό. 

Θέλησε ο κύριος Υπουργός -δεν ξέρω γιατί- να "παίξει" και λίγο ιδεολογικά. Με συγχωρείτε για τη λέξη "παίξει". Η Νέα Δημοκρατία είχε σαφήνεια, καθαρότητα ιδεολογικών θέσεων από την ίδρυσή της μέχρι και σήμερα και αύριο και στο μέλλον. Είμαστε η ριζοσπαστική παράταξη, είμαστε η παράταξη του ριζοσπαστικού φιλελευθερισμού. Χωράνε όλοι οι 'Ελληνες, είμαστε η παράταξη που ενώνει δεν είμαστε η παράταξη που διχάζει. Η παράταξη που διχάζει σαφώς δημιουργεί και κοινωνικά ελλείμματα. Η παράταξη που νοιάζεται μόνο για τους οπαδούς της σαφώς δημιουργεί και κοινωνικές ανισότητες. Και αυτήν την αιχμή είχε η αναφορά μου σε νεόπλουτους και νεόπτωχους και ότι μπορείτε να νιώθετε την ικανοποίηση ότι ο πλούτος άλλαξε πολιτική γειτονιά. Είναι οι νεόπλουτοι, αλλά οφείλουν τον πλούτο τους όχι στο μόχθο και στη φαντασία των επιχειρηματιών, αλλά στην ενίσχυση από την κρατική εξουσία. Είναι ο ομφάλιος λώρος που συνδέει οικονομική εξουσία και πολιτική εξουσία, είναι με άλλα λόγια τα διαπλεκόμενα δηλαδή. 

Εμείς και στο μέλλον θα συνεχίσουμε την ίδια πορεία να ενώνουμε τον ελληνικό λαό. Ως εκ τούτου, αναφορές αν είμαστε ή δεν είμαστε και πόσο είμαστε νεοφιλελεύθεροι... Χωράνε, σας τονίζω, όλοι οι 'Ελληνες, αλλά είμαστε το κόμμα του ριζοσπαστικού φιλελευθερισμού. Είμαστε το κόμμα που σέβεται την ελεύθερη οικονομία, αλλά δεν επαφίεται στους νόμους της για την εθνική μας ακεραιότητα και για την κοινωνική μας συνοχή γιατί αναγνωρίζει το καθήκον στην πολιτική εξουσία να παρεμβαίνει. Αυτή είναι η Νέα Δημοκρατία. Γι' αυτό και αναδεικνύει το θέμα της ανεργίας ως κορυφαίο, γιατί η ανεργία από μόνη της σαφώς τραυματίζει την κοινωνική συνοχή και δημιουργεί αβεβαιότητα και δυσκολία για το μέλλον. 

Το αναδεικνύουμε ως πρώτο. 'Εχουμε τις προγραμματικές μας θέσεις, σας τις έχουμε υποδείξει, σας τις έχουμε προτείνει, δεν ακούτε και δεν κάνετε διάλογο. 'Ετσι είμαστε υποχρεωμένοι εμείς ως Κυβέρνηση και διάλογο να κάνουμε και να σας πείσουμε. Και ελπίζω αυτήν τη φορά να πήρατε μαθήματα και πως ασκεί τα θεσμικά της πολύ σημαντικά καθήκοντα η Αξκωματική Αντιπολίτευση, ώστε να μην επιστρέψετε αύριο ως Αξιωματική Αντιπολίτευση στη συνήθη για σας δημαγωγία και λαϊκισμό! 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Υπουργέ, έχετε το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Ανοίξατε πάλι μια ολόκληρη ιστορία. Το ποιος διαίρεσε ή δεν διαίρεσε τους 'Ελληνες, ας το αφήσουμε, γιατί δεν θα συμφωνήσουμε. Αυτό είναι το πρώτο κι εγώ θέλω να είμαι ρεαλιστής. 

Το δεύτερο τώρα σε σχέση με τις κοινωνικές πολιτικές. Κύριε Μιχαλολιάκο είτε το θέλετε είτε όχι ανακατανομή του εισοδήματος -γιατί εκεί κρίνεται η πολιτική στην ανακατανομή και στην αλληλεγγύη- μόνο επί Κυβερνήσεων ΠΑΣΟΚ έγινε. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Σας είπα, με τη δημιουργία των νεόπλουτων που άλλαξαν γειτονιά. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Ανακατανομή στο εισόδημα υπέρ των ασθενέστερων τάξεων με τον άλφα ή βήτα τρόπο -είτε μέσα από τη φορολογική πολιτική είτε μέσα από τις αυξήσεις των συντάξεων κλπ.- μόνο το ΠΑΣΟΚ έκανε στη χώρα, όπως και η δημιουργία αλληλεγγύης. Η έννοια "αλληλεγγύη" δεν ήταν γνωστή στην παράταξή σας. 

Και όσον αφορά -να τελειώσω με το ευφυολόγημα- αν είμαι βασιλικότερος του βασιλέως, θέλω να ξέρετε ότι ούτε ο κ. Παπαϊωάννου ούτε η οικογένειά του υπήρξαν ποτέ βασιλικοί. Κατά συνέπεια τι βασιλικότεροι του βασιλέως να γίνουν; Ποτέ δεν θα γίνουν! 

ΠΡΟΕΔΡΕΥΩΝ (Νικόλαος Κατσαρός): Κηρύσσεται περαιωμένη η συζήτηση επί της υπ' αριθμ. 35/3-3-99 επερώτησης των Βουλευτών της Νέας Δημοκρατίας κυρίων Ελευθερίου Παπαγεωργόπουλου, Βασιλείου Σωτηρόπουλου, Σπύρου Σπύρου, Αθανασίου Γιαννόπουλου, Ελευθερίου Παπανικολάου και Αθανασίου Χειμάρα προς τον Υπουργό Εργασίας και Κοινωνικών Ασφαλίσεων, σχετικά με την πολιτική της Κυβέρνησης για την καταπολέμηση της ανεργίας και την ενίσχυση της απασχόλησης. 

Κύριοι συνάδελφοι, έχουν διανεμηθεί τα Πρακτικά της Δευτέρας 1 Μαρτίου 1999, της Τετάρτης 3 Μαρτίου 1999 και της Πέμπτης 4 Μαρτίου 1999 και παρακαλώ το Σώμα για την επικύρωσή τους. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Νικόλαος Κατσαρός): Συνεπώς τα Πρακτικά της Δευτέρας 1 Μαρτίου 1999, της Τετάρτης 3 Μαρτίου 1999 και της Πέμπτης 4 Μαρτίου 1999 επικυρώθηκαν. 

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Νικόλαος Κατσαρός): Με τη συναίνεση του Σώματος και ώρα 10.42' λύεται η συνεδρίαση για αύριο Τρίτη 16 Μαρτίου 1999 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 

Ο ΠΡΟΕΔΡΟΣ                                                                           ΟΙ ΓΡΑΜΜΑΤΕΙΣ





































  










  



