     ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΟΔ΄
Τετάρτη 19 Ιουλίου 2006
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν 75 ανθυπασπιστές του σχολείου Γενικής Επιμόρφωσης Ανθυπασπιστών του Κέντρου Εκπαίδευσης «ΠΑΛΑΣΚΑ» του Πολεμικού Ναυτικού, σελ.
3. Επί Διαδικαστικού Θέματος, σελ.
4. Επί Προσωπικού Θέματος, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 20 Ιουλίου 2006, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων «Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις», σελ.
2. Κατάθεση Εκθέσεων Διαρκών Επιτροπών:
	Α) Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις εκθέσεις της στις προτάσεις νόμων αρμοδιότητας του Υπουργείου Εθνικής Άμυνας:
	«Κατάργηση της πολιτικής επιστράτευσης για το προσωπικό που απεργεί», σελ.
	«Άμεσα μέτρα για τη διασφάλιση του δικαιώματος στην απεργία», σελ.
	«Τροποποίηση του ν.δ. 17/1974 – Κατάργηση δυνατότητας πολιτικής επιστράτευσης λόγω απεργίας», σελ.
	Β) Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών «Τροποποίηση και συμπλήρωση των διατάξεων για τη χρηματοδοτική μίσθωση, διατάξεις περί δημοσίων εσόδων και άλλες ρυθμίσεις», σελ.
ΟΜΙΛΗΤΕΣ
Α. Επί του Διαδικαστικού Θέματος:
ΒΡΕΤΤΟΣ Κ. , σελ.
ΚΟΡΚΑ-ΚΩΝΣΤΑ  Α. , σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ  Α. , σελ.
ΟΙΚΟΝΟΜΟΥ Β. , σελ.
ΣΟΥΡΛΑΣ Γ. , σελ.
ΣΟΥΦΛΙΑΣ Γ. , σελ.
Β. Επί του Προσωπικού Θέματος:
ΒΕΡΕΛΗΣ Χ. , σελ.
ΣΟΥΦΛΙΑΣ Γ. , σελ.

Γ. Επί του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων:
ΑΓΟΡΑΣΤΟΣ Κ. , σελ.
ΑΛΙΒΙΖΑΤΟΣ Π. , σελ.
ΒΑΡΒΙΤΣΙΩΤΗΣ Μ. , σελ.
ΒΕΡΓΙΝΗΣ Ξ. , σελ.
ΒΕΡΕΛΗΣ Χ. , σελ.
ΒΛΑΧΟΣ Γ. , σελ.
ΒΡΕΤΤΟΣ Κ. , σελ.
ΓΑΡΟΥΦΑΛΙΑΣ Γ. , σελ.
ΓΕΙΤΟΝΑΣ Κ. , σελ.
ΓΕΩΡΓΙΑΔΗΣ Ν. , σελ.
ΓΚΑΤΖΗΣ Ν. , σελ.
ΕΞΑΡΧΟΣ Β. , σελ.
ΖΩΗΣ Χ. , σελ.
ΙΩΑΝΝΙΔΗΣ Ι. , σελ.
ΚΑΚΛΑΜΑΝΗΣ Ν. , σελ.
ΚΑΛΟΓΙΑΝΝΗΣ Σ. , σελ.
ΚΑΡΑΜΑΡΙΟΣ Α. , σελ.
ΚΑΡΑΟΓΛΟΥ Θ. , σελ.
ΚΑΤΣΙΓΙΑΝΝΗΣ Α. , σελ.
ΚΟΛΙΟΠΑΝΟΣ Θ. , σελ.
ΚΟΡΚΑ-ΚΩΝΣΤΑ  Α. , σελ.
ΚΟΥΣΕΛΑΣ Δ. , σελ.
ΚΩΣΤΟΠΟΥΛΟΣ Α. , σελ.
ΛΕΓΚΑΣ Ν. , σελ.
ΜΑΚΡΗ Ζ. , σελ.
ΜΑΚΡΥΠΙΔΗΣ Α. , σελ.
ΜΑΝΙΑΤΗΣ Ι. , σελ.
ΜΑΝΟΣ Σ. , σελ.
ΜΑΝΩΛΑΚΗΣ Α. , σελ.
ΜΑΝΩΛΗΣ Ι. , σελ.
ΜΠΕΝΟΣ Σ. , σελ.
ΜΠΟΥΓΑΣ Ι. , σελ.
ΜΠΟΥΡΑΣ Α. , σελ.
ΜΩΡΑΙΤΗΣ Α. , σελ.
ΝΑΣΙΩΚΑΣ Ε. , σελ.
ΞΑΝΘΟΠΟΥΛΟΣ Θ. , σελ.
ΞΗΡΟΤΥΡΗ-ΑΙΚΕΤΕΡΙΝΑΡΗ  Α. , σελ.
ΟΙΚΟΝΟΜΟΥ Β. , σελ.
ΠΑΠΑΔΗΜΗΤΡΙΟΥ Ε. , σελ.
ΠΑΠΟΥΤΣΗΣ Χ. , σελ.
ΣΑΛΑΓΙΑΝΝΗΣ Ν. , σελ.
ΣΓΟΥΡΙΔΗΣ Π. , σελ.
ΣΙΟΥΦΑΣ Δ. , σελ.
ΣΟΥΦΛΙΑΣ Γ. , σελ.
ΣΟΥΡΛΑΣ Γ. , σελ.
ΣΠΗΛΙΟΠΟΥΛΟΣ Κ. , σελ.
ΣΤΑΥΡΟΥ Α. , σελ.
ΣΤΡΑΤΑΚΗΣ Ε. , σελ.
ΤΑΣΟΥΛΑΣ Κ. , σελ.
ΤΡΑΓΑΚΗΣ Ι. , σελ.
ΤΣΑΚΛΙΔΗΣ Ι. , σελ.
ΤΣΙΑΡΑΣ Κ. , σελ.
ΤΣΙΟΓΚΑΣ Δ. , σελ.
ΧΑΙΔΟΣ Χ. , σελ.
ΧΑΡΑΚΟΠΟΥΛΟΣ Μ. , σελ.
ΧΑΤΖΗΓΑΚΗΣ Σ. , σελ.
ΧΡΥΣΗΣ Β. , σελ.
ΧΩΡΕΜΗΣ Α. , σελ.
ΣΥΝΕΔΡΙΑΣΗ ΟΛΟΜΕΛΕΙΑΣ 19-7-2006	ΣΕΛ. 1
ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ  ΡΟΔ’ 
     Τετάρτη 19 Ιουλίου 2006
     Αθήνα, σήμερα στις 19 Ιουλίου 2006 ημέρα Τετάρτη  και ώρα 10.52΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ’ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 18.7.2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της συνεδρίασης  ΡΟΓ΄ της Τρίτης 18 Ιουλίου 2006 σε ό,τι αφορά την ψήφιση στο σύνολο του σχεδίου νόμου: «Κύρωση του Πρωτοκόλλου του 2003 της Διεθνούς Σύμβασης του 1992 για την ίδρυση Διεθνούς Κεφαλαίου αποζημίωσης ζημιών ρύπανσης από πετρέλαιο και άλλες διατάξεις».
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον  κ. Αθανάσιο Μωραϊτη, Βουλευτή Αιτωλοακαρνανίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο πρόβλημα πληρωμής των εργοληπτών Δημοσίων Έργων.
2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Σητείας  ζητεί την ένταξη του έργου «ΑΝΑΤΟΛΙΚΗ ΠΑΡΑΚΑΜΨΗ ΣΗΤΕΙΑΣ» στο Δ΄ Κ.Π.Σ..
3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Αστυνομικών Υπαλλήλων Νομού Λασιθίου ζητεί την ενίσχυση του Α.Τ. Σητείας με εκπαιδευμένο προσωπικό σε θέματα ασφάλειας αεροδρομίου.
4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη θέσπιση ενός επιχειρησιακού προγράμματος για την Πρόνοια και την Κοινωνική Φροντίδα  στην Ελλάδα.
5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου διαμαρτύρεται για την κατανομή των πόρων του Δ΄ Κ.Π.Σ..
6) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία ο Σύλλογος Ταχυδρομικών Υπαλλήλων Νομού Ζακύνθου ζητεί την πρόσληψη μόνιμου προσωπικού στα ταχυδρομικά καταστήματα του Νομού Ζακύνθου.
7) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Ένωση Αστυνομικών Υπαλλήλων Νομού Ηρακλείου ζητεί την ανάκληση της μετάθεσης Αξιωματικού της Αστυνομίας.
8) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Αστυνομικών Υπαλλήλων Νομού Ηρακλείου ζητεί την ανάκληση της μετάθεσης Αξιωματικού της Αστυνομίας.
9) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία οι κάτοικοι του Δ.Δ. Νεοχωρίου του Δήμου Αυλώνος ζητούν την άμεση κατασκευή του Χ.Υ.Τ.Α. της Νότιας Εύβοιας.
10) Οι Βουλευτές Χανίων κύριοι ΕΜΜΑΝΟΥΗΛ ΣΚΟΥΛΑΚΗΣ και ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσαν αναφορά με την οποία ο Δήμαρχος Σούδας διαμαρτύρεται για το κείμενο δημοσίου εγγράφου απευθυνόμενο προς τα Κ.Ε.Π..
11) Ο Βουλευτής Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο κ. Ερωτόκριτος Θεοτοκάτος, Πρόεδρος του Κεντρικού Συλλόγου Πολυτέκνων Γονέων Νομού Θεσσαλονίκης εκφράζει τις απόψεις του για τα μέτρα στήριξης της πολύτεκνης οικογένειας.
12) Ο Βουλευτής Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία το Παράρτημα Θεσσαλονίκης της Ελληνικής Εταιρείας Προστασίας Αυτιστικών Ατόμων ζητεί τη δημιουργία Κέντρου Στήριξης Αυτιστικών Ατόμων στη Νέα Ραιδεστό Θεσσαλονίκης.
13) Ο Βουλευτής Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία νοσηλεύτριες του Νοσοκομείου «Άγιος Παύλος» Θεσσαλονίκης ζητούν την ικανοποίηση εργασιακού τους αιτήματος.
14) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Νομάρχης Μαγνησίας ζητεί τη θεσμοθέτηση νέου δικαιώματος νομιμοποίησης των παλαιών λιμενικών εγκαταστάσεων.
15) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία κάτοικοι του Βόλου ζητούν την απομάκρυνση κεραιών κινητής τηλεφωνίας από την περιοχή τους.
16) Ο Βουλευτής Εύβοιας  κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Ένωση Αστυνομικών Υπαλλήλων Νομού Εύβοιας διαμαρτύρεται για τη μετάθεση αστυνομικών υπαλλήλων του ΑΣ Αυλίδος.
17) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Νομάρχης Λακωνίας ζητεί την επίλυση του ιδιοκτησιακού προβλήματος του «Δασοκτήματος Τρινάσου».
18) Οι Βουλευτές Λακωνίας και Β΄ Πειραιώς κύριοι ΑΘΑΝΑΣΙΟΣ ΔΑΒΑΚΗΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία Ομάδες Παραγωγών Εσπεριδοειδών Νομού Λακωνίας ζητούν την οικονομική στήριξη των παραγωγών του Νομού Λακωνίας.
19) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Πολιτιστικός Σύλλογος Γυναικών Πελλάνας για την Προστασία και Ανάδειξη των Αρχαιοτήτων της Λακεδαίμονος ζητεί να συνεχίσουν οι ανασκαφές στην Πελλάνα με την ευθύνη του αρχαιολόγου κ. Σπυρόπουλου.
20) Ο Βουλευτής Πρέβεζας κ. ΕΥΑΓΓΕΛΟΣ ΠΑΠΑΧΡΗΣΤΟΣ κατέθεσε αναφορά με την οποία ο Δήμαρχος Λούρου Πρέβεζας ζητεί το διορισμό γιατρών στο Πολυϊατρείο του Δήμου του.
21) Ο Βουλευτής Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η συντονιστική Επιτροπή Εργαζομένων στις Διευρυμένες Υγειονομικές Περιφέρειες ζητεί να δοθεί στους εργαζομένους των Δ.Υ.Π.Ε., δικαίωμα μετάταξης σε άλλη Δημόσια Υπηρεσία ή Ν.Π.Δ.Δ..
22) Οι Βουλευτές Β’ Αθηνών και Β’ Πειραιώς κύριοι ΙΩΑΝΝΗΣ ΔΡΑΓΑΣΑΚΗΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία η Πανελλήνια Ομοσπονδία Τυφλών ζητεί τη θεσμοθέτηση νόμων προστασίας και στήριξης των ατόμων με ειδικές ανάγκες.
23) Οι Βουλευτές Μαγνησίας και Λαρίσης κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία ο Σύλλογος Εργαζομένων στις Δ.Ο.Υ.  Ν. Μαγνησίας ζητεί την ανακατανομή  των Οργανικών Θέσεων ΥΠΕΕ.
24) Οι Βουλευτές Β’ Αθηνών και Α΄ Αθηνών κ.κ.  ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία η Πανελλήνια Ένωση Ναρκαλιευτών ζητεί την καταβολή του επιδόματος επικίνδυνης εργασίας στα μέλη της.
25) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία οι έκτακτοι αρχαιολόγοι δυτικής Ελλάδας διαμαρτύρονται για τη μονιμοποίηση αρχαιολόγων, επιλαχόντων διαγωνισμού του Α.Σ.Ε.Π..
26) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Κοινότητα Βοβούσας Ιωαννίνων ζητεί την κατασκευή αντικατολισθητικών έργων στην περιοχή της.
     
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 10233/2-5-06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 455/20-6-06 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της υπ΄ αριθ. 10233/2-5-2006 ερώτησης του Βουλευτή κ. Β. Κεγκέρογλου, σας γνωρίζουμε ότι, η κατασκευή του ποδηλατοδρομίου στο Ηράκλειο είναι έργο ενταγμένο στο Πρόγραμμα Δημοσίων Επενδύσεων της ΓΓΑ με κωδικό 2002ΣΕ01600017 και προϋπολογισμό 2.950.000 ευρώ.
     Το έργο χωροθετήθηκε το έτος 2002 σε χώρο του ΤΕΙ Κρήτης στο Ηράκλειο, ύστερα από κοινή συμφωνία και πρόταση της Διοίκησης των ΤΕΙ και του Δήμου Ηρακλείου, αφού το ποδηλατοδρόμιο θα εξυπηρετούσε και τις ανάγκες άθλησης των σπουδαστών των ΤΕΙ.
     Η δημοπράτηση του έργου έγινε στις 21-8-2002 και η σύμβαση με τον μειοδότη υπεγράφη στις 31-3-2003, πλην όμως δεν κατέστη δυνατή (μέχρι και σήμερα) η έναρξη των εργασιών επειδή η νέα Διοίκηση των ΤΕΙ Κρήτης ακύρωσε την προηγούμενη απόφαση και το έργο ματαιώθηκε, χωρίς ευθύνη της Γ.Γ. Αθλητισμού.
     Έκτοτε, η Γενική Γραμματεία Αθλητισμού, διερεύνησε τη δυνατότητα χωροθέτησης και κατασκευής του έργου στην έκταση που απαλλοτριώθηκε για τη δημιουργία των απαραίτητων χώρων στάθμευσης του Παγκρήτιου Σταδίου και ζήτησε από το ΥΠΕΧΩΔΕ την τροποποίηση της Απόφασης καθορισμού όρων και περιορισμών δόμησης του Παγκρήτιου Σταδίου. Η αίτηση έγινε δεκτή και εκδόθηκε η σχετική απόφαση του ΥΠΕΧΩΔΕ με την οποία στις επιτρεπόμενες χρήσεις στο Παγκρήτιο Στάδιο προβλέπεται και η λειτουργία ποδηλατοδρομίου.
     Στο μεσοδιάστημα όμως, όπως γνωρίζουν οι συνάδελφοι ερωτώντες Βουλευτές, τέθηκε σε ισχύ ο νόμος 3324/2005 «Βιώσιμη ανάπτυξη και κοινωνική αξιοποίηση των Ολυμπιακών εγκαταστάσεων κ.λπ.» (ΦΕΚ Α΄131) και με βάση τα προβλεπόμενα στο άρθρο 35, η αξιοποίηση, η χρήση, η διαχείριση και η εκμετάλλευση των Ολυμπιακών συγκροτημάτων στα οποία περιλαμβάνεται και η συγκεκριμένη έκταση του Παγκρήτιου Σταδίου, περιήλθαν στην αποκλειστική αρμοδιότητα της «ΟΛΥΜΠΙΑΚΑ ΑΚΙΝΗΤΑ Α.Ε.».
     Η «ΟΛΥΜΠΙΑΚΑ ΑΚΙΝΗΤΑ Α.Ε.» ήδη βρίσκεται σε διαπραγμάτευση με το Δήμο Ηρακλείου με στόχο την υπογραφή σύμβασης για την ανάληψη από μέρους του Δήμου της διαχείρισης και λειτουργίας του Παγκρήnου Σταδίου (πλην του ΕΑΚ) και η διαπραγμάτευση δεν έχει ακόμη ολοκληρωθεί.
     Ο Υφυπουργός
     ΓΕΩΡΓΙΟΣ ΟΡΦΑΝΟΣ»
     2. Στην με αριθμό 11655/9-6-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./849/29-6-06 έγγραφο από τον Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 11655/09.06.2006 ερώτηση του Βουλευτή κ. Μανόλη Στρατάκη, σας γνωρίζουμε τα εξής:
     Αναγνωρίζοντας τη σπουδαιότητα του συγκεκριμένου Μουσείου, λόγω της στέγασης σε αυτό σημαντικότατων ευρημάτων που καταδεικνύουν τη λαμπρότητα του Μινωικού πολιτισμού και τη μακραίωνη ιστορική παρουσία της περιοχής, το έργο «Επισκευή - Επέκταση και Εκσυγχρονισμός του Αρχαιολογικού Μουσείου Ηρακλείου» εντάχθηκε στο Γ' ΚΠΣ με συνολικό κόστος 20.836.390€.
     Ειδικότερα οι εργασίες που έχουν δρομολογηθεί ή έχουν ήδη ξεκινήσει και προχωρούν με εντατικό ρυθμό για να ολοκληρωθούν μέσα στο 2006, και αφορούν στη μεταφορά και φύλαξη των εκθεμάτων από τους εκθεσιακούς χώρους και τις αποθήκες στα νέα κτίρια επέκτασης Γ και Δ είναι οι ακόλουθες
     - Ανασκαφικές εργασίες στα κτίρια Γ και Δ
     - Αποδόμηση αρχαίων κτιρίου Δ
     - Αποτοιχίσεις (Γλυπτών τοιχογραφιών, ψηφιδωτών κ.ά.)
     - Δημιουργία κατάλληλων χώρων προσωρινής φύλαξης
     - Προμήθεια - εγκατάσταση εξοπλισμού αποθηκών
     - Φύλαξη του αρχαιολογικού υλικού μέχρι την επανέκθεσή του 
     - Μουσειολογική μελέτη και λοιπές εργασίες
     Η συνοπτική αυτή κατάσταση είναι δηλωτική του μεγέθους του έργου με σκοπό την επισκευή του κτιρίου του και εν γένει τον εκσυγχρονισμό των λειτουργιών του. Οποιαδήποτε άλλη πρόταση στην παρούσα φάση εξέλιξης αυτού του έργου κρίνεται ανεδαφική και ανέφικτη. Βαρύτητα θα δοθεί στην συλλογική προσπάθεια όλων των εμπλεκόμενων φορέων και φυσικών προσώπων προκειμένου να ολοκληρωθούν οι εργασίες μέσα στα προσδιορισμένα χρονοδιαγράμματα και με τον καλύτερο δυνατό τρόπο.
     Το παλαιό και για χρόνια «ξεχασμένο» από τους τότε αρμόδιους αίτημα για ίδρυση ενός νέου Μουσείου μπορεί να παραμείνει ενεργό για την αμέσως επόμενη φάση, ώστε σε συνθήκες ηρεμίας και χωρίς βεβιασμένες κινήσεις και αποφάσεις να συνεκτιμηθούν όλες οι σχετικές παράμετροι και προτάσεις.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     3. Στην με αριθμό 11947/20-6-06 ερώτηση των Βουλευτών κυρίων Λιάνας Κανέλη και Αντωνίου Σκυλλάκου δόθηκε με το υπ’ αριθμ. Υ/ΙΑ/216/6-7-06 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σας διαβιβάζουμε συνημμένως το υπ' αριθμ. Πρωτ. 813/30-6-06 Έγγραφο του Προέδρου - Δ/ντος Συμβούλου της ΕΡΤ - Α.Ε., στο οποίο απαντάται - αναλύεται το θιγόμενο στην ερώτησή σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 10798/16-5-06 ερώτηση του Βουλευτή  κ. Δημητρίου Κωνσταντάρα δόθηκε με το υπ’ αριθμ. 60223/20-6-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 10798/16-5-2006 ερώτηση που κατατέθηκε στη Βουλή από το Βουλευτή κ. Δ. Κωνσταντάρα με θέμα «Αγορά προϊόντων Φάρου Τυφλών» και στο πλαίσιο των αρμοδιοτήτων μας, σας γνωρίζουμε ότι έχει καταβληθεί προσπάθεια και στο παρελθόν και σήμερα, ώστε οι φορείς αρμοδιότητας του Υπουργείου Υγείας και Κοινωνικής Αλληλεγγύης, που χρησιμοποιούν προϊόντα που παράγονται από τον Οίκο Τυφλών, να προμηθεύονται τα προϊόντα αυτά κατά προτεραιότητα από τον αναφερόμενο Οίκο, ώστε να ενισχύεται με τους αναγκαίους οικονομικούς πόρους, προκειμένου να συνεχισθεί απρόσκοπτα η λειτουργία του εργαστηρίου και η προσφορά του σημαντικού κοινωνικού του έργου.
     Ο Υφυπουργός
     Γ. ΚΩΝΣΤΑΝΤΟΠΟΥΛΟΣ»
     5. Στην με αριθμό 11487/6-6-06 ερώτηση του Βουλευτή  κ. Απόστολου Κατσιφάρα δόθηκε με το υπ’ αριθμ. 70193/22-6-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Aπαντώντας στην με αρ. 11487/6-6-2006 ερώτηση που κατατέθηκε στη Βουλή από το Βουλευτή κ. Α. Κατσιφάρα σχετικά με την καθυστέρηση πληρωμών των συμβεβλημένων ιατρών με τον Οργανισμό Περίθαλψης Ασφαλισμένων Δημοσίου (ΟΠΑΔ), σας γνωρίζουμε τα ακόλουθα:
     Στην αρχή του έτους παρουσιάσθηκε μικρή καθυστέρηση ως προς τις πληρωμές των συμβεβλημένων προμηθευτών και ασφαλισμένων οφειλόμενη στη συνήθη διαδικασία που ακολουθείται στο κλείσιμο κάθε οικονομικού έτους.
     Επίσης από 1-9-2005 τέθηκε σε ισχύ το Π.Δ. 127/2005 «αύξηση αμοιβών ιατρικών επισκέψεων» με το οποίο τριπλασιάσθηκε η τιμή της πρώτης ιατρικής επίσκεψης και καθιερώθηκε διαφορετική τιμή για τις ιατρικές επισκέψεις μετά την πρώτη επίσκεψη και τέθηκαν διάφοροι περιορισμοί ως προς τον αριθμό των δεύτερων ιατρικών επισκέψεων και των ιατρικών επισκέψεων στο σπίτι.
     Επειδή κατά τον έλεγχο των υπoβαλλoμένων από τους ιατρούς λογαριασμών διαπιστώνονται ορισμένα λάθη τα οποία χρήζουν αφενός μεν διόρθωσης, αφετέρου επανελέγχου, που συνεπάγεται περαιτέρω καθυστέρηση, η οποία δεν οφείλεται σε υπαιτιότητα του ΟΠΑΔ.
     Επιπρόσθετα σας γνωρίζουμε ότι ο ΟΠΑΔ μεταβιβάζει πιστώσεις με επιτροπικά εντάλματα στις Περιφερειακές Υπηρεσίες (ΥΠΑΔ) για την πληρωμή των διαφόρων προμηθευτών και έχει προχωρήσει σε ικανοποιητικό βαθμό η εξόφληση των λογαριασμών τους.
     Συγκεκριμένα στην ΥΠΑΔ Αχαΐας έχουν μεταβιβαστεί πιστώσεις με τα αρ. 66, 123, 358/06 επιτροπικά εντάλματα, για πληρωμές ιατρών αξίας 2.700.000,00 € και προσδοκάται ότι θα ομαλοποιηθεί η κατάσταση και η πληρωμή των ιατρών θα γίνεται στα συνήθη χρονικά όρια.
     Ο Υφυπουργός
     Α. ΓΙΑΝΝΟΠΟΥΛΟΣ»
     6. Στην με αριθμό 11354/1-6-06 ερώτηση του Βουλευτή  κ. Γεωργίου Παπαγεωργίου δόθηκε με το υπ’ αριθμ. Δ5/ΗΛ/Α/Φ6/143/13322/23-6-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της υπ’  αριθ. 11354/01-06-06 ερώτησης που κατατέθηκε στη Βουλή από τον ως άνω Βουλευτή, σας στέλνουμε το υπ' αριθ. ΓΔΝΣ/2685/14-06-06 έγγραφο της ΔΕΗ ΑΕ το οποίο και καλύπτει το θέμα.
     Ο Υπουργός
     Δ. ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     7. Στην με αριθμό 11425/5-6-06 ερώτηση των Βουλευτών κυρίων Δημητρίου Γαλαμάτη και Μάξιμου Χαρακόπουλου δόθηκε με το υπ’ αριθμ. Φ.90022/14300/959/22-6-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην αριθ. 11425/5-6-2006 ερώτηση που κατατέθηκε στη Βουλή των Ελλήνων από τους βουλευτές κ.κ. Δημήτριο Γαλαμάτη και Μάξιμο Χαρακόπουλο, σχετικά με το παραπάνω θέμα, σας γνωρίζουμε τα ακόλουθα:
     Οι ασφαλιστικοί οργανισμοί, συμπεριλαμβανομένου και του ΟΓΑ, κατ’ εφαρμογή των διατάξεων του άρθρου 33 του ν. 2676/1999 (Α, 1) χορηγούν στους ασφαλισμένους καθώς και στα μέλη οικογενείας τους, δωρεάν, παροχές προληπτικής ιατρικής. Το ύψος, η έκταση και η περιοδικότητα των παροχών αυτών ορίζεται από την αριθ. Φ.7/οικ 1624/1999 (Β, 2053) κοινή απόφαση των Υπουργών Οικονομικών, Εργασίας και Κοιν. Ασφαλίσεων και Υγείας και Πρόνοιας. Επίσης ορίζεται ότι οι ασφαλιστικοί οργανισμοί υποχρεούνται να ενημερώνουν τους ασφαλισμένους τους για όλες τις παροχές που περιλαμβάνονται στην εν λόγω υπουργική απόφαση και τον τρόπο απόκτησής τους, με κάθε πρόσφορο μέσο.
     Επίσης, σύμφωνα με τον Κανονισμό Νοσοκομειακής Περίθαλψης ασφαλισμένων ΟΓΑ παρέχεται στους αγρότες υγειονομική περίθαλψη μέσω των κρατικών νοσοκομείων και των συμβεβλημένων με τον οργανισμό ιδιωτικών θεραπευτηρίων. Για περιπτώσεις που δεν αντιμετωπίζονται στην Ελλάδα, ο ΟΓ Α καλύπτει τα έξοδα νοσηλείας στο εξωτερικό, εφόσον φυσικά τηρηθούν οι προβλεπόμενες διαδικασίες μετάβασης στο εξωτερικό.
     Στον ισχύοντα κανονισμό του ΟΓΑ δεν προβλέπεται πρόγραμμα υποχρεωτικών προληπτικών δερματολογικών εξετάσεων για τους αγρότες που παραμένουν για μεγάλο χρονικό διάστημα στον ήλιο. Εφόσον όμως κριθεί από τον θεράποντα γιατρό ότι απαιτείται η πραγματοποίηση ορισμένων εξετάσεων, μετά από έγκριση του ελεγκτή γιατρού, ο οργανισμός καλύπτει τις δαπάνες αυτές.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     8. Στην με αριθμό 11629/9-6-06 ερώτηση του Βουλευτή  κ. Γρηγορίου Νιώτη δόθηκε με το υπ’ αριθμ. ΑΣ646/26-6-06 έγγραφο από τον Υφυπουργό Εξωτερικών η ακόλουθη απάντηση:
     «Σε απάντηση της εν θέματι ερώτησης και κατά λόγο αρμοδιότητας, σας γνωρίζουμε τα κάτωθι:
     Η διασύνδεση από τον περασμένο Μάρτιο 22 προξενικών αρχών με το ΚΕΠΑ που λειτουργεί στο Υπουργείο Εξωτερικών έχει, ως έχει επανειλημμένως τονισθεί, πιλοτικό χαρακτήρα.
     Με βάση την εμπειρία που αποκτάται, το Υπουργείο Εξωτερικών, σε συνεργασία με το Υπουργείο Εσωτερικών Δημόσιας Διοίκησης και Αποκέντρωσης, επεξεργάζεται την ολοκληρωμένη ρύθμιση των περί ΚΕΠΑ θεμάτων ως προς τα οργανωτικά και λειτουργικά ζητήματα.
     Μετά τη λήξη της δοκιμαστικής περιόδου, το τελικό καθεστώς οργάνωσης και λειτουργίας θα δώσει τη δυνατότητα σε όλες, πλέον, τις ελληνικές προξενικές αρχές να βελτιώσουν την εξυπηρέτηση των Αποδήμων Ελλήνων ως προς την ταχύτητα και την ποιότητα της παροχής πληροφοριών και υπηρεσιών από την ελληνική διοίκηση.
     Ο Υφυπουργός
     ΘΕΟΔΩΡΟΣ Π. ΚΑΣΣΙΜΗΣ»
     9. Στην με αριθμό 11195/29-5-06 ερώτηση του Βουλευτή  κ. Χρήστου Πρωτόπαπα δόθηκε με το υπ’ αριθμ. Β-1163/22-6-06 έγγραφο από τον Υπουργό  Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 11195/29-5-2006, που κατέθεσε στη Βουλή ο Βουλευτής κ. Χρήστος Πρωτόπαπας, θέτουμε υπόψη σας τα εξής: 
     1. Σύμφωνα με το ν. 3431/3-2-2006 (ΦΕΚ Α' /13), άρθρο 12, παρ. 1, εδάφια λβ' και κ, αρμόδια για την έκδοση, τροποποίηση, ανάκληση των αδειών κεραιών στην ξηρά, καθώς και για τον έλεγχο ραδιοεκπομπών, είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.). Επίσης, η Ε.Ε.Τ.Τ. έχει το αρχείο των αδειοδοτημένων κατασκευών κεραιών.
     2. Σημειώνεται ότι με τις παρ. 9 και 10 του άρθρου 31 του ως άνω νόμου, τα όρια έκθεσης του κοινού από την ακτινοβολία των κεραιών γίνονται ακόμη αυστηρότερα σε σχέση με το προηγούμενο θεσμικό καθεστώς, ειδικά δε σε περίπτωση εγκατάστασης κατασκευής κεραίας σε απόσταση μέχρι 300 μέτρων από την περίμετρο κτιριακών εγκαταστάσεων βρεφονηπιακών σταθμών, σχολείων, γηροκομείων και νοσοκομείων, τα όρια έκθεσης του κοινού απαγορεύεται να υπερβαίνουν το 60% των τιμών που καθορίζονται στα άρθρα 2 έως 4 της Κ.Υ.Α. με αριθμό 53561/3839/00 (ΦΕΚ Β΄/1105/6-9-00).
     3. Τέλος, σας διαβιβάζουμε το 19957/Φ.506/6-6-06 έγγραφο της Ε.Ε.Τ.Τ., με το οποίο, ως αρμόδια Αρχή, παρέχει τα ζητούμενα στοιχεία για τις κατασκευές κεραιών κινητής τηλεφωνίας, επί των οποίων και η παρούσα ερώτηση, καθώς και τις υποχρεώσεις των κατόχων τους εταιρειών, μετά την ισχύ του ως άνω νόμου.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Πέμπτης 20 Ιουλίου 2006. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1.-Η με αριθμό 897/17.7.2006 επίκαιρη ερώτηση της Βουλευτού της Νέας Δημοκρατίας κ. Σοφίας Καλαντζάκου προς τον Υπουργό Αγροτικής Ανάπτυξης και Τροφίμων, σχετικά με τον έλεγχο των προϊόντων καλλιεργειών ολοκληρωμένης διαχείρισης κ.λπ..
      2.-Η με αριθμό 898/17.7.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Αθανασίου Παπαγεωργίου προς τον Υπουργό Δημόσιας Τάξης, σχετικά με την ίδρυση διασωστικού πυροσβεστικού σταθμού στον Όλυμπο.
      3.-Η με αριθμό 901/17.7.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Πολιτισμού, σχετικά με την προστασία των αρχαιοτήτων ενόψει της κατασκευής του Μετρό στη Θεσσαλονίκη κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της  Βουλής)
      1.-Η με αριθμό 899/17/7/2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με την εξαίρεση των ελαιοπαραγωγών του Νομού Ηρακλείου από τις αποζημιώσεις.
      2.-Η με αριθμό 900/17.7.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Απασχόλησης και Κοινωνικής Προστασίας, σχετικά με την εφαρμογή των κανόνων υγιεινής και ασφάλειας στις επιχειρήσεις ΜΑΡΟΥΛΗ Α.Ε. και ΙΟΝΙΚΟΝ Α.Ε. κ.λπ..
      Κυρίες και κύριοι συνάδελφοι, διακόπτουμε για τρία λεπτά, γιατί ο κύριος Υπουργός βρίσκεται σε μια σύσκεψη και έρχεται αμέσως.
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
      Εισερχόμεθα στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του νομοσχεδίου του Υπουργείου Περιβάλλοντος, Χωροταξίας και Δημοσίων Έργων: «Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις».
      Θα συνεχίσουμε σήμερα στον κατάλογο των ομιλητών για τα άρθρα και τις τρεις τροπολογίες που έχουν ενσωματωθεί στα άρθρα. Θα ήθελα να σας γνωστοποιήσω ότι από χθες πήραμε ομόφωνη απόφαση για εξάλεπτο χρόνο ομιλίας, διότι οι εγγεγραμμένοι ομιλητές είναι τριάντα εννέα και έχουν μιλήσει μόνον οκτώ.
      Ο συνάδελφος κ. Μωραΐτης έχει το λόγο.
      ΑΘΑΝΑΣΙΟΣ ΜΩΡΑΪΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, θα ήθελα να ξεκινήσω από την πρωτοφανή επικοινωνιακή επίθεση του Υπουργείου με διαφημιστικές καταχωρήσεις που είδαμε όλοι μας τις τελευταίες ημέρες σε όλα τα Μέσα Μαζικής Ενημέρωσης, προκειμένου να μας πείσει ότι «το ένα χέρι νίβει το άλλο» με το νερό του Αχελώου. Πρόκειται για μια διαφήμιση η οποία αποτελεί τον ορισμό της αλλοίωσης και απόκρυψης της πραγματικότητας. 
      Μας λέει, λοιπόν, το Υπουργείο ότι το Σ.τ.Ε. ουδέποτε αρνήθηκε στις αποφάσεις του τη μερική εκτροπή του Αχελώου και ότι οι διαφωνίες του Σ.τ.Ε. αναφέρονταν σε άλλα θέματα. Δεν μας λέει όμως ποια είναι αυτά τα άλλα θέματα και πόσο σημαντικά είναι αυτά για να προκαλέσουν τις τέσσερις αποφάσεις-καταπέλτες κατά του συγκεκριμένου έργου.
      Στη διαφήμιση του Υ.ΠΕ.ΧΩ.Δ.Ε. υποστηρίζεται επίσης ότι στη χώρα που γέννησε τον ορθολογισμό, αλλά και το φιλότιμο έχουμε μάθει «το ένα χέρι να νίβει το άλλο». Δεν θα διαφωνήσω. Θα προσθέσω όμως ότι αυτή η χώρα γέννησε το σεβασμό στους νόμους και ύμνησε το σεβασμό στη φύση και το περιβάλλον.
      Τίποτα όμως από αυτά δεν ισχύει στην περίπτωση της εκτροπής του Αχελώου. Οι τροπολογίες αυτές επιχειρούν να ισοπεδώσουν τον ορθολογισμό, να στερέψουν και το φιλότιμο το οποίο απέμεινε, να καταργήσουν τους νόμους και πάνω απ’ όλα να βιάσουν το περιβάλλον. Και πολύ φοβάμαι ότι το ένα χέρι θα χτυπάει και θα ματώνει το άλλο.
      Και βέβαια, δεν μπορεί να μας πείσει ο κ. Σουφλιάς ούτε με παροιμίες πλέον ούτε με λαϊκίστικα επικοινωνιακά τεχνάσματα, πολύ περισσότερο βέβαια με προσβλητικούς χαρακτηρισμούς, όπως αυτούς που εξεστόμισε όταν μίλησε για τους Αιτωλοακαρνάνες, οι οποίοι διακατέχονται από έναν τοπικιστικό εγωισμό, για μη κυβερνητικές οργανώσεις, οι οποίες πάσχουν από οικολογικό στραβισμό, για συμβούλους του Συμβουλίου Επικρατείας που διακατέχονται από πείσμα και ακατανόητες εμμονές. Έτσι είπε ο κ. Σουφλιάς για τα μέλη αυτού του κορυφαίου θεσμού.
      Το μόνο που δεν μας είπε είναι πώς πρέπει να χαρακτηρίσεις έναν Υπουργό, ο οποίος παρά τις τέσσερις αποφάσεις του Σ.τ.Ε., παρά την κατακραυγή, όχι κάποιων γραφικών οικολόγων, όπως θέλει να τους παρουσιάσει, αλλά των μεγαλύτερων και αξιόπιστων διεθνών περιβαλλοντικών οργανώσεων και παρά τον ποταμό στοιχείων και επιστημονικά τεκμηριωμένων θέσεων, επιμένει προκλητικά στις θέσεις του και φέρνει αυτές τις δύο πονηρές τροπολογίες για να ανατρέψει την επιστημονική, αλλά συνάμα και συνταγματική πραγματικότητα. 
      Προχωρεί, λοιπόν, ο Υπουργός σ’ ένα συνταγματικό πραξικόπημα. Η υπόθεση της εκτροπής, κυρίες και κύριοι συνάδελφοι, είναι ταυτισμένη μ’ ένα μεγάλο εθνικό έλλειμμα της χώρας: Την ανυπαρξία ενός εθνικού στρατηγικού σχεδίου για την ορθολογική διαχείριση των υδάτινων πόρων. Η ανυπαρξία ενός τέτοιου σχεδίου έχει παγιδεύσει όλες τις κυβερνήσεις των τελευταίων τριάντα ετών γιατί, αν υπήρχε ένας σοβαρός τέτοιος σχεδιασμός, δεν θα συζητούσαμε εδώ σήμερα εμείς την εκτροπή του Αχελώου. 
      Εμείς εδώ σήμερα καλούμαστε από το Υπουργείο να καταργήσουμε τις αποφάσεις του Σ.τ.Ε.. Το Υπουργείο μας καλεί να ισοπεδώσουμε τη συνταγματικά κατοχυρωμένη διάκριση των εξουσιών. Επιμένω, κυρίες και κύριοι συνάδελφοι, ότι η ιστορία της εκτροπής του Αχελώου είναι συνυφασμένη με την υπερβολή, το ψέμα και πάνω απ’ όλα την παραπληροφόρηση. Ας ξεκαθαρίσουμε όμως, για τί ακριβώς μιλάμε. 
      Δεν πρόκειται για μερική εκτροπή. Δεν έχει αλλάξει –και το γνωρίζετε πολύ καλά- τίποτα από το αρχικό σχέδιο του έργου. Απλά, για επικοινωνιακούς λόγους, η ολική εκτροπή βαφτίστηκε μερική. Η σήραγγα εκτροπής κατασκευάζεται με την ίδια διάμετρο των έξι μέτρων, με την οποία θα κατασκευάζονταν, αν γινόταν η εκτροπή, ολόκληρο το άνω ρου του Αχελώου και βεβαίως, φωτογραφίζει ποια είναι τα μελλοντικά σχέδια του έργου αυτού. 
      Δεν πρόκειται για εκτροπή 20% της ποσότητας των νερών που χύνονται στη θάλασσα. Η άποψη αυτή δεν στηρίζεται σε καμία αξιόπιστη μέτρηση. Και αν υπάρχει, κύριε Υπουργέ, σας καλώ να τη δούμε όλοι οι Βουλευτές στο Κοινοβούλιο. 
      Δεν πρόκειται βεβαίως για έργο περιβαλλοντικής σημασίας. Ειδικά αυτό το επιχείρημα αποτελεί την αναστροφή της αλήθειας. Οι κορυφαίες περιβαλλοντικές οργανώσεις, οι επιστημονικές μελέτες μιλούν σήμερα για ένα μεγάλο περιβαλλοντικό έγκλημα. Όλοι μιλούν για την ανυπολόγιστη καταστροφή των οικοσυστημάτων και των υγροτόπων των εκβολών του Αχελώου, αλλά και των λιμνοθαλασσών του Αιτωλικού και του Μεσολογγίου.
      Κυρίες και κύριοι συνάδελφοι, δεν υπάρχει καμία κόντρα μεταξύ Θεσσαλών και Αιτωλοακαρνάνων, όπως πολλοί θέλουν να παρουσιάζουν το θέμα. Αυτό που υπάρχει είναι μία μεγάλη παραπληροφόρηση. Αυτό που δεν υπάρχει είναι η διάθεση. Να συζητήσουμε, επιτέλους, για ένα μοντέλο βιώσιμης ανάπτυξης σε αυτήν τη χώρα. 
      Επιμένω ότι κανονικά σήμερα δεν έπρεπε καν να τίθεται θέμα εκτροπής του Αχελώου και να συζητούνται τέτοιες παρωχημένες και αραχνιασμένες λύσεις άλλων δεκαετιών, του ’20 και του ’30. Η λογική, η σύγχρονη αντίληψη για την οικονομία και για τη διαχείριση των υδάτινων πόρων, η πολιτική της προστασίας του περιβάλλοντος, το Σύνταγμα, η δικαιοσύνη, η Ευρωπαϊκή Ένωση είναι απέναντι από το έργο αυτό.
      Κυρίες και κύριοι συνάδελφοι, έχει ειπωθεί πολλές φορές ότι η ανάπτυξη στην Ελλάδα μπατάρει ανατολικά. Αυτό είναι αλήθεια. Πολύ φοβάμαι όμως, ότι πλέον εκτρέπεται και ανατολικά γιατί την ίδια ώρα που προωθείται αυτή η φαραωνική σε κόστος και μέγεθος εκτροπή για την Αιτωλοακαρνανία, δεν κρίνονται απαραίτητα βασικά έργα άρδευσης και ύδρευσης, υποδομών πολύ μικρότερου μεγέθους ... 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΑΘΑΝΑΣΙΟΣ ΜΩΡΑΪΤΗΣ: Τελειώνω, κύριε Πρόεδρε. Ζητώ λίγο χρόνο, ένα λεπτό για τις τροπολογίες. 
      Προφανώς η ώρα της περιφέρειας δεν ήλθε για την Αιτωλοακαρνανία. Δεν είναι η ώρα, σύμφωνα με τον κ. Σουφλιά, για το φράγμα των Αχυρών, για το αρδευτικό Σταμνάς – Αγίου Ηλία, για το αρδευτικό της Μακρυνείας. Δεν είναι ώρα, σύμφωνα με την Κυβέρνηση, για να ενισχυθεί η προσπάθεια των Αιτωλοακαρνάνων αγροτών στο νέο περιβάλλον το οποίο επιβάλλει η νέα Κοινή Αγροτική Πολιτική. Προφανώς για την Κυβέρνηση η δυτική Ελλάδα είναι περιφέρεια τρίτης κατηγορίας, αφού δεν διαθέτει βεβαίως υπουργικά ενδιαφέροντα. 
      Το ερώτημα που σας απευθύνω κλείνοντας, κυρίες και κύριοι συνάδελφοι, είναι το εξής: Αξίζει; Αξίζει να υποθηκεύσουμε το μέλλον, να καταστρέψουμε το περιβάλλον, να τσαλακώσουμε Σύνταγμα, θεσμούς και κοινοτικές υποχρεώσεις, να ματώσουμε άδικα ακόμα περισσότερο τον Έλληνα φορολογούμενο; Και όλα αυτά για ένα πείσμα, για μία ιστορία παραπληροφόρησης, πλάνης και λαϊκισμού. 
      ΠΡΟΕΔΡΕΥΩΝ (Ιωάννης Τραγάκης): Τελειώστε, κύριε συνάδελφε. Αυτά τα έχετε ξαναπεί.
      ΑΘΑΝΑΣΙΟΣ ΜΩΡΑΪΤΗΣ: Τελειώνω, κύριε Πρόεδρε. 
      Κυρίες και κύριοι συνάδελφοι, πιστεύω ότι δεν αξίζει και ότι εδώ αυτές τις μέρες διακυβεύονται πάρα πολλά πράγματα, ότι μας δίνεται μια μοναδική ευκαιρία ως μέλη του Ελληνικού Κοινοβουλίου να ορθώσουμε το ανάστημά μας και να πούμε, όχι απλά «όχι» στην εκτροπή του Αχελώου, αλλά «όχι» στην εκτροπή της λογικής, «όχι» στην εκτροπή της νομιμότητας, «όχι» στην εκτροπή της αξιοπρέπειάς μας. 
      Γι’ αυτό και καταψηφίζω τις συγκεκριμένες τροπολογίες.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο συνάδελφος κ. Κατσιγιάννης έχει το λόγο.
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, με την παρούσα νομοθετική πρωτοβουλία η Κυβέρνηση θέτει τις βάσεις για τον εκσυγχρονισμό, τον εξορθολογισμό και την ταχύτερη υλοποίηση του μεγάλου έργου του Εθνικού Κτηματολογίου που είχε απαξιωθεί στα μάτια της ελληνικής κοινωνίας, ενώ παράλληλα είχε τεθεί υπό αμφισβήτηση και η αξιοπιστία των ελληνικών αρχών από τη συγχρηματοδούσα το έργο Ευρωπαϊκή Ένωση. 
      Η κτηματογράφηση που ξεκίνησε στα μέσα της δεκαετίας του ’90 σχεδιαζόταν να καλύψει δεκαεννιά εκατομμύρια δικαιώματα, με αρχικό προϋπολογισμό 138.000.000 ευρώ και με χρόνο ολοκλήρωσης το 2000.
      Δυστυχώς, το τελικό αποτέλεσμα δεν ήταν το προσδοκώμενο και έτσι σε διπλάσιο χρόνο, με πενταπλάσιο κόστος, πραγματοποιήθηκε το 1/3 των αρχικών προγραμμάτων –αυτών που προανέφερα- και το χειρότερο ήταν ότι επιστράφηκαν με τη μορφή προστίμου περίπου 100.000.000 ευρώ, δηλαδή το σύνολο της κοινοτικής συνδρομής στο Β’ Κοινοτικό Πλαίσιο Στήριξης. 
      Τέτοια αστοχία αποτελεί απλώς μια φραστική υπερβολή της Νέας Δημοκρατίας; Ας αναζητήσουμε αλλού, κυρίες και κύριοι συνάδελφοι, τις φραστικές υπερβολές. Έχω εδώ ένα φυλλάδιο του 1995 του Υ.ΠΕ.ΧΩ.ΔΕ., το οποίο μάλιστα χρηματοδοτήθηκε από την Ευρωπαϊκή Ένωση. Απ’ αυτό, λοιπόν, σταχυολογώ: «Η πρώτη φάση του Κτηματολογίου, 1995-1999, θα καλύψει χίλιους επτακόσιους δήμους και κοινότητες, έκτασης πενήντα εκατομμυρίων στρεμμάτων μέχρι το 1999». Και για τούτο το φυλλάδιο χρειάστηκε να επιστρατευθούν τρεις διαφημιστικές εταιρείες. 
      Πραγματική κατάσταση; Όχι στο τέλος του 1999, αλλά στο τέλος του 2003, πρόοδος υλοποίησης του έργου εξακόσιες δώδεκα χιλιάδες επτακόσια στρέμματα από τα πενήντα εκατομμύρια του φυλλαδίου. 
      Αυτές οι αμετροέπειες, κυρίες και κύριοι συνάδελφοι του ΠΑ.ΣΟ.Κ., αυτές οι φραστικές υπερβολές, είναι εκείνες οι οποίες απαξίωσαν το έργο στα μάτια του Έλληνα πολίτη και εξέθεσαν τη χώρα στην Ευρωπαϊκή Ένωση. Ποιος θα μπορούσε σοβαρά να διανοηθεί ότι ήταν εφικτές τέτοιες απίθανες προβλέψεις που στόχευαν απλώς και μόνο στην παραπλάνηση των Ελλήνων πολιτών και μάλιστα ενόψει τότε προεκλογικού έτους; 
      Και είναι γεγονός ότι ακριβώς την ίδια εποχή, πριν και κατά τη διάρκεια της ψήφισης του ν. 2308/1995, η Νέα Δημοκρατία είχε τονίσει το ανέφικτο των στόχων που έθετε η εισηγητική έκθεση του νομοσχεδίου. Η Νέα Δημοκρατία δεν συκοφάντησε, όπως ισχυρίζεστε, το έργο, τη σημασία του οποίου πίστευε και πιστεύει. Απλώς, προσπάθησε να σας προσγειώσει στην πραγματικότητα. 
      Σας διαβάζω χαρακτηριστικό απόσπασμα από τη συζήτηση στο Κοινοβούλιο για το ν. 2308: «Η προοπτική της σύνταξης του Εθνικού Κτηματολογίου δεν μπορεί να στηρίζεται σε πρόχειρους, μακροχρόνιους προγραμματισμούς που είναι πρακτικά ανέφικτοι, δεν μπορεί να στηρίζεται σε πειραματισμούς, δεν μπορεί να στηρίζεται στην προπαγανδιστική διαφήμιση για δημιουργία πρόσκαιρων εντυπώσεων».
      Όταν ανέλαβε η νέα διοίκηση της «ΚΤΗΜΑΤΟΛΟΓΙΟ Α.Ε.» τον Ιούνιο του 2004, έπρεπε να αντιμετωπίσει προβλήματα τριών βασικών κατηγοριών. Το πρώτο ήταν να ολοκληρωθούν οι μελέτες κτηματογράφησης των τριακοσίων σαράντα δήμων και κοινοτήτων που καθυστερούσαν υπερβολικά. Το δεύτερο ήταν η αντιμετώπιση των προβλημάτων που προέκυπταν από την εφαρμογή του νέου θεσμού. Και το τρίτο ήταν η συνέχιση και επέκταση του Κτηματολογίου στις υπόλοιπες περιοχές της χώρας. 
      Ως προς το πρώτο και μετά τη διευθέτηση των άμεσων και επειγόντων προβλημάτων των μελετών, συνεχίζεται με γρήγορο ρυθμό η περαίωση των κτηματογραφήσεων. Χαρακτηριστικά, το Μάρτιο του 2004, είχαμε είκοσι δύο Κτηματολογικά Γραφεία. 
      Σήμερα, βρισκόμαστε στα ογδόντα τρία σε σύνολο ενενήντα επτά και έχουν ενταχθεί, από τους τριάντα έξι καποδιστριακούς Ο.Τ.Α. του 2004, οι διακόσιοι ογδόντα σε σύνολο τριακοσίων σαράντα. 
      Όσον αφορά στο δεύτερο θέμα έγιναν μία σειρά ενέργειες, όπως η καταγραφή, σε συνεργασία με τους φορείς των εμπλεκομένων επιστημονικών κλάδων όλων των ατελειών και των προβλημάτων του θεσμικού πλαισίου, προκειμένου να επιχειρηθούν οι αναγκαίες νομοθετικές παρεμβάσεις.
      Επίσης, συγκροτήθηκε μία κοινή επιτροπή με μέλη της Ένωσης Άμισθων Υποθηκοφυλάκων, ακριβώς για να εντοπιστούν και να επεξεργαστούν τα προβλήματα σχετικά με τη λειτουργία του Κτηματολογίου. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, επειδή ομιλώ επί της αρχής ζητώ την ανοχή σας.
      Το τρίτο, όσον αφορά στην επέκταση και τη συνέχιση του Κτηματολογίου στις υπόλοιπες περιοχές της χώρας, έχει επανυποβληθεί μετά από διαπραγματεύσεις με τις υπηρεσίες της Ευρωπαϊκής Ένωσης το αναθεωρημένο επιχειρησιακό σχέδιο προϋπολογισμού 80.000.000 ευρώ. Από εκεί και πέρα, η επέκταση του  προγράμματος σε εκατόν επτά δήμους και κοινότητες των νομών Αττικής και Θεσσαλονίκης και στις εναπομένουσες πρωτεύουσες των νομών θα πραγματοποιηθεί μέχρι το τέλος του 2010. Είναι σε τελικό στάδιο προετοιμασίας ούτως ώστε να προκηρυχθεί αυτό το νέο πρόγραμμα κτηματογράφησης ύψους 200.000.000 ευρώ. 
      Άκουσα από πολλούς συναδέλφους του ΠΑ.ΣΟ.Κ. να αμφισβητούν τη σκοπιμότητα του ύψους του τέλους της πρώτης εγγραφής των 35 ευρώ ζητώντας να βάλει το δημόσιο το χέρι στην τσέπη. Μα, αν ήταν έτσι, τότε, επειδή το έργο είναι ανταποδοτικό, αυτοχρηματοδοτούμενο και σε ένα βαθμό συγχρηματοδοτούμενο, θα έπρεπε να φορολογήσουμε και τους μη κατέχοντες. Άλλωστε είναι γνωστή η τροπολογία της κ. Παπανδρέου σχετικά με τη μείωση του ανταποδοτικού τέλους στα 20 ευρώ.
      Στην επιτροπή ακούσαμε από τον Πρόεδρο του Τ.Ε.Ε. ότι κάτι τέτοιο θα δημιουργούσε προβλήματα στην πορεία του έργου, γιατί όπως λέει και η επί της τροπολογίας αυτής έκθεση του Γενικού Λογιστηρίου θα υπήρχε μία απώλεια εσόδων ύψους 280.000.000 ευρώ.   
      Με το παρόν νομοσχέδιο δύο βασικά σημεία που ήθελα να εντοπίσω είναι ότι απλοποιούνται οι διαδικασίες κτηματογράφησης και επίσης απλοποιούνται οι διαδικασίες που ακολουθούνται από τα κτηματολογικά γραφεία για τη διευθέτηση εκκρεμοτήτων. Θεωρώ, λοιπόν, ότι σήμερα το Κτηματολόγιο γυρίζει μία νέα σελίδα και θα καταφέρουμε να βελτιώσουμε την εξυπηρέτηση του πολίτη και να μειώσουμε το κόστος και το χρόνο της κτηματογράφησης. 
      Επίσης, θα ήθελα να επισημάνω και την ιδιαίτερη ευαισθησία που δείχνουν οι ρυθμίσεις του παρόντος νομοσχεδίου για τις αγροτικές περιοχές. Με τις προτεινόμενες ρυθμίσεις δίνεται μία καινούργια δυναμική σε ένα σημαντικό αναπτυξιακό εργαλείο που επί σειρά ετών είχε παραμείνει ανεκμετάλλευτο. Σε συνδυασμό με το χωροταξικό σχεδιασμό, που για πρώτη φορά προωθείται με γρήγορους ρυθμούς, εξασφαλίζονται νέες αναπτυξιακές ευκαιρίες για τον τόπο μας προς την κατεύθυνση της βιώσιμης ανάπτυξης. 
      Τελειώνοντας, κύριε Πρόεδρε, επειδή  άκουσα χθες τον καλό συνάδελφο κ. Μαγκριώτη να λέει ότι το Κτηματολόγιο ξεκίνησε από το μηδέν το 1994 και εγώ πιστεύω ότι τέτοια μεγάλα έργα όπως το Κτηματολόγιο ξεπερνούν την χρονική εμβέλεια μιας κυβέρνησης, δεν ανήκουν σε μία κυβέρνηση, όμως από την άλλη πλευρά δεν πρέπει να ξεχνάμε ορισμένα πράγματα, ήθελα να καταθέσω στα Πρακτικά την επιστολή του τότε Πρόεδρου του Τεχνικού Επιμελητηρίου Κώστα Λιάσκα  -αναφέρομαι στο έτος 1993- για την αποδοχή της ανάθεσης της μελέτης σκοπιμότητας στο Τ.Ε.Ε. στην οποία βασίστηκε το Κτηματολόγιο, επιστολή με την οποία, όπως είπα, αποδέχεται την ανάθεση και δίνει χρόνο ολοκλήρωσης τον Νοέμβριο του 1993. Η επιστολή απευθύνεται στον τότε Υφυπουργό ΠΕ.ΧΩ.Δ.Ε. Χρήστο Κατσιγιάννη. 
      Σας ευχαριστώ.
      (Στο σημείο αυτό ο Βουλευτής κ. Αθανάσιος Κατσιγιάννης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.  Μας θυμίσατε τον πατέρα σας, ο οποίος είχε κάνει πολλά για το Κτηματολόγιο!
      Το λόγο έχει ο συνάδελφος κ. Καραμάριος.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, χαίρομαι γιατί μου δίνεται για ακόμη μία φορά η ευκαιρία να τονίσω τη μεγάλη σπουδαιότητα του παρόντος νομοσχεδίου και προπαντός τη σύνταξη ενός εθνικού Κτηματολογίου στη χώρα μας.
      Ο ομιλών έχει ως πρότυπο το Κτηματολόγιο, κτηματολογικό κανονισμό, που ισχύει στη Ρόδο, την Κω και τμήμα της Λέρου, το οποίο η Ιταλική κατοχή έκανε με πείσμα –προσέξτε- και με προορισμό, σκοπό πραγματικά να αποτυπώσει όλη τη γη των νησιών Ρόδου, Κω και των άλλων νησιών –αλλά δεν πρόλαβε δυστυχώς- μέχρι και τη Λέρο.
      Σε ό,τι αφορά, λοιπόν, αυτό που ακούστηκε ότι επιβάλλονται τέλη κ.λπ. πρέπει να σας πω ότι το ακροτελεύτιο άρθρο του ισχύοντος κτηματολογικού κανονισμού –και το λέω περισσότερο στους παρισταμένους τεχνικούς συμβούλους του Υπουργείου ΠΕ.ΧΩ.Δ.Ε.- έχει πράγματι επιβάλλει σε πολλές περιπτώσεις τα τέλη, τα οποία θα πλήρωναν δυστυχώς οι άνθρωποι τότε της κατοχής, υποβολή αιτήσεως, αντίγραφο, σχεδιάγραμμα και όλα αυτά. Δηλαδή σε κάθε λεπτομέρεια επιβαλλόταν και κάποιο τέλος. Αυτά, για να σταματήσουμε να μιλούμε περί τέλους ή εισφορών.
      Εκείνο, όμως, που ήθελα να τονίσω είναι το εξής. Όπως ξέρετε, ο νόμος αυτός δεν έρχεται για πρώτη φορά. Είναι τροποποίηση της ισχύουσας νομοθεσίας, κύριοι συνάδελφοι του ΠΑ.ΣΟ.Κ. και μάλιστα τροποποίηση νόμων που έγιναν τότε και ψηφίστηκαν επί των ημερών σας. Και τότε ο ομιλών βρήκε την ευκαιρία να σας πει: «Προσέξτε, ποιος είναι ο στόχος μας: Να χαρτογραφήσουμε όλη την Ελλάδα».
      Εάν δεν το πιστέψουμε, κύριε Πρόεδρε, ως Έλληνες, ότι πρέπει κάποτε να αποτυπώσουμε όλη τη γη της πατρίδας μας, δεν πρόκειται να τελειώσει ποτέ. Τι μένει, λοιπόν; Μένει η πρακτική εφαρμογή αυτού του νομοσχεδίου. Άρα, λοιπόν, η οποιαδήποτε αιτιολογία της ψήφισης αυτού του νομοσχεδίου αφορά τις τροποποιήσεις της υπάρχουσας νομοθεσίας, διότι στην πράξη απεδείχθη ότι πράγματι υπάρχουν κάποιες ατέλειες. Αυτό και κάνει.
      Θέλω, όμως, να επιστήσω την προσοχή του κυρίου Υφυπουργού. Είναι προς τιμήν σας, κύριε Υφυπουργέ, που φέρνετε αυτές τις τροποποιούμενες διατάξεις, διότι από την πράξη φάνηκε, όπως σας είπα –και το επαναλαμβάνω- ότι έπρεπε να γίνουν. Αλλά και πολύ σωστά ο κύριος Υπουργός και η εισηγήτριά μας και οι άλλοι συνάδελφοι, μίλησαν επαρκώς για αυτό το νομοσχέδιο. Αλλά αν δεν το βάλετε καλά στο μυαλό σας ότι πρέπει να τελειώσει, δεν πρόκειται να τελειώσει ποτέ.
      Θα σας αναφέρω μια μικρή απόδειξη γι’ αυτό και θα ήθελα να το σχολιάσω. Όπως σας είπα, υπάρχει το κτηματολόγιο της Ρόδου. Πάσχει, κύριε Υπουργέ. Από τριάντα τέσσερις υπαλλήλους που είχε, έχει μόνο είκοσι. Έχουν φύγει όλοι. Εκεί υπάρχει ένας άλλος θεσμός του κτηματολογικού δικαστού, δηλαδή κάθε πράξη που καταχωρείται πρέπει να ελέγχεται από το δικαστή. Δεν υπάρχει κτηματολογικός δικαστής, το προσωπικό έχει φύγει. Βρίσκεται στο στάδιο της διαλύσεως. Εάν, λοιπόν, θα δείτε αυτό το οποίο υπάρχει, από της άποψης προσωπικού και που έλεγα πριν επτά χρόνια, από το 1997 και το 1998 που ψηφίζονταν εδώ οι νόμοι, οι οποίοι τροποποιούσαν τον αρχικό νόμο, δεν έχει γίνει μέχρι σήμερα τίποτα.
      Μπορώ να σας πω ακόμα, κύριε Πρόεδρε, ότι οι αρχικές θεμελιώδεις εγγραφές είναι στην ιταλική γλώσσα. Δεν έχουν μεταφραστεί. Δεν έχουμε επίσημη μετάφραση του κτηματολογικού κανονισμού, αλλά βασιζόμαστε σε μια μετάφραση ενός μακαρίτη δικηγόρου, ο οποίος την έκανε και αυτή ισχύει μέχρι σήμερα.
      Για να μη σας κουράζω, κύριε Πρόεδρε, καταλήγω με το εξής: Κύριοι συνάδελφοι, συνειδητοποιήστε το ότι πρέπει πράγματι να χαρτογραφηθεί όλη η Ελλάδα. Αλλά αν δεν δουλέψουμε σωστά, αν δεν συστηματοποιήσουμε στην πράξη εφαρμογής αυτό το «ΚΤΗΜΑΤΟΛΟΓΙΟ Α.Ε.», όχι πρόστιμα θα μας επιβάλλει κάθε φορά η Ευρωπαϊκή Ένωση, αλλά δεν πρόκειται και να τελειώσουμε ποτέ. Αλλά αυτοί οι άνθρωποι οι οποίοι θα αναλάβουν αυτή την εργασία πρέπει να δουλέψουν σκληρά, επαναλαμβάνω, αν θέλουμε να επιτύχουμε αυτό το οποίο λέγεται Κτηματολόγιο της Ελλάδος. Από κει και πέρα, όλα γίνονται.
      Γι’ αυτό σας παρακαλώ πάρα πολύ, κύριε Υπουργέ, σε κάποια ευκαιρία σας να δείτε πραγματικά το Κτηματολόγιο της Ρόδου, που είναι κόσμημα και θα παρακαλούσα όλους τους τεχνικούς συμβούλους σας να πάνε και να το επισκεφτούν για να δουν πώς λειτουργεί, για να δείτε ότι είναι αμαρτία ένα υφιστάμενο νομοθετικό πλαίσιο που έγινε υπό ιταλικής κατοχής και το διατηρούμε σήμερα με νόμο από το 1947 να καταρρέει, γιατί δεν είμαστε άξιοι να διορίσουμε δέκα ανθρώπους, τεχνικούς. Από τους τέσσερις που έπρεπε να έχουν διοριστεί, υπάρχει μόνο ένας τεχνικός. Εκεί στο Κτηματολόγιο θα πρέπει να ξέρετε –και εδώ θα γίνει αργότερα- όταν τεμαχίζεται ένα οικόπεδο, θα πρέπει να γίνει και στην πράξη ο τεμαχισμός. Και εκεί χρειάζεται ο κτηματολογικός δικαστής, ο τεχνικός και όλα αυτά δεν γίνονται χωρίς ανθρώπους.
      Βρήκα την ευκαιρία να κάνω έκκληση, γιατί είναι αμαρτία. Δεν είμαστε μόνο για να κάνουμε το «ΚΤΗΜΑΤΟΛΟΓΙΟ Α.Ε.» για την Ελλάδα, αλλά είμαστε υποχρεωμένοι, το θεσμό αυτό που τον έχουμε διατηρήσει ανέπαφο με τον ισχύοντα «ΚΤΗΜΑΤΟΛΟΓΙΟ Α.Ε» να τον διατηρήσουμε, γιατί πράγματι είναι ένα πρότυπο θεσμικού πλαισίου που ισχύει από χρόνια.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε συνάδελφε.
      Κυρίες και κύριοι συνάδελφοι, θέλω να γνωστοποιήσω προς το Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, εβδομήντα πέντε ανθυπασπιστές του σχολείου Γενικής Επιμόρφωσης Ανθυπασπιστών του Κέντρου Εκπαίδευσης «ΠΑΛΑΣΚΑ» του Πολεμικού Ναυτικού, συνοδευόμενοι από έναν ανώτερο αξιωματικό της Σχολής.
      Η Βουλή τους καλωσορίζει. 
      (Χειροκροτήματα)
      Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, κυρίες και κύριοι συνάδελφοι, πριν ξεκινήσω την ομιλία μου, νιώθω την ανάγκη να εκφράσω τη διαμαρτυρία μου. Μία διαμαρτυρία που πηγάζει από το γεγονός ότι περιμένουμε εδώ για τρίτη μέρα, προκειμένου να μιλήσουμε επί της αρχής και θα μιλήσουμε στα πλαίσια ενός περιορισμένου, μα εντελώς περιορισμένου, χρόνου. Νιώθω την ανάγκη να επαναλάβω αυτήν την καταγγελία, γιατί θεωρώ ότι είναι υποβάθμιση, θεωρώ ότι περιορίζει τις δυνατότητες που έχουμε μέσα στο Κοινοβούλιο να εκφραστούμε και ως τέτοια, θέλω και παρακαλώ να τη λάβετε υπ’ όψιν σας. Γιατί στο βαθμό που δεν τη λαμβάνετε υπ’ όψιν σας, συνεχίζουμε ηθελημένα ή αθέλητα, εξυπηρετώντας ή όχι –δεν ξέρω τι άλλο- ανάγκες της στιγμής ή της συγκυρίας, να υποβαθμίζουμε αυτόν εδώ τον ιερό χώρο και νομίζω ότι δεν έχουμε αυτό το δικαίωμα, όχι για τους εαυτούς μας, αλλά κυρίως για τις επόμενες γενιές. Κύριε Πρόεδρε, νομίζω ότι πρέπει να κατανοήσετε αυτήν την ανάγκη και να με αφήσετε τουλάχιστον να μιλήσω στο οκτάλεπτο που  δικαιούμαι.
      Ξεκινώντας, θέλω να διασκεδάσω αυτό που ακούστηκε χθες εδώ από τον κ. Φούσα, συγκεκριμένα χθες το βράδυ, ότι δήθεν το ΠΑ.ΣΟ.Κ., ναι μεν -όπως ακριβώς έχει λεχθεί από τον εισηγητή μας, αλλά και από τον Κοινοβουλευτικό Εκπρόσωπο- ψηφίζει επί της αρχής το σχέδιο νόμου, αλλά καταψηφίζει συγκεκριμένα το άρθρο, Και ως να ανακάλυψε την πυρίτιδα, διατύπωσε την έκφραση «πώς γίνεται να υπάρχει τόσο μεγάλη αντίφαση;». 
      Χαίρομαι, διότι ο κ. Καραμάριος λίγο – πολύ πήγε να βάλει τα πράγματα στη θέση τους. Εμείς θεωρούμε ότι το κτηματολόγιο, αυτό εδώ το νομοσχέδιο είναι δημιούργημα του ΠΑ.ΣΟ.Κ.. Το ΠΑ.ΣΟ.Κ. εμπνεύστηκε και ξεκίνησε αυτήν εδώ τη διαδικασία. Γι’ αυτό ακριβώς είμαστε και υποχρεωμένοι να ψηφίσουμε επί της αρχής, στο βαθμό που κάνει διορθώσεις και κάποιες από αυτές είναι προς τη σωστή κατεύθυνση. Είμαστε, όμως, ακόμη περισσότερο υποχρεωμένοι, κυρίες και κύριοι συνάδελφοι, να δούμε ποιες είναι οι αδυναμίες και τα προβλήματα που θέλει να βελτιώσει ή εν πάση περιπτώσει ποια καινούργια προβλήματα δημιουργεί. Και διαπιστώνουμε στην πράξη, βλέποντας το Κεφάλαιο Α΄ του σχεδίου νόμου που συζητάμε σήμερα εδώ, ότι αντί να διορθώνει δημιουργεί περισσότερα προβλήματα.
      Εμείς θεωρούμε ότι το κτηματολόγιο είναι ένα εργαλείο, όχι μόνο για την απλή χαρτογράφηση και τη διαμόρφωση -στον καθένα από εμάς- της εικόνας της χώρας, αλλά κυρίως θεωρούμε ότι είναι ένα αναπτυξιακό εργαλείο και για το χωροταξικό σχεδιασμό, για τις χρήσεις γης και όλα αυτά, τα οποία είναι αναγκαία να λάβουμε υπ’ όψιν μας, ως χώρα, προκειμένου να ενταχθούμε σ’ ένα πλαίσιο μιας δυναμικής ανάπτυξης.
      Τεκμηριώνεται αυτό που λέω, από το ότι για να προχωρήσει αυτό το κτηματολόγιο, αυξάνεται το τέλος. Μπαίνει, δηλαδή, ένα χαράτσι, προκειμένου να προχωρήσουμε. Και, βέβαια, εδώ θέλω να πω κάτι που ειπώθηκε χθες από τον κ. Ξανθόπουλο, ότι ο κ. Υπουργός ξεκίνησε και είχε τα αυτιά του ανοιχτά -λες και να υπήρχε πρόβλημα- προκειμένου να ακούσει τους φορείς. 
      Εγώ, όμως, θέλω να κάνω την εξής παρατήρηση: Ο κύριος Υπουργός μπορεί να είχε τα αυτιά του ανοιχτά, αλλά φοβάμαι ότι το τύμπανο  ήταν σπασμένο, διότι δεν άκουσε τα τύμπανα που κρούουν οι δεκάδες φορείς, με χαρακτηριστικότερη περίπτωση αυτή της συντονιστικής επιτροπής των συμβολαιογραφικών συλλόγων Ελλάδας, που έχουν καταγράψει δεκάδες παρατηρήσεις, όπως και άλλοι φορείς και καμία από αυτές τις παρατηρήσεις δεν έγινε αποδεκτή, ακριβώς γιατί δεν ήταν τα αυτιά του Υπουργού ανοιχτά. Και δεν ήταν τα αυτιά του Υπουργού ανοιχτά, διότι αν ήταν ανοιχτά, θα άκουγε αυτές τις παρατηρήσεις. Θα άκουγε όλους αυτούς τους φορείς, που έχουν την εμπειρία από την εφαρμογή του μέχρι σήμερα υφιστάμενου καθεστώτος, για να κάνει τις αναγκαίες διορθώσεις. Δεν προχωρήσατε ούτε να διορθώσετε καταγεγραμμένες και επισημασμένες αδικίες που διαμορφώνονται. Προσωπικά έχω κάνει μία ερώτηση, την οποία δεν την απαντήσατε, για αδικίες που υπάρχουν σε σχέση με την ανάρτηση και βάζετε άλλη διαδικασία που πιθανόν να δημιουργήσει ακόμα περισσότερα προβλήματα. 
      Όλα αυτά, όμως, εντάσσονται, κυρίες και κύριοι συνάδελφοι, σε μία συγκεκριμένη τακτική της Κυβέρνησης, που λέει να μην υλοποιεί τίποτα, ακόμη και όταν αναφερόμαστε σε νομοθετικό πλαίσιο ή σε νόμους που αφορούν κοινοτικές οδηγίες, τις οποίες έχουμε ενσωματώσει  και μάλιστα πολλές φορές και με ομοφωνία. 
      Εδώ στην πράξη, τι  διαπιστώνουμε,  ποια είναι η τακτική; Ότι προχωρείτε κάθε φορά σε αλλαγές που στόχο έχουν να υπηρετήσουν συγκεκριμένα συμφέροντα και σκοπιμότητες. Και αυτό προκύπτει από το ότι, αντί να εντοπίζονται τα λάθη, όπως καταγράφηκαν, να γίνουν διορθώσεις και να προχωρήσει αυτό το έργο -που πρέπει να τονίσω ξανά εδώ ότι με πολύ μεγάλο πάθος το αντιστρατεύθηκε και το αντιπάλεψε η Νέα Δημοκρατία, ως Αντιπολίτευση- το εγκατέλειψε στην κυριολεξία και ήρθε μετά από δυόμισι χρόνια να μας πει ότι θα βάλει το χαράτσι, να μας πει ότι θα βάλει τις διορθώσεις. Και τι έκανε τα δυόμισι χρόνια η Κυβέρνησή σας, κύριε Υπουργέ, όταν διαπιστώνουμε ότι στην ουσία δεν έχει γίνει τίποτα, πέραν αυτών των αλλαγών που τώρα επιχειρείτε; 
      Βέβαια, αυτό αποδεικνύεται ακόμα περισσότερο από τις τροποποιήσεις που προσπαθείτε να κάνετε σε άλλα πράγματα που αφορούν τα έργα και τις μελέτες. Προσπαθείτε να τροποποιήσετε μια νομοθεσία, που εσείς οι ίδιοι πριν από έξι μήνες την κάνατε. Και το ερώτημα που μπαίνει εδώ είναι: Έργα και μελέτες θα κάνετε ή θα αρκεστείτε μόνο στις τροποποιήσεις των νόμων που εσείς δημιουργείτε; Εγώ θα έλεγα και κάτι άλλο πάνω σ' αυτό. Θα αξιοποιήσετε ακόμα, προκειμένου να προχωρήσουν αυτές οι μελέτες, όλους τους ειδικούς που υπάρχουν στην συγκεκριμένη περίπτωση, τους γεωτεχνικούς, για περιβαλλοντικές μελέτες, τη στιγμή που τόσο έχουν αντιδράσει σ’ αυτήν την εξέλιξη και όμως εσείς έχετε ώτα μη ακουόντων και καταπατάτε ταυτόχρονα και επαγγελματικά τους δικαιώματα; 
      Και έρχομαι στο κεφάλαιο Β’ που μιλά για τις συντηρήσεις των οδών. Θέλω να κάνω μια παρατήρηση, γιατί θεωρώ ότι είναι πολύ σημαντική. Βάζετε εδώ μια παράγραφο που λέει ότι οι αποκαταστάσεις των ζημιών αυτών θα γίνονται σε διάστημα δέκα ημερών. Μα, τι να πω; Σας έχω επισημάνει στο Νομό Ηρακλείου δύο περιπτώσεις τέτοιων καταστάσεων που σκοτώνονται άνθρωποι. Είναι απλούστατες εργασίες και εδώ και ενάμισι χρόνο που έχουν προκύψει αυτά τα προβλήματα δεν έχετε κάνει απολύτως τίποτα, παρά τις επανειλημμένες ερωτήσεις. Και εδώ μεταφέρετε αρμοδιότητες σε άλλους φορείς, για να υλοποιούν αυτά τα έργα, αυτές τις παρεμβάσεις μέσα σε δέκα μέρες, όταν μάλιστα εσείς δεν τους δίνετε κανέναν πόρο; Είναι ένα ερώτημα αυτό, για να σας δείξω με ποια προχειρότητα πραγματικά προσπαθείτε εδώ να δημιουργήσετε ένα νέο νομοθετικό πλαίσιο, το οποίο στην πράξη δεν θα μπορεί να λειτουργήσει. 
      Και έρχομαι στο μείζον θέμα που αφορά το νόμο για τα νερά, την εναρμόνιση δηλαδή της οδηγίας 2000/60 των Ευρωπαϊκών Κοινοτήτων με το νόμο 3199/2003. Εδώ ακούστηκε από τον Υπουργό μια καινοφανής δικαιολογία, ότι επειδή ο νόμος αφήνει περιθώριο μέχρι το 2009, είμαστε υποχρεωμένοι να νομοθετήσουμε, γιατί μέχρι το 2009 πρέπει να καθόμαστε με σταυρωμένα χέρια.
       Ε, όχι κύριοι συνάδελφοι! Αυτό είναι καινοφανής δικαιολογία, διότι και τα σχέδιο διαχείρισης υδατικών διαμερισμάτων με πρώτη προτεραιότητα σ' αυτό της διαχείρισης των λεκανών απορροής των ποταμών Πηνειού και Αχελώου θα έπρεπε και μπορούσε να γίνει, μέσα από τις προβλεπόμενες διαδικασίες, να είναι νομότυπο και να λαμβάνει υπ’ όψιν του όλα εκείνα τα στοιχεία, τα οποία στην προκειμένη περίπτωση πρέπει να ληφθούν υπ’ όψιν και έχουν να κάνουν με τη διαθεσιμότητα και την επάρκεια των υδατικών πόρων που απομένουν, με το πού πάνε αυτά, πώς αξιοποιούνται και όλα αυτά τα οποία προβλέπονται στη συγκεκριμένη περίπτωση και αναφέρονται στη δική σας τροπολογία. Αυτά όμως δεν τα λαμβάνετε σε καμία περίπτωση υπ’ όψιν και θεωρώ ότι ακριβώς γι' αυτόν το λόγο υπηρετείτε τις σκοπιμότητες τις οποίες ανέφερα πριν. 
      Επίσης, εδώ παρατηρούμε το ίδιο πράγμα, ότι δυόμισι χρόνια τώρα, που ισχύει αυτός ο νόμος, εσείς δεν έχετε κάνει απολύτως καμία κίνηση. Σας έχω κάνει δύο ερωτήσεις ήδη από πέρυσι σχετικά με τη λειτουργία αυτού του νόμου, τη δημιουργία των οργάνων που απαιτούνται στη σύνταξη των σχεδίων και ιδιαίτερα σε ξηροθερμικές περιοχές, που αντιλαμβανόμαστε όλοι μας ότι αντιμετωπίζουν μεγάλο πρόβλημα και κάποια από τα ζητήματα μπορούν να λυθούν μέσα από τα σχέδια που προβλέπονται και από τις διαδικασίες που προβλέπει η οδηγία εναρμονισμένη, όπως είναι σήμερα. 
      Όμως, εσείς δεν κάνετε τίποτα. Τι κάνετε; Βάζετε αυτές τις τροπολογίες, για να εξαιρέσετε την κατεδάφιση βιλών μέσα στα δάση, που είναι ο στόχος και ο σκοπός σας, γιατί θέλετε να υπηρετείτε σε κάθε περίπτωση συγκεκριμένα συμφέροντα.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Κολιοπάνος. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θα ήθελα να δώσω μια απάντηση στο συνάδελφο για ένα λεπτό.
      ΘΕΟΔΩΡΟΣ ΚΟΛΙΟΠΑΝΟΣ: Ναι, μπορείτε να το κάνετε. Δεν έχω αντίρρηση. 
      ΠΡΟΕΔΡΕΥΩΝ (Ιωάννης Τραγάκης): Έχετε το δικαίωμα βάσει του Κανονισμού, αλλά καλό είναι να τα συγκεντρώσετε όλα μαζί, γιατί, αν απαντάτε στον καθένα, δεν θα τελειώσουμε ποτέ. 
      Ορίστε, έχετε το λόγο για ένα λεπτό. 
      ΣΤΑΥΡΟΣ ΜΠΕΝΟΣ: Είναι πολύ συμπαθής ο κύριος Υφυπουργός...
      ΠΡΟΕΔΡΕΥΩΝ (Ιωάννης Τραγάκης): Πράγματι, είναι. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Σας ευχαριστώ πάρα πολύ. 
      Θα ήθελα απλώς να πω, κυρίες και κύριοι συνάδελφοι, ότι δεν είναι καλό σε αυτή την Αίθουσα να μηδενίζουμε τα πάντα. Γνωρίζει πολύ καλά ο κύριος συνάδελφος, διότι εγώ ο ίδιος έχω απαντήσει στις ερωτήσεις του. Έχουν γίνει πάρα πολλά σε σχέση με τη διαχείριση των υδάτινων πόρων. Έκανε και μια σύντομη αναφορά χθες η κ. Παπανδρέου, αλλά δυστυχώς έφυγε και δεν μπόρεσε να ακούσει αυτά τα οποία είπαμε.
      Έχουμε θέσει σε πλήρη εφαρμογή την οδηγία. Έχει συγκροτηθεί και έχει συσταθεί η Κεντρική Υπηρεσία Υδάτων. Το ίδιο έχει γίνει με τις περιφερειακές υπηρεσίες υδάτων ανά περιφέρεια της χώρας. Έχουμε βγάλει Κοινή Υπουργική Απόφαση, η οποία καθορίζει το νέο τρόπο αδειοδότησης για κάθε χρήση νερού. Το προεδρικό διάταγμα προχωράει. Η οδηγία εφαρμόζεται. 
      Το 2009, που θέτει η οδηγία και είναι καταληκτική ημερομηνία, δείχνει ακριβώς τον τεράστιο όγκο δουλειάς που έχει να γίνει, για να τεθούν σε εφαρμογή αυτά τα σχέδια διαχείρισης ανά λεκάνη απορροής. Και αυτό εφαρμόζεται σε όλη την Ευρώπη. Δεν εφαρμόζεται μόνο στην Ελλάδα. Το 2009 ισχύει για όλα τα ευρωπαϊκά κράτη. Και βεβαίως υλοποιούνται αυτά τα σχέδια και θα είναι έτοιμα εγκαίρως.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ για τη σύντομη παρέμβασή σας, κύριε Υπουργέ.
      Ορίστε, κύριε Κολιοπάνο, έχετε το λόγο.
      ΘΕΟΔΩΡΟΣ ΚΟΛΙΟΠΑΝΟΣ: Ευχαριστώ, κύριε Πρόεδρε.
      Συζητάμε σήμερα το σχέδιο νόμου για το Κτηματολόγιο. Θα ήθελα να αναφερθώ σ’ αυτό, γιατί κι εγώ επί τέσσερα χρόνια ως Υφυπουργός Περιβάλλοντος έβαλα ένα λιθαράκι, από το 1996 έως το 2000, για να προχωρήσει αυτό το μεγάλο έργο. Ο χρόνος, όμως, που έχω στη διάθεσή μου δεν μου επιτρέπει να επεκταθώ και θέλω να τον διαθέσω για την τροπολογία του Αχελώου.
      Λέω, λοιπόν, ότι όσον αφορά τις τροποποιήσεις και συμπληρώσεις του Κτηματολογίου, συμφωνώ με τον εισηγητή μας, τον κ. Βρεττό. Είναι απαραίτητες και ενδεχομένως στο μέλλον να χρειαστούν κι άλλες.
      Έρχομαι τώρα στο άρθρο 9 και στην τροπολογία για τον Αχελώο. Κύριε Πρόεδρε, κατορθώσαμε για άλλη μία φορά να συγκρουστούμε, να αντιπαρατεθούμε για ένα θέμα που ίσως είναι πολύ πιο απλό απ’ ό,τι φαντάζεται ο καθένας. 
      Ο πολίτης διερωτάται σήμερα πώς είναι δυνατόν επί είκοσι τρία χρόνια όλες οι κυβερνήσεις να είναι υπέρ της εκτροπής του Αχελώου –το λέω με το γενικό όρο «εκτροπή του Αχελώου»- και να μη γίνεται τίποτα. Κι εμείς θα πρέπει να διερωτηθούμε, γιατί επί είκοσι τρία χρόνια κάναμε «μία τρύπα στο νερό» στο θέμα αυτό ή, για να το πω καλύτερα, μία τρύπα για το νερό, που δεν πέρασε ποτέ. Νομίζω, λοιπόν, ότι θέλουμε, μ’ έναν δικό μας τρόπο κάθε φορά, να λύσουμε τα προβλήματα. 
      Η σημερινή Κυβέρνηση κάνει κάτι πολύ χειρότερο και περισσότερα λάθη απ’ ό,τι έκαναν οι προηγούμενες κυβερνήσεις. 
      Στο κάτω-κάτω το 1983, κύριε Υπουργέ, τα πράγματα ήταν διαφορετικά με την εξής έννοια: Όπως ξέρετε πολύ καλά, το 1983, όταν ο Ανδρέας Παπανδρέου εξήγγειλε το έργο αυτό, δεν υπήρχε η ευρωπαϊκή οδηγία για τα νερά. Δεν υπήρχε ακόμα η γενικότερη αντίληψη, για να μην πω η βεβαιότητα, ότι το νερό είναι αγαθό σε ανεπάρκεια. Δεν υπήρχε ακόμα –πολύ σημαντικό και αυτό- η νέα Κοινή Αγροτική Πολιτική. Και τέλος, δεν υπήρχε καν ο ν.1650/1986, ο βασικός νόμος για την προστασία του περιβάλλοντος.
      Δεν θέλω να πω ότι για όσα λάθη έγιναν στο παρελθόν στο συγκεκριμένο έργο ευθύνεστε μόνο εσείς. Σήμερα, όμως, που θα μπορούσατε να διορθώσετε και να προχωρήσετε το έργο, τι κάνετε εσείς;
      Θα εξηγήσω, λοιπόν, κύριε Πρόεδρε, γιατί ακριβώς θα καταψηφίσω την τροπολογία για τον Αχελώο, παρ’ ότι ο εισηγητής μας τη στήριξε.
      Κύριε Πρόεδρε, δείτε πώς προσπαθεί να νομοθετήσει το Υ.ΠΕ.ΧΩ.Δ.Ε., η σημερινή Κυβέρνηση. Στις 23 Μαΐου έρχεται στην Επιτροπή Οικονομικών το σχέδιο νόμου για το Κτηματολόγιο. Στο άρθρο 9 λέει επί λέξει: «Επιτρέπεται για την ικανοποίηση επιτακτικών αναγκών ύδρευσης πόλεων και οικισμών, η υδροληψία από συγκεκριμένη λεκάνη απορροής». Αυτό λέτε. Πώς να υποπτευθεί κανείς ότι πίσω από αυτή την ανάγκη για ύδρευση πόλεων και οικισμών, εσείς εννοούσατε την εκτροπή του Αχελώου; Δεν το ξέρατε ούτε εσείς τότε; Αμφιβάλλω. 
      Περνάνε σαράντα ημέρες, κύριε Πρόεδρε και στις 6 Ιουλίου το Υ.ΠΕ.ΧΩ.Δ.Ε. καταθέτει δύο τροπολογίες. Η μία είναι αυτή που συζητάμε, η τροπολογία με γενικό αριθμό 697. Και τι λέει αυτή η τροπολογία; Λέει πολύ απλά –προσέξτε- το εξής: «Επειδή η παράγραφος 1 του άρθρου 9…» –αυτό δηλαδή που σας διάβασα πριν, στις 23 Μαΐου, που συζήτησε η Επιτροπή Οικονομικών και η Βουλή- «…του υπό ψήφιση σχεδίου νόμου καλύπτει μέρος μόνο του υπάρχοντος κενού κ.λπ., την αποσύρουμε.»
      Στη συνέχεια λέει: «Καταθέτουμε αυτήν την τροπολογία για να καλύψουμε όλες τις επείγουσες και κρίσιμες δραστηριότητες». Ποιες είναι, κύριε Υπουργέ, οι επείγουσες δραστηριότητες που προέκυψαν στο διάστημα των σαράντα ημερών από τις 23 Μαΐου μέχρι τις 6 Ιουλίου; Και παρακάτω, βέβαια, δεν λησμονεί ο συντάκτης της αιτιολογικής έκθεσης της τροπολογίας να λέει, επαινώντας τη Βουλή: «με τελικό κριτή το Εθνικό Κοινοβούλιο, όπου αυτό κρίνεται αναγκαίο».
      Καλούμαστε, λοιπόν, σήμερα όλοι οι Βουλευτές να κάνουμε τι; Να ψηφίσουμε ένα νόμο, με τον οποίο, κύριε Υπουργέ, εσείς θέλετε να παρακάμψουμε το ν. 3199/2003, ο οποίος, όπως ξέρετε, έγινε για να εναρμονιστεί το Εθνικό Δίκαιο με το Κοινοτικό στο θέμα διαχείρισης των νερών, να παρακάμψουμε το νόμο που κάναμε στη Βουλή για να λύσουμε αυτό το θέμα και για να προσαρμοστούμε και να εναρμονιστούμε με την οδηγία 60/2000 της Ευρωπαϊκής Ένωσης.
      Αντί να κάνουμε αυτό ακριβώς, εσείς θέλετε το αντίθετο, να αφήσουμε το ν. 3199 και να κάνουμε έναν άλλο νόμο σήμερα για να λύσουμε το πρόβλημα, όπως εσείς νομίζετε. Θυμίζω ότι η χώρα μας, κύριε Υπουργέ, έχει δεσμευθεί και απέναντι στην Ευρωπαϊκή Ένωση για ορισμένα μεγάλα ζητήματα. Ένα από αυτά είναι η εναρμόνιση της νομοθεσίας και συγκεκριμένα το θέμα της διαχείρισης των νερών. Έχει δεσμευθεί για ενσωμάτωση της περιβαλλοντικής διάστασης στις μεταφορές, στη γεωργία, στην ενέργεια κ.λπ. Δεν χρειάζεται να τα αναφέρω όλα. 
      Μέχρι σήμερα δεν οργανώσαμε ένα ισχυρό διοικητικό μηχανισμό που να προστατεύει και να στηρίζει τα θέματα του περιβάλλοντος. Δεν το κάναμε. Το Υ.ΠΕ.ΧΩ.Δ.Ε. είναι κατά κύριο λόγο Υπουργείο που παράγει δημόσια έργα. Σήμερα δε, με τη δική σας Κυβέρνηση, είναι Υπουργείο που ασχολείται μόνο  με τα δημόσια έργα και καθόλου με το περιβάλλον. Έτσι, λοιπόν, υπήρχε αυτό το κενό της πολιτικής εξουσίας αυτές τις τρείς δεκαετίες, από το 1975 που θεμελιώσαμε το άρθρο 24,  και εκλήθη να προστατεύσει τα θέματα του περιβάλλοντος η δικαστική εξουσία. 
      Γιατί μας πειράζει αυτό; Γιατί βάλλουμε εναντίον του Σ.τ.Ε., το οποίο έχει κάνει και λάθη, έχει κάνει και υπερβάσεις και υπερβολές, αλλά αυτές δεν είναι ικανές να ακυρώσουν το ρόλο του. Ποιος άλλος νοιάστηκε για το άρθρο 24, το οποίο θεμελιώθηκε το 1975, κύριε Πρόεδρε; Και φαντάζομαι ότι και ο σημερινός Υπουργός Περιβάλλοντος ήταν ένας από αυτούς τους πολιτικούς εκείνης της περιόδου, που στήριξαν και έθεσαν αυτό το προοδευτικό άρθρο, το άρθρο 24.
      Αυτές, λοιπόν, οι δύο τροπολογίες ξέρετε πολύ καλά ότι δεν έχουν κανένα νόημα και μέλλον. Ξανά θα συνεχίσετε «μια τρύπα στο νερό», γιατί στην πραγματικότητα υπάρχουν –φαντάζομαι- τα περιθώρια να μεταφερθεί νερό από τη μια λεκάνη του Αχελώου προς τη Θεσσαλία. Αλλά στο μεταξύ σας ρωτώ: Η διαχείριση των υδάτων στη Θεσσαλία είναι αυτή που προβλέπεται; Έχουν γίνει όλα τα μικρά φράγματα και οι αντίστοιχοι ταμιευτήρες στον Πηνειό, που θα μπορούσαν να αποθηκεύσουν νερό; Είναι το κόστος του νερού σήμερα στη Θεσσαλία μεγαλύτερο απ’ ό,τι στην Αιτωλοακαρνανία; Αν και το πρόβλημα δεν είναι οι διαφορές μεταξύ Αιτωλοακαρνανίας και Θεσσαλίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα τελειώσω σε δύο λεπτά, κύριε Πρόεδρε.
      Έχετε, λοιπόν, κάνει αυτή τη δημοσίευση-διαφήμιση, κύριε Υπουργέ, και δεν θα αναφερθώ στο δεοντολογικό μέρος αυτής. Αναφέρθηκε ο κ. Βρεττός. Θα σας πω όμως το εξής: Έχετε δύο μεγάλες ανακρίβειες. Η πρώτη είναι ότι γράφετε εδώ, απευθυνόμενοι στον ελληνικό λαό, ο οποίος πληρώνει κιόλας αυτή τη διαφήμιση, για τη μερική εκτροπή του Αχελώου «για την οποία επί τριάντα χρόνια οι κυβερνήσεις ξόδεψαν πάνω από 500.000.000 ευρώ, αλλά δεν κατάφεραν τίποτα», ότι εσείς με διακόσια είκοσι θα λύσετε το θέμα. Γιατί δεν λέτε που πήγαν τα 500.000.000 ευρώ, κύριε Υπουργέ; Είναι αλήθεια ή όχι ότι από τα 500.000.000 ευρώ, τα 400.000.000 ευρώ ακριβώς διατέθηκαν για να γίνει το φράγμα της Μεσοχώρας και ο υδροηλεκτρικός σταθμός της Μεσοχώρας; 
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε, κύριε συνάδελφε.
      ΘΕΟΔΩΡΟΣ ΚΟΛΙΟΠΑΝΟΣ: Μισό λεπτό, κύριε Πρόεδρε, σας παρακαλώ. Εγώ περιμένω από χθες. 
      Είναι αλήθεια, λοιπόν, ότι έχει τελειώσει αυτό το φράγμα, έχει τελειώσει το εργοστάσιο παραγωγής ηλεκτρικής ενέργειας, αλλά το κρατάτε δέσμιο, μαζί με τα υπόλοιπα έργα της πραγματικής εκτροπής -δεν έχει καμιά σχέση η Μεσοχώρα με την εκτροπή ή μπορεί να είχε με το παλιό σχέδιο του 1,1 δισεκατομμυρίων κυβικών μέτρων σαν αποθήκευση νερού και σήμερα ξέρετε ότι είναι ανεξάρτητο, ώστε, όταν θα ξαναπέσουν πάλι οι περιβαλλοντικοί όροι, να αποτελεί έναν όμηρο η Μεσοχώρα; 
      Ξέρετε, κύριε Υπουργέ και εσείς κύριε Καλογιάννη και κύριε Ξανθόπουλε, ότι στη Μεσοχώρα είναι έτοιμα 160 MW εγκατεστημένης ισχύος, που δεν λειτούργησε ποτέ και η οποία μπορεί να παράξει 380 GW το χρόνο, με αποτέλεσμα να μη λειτουργεί ποτέ -ενώ είναι απόλυτα έτοιμο- και η Δ.Ε.Η. να χάνει 25.000.000 ευρώ το χρόνο; 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Επιβράβευσα την επιμέλειά σας που χθες καθίσατε μέχρι πολύ αργά. 
      ΘΕΟΔΩΡΟΣ ΚΟΛΙΟΠΑΝΟΣ: Και εγώ ευχαριστώ, κύριε Πρόεδρε. Θα ήθελα όμως να μου δώσετε το λόγο και επί των άρθρων. 
      ΠΡΟΕΔΡΕΥΩΝ (Ιωάννης Τραγάκης): Όταν θα συζητήσουμε τις τροπολογίες, θέλετε να πείτε. 
      ΘΕΟΔΩΡΟΣ ΚΟΛΙΟΠΑΝΟΣ: Μάλιστα, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Κωστόπουλε, έχετε το λόγο. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, είναι γνωστό πως οι εθνικές θετικές πρωτιές σε οποιοδήποτε επίπεδο και τομέα γεμίζουν  με υπερηφάνεια και αυτοπεποίθηση τους πολίτες. Καταξιώνουν πολιτεύματα, πρόσωπα και πολιτικές, ανοίγουν διάπλατα νέους ορίζοντες και πεδία συνολικής ανέλιξης και δράσης και καταχωρούνται στο πάνθεον της ιστορίας ως εποχές κοινωνικής, πολιτικής και οικονομικής ακμής, ευημερίας και προόδου. 
      Αντιθέτως όμως, αρνητικές πρωτιές τιτλοφορούνται ως εποχές μιζέριας, παρακμής, αβεβαιότητας και στασιμότητας. Δυστυχώς, μία τέτοια αρνητική  πρωτιά εδώ και εκατόν ογδόντα χρόνια ελεύθερης κρατικής οντότητας, μας συνοδεύει και αυτή είναι η έλλειψη Εθνικού  Κτηματολογίου. 
      Στις αρχές της δεύτερης χιλιετίας η χώρα μας δεν έχει Κτηματολόγιο. Δεν ορίζουμε τι είναι ατομική ιδιοκτησία, τι είναι δασική, τι είναι δημόσια και γι’ αυτό στο ανύπαρκτο ελληνικό Κτηματολόγιο καταμετρώνται πάνω από 1,5 εκατομμύριο καταπατημένα στρέμματα δημόσιας γης. 
      Τι είναι τέλος πάντων αυτό το Κτηματολόγιο για το οποίο η χώρα μας χρεώνεται μία πανευρωπαϊκή αρνητική πρωτιά; Το Εθνικό Κτηματολόγιο, αγαπητοί συνάδελφοι, είναι το μοναδικό σύστημα που κατοχυρώνει διαχρονικά τα ιδιοκτησιακά δικαιώματα του κάθε πολίτη και αυτό το ατομικό ιδιοκτησιακό δικαίωμα είναι εκείνο που καθιστά τον πολίτη κυρίαρχο, ελεύθερο, συνεπή, σύννομο και ασυμβίβαστο υπερασπιστή του ατομικού και του δημοσίου συμφέροντος εν γένει. 
      Το Εθνικό Κτηματολόγιο είναι εκείνο που διαμορφώνει τη χωροταξική διάθεση χρήσης της γης και επιτρέπει αναπτυξιακές πολιτικές και δράσεις. Το Εθνικό Κτηματολόγιο είναι η πυξίδα της ατομικής δράσης και της εθνικής ανάπτυξης και αυτή η έλλειψη αναπτυξιακής πυξίδας είναι η μήτρα των εκφυλιστικών φαινομένων παρανομίας και ασύδοτων παρεμβάσεων που γίνονται στο εθνικό μας οικοσύστημα. 
      Με το συζητούμενο νομοσχέδιο, η Ελλάδα του αύριο προσδοκά να αποκτήσει επιτέλους Εθνικό Κτηματολόγιο. Το έργο ξεκίνησε το 1994 με στόχο ολοκλήρωσης το 2000 και όμως, ακόμα βρίσκεται στην αρχή. 
      Από τα δεκαεννέα εκατομμύρια δικαιώματα που έπρεπε να καταγραφούν και να κτηματογραφηθούν, μέσα σε μία δεκαετία κυβερνήσεων ΠΑ.ΣΟ.Κ. –από το 1994 ως το Μάρτιο του 2004- κτηματογραφήθηκε μόνο το ? των δικαιωμάτων και δαπανήθηκαν ποσά τριπλάσια των προϋπολογισθέντων. Και το χειρότερο, για τις καθυστερήσεις, τις παραλείψεις και τις παραβάσεις της κοινοτικής νομοθεσίας δεν μας επιβλήθηκε μόνο πρόστιμο ύψους 100.076.139 ευρώ για κακοδιαχείριση και παρατυπίες, αλλά κόπηκε περαιτέρω και κάθε χρηματοδότησή του. Γι’ αυτό είμαστε αναγκασμένοι σήμερα να νομοθετούμε εδώ την αυτοχρηματοδότησή του. 
      Οι τροποποιήσεις και οι συμπληρώσεις που θεσμοθετούνται με σειρά νέων διατάξεων, βελτιώνουν τη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών, τη συντήρηση των οδών και της αντιπλημμυρικής προστασίας και στοχεύουν στην απλοποίηση των διαδικασιών, στην αποτελεσματική οργάνωση και στελέχωση των κτηματολογικών γραφείων και πάνω απ’ όλα, στη λειτουργική εξυπηρέτηση του πολίτη, όπως άλλωστε  αρμόζει σ’ έναν πολίτη μιας σύγχρονης ευρωπαϊκής χώρας. 
      Κύριε Πρόεδρε, στο θετικό ισοζύγιο των νομοθετικών παρεμβάσεων που θεσμοθετούνται με το συζητούμενο νομοσχέδιο βαραίνουν αρνητικά, κύριοι Υπουργοί, οι τροπολογίες που αφορούν πρώτον, την αναδιατύπωση των διατάξεων της παραγράφου 1 του άρθρου 9 του νομοσχεδίου, αναφορικά με θέματα υδροληψίας και μεταφοράς ύδατος από μία λεκάνη απορροής σε άλλη και δεύτερον, η τροπολογία που αφορά τη μερική εκτροπή του Αχελώου.
      Και στις δύο αυτές περιπτώσεις η πολιτεία εκδηλώνει αδυναμία να εκπληρώσει νομοθετικές συμβατικές υποχρεώσεις. Συγκεκριμένα, μετά την ενσωμάτωση στο εσωτερικό μας δίκαιο το 2003, ν. 3190, της υπ’ αριθμ. 60/2000 κοινοτικής οδηγίας του Ευρωπαϊκού Κοινοβουλίου αναφορικά με την προστασία και τη διαχείριση των υδάτων, η χώρα μας είναι υποχρεωμένη ως τις 22.12.2009 να εκπονήσει και να εγκρίνει ολοκληρωμένο εθνικό σχέδιο διαχείρισης των υδατικών πόρων της, πράγμα το οποίο όπως φαίνεται βραδυπορεί. 
     Περαιτέρω για το πολύπαθο έργο της μερικής εκτροπής του Αχελώου, του άνω ρου του ποταμού, έχουν εκδοθεί μέχρι σήμερα από το Ανώτατο Ακυρωτικό Δικαστήριο της χώρας, το Συμβούλιο της Επικρατείας, σειρά αποφάσεων του 1994, του 1995, του 2000 και πρόσφατα μόλις το 2006 αποφάσεις ακυρωτικές με το αιτιολογικό «μη τήρηση περιβαλλοντικών όρων και απουσία μελέτης διαχείρισης υδάτινων πόρων της περιοχής». 
     Στο αιτιολογικό μέρος των τροπολογιών που συζητάμε σήμερα ο Υπουργός ΠΕ.ΧΩ.Δ.Ε. επικαλείται λόγους δημοσίου συμφέροντος, ικανοποίηση επιτακτικών αναγκών ύδρευσης πόλεων, οικισμών, παραγωγή ηλεκτρικής ενέργειας, άρδευσης, περιβαλλοντική ισορροπία και οικολογική αναβάθμιση, τοπικά σχέδια διαχείρισης κ.λπ.. 
     Το Σύνταγμά μας, κύριε Πρόεδρε, στο άρθρο 24 δεν αναγνωρίζει μόνον ως υποχρέωση του κράτους την προστασία του περιβάλλοντος, αλλά θεσπίζει ως θεμελιώδη αρχή και την πρόληψη βλάβης του φυσικού περιβάλλοντος. Και στην έννοια του φυσικού περιβάλλοντος περιλαμβάνονται και τα επιφανειακά και τα υπόγεια ύδατα, ως φυσικοί πόροι και ως οικοσυστήματα, για την προστασία των οποίων είναι υποχρεωμένος να νομοθετεί ο κοινός νομοθέτης. Η συνταγματική αυτή επιταγή αξιώνει από το κράτος προστασία των ρεμάτων, των ποταμών, των πηγών, των λιμνών  και διατήρηση αυτών στη φυσική τους κατάσταση ως διασφάλιση της λειτουργίας των οικοσυστημάτων και πολύ περισσότερο προς όφελος, όχι μόνο της παρούσας, αλλά και των επόμενων γενεών. 
     Αν σήμερα σε ορισμένες περιοχές της Ελλάδος, όπως, παραδείγματος χάρη, στη Θεσσαλία, παρατηρείται διατάραξη της οικολογικής και περιβαλλοντικής ισορροπίας, θα πρέπει να γίνει απολύτως σαφές πως η διατάραξη αυτή δεν οφείλεται στους νόμους της φύσης -γιατί ευτυχώς, κύριοι συνάδελφοι, η φύση τα πάντα εν σοφία και αρμονία εποίησε- αλλά οφείλεται σε ανθρώπινες δραστηριότητες και στην απερίσκεπτη κακοδιαχείριση των τοπικών φυσικών και υδατικών πόρων. Δημιουργός του περιβάλλοντος και των οικοσυστημάτων είναι η ίδια η φύση. Δυστυχώς, καταστροφέας είναι ο ίδιος ο άνθρωπος. 
     Το ζητούμενο δεν είναι να γυρίσουμε τα ποτάμια πίσω ή να στερέψουμε τις λίμνες ή να κάνουμε, όπως λέει και ο λαός μας, τους κάμπους ράχες, αλλά να διαμορφώσουμε μ’ αυτό το θείο δώρο της φύσης, το νερό, που χάρισε αλύπητα η φύση στη χώρα μας, ένα εθνικό σχέδιο ορθολογιστικής διαχείρισης και μετά να το μοιράσουμε, έτσι ώστε να ικανοποιούνται όλες οι ανάγκες του ανθρώπου, της γης, του περιβάλλοντος και της ζωής.
     Κύριε Πρόεδρε, το έργο της εκτροπής του Αχελώου προκηρύχθηκε και δημοπρατήθηκε το 1983 και έκτοτε τα έργα συνεχίστηκαν έως το 2000, παρά την έκδοση σειράς αποφάσεων του Συμβουλίου της Επικρατείας. Το 2001 επαναδημοπρατήθηκε και συνεχίστηκαν τα έργα με περιορισμένη χρηματοδότηση, παρ’ ότι το Συμβούλιο εκ νέου ακύρωσε τις αποφάσεις αυτές. ‘Όλες οι κυβερνήσεις και ιδιαίτερα οι κυβερνήσεις του ΠΑ.ΣΟ.Κ. από τη μια μεριά συνέχιζαν τα έργα και από την άλλη ξεχνούν σήμερα τα πεπραγμένα τους. 
     Ο κ. Κολιοπάνος ήταν σαφής και κατηγορηματικός ότι κάποια από τα επτά έργα που γίνονται εκεί, έχουν ολοκληρωθεί και θα παρακαλέσω, κύριοι Υπουργοί, να καταθέσετε στη Βουλή των Ελλήνων τι έργα έχουν ολοκληρωθεί, τι δαπάνες έχουν γίνει για το καθένα και πολύ περισσότερο τι είναι εκείνο που απομένει σήμερα, διότι θα πρέπει να δούμε ότι στην κοίτη σήμερα του Αχελώου λειτουργούν τρία υδροηλεκτρικά εργοστάσια, από τα οποία παράγονται 2.000.000.000 kwh το χρόνο. Η Δ.Ε.Η. κερδίζει από αυτά 130.000.000 ευρώ. Αυτή η μερική εκτροπή επηρεάζει καθόλου τα υδροηλεκτρικά εργοστάσια του Αχελώου; Υπάρχει μελέτη; Θα ήθελα πραγματικά να γνωρίζω τι γνώμη έχει η Δ.Ε.Η.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     ΑΠΟΣΤΟΛΟΣ ΚΩΣΤΟΠΟΥΛΟΣ: Γι’ αυτό θα πρέπει να κατατεθεί στη Βουλή.
     Κύριε Πρόεδρε,  τελειώνω…
     ΠΡΟΕΔΡΕΥΩΝ (Ιωάννης Τραγάκης): Κλείστε με αυτό.
     ΑΠΟΣΤΟΛΟΣ ΚΩΣΤΟΠΟΥΛΟΣ: H Αιτωλοακαρνανία έχει κατηγορηθεί για πατριωτικό τοπικό εγωισμό. Η Αιτωλοακαρνανία –θυμίζω σε όλους- είναι αιμοδότης της Ελλάδος. Έξι εκατομμύρια περίπου Έλληνες πολίτες πίνουν το νερό της –το γνωρίζετε πολύ καλά- Μόρνος, Εύηνος, η ηλεκτρική ενέργεια μοιράζεται σ’ όλη τη χώρα, κατά συνέπεια δικαιούται ο καθένας να έχει και τοπικό εγωισμό, αλλά και περηφάνια. Εγώ αναγνωρίζω το δικαίωμα σε όλους να διατηρούν τον τοπικό τους εγωισμό. 
     ΠΡΟΕΔΡΕΥΩΝ (Ιωάννης Τραγάκης): Τον έχετε και εσείς. 
     Ευχαριστούμε. 
     ΑΠΟΣΤΟΛΟΣ ΚΩΣΤΟΠΟΥΛΟΣ: Θα ήθελα, όμως, να αναγνωριστεί και σε εμάς. 
     Τελειώνω, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Τελειώνετε, αλλά δεν τελειώνετε!
     ΑΠΟΣΤΟΛΟΣ ΚΩΣΤΟΠΟΥΛΟΣ: ‘Αλλωστε η Αιτωλοακαρνανία σήμερα αμύνεται σε αυτήν την Αίθουσα εδώ και δεν μπορώ να πω επιτίθεται.
      Παρόμοια έργα, φαραωνικά θα έλεγα, που αφαιρούν υδάτινους πόρους από ένα φυσικό οικοσύστημα μιας περιοχής, με την ελπίδα να δημιουργήσουν ένα άλλο τεχνικό οικοσύστημα, θα έλεγα ότι τα έργα αυτά έχουν περισσότερο μουσειακό χαρακτήρα, παρά δημιουργική χρησιμότητα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Τα τελευταία είκοσι πέντε χρόνια διατάσσεται ο ατίθασος Αχελώος να υπακούσει σε πολιτικά κελεύσματα. Όμως, δεν υπακούει, δεν υποκύπτει. 
      ΠΡΟΕΔΡΕΥΩΝ (Ιωάννης Τραγάκης): Ανθίσταται, λοιπόν, ο Αχελώος! Μη με φέρνετε, όμως, σε δύσκολη θέση.
      ΑΠΟΣΤΟΛΟΣ ΚΩΣΤΟΠΟΥΛΟΣ: ο Αχελώος, όχι από Αιτωλοακαρνανικό πείσμα και εγωισμό όπως είπε ο Υπουργός, αλλά από το φυσικό του μεγαλείο. Η πλειοψηφία των Βουλευτών όλων των κομμάτων μπορεί και θέλει να τιθασεύσει τον Αχελώο, γυρνώντας τον προς τα πίσω, αλλά αυτός, συμπορευόμενος με τη βούληση Βουλευτών της Μειοψηφίας, θα συνεχίσει, όπως αιώνες τώρα, να αγκαλιάζει στοργικά και δημιουργικά τη γη της Αιτωλοακαρνανίας. 
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Με αυτό κλείσατε, κύριε συνάδελφε. Ωραίος επίλογος! 
      Θα ήθελα, βέβαια, να διευκρινίσω ότι σας άφησα να μιλήσετε λίγο περισσότερο και εσάς και τους άλλους συναδέλφους που ασχολήθηκαν και με τις δύο τροπολογίες. Δεν εγγράφεστε ξανά για τις τροπολογίες. 
      Ο συνάδελφος κ. Βεργίνης έχει το λόγο. 
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε. 
      Κύριε Υπουργέ, κύριοι συνάδελφοι, το Κτηματολόγιο δεν αποτελεί σύγχρονη εφεύρεση και επινόηση. Οι περισσότερες χώρες απέκτησαν Κτηματολόγιο τον 18ο και 19ο αιώνα.  
      Πρέπει δε να αναφέρω ότι στις δημοκρατικές πολιτείες της Αρχαίας Ελλάδος επικρατούσε και άκμαζε η ιδέα της εξασφάλισης της δημοσιότητας των μεταβιβάσεων κυριότητας. Οι νόμοι δε του Θεοφράστου, 372-287 π.Χ., όπως διασώθηκαν από τον Στοβαίο, λένε ότι στις ελληνικές πόλεις γινόταν αγοροπωλησία. Για να γίνει, όμως, η οριστική έπρεπε πρώτα να υπάρχει δημόσια ειδοποίηση για κάποιες μέρες. Επίσης, πρέπει να αναφέρω ότι το τελειότερο σύστημα κτηματογράφησης εφαρμόστηκε στην Αίγυπτο το 1.300 π.Χ., για λόγους μάλιστα φορολογικούς. 
      Πρέπει όλοι να παραδεχτούμε ότι το Κτηματολόγιο δεν είναι υπόθεση μόνο οικονομικών λόγων ή αναπτυξιακών. Γίνεται κυρίως για λόγους κοινωνικούς και πολιτιστικούς. Γνωρίζουμε πολύ καλά ότι οι μικρές κοινωνίες έχουν πολύ περισσότερα προβλήματα, κυρίως όταν αναφέρονται σε ιδιοκτησίες. 
      Συνεπώς, η ευχέρεια των συναλλαγών, το χαμηλότερο κόστος συναλλαγών και κυρίως η κοινωνική ηρεμία επιβάλλουν την απόκτηση του Κτηματολογίου και κακώς επί τόσα χρόνια η Ελλάδα μένει πίσω. Αμφιβάλλω εάν η Ελλάδα θα προηγηθεί ακόμη και της γείτονος Αλβανίας. 
      Όλα αυτά γιατί γίνονται, κύριοι συνάδελφοι; Γιατί δεν κατανοούμε, κατά την άποψή μου, ότι το Κτηματολόγιο αποτελεί συγχρόνως δείκτη προόδου, δείκτη του βαθμού υψηλής κατανόησης και κυρίως πράξης και τάξης και όχι αταξίας. Συνεπώς πρέπει με πολύ θάρρος να αντιμετωπίσουμε πλέον το νέο νομοσχέδιο που έρχεται. Γιατί; Γιατί το νέο νομοσχέδιο δεν είναι αρχικό νομοσχέδιο. Έρχεται κυρίως να κάνει τι; Να τακτοποιήσει τις αταξίες του προηγουμένου νομοσχεδίου και κυρίως να τακτοποιήσει τις αταξίες και τους παραλογισμούς που προέκυψαν από την εφαρμογή των εργασιών και των διαδικασιών του Κτηματολογίου. 
      Πρέπει να σας αναφέρω, κύριοι συνάδελφοι, ότι η Λευκάδα, η οποία χρησιμοποιήθηκε ως πιλοτικός νομός, έχει τεράστια προβλήματα. Δεν γνωρίζει κανείς πού είναι τα οικόπεδά του. Αναφέρω δε και προσωπική εμπειρία, αφού γνωρίζετε ότι εκπροσωπώ τη Λευκάδα στο Κοινοβούλιο. Δικά μου κτήματα βρίσκονται ή σε νεκροταφείο ή και σε θάλασσα ακόμη. Πολλά από τα κτήματα αυτά δεν μπορούν να βρεθούν ούτε από πλευράς έκτασης ούτε από πλευράς τοποθεσίας. Η εταιρεία του Κτηματολογίου προσπάθησε να βρει εδώ και ενάμισι χρόνο κάποιες λύσεις. 
      Σας λέω και τούτο: Ότι η προσπάθεια του Υπουργείου είναι πολύ πιο μεγάλη για την εξυπηρέτηση και τη διόρθωση ακριβώς των κακώς εχόντων και όχι κυρίως γι’ αυτόν που έρχεται να επεκτείνει περισσότερο το Κτηματολόγιο. Είναι πράγματι αθλιότητα! Δεν μπορούν να γίνουν συναλλαγές και όσες έχουν γίνει θεωρούνται ή παράνομες ή παράλογες. Και αυτή τη στιγμή σέρνονται στα δικαστήρια με υψηλότατο κόστος. 
      Και έρχεστε εδώ, κύριοι της Αξιωματικής Αντιπολίτευσης, να κρίνετε το σχέδιο νόμου που ήλθε προς ψήφιση. Μάλιστα, κατά την άποψή μου, λέγονται ορισμένα πράγματα, που είναι αναληθή. Λέτε ότι δεν διατέθηκε χρόνος ωρίμανσης για το νομοσχέδιο. Γιατί, κύριοι συνάδελφοι, το λέτε αυτό, αφού γνωρίζουμε όλοι ότι από τον Οκτώβριο του 2005 έχει δοθεί στους φορείς, στα Τεχνικά Επιμελητήρια Ελλάδος, στην Ολομέλεια του Δικηγορικού Συλλόγου, των συμβολαιογράφων, των υποθηκοφυλάκων, αλλά και στην Ένωση Ιδιοκτητών και έκαναν προτάσεις, από τις οποίες πολλές συμπεριελήφθησαν.
      Επίσης, πρέπει να σημειωθεί ότι πολλές διατάξεις του νομοσχεδίου ήταν προτάσεις της αρμόδιας επιτροπής, που συγκροτήθηκε με πρωτοβουλία της Εταιρείας Κτηματολογίου από τα μέλη της Ολομέλειας των Δικηγορικών Συλλόγων Ελλάδος. Επιπλέον, στην ειδική επιτροπή της Βουλής ποιος αμφισβητεί ότι επί πολλές ώρες συζητήθηκε το νομοσχέδιο και έγιναν δεκτές πολλές από τις προτάσεις των συναδέλφων; Συζητήθηκε διεξοδικά και κουραστικά. 
      Παράλληλα άκουσα την κ. Παπανδρέου να κατηγορεί την Κυβέρνηση πως σε ό,τι αφορά τις δαπάνες για το Κτηματολόγιο, δεν φρόντισε να καλυφθούν από το Γ’ Κοινοτικό Πλαίσιο Στήριξης. Αυτό είναι τουλάχιστον ανακριβές, για να μην πω κάτι άλλο, διότι η Ευρωπαϊκή Ένωση αρνήθηκε από την αρχή και κατηγορηματικά να χρηματοδοτήσει το Κτηματολόγιο, αφού από παραλείψεις και πράξεις δικές σας, τελικά αναγκάσθηκε για τους λόγους αυτούς η Ευρωπαϊκή Ένωση να ανακαλέσει ακόμα και τη χρηματοδότηση των 100.000.000 ευρώ. 
      Άρα, λοιπόν, ας μην κατηγορούμε άλλους, όταν εμείς οι ίδιοι είμαστε υπεύθυνοι. Έπρεπε, λοιπόν, το ΠΑ.ΣΟ.Κ. να κάνει κάποιες προσπάθειες –κουβέντες στην ουσία έγιναν- για να γίνει ένα πρόγραμμα με υποστηρικτικές δράσεις για το Κτηματολόγιο. 
      Κυρία Παπανδρέου, ουδέποτε αυτό συνέβη ως ολοκληρωμένο πρόγραμμα και δεν ψηφίστηκε ούτε από την Ευρωπαϊκή Ένωση. Δόθηκαν στη συνέχεια από την παρούσα Κυβέρνηση μέσα από το πρόγραμμα της Κοινωνίας της Πληροφόρησης αυτά τα 40.000.000 ευρώ και πάλι αυτά κινδυνεύουν εξαιτίας του παρελθόντος.
      Συνεπώς, κύριοι συνάδελφοι, πρέπει να γνωρίζουμε ότι χρειάζεται η κριτική, αλλά χρειάζεται και η κρίση, που πρέπει να οδηγεί σε παραδοχή των λαθών και στο ότι πρέπει να κάνουμε το σωστό, προκειμένου να διορθώσουμε τα κακώς κείμενα. Θα πρέπει, δηλαδή, να αναφερθούμε στην παροιμία που λέει «Δεν φθάνει που μας χρωστούσανε, μας ζητάνε πίσω και το βόδι». 
      Αντί, λοιπόν, να συνεργαστούμε εδώ εποικοδομητικά, να διορθώσουμε τα κακώς κείμενα, να προχωρήσουμε σε μια θεμελιακή αναθεώρηση του νόμου περί Κτηματολογίου, να προχωρήσουμε στην υπερψήφιση των τροπολογιών που φέρνει η Κυβέρνηση και για τη διαχείριση των υδάτων και για τον Αχελώο κατά τρόπο, όμως, χρήσης των υδάτων που χάνονται στη θάλασσα, αντί να ενισχύσουμε αυτήν την προσπάθεια και να την επαινέσουμε, ερχόμαστε να κατηγορήσουμε τον Υπουργό, ο οποίος με πολύ προσπάθεια και με πολύ κόπο επιχειρεί να ανταποκριθεί στα μεγάλα καθήκοντα, ένα δυναμικό Υπουργό και συνάμα άξιο στέλεχος της Κυβέρνησης, ο οποίος με νύχια και με δόντια πολεμά να αντιμετωπίσει τα ανυπέρβλητα εμπόδια, τα οποία αντιμετωπίζει και παρέλαβε στο συγκεκριμένο Υπουργείο. Δεν μπορούμε, λοιπόν, σ’ έναν τέτοιο Υπουργό να προσθέτουμε τέτοιους χαρακτηρισμούς, που προσβάλλουν και το ήθος και την αξιοπρέπεια ενός ανθρώπου, πόσο μάλλον του συγκεκριμένου Υπουργού. 
      Κύριοι συνάδελφοι, πρέπει να καταλάβετε ότι κάνετε ένα έργο, το οποίο άργησε και έπρεπε να τελειώσει σε συγκεκριμένα χρόνια. Σας πήρε δέκα χρόνια για να τελειώσετε μόνο το 30% με πενταπλάσιο κόστος και σε διπλάσιο χρόνο. Συνεπώς, ας μη δημιουργούμε προβλήματα εκεί που δεν υπάρχουν και ας  συμβάλουμε εποικοδομητικά και δημιουργικά στην υπερψήφιση του νομοσχεδίου. 
      Θέλω δε, από τη θέση αυτή να σας πω ότι το παρόν νομοσχέδιο ρυθμίζει πολύ σοβαρά θέματα, επεκτείνει τα προηγούμενα τα οποία υιοθετούσε και κυρίως εφάρμοζε το νομοσχέδιο περί Κτηματολογίου και ειδικότερα αναφέρεται σε ρύθμιση θεμάτων συντήρησης δημοσίων οδών, στη ρύθμιση αντιπλημμυρικής προστασίας και στη συμμετοχή εργοληπτικών οργανώσεων και μελετητών στα τεχνικά συμβούλια των φορέων του δημόσιου τομέα.
      Κύριοι συνάδελφοι, μετά από όσα ανέφερα, θεωρώ ότι το παρόν πλαίσιο νόμου αποτελεί οδηγό προς τη σωστή κατεύθυνση για την τελική ολοκλήρωση ενός πραγματικού Κτηματολογίου για τη χώρα μας.
      Τα λάθη του παρελθόντος μας δίδαξαν αρκετά, παρά το γεγονός ότι η εμπειρία μας στο Κτηματολόγιο χαρακτηρίζεται απλά μικρή. Όμως, είναι καιρός να διορθώσουμε και είναι καιρός τελικά η Ελλάδα να αποκτήσει το κλίμα εμπιστοσύνης των πολιτών κυρίως προς τους πολιτικούς, αλλά και προς το νομοθετικό έργο της Βουλής.
      Σας ευχαριστώ, κύριε Πρόεδρε, για την ανοχή σας.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Ιωάννης Τραγάκης): Περιττό να σας υπενθυμίσω ότι μιλήσατε και επί των δύο τροπολογιών.
      Ο κ. Σπηλιόπουλος έχει το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, κύριοι συνάδελφοι, η συζήτηση που γίνεται σήμερα στη Βουλή για το Κτηματολόγιο είναι πολύ αποκαλυπτική. Επιβεβαιώνεται απ’ όλες τις συζητήσεις και από την εξέλιξη γενικότερα ότι η κορυφαία επιλογή του ΠΑ.ΣΟ.Κ. να ξεκινήσει το Κτηματολόγιο και μάλιστα εκ του μηδενός, ήταν μια πολύ ορθή επιλογή, την οποία βέβαια σήμερα όλοι αποδέχονται. Και βεβαίως η Κυβέρνηση που τόσο κατασυκοφάντησε αυτό το μεγάλο έργο του Κτηματολογίου, που το υπονόμευσε, το κατήγγειλε, σήμερα ακολουθεί κατά γράμμα την πορεία του.
      Εδώ θα ήθελα να πω, κύριοι συνάδελφοι, ότι θα έπρεπε το Kόμμα της Νέας Δημοκρατίας να ζητήσει μια συγνώμη έστω από τον ελληνικό λαό, αλλά και από το ΠΑ.ΣΟ.Κ., γιατί αυτό το μεγάλο έργο που ξεκίνησε εκ του μηδενός –και το ξέρετε και το αναγνωρίζετε σήμερα- παρά τα λάθη του και τις παραλείψεις του, σήμερα είναι μια ζωντανή πραγματικότητα. Είναι ένα έργο που ακολουθείτε κατά γράμμα. Έχει υποδομές, έχει εταιρεία, έχει θεσμικό πλαίσιο, έχει εμπειρία, έχει τεχνογνωσία, έχει κεκτημένο τα κτηματολογικά γραφεία, τα οποία άνοιξαν.
      Όμως αυτό θέλει και μια μεγαλοψυχία εκ μέρους σας και νομίζω ότι αυτή απουσιάζει από το κόμμα της Νέας Δημοκρατίας. Μιλούσε συνεχώς τότε το κόμμα της Νέας Δημοκρατίας, όταν ήταν αντιπολίτευση, για αδιαφάνεια, για παρανομίες, για πρόστιμα κ.λπ.. Σήμερα κάποιοι επανέφεραν, για να δικαιολογήσουν την τότε στάση τους, αυτό το θέμα και μίλησαν για παραπομπές στελεχών.
      Ακούστε όμως, αγαπητοί συνάδελφοι, ποια είναι η πραγματικότητα πάνω στο ζήτημα αυτό. Η ασκηθείσα αυτεπάγγελτα ποινική δίωξη μετά από ανώνυμες καταγγελίες και επιστολές κατά των μελών του Διοικητικού Συμβουλίου της Κτηματολόγιο Α.Ε. της περιόδου 1997-2001 κατέληξε στην εισήγηση του Εισαγγελέα Εφετών για την έκδοση απαλλακτικού βουλεύματος, θεωρώντας τις κατηγορίες επιεικώς εξωπραγματικές, όπως αναφέρει στην πρότασή του ο εισαγγελέας. 
      Το Συμβούλιο Εφετών απαλλάσσει όλους για τις μέχρι σήμερα κατηγορίες και παραπέμπει το διευθύνοντα σύμβουλο και ένα μέλος της διοίκησης…
      ΝΙΚΟΛΑΟΣ ΛΕΓΚΑΣ:  Διαβάστε γιατί.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: …για απιστία, με νέες όμως ατεκμηρίωτες κατηγορίες, νέες κατηγορίες που δεν υπήρχαν μέχρι σήμερα και τις οποίες δεν διερεύνησε ο εισαγγελέας. 
      Ακούστε μεθόδευση, προφανώς βεβαίως για να συντηρείται η υπόθεση, μια υπόθεση, η οποία σύρεται και εδώ μέσα ακόμη, γιατί δεν υπήρχαν αυτές οι καταγγελίες να τις διερευνήσει ο εισαγγελέας. Είναι καινούργιες κατηγορίες που προκύπτουν από το Σύμβουλο σήμερα του Υπουργού Δικαιοσύνης τον κ. Γεράκη, που τότε είχε ασχοληθεί μ’ αυτό το θέμα. Νομίζω ότι κάποια στιγμή πρέπει να ειπωθούν τα πράγματα με το όνομά τους.
      Δεύτερον, το Ελεγκτικό Συνέδριο με απόφασή του το 2004 ακύρωσε την καταλογιστική πράξη του τετάρτου κλιμακίου εις βάρος των μελών της διοίκησης του Κτηματολογίου Α.Ε. και ενέκρινε όλες τις δαπάνες. Έχουν εγκριθεί όλες  οι δαπάνες του Κτηματολογίου!
      Τέλος, θέλω να πω κάτι το οποίο ανέφερα και προχθές. Ο Πρόεδρος του Τεχνικού Επιμελητηρίου πρόσφατα εδώ στη Βουλή είχε πει σε ερώτησή μας: «Ούτε ο Πρωθυπουργός, αλλά κανένας δεν μπορεί να αναφέρεται σε σκάνδαλο του Κτηματολογίου, γιατί δεν υπάρχει σκάνδαλο του Κτηματολογίου». Δυστυχώς, όμως, κάποιοι θέλουν να χρησιμοποιούν αυτή την ορολογία, για να καλύπτουν τη θέση που είχαν στο παρελθόν και σήμερα δεν μπορούν να τη δικαιολογήσουν.
      Σήμερα, αγαπητοί συνάδελφοι, η παράταξη η δική μας, εμείς, είμαστε υπερήφανοι γιατί αποδεικνύεται ότι είμαστε η πραγματική μεταρρυθμιστική δύναμη της χώρας.
      Ξεκινήσαμε όλες τις μεγάλες δομές και όλα τα μεγάλα έργα. Ξεκινήσαμε όμως και το Κτηματολόγιο που και εσείς σήμερα παραδέχεστε ότι είναι το μεγαλύτερο από τα μεγάλα έργα που θα βοηθήσει την ανάπτυξη, το περιβάλλον και θα βελτιώσει πάρα πολύ τις συναλλαγές μεταξύ των πολιτών, σε σχέση με τις ιδιοκτησίες τους.
      Σήμερα, λοιπόν, το Κτηματολόγιο είναι μία ζωντανή πραγματικότητα. Εσείς δυόμισι χρόνια είχατε απραξία. Δεν κάνατε τίποτα. Και σήμερα, το μόνο που κάνετε είναι να έρχεστε και να καπηλεύεστε αυτή τη ζωντανή πραγματικότητα που είναι το Κτηματολόγιο.
      Αγαπητοί συνάδελφοι, θέλω να κάνω και μία αναφορά στα δημόσια έργα, γιατί ο κ. Σουφλιάς προχθές στην ομιλία του είχε πει «εμείς δημοπρατήσαμε…» -«εμείς δημοπρατήσαμε», επαναλαμβάνω ότι έτσι είχε πει ο κ. Σουφλιάς- «..έργα ύψους 12.000.000.000 ευρώ».
      Μήπως δημοπράτησε και τα μεγάλα έργα με τις συμβάσεις παραχώρησης; Το 2001 δημοπρατήθηκαν όλα και τα επτά. Και μάλιστα, είχαν γίνει και προεπιλογές και είχε γίνει και μεγάλο μέρος των μελετών. Χρειάστηκε να προχωρήσουν τα πράγματα. Δημοπρατήθηκαν το 2001.
      Όμως, σήμερα δεν πρέπει να πει ξανά ο κ. Σουφλιάς «δημοπρατήσαμε» έργα 12.500.000.000 ευρώ. Δεν τα δημοπράτησε ο κ. Σουφλιάς. Τα δημοπράτησε το ΠΑ.ΣΟ.Κ. το 2001 και δεν πρέπει να το πει ξανά.
      Αγαπητοί συνάδελφοι, θέλω να κάνω και μία μικρή αναφορά στο θέμα των μελετών. Είναι το τρίτο τμήμα του νομοσχεδίου, για το οποίο δεν κάναμε μεγάλη συζήτηση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, όπως και οι υπόλοιποι, θα ήθελα λίγο χρόνο ακόμα.
      Το τρίτο τμήμα, λοιπόν, αφορά τις μελέτες των δημοσίων έργων. Οι ρυθμίσεις που αναφέρονται στις μελέτες αποδεικνύουν και εδώ την αδυναμία εφαρμογής του θεσμικού πλαισίου, το οποίο έχει ψηφίσει η Κυβέρνηση. Μέχρι σήμερα, ελάχιστες μελέτες έχουν προκηρυχθεί και σχεδόν καμία σημαντική μελέτη δεν έχει ανατεθεί. Ο Υπουργός έχει από καιρό ανακοινώσει ότι θα γίνουν εξήντα καινούργιες μελέτες που θα ενταχθούν στο Γ΄ Κοινοτικό Πλαίσιο Στήριξης και θα είναι τα έργα της επόμενης προγραμματικής περιόδου του Δ΄ Κοινοτικού Πλαισίου Στήριξης.
      Καμία, όμως, απ’ αυτές δεν έχει ανατεθεί και βεβαίως, το ερώτημα είναι πότε θα ανατεθούν και πότε θα συμβολαιοποιηθούν, γιατί ο χρόνος τελειώνει. Στο τέλος του 2006 πρέπει να υπάρχει συμβολαιοποίηση. Αυτό πρέπει να γίνει μέσα στο 2006.
      Εμείς, το Κόμμα μας, όπως και ολόκληρος ο τεχνικός κόσμος και το Τεχνικό Επιμελητήριο, έχουμε σοβαρότατες ενστάσεις και αντιρρήσεις στις ρυθμίσεις που κάνετε. Καθιερώνετε εξαιρέσεις, αυξάνετε τη δυνατότητα απευθείας αναθέσεως μελετών, απαξιώνετε το μελετητικό δυναμικό της περιφέρειας και δίνετε δυνατότητα παράκαμψης της υφιστάμενης νομοθεσίας.
      Να μη μιλήσω για το τι θα γίνει με τα έργα μέσω Σ.Δ.Ι.Τ., γιατί εκεί δεν θα υπάρξει καμία εφαρμογή του θεσμικού πλαισίου που έχουμε στη χώρα μας ούτε για τις μελέτες ούτε για τα δημόσια έργα. Και η χθεσινή τροπολογία που συζητήσαμε στην Επιτροπή Οικονομικών το αποδεικνύει αυτό. Ακόμα και τους συμβούλους θα τους προσλάβουν στα Σ.Δ.Ι.Τ. έξω από κάθε θεσμική λειτουργία και έξω από κάθε θεσμικό πλαίσιο που υπάρχει στη χώρα μας.
      Πιστεύουμε, λοιπόν, ότι σήμερα μ’ αυτές τις ρυθμίσεις που κάνετε για τις μελέτες, ομολογείτε με τον πλέον χαρακτηριστικό τρόπο την αδυναμία εφαρμογής του θεσμικού πλαισίου το οποίο ψηφίσατε για τα δημόσια έργα και το νόμο αυτό, έστω το νόμο αυτό, τον οποίο ακόμα δεν έχετε εφαρμόσει.
      Τέλος, ολοκληρώνοντας, κύριε Πρόεδρε, θέλω να πω ότι ο κ. Σουφλιάς προχθές είπε ότι ο εισηγητής της Πλειοψηφίας «έκανε πατάτα», έκανε γκάφα όταν είπε ότι δεν ψηφίζουμε τη γενική τροπολογία για το νερό, αλλά ψηφίζουμε την τροπολογία για τα έργα του Αχελώου.
      Ποια είναι η αλήθεια σήμερα; Πατάτα και γκάφα –μάλιστα πολλές- έχει κάνει ο κ. Σουφλιάς. Και μάλιστα, θα ήθελα να πω κάτι. Την ώρα που συζητείτο χθες το νομοσχέδιο εδώ στη Βουλή, αυτό το σημαντικό νομοσχέδιο που έχει τόσα πολλά θέματα, ο κ. Σουφλιάς δεν παρίστατο εδώ. Παρίστατο, όμως, στην Επιτροπή Αγώνα των Θεσσαλών, για να προωθήσει εκεί το θέμα του ή για να φανεί ότι είναι ο «θεσσαλάρχης». 
      Και το δεύτερο που θέλω να πω είναι το εξής: Είδαμε το πρωτάκουστο…
      ΝΙΚΟΛΑΟΣ ΛΕΓΚΑΣ: Οι συνάδελφοί σας ήταν εκεί.
       ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Οι συνάδελφοί μου δεν είναι Υπουργοί και δεν συζητούν το νομοσχέδιο Υπουργοί.
       ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. Σαν να ξεστρατίσαμε λίγο από το χρόνο. 
        ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: ‘Ομως, θέλω να πω ότι αυτά θα τα πούμε στην τροπολογία.
       ΠΡΟΕΔΡΕΥΩΝ (Ιωάννης Τραγάκης): Ποια τροπολογία;
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Όμως, τουλάχιστον ως προς το Κοινοβούλιο, θα έπρεπε να δείξει ότι πρέπει να υπάρχει μεγαλύτερος σεβασμός.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Θα ήθελα να υπενθυμίσω για μια ακόμη φορά ότι υπάρχει ανοχή στο χρόνο γιατί σας δίνω το δικαίωμα να μιλήσετε και επί των δύο τροπολογιών. Δεν ξαναπαίρνετε το λόγο. 
      Ο κ. Ιωαννίδης έχει το λόγο.
      ΙΩΑΝΝΗΣ ΙΩΑΝΝΙΔΗΣ: Κύριε Πρόεδρε, κυρίες και κύριοι συνάδελφοι, η Κυβέρνηση είναι ενιαία και επομένως δεν είναι σωστό να λέμε ότι λείπει ο Υπουργός όταν εδώ είναι και οι δύο Υφυπουργοί. Και εφόσον μιλάτε για «θεσσαλάρχη», έχω να πω ότι ήταν εκεί πρώην Υπουργοί δικοί σας, όλοι της Θεσσαλίας και επομένως μην κατηγορείτε ένα πράγμα για το οποίο αν ήσασταν εσείς Υπουργός και γινόταν το ίδιο, θα ήσασταν και εσείς εκεί ... 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Εγώ ήμουν στη Βουλή. 
      ΙΩΑΝΝΗΣ ΙΩΑΝΝΙΔΗΣ: Καλά. Όταν θα γίνεται Υπουργός και θα έχει πανθεσσαλική συγκέντρωση, θα το δούμε. Θα περιμένουμε. Εύχομαι, όποτε γίνεται, να το κάνετε. 
      Το παρόν νομοσχέδιο που φέρνει το Υ.ΠΕ.ΧΩ.Δ.Ε. και που συζητάμε είναι πράγματι πολύ σπουδαίο καθώς άπτεται άμεσα της Δημόσιας Διοίκησης και άρα επιδιώκει να βάλει τέλος στη μακροχρόνια ταλαιπωρία των πολιτών καθώς, επιτέλους, και η χώρα μας θα έχει Κτηματολόγιο. Η νομοθετική αυτή παρέμβαση θα συμβάλει πράγματι στην ανάπτυξη της χώρας μας, δεδομένου ότι το σύστημα Εθνικού Κτηματολογίου είναι χρήσιμο εργαλείο προγραμματισμού και οργάνωσης. 
      Την περιπέτεια αυτού του έργου την ξέρουμε. Την καθυστέρηση στο σχεδιασμό και την υλοποίησή του την ξέρουμε, επίσης. Τις παρατυπίες που σημειώθηκαν στο παρελθόν, τις απευθείας αναθέσεις και την οικονομική κακοδιαχείριση των προηγούμενων ετών τις βιώσαμε και αυτές και τιμωρηθήκαμε από την Ευρωπαϊκή Επιτροπή, ενώ το έργο απαξιώθηκε στα μάτια της κοινής γνώμης. Μέσα σε δύο χρόνια έγινε μια τεράστια προσπάθεια με ταχείς ρυθμούς, ώστε σήμερα να λειτουργούν ογδόντα δύο κτηματολογικά γραφεία, ενώ από το Μάρτιο του 2004 κτηματογραφήθηκαν εξήμισι  χιλιάδες στρέμματα.
      Αγαπητοί συνάδελφοι, οι διατάξεις του νομοσχεδίου που συζητάμε είναι πολλές και σημαντικές. Εγώ θα ήθελα να σταθώ όμως στις τροπολογίες που αφορούν στη μερική εκτροπή του Αχελώου και αυτό γιατί πρόκειται για ένα έργο εθνικής κλίμακας, ένα έργο που, επίσης, εκκρεμεί εδώ και πολλά χρόνια, ένα έργο ταυτόχρονα περιβαλλοντολογικό, υδρευτικό, αρδευτικό, και υδροηλεκτρικό, το σημαντικότερο έργο για τη Θεσσαλία, χωρίς αυτό να σημαίνει ότι είναι εις βάρος άλλων περιοχών.
      Όλοι γνωρίζουμε το πρόβλημα έλλειψης νερού που μαστίζει τη Θεσσαλία και το οποίο αντιμετωπίζεται με τη μερική εκτροπή του Αχελώου, καθώς εξακόσια εκατομμύρια κυβικά μέτρα ετησίως θα εκτρέπονται προς τη Θεσσαλία, ποσότητα που αντιστοιχεί σε λιγότερο του 20% των υδάτων του Αχελώου που χύνονται στη θάλασσα, χωρίς όμως να υπονομεύονται οι συνολικές σημερινές και μελλοντικές υδατικές ανάγκες της Αιτωλοακαρνανίας.
      Αυτό που λένε τώρα για τις επιδοτήσεις του βαμβακιού και των άλλων φυτών σαν γεωπόνος σας λέω ότι, όταν έχω ένα χωράφι το οποίο είναι αρδευτικό, θα βάλω πάντα καλλιέργειες οι οποίες είναι εντατικές και δεν θα βάλω ποτέ καλλιέργειες που είναι ξηρικές. Επομένως, και να μην ήταν επιδοτούμενο το βαμβάκι, πάλι θα έμπαιναν καλλιέργειες οι οποίες θα χρειάζονταν το νερό.
      Είναι γνωστό πως για το έργο αυτό έχουν δαπανηθεί πάνω από 500.000.000 ευρώ από τα χρήματα των Ελλήνων φορολογουμένων χωρίς το έργο να έχει ολοκληρωθεί και χωρίς να έχει προφανώς λειτουργήσει. Άλλο ένα έργο στη χώρα μας απ’ αυτά που οι φορολογούμενοι έχουν πληρώσει χωρίς όμως να δουν τι γίνεται. Είναι, επίσης, γνωστό πόσες φορές έχει μπλοκαριστεί στη δικαιοσύνη και πόσο έχουν αντιδράσει κάποιες μειοψηφίες αγνοώντας όμως το πρόβλημα έλλειψης υδατικών πόρων της Θεσσαλίας, με ό,τι αυτό συνεπάγεται για τη διαταραχή των οικοσυστημάτων της περιοχής και ιδιαίτερα του Πηνειού αλλά και για την ύδρευση των αστικών συγκροτημάτων της. 
      Η αγωνία μιας τοπικής κοινωνίας, της Αιτωλοακαρνανίας στην προκειμένη περίπτωση, είναι και αυτή κατανοητή και σεβαστή. Από την άλλη όμως και για το συγκεκριμένο έργο υπάρχουν οι διαβεβαιώσεις –επιστημονικά τεκμηριωμένες- ότι πρόκειται για μια παρέμβαση με αναπτυξιακό χαρακτήρα που στοχεύει στην αποτροπή του κινδύνου ξηρασίας και ερημοποίησης της θεσσαλικής πεδιάδας χωρίς να θίγεται άλλη περιοχή και ιδίως η Αιτωλοακαρνανία.
      Κυρίες και κύριοι συνάδελφοι, η πλειοψηφία του πολιτικού κόσμου της χώρας τάσσεται υπέρ του έργου της μερικής εκτροπής του Αχελώου. Αντιλαμβανόμαστε όλοι μας τη σημασία του έργου αυτού και τα πολλαπλά οφέλη –τα ανέλυσε ο Υπουργός- για όλη την ευρύτερη περιοχή.
      Κυρίες και κύριοι συνάδελφοι, οι δύο τροπολογίες του Υπουργού, εκ των οποίων η μία έχει εφαρμογή και σε άλλα υδρολογικά έργα, χωρίς να καταργείται καμία νομοθεσία, απλώς αντιμετωπίζεται το κενό που υπάρχει, είναι σε πλήρη συμμόρφωση τόσο με την απόφαση του Συμβουλίου Επικρατείας 1688/2005 όσο και με την κοινοτική oδηγία 2000/60. Οι ρυθμίσεις αυτές είναι αναγκαίες προκειμένου να βγει από το τέλμα το έργο της μερικής εκτροπής του Αχελώου, ένα έργο εθνικής σημασίας και εμβέλειας αναπτυξιακού και περιβαλλοντικού χαρακτήρα. Και ας μην ξεχνούμε ότι οι υδατικοί πόροι είναι εθνικό κεφάλαιο και ως τέτοιο πρέπει να το αντιμετωπίσουμε.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, θέλετε να κάνετε κάποιες προσθήκες και κάποια αναρίθμηση;
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Μάλιστα, κύριε Πρόεδρε. 
      Στις μεταβατικές διατάξεις, κύριε Πρόεδρε, στο άρθρο 10 καταθέτω κάποιες αναριθμήσεις παραγράφων για να μη γίνουν λάθη τελικώς στην εκτύπωση. 
      ΠΡΟΕΔΡΕΥΩΝ (Ιωάννης Τραγάκης): Να τις καταθέσετε στα Πρακτικά, κύριε Υφυπουργέ, για να διανεμηθούν.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Μάλιστα, κύριε Πρόεδρε.
      Δεύτερον, στην τροπολογία για τον Παναθηναϊκό αλλάζουμε δύο λέξεις. Στο άρθρο 4 λέει «συνάπτονται έξι παραρτήματα του νόμου» και το γράφουμε «ακολουθούν έξι παραρτήματα του νόμου εκ των οποίων τα υπ’ αριθμ. Γ΄, Δ΄, Ε΄ και ΣΤ΄ δεν δημοσιεύονται στην Εφημερίδα της Κυβερνήσεως». Γιατί; Διότι μας παρακάλεσε η Νομοθετική Υπηρεσία της Βουλής αν θέλουμε να δημοσιευθούν κάποτε επειδή είναι πολύ ογκώδη … 
      ΠΡΟΕΔΡΕΥΩΝ (Ιωάννης Τραγάκης): Σωστό.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Και ένα τελευταίο. Στη γνωστή τροπολογία που θα συζητήσουμε μετά για τον Αχελώο για να το έχουν υπ’ όψιν οι συνάδελφοι Βουλευτές στην παράγραφο 4 εκεί που λέει «δημόσια έργα» προσθέτουμε «καθώς και έργα της Δημόσιας Επιχείρησης Ηλεκτρισμού (Δ.Ε.Η.)» και στη συνέχεια στην ίδια παράγραφο εκεί που λέει «…του άνω ρου του ποταμού Αχελώου προς Θεσσαλία» προστίθεται η φράση «και έργα παραγωγής ηλεκτρικής ενέργειας». Το κάνουμε αυτό γιατί και η Δ.Ε.Η. έχει έργα στη Μεσοχώρα. Και θα απαντήσω για τη Μεσοχώρα αναλυτικά στον κ. Κολιοπάνο όταν γυρίσει.
      Αυτά τα ολίγα και με την ευκαιρία, κύριε Πρόεδρε, να πω ότι ακούω διάφορες νέες ανακρίβειες, μερικές κραυγαλέες, οι οποίες αποδεικνύουν ότι πολιτικοί με ιστορία στο Κοινοβούλιο και πολλή δουλειά και πολύ καλό μυαλό δεν κάνουν «πατάτες», αλλά δυστυχώς γίνονται «πατάτες» από νεότερους καθ’ όλα αξιόλογους συναδέλφους, οι οποίοι λένε φοβερά πράγματα. 
      Για παράδειγμα έργα παραχώρησης. Κύριε Σπηλιόπουλε, για άλλη μια φορά έλεος. Το 2001 τι κάνατε; Την πρώτη φάση για την προεπιλογή.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δημοπρατήθηκαν όλα. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ελάτε τώρα, κύριε Σπηλιόπουλε. Να ερμηνεύσω την έννοια δημοπράτηση; Δημοπράτηση σημαίνει ότι έχω τεύχη δημοπράτησης και περιμένω προσφορές. Αυτό έγινε το 2005. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Σημαίνει ότι αποφασίζω, επιλέγω και δημοπρατώ ένα έργο. Σήμερα τι κάνετε; 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Σπηλιόπουλε, δημοπράτηση δεν είναι αυτό. Πρώτη φάση προεπιλογής έγινε. Τίποτε άλλο, χωρίς μελέτες, χωρίς τίποτα.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Αποφασίσατε ένα έργο; Να μας πείτε. Να μας πείτε ένα έργο που έχετε αποφασίσει.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Σπηλιόπουλε. Και στο κάτω-κάτω έχει δίκιο τώρα σε αυτό που λέει. Ήταν απόφαση προεπιλογής.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Έχετε τελείως άδικο, κύριε Σπηλιόπουλε. Παραφράζετε την έννοια της δημοπράτησης. Έλεος! 
      Τελείωσα, κύριε Πρόεδρε. 
      (Στο σημείο αυτό ο Υφυπουργός ΠΕ.ΧΩ.Δ.Ε. κ. Θεμιστοκλής Ξανθόπουλος καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής:
      («    «Με τις διατάξεις του παρόντος δεν θίγονται οι αρμοδιότητες που αφορούν την καθαριότητα της επιφάνειας των οδών».
      
      4. Στις παρ. 4-9 του άρθρου 10 (μεταβατικές διατάξεις) πρέπει να γίνουν οι ακόλουθες αλλαγές:
      4.α) Οι διατάξεις των άρθρων 4 και 5 τίθενται σε ισχύ ένα (1) μήνα μετά τη δημοσίευση του νόμου στην Εφημερίδα της Κυβερνήσεως και εφαρμόζονται στις συμβάσεις των οποίων  περίληψη της διακήρυξης θα αποσταλεί για δημοσίευση μετά την ημερομηνία αυτή, εκτός των διατάξεων των ως άνω άρθρων στις οποίες η έναρξη ισχύος ορίζεται διαφορετικά, καθώς και των διατάξεων της παρ. 6 περ. β’ και γ’ του άρθρου 4, οι οποίες εφαρμόζονται και στις εκκρεμείς διαδικασίες ανάθεσης.
β) Η διάταξη της παρ. 4 του άρθρου 5 εφαρμόζεται στις περιπτώσεις που θα αποσταλεί πρόσκληση για διαπραγμάτευση μετά την έναρξη ισχύος του νόμου αυτού.
γ) Η διάταξη της παρ. 5 του άρθρου 5 εφαρμόζεται στις συμβάσεις που ανατέθηκαν ή θα ανατεθούν κατά το ν.3316/05.
      5. Οι διατάξεις της παρ. 3 του άρθρου 4 εφαρμόζονται και στις ήδη εκτελούμενες συμβάσεις έργων.  Αγωγές που έχουν ασκηθεί ενώπιον των αρμοδίων δικαστηρίων χωρίς τήρηση ενδικοφανούς προδικασίας, δεν θεωρούνται απαράδεκτες για το λόγο αυτό.
      6. Οι διατάξεις της παρ. 4 του άρθρου 4 εφαρμόζονται σε όλες τις αιτήσεις που θα υποβληθούν για εγγραφή και αναθεώρηση των βεβαιώσεων εγγραφής, μετά την ημέρα ισχύος του νόμου αυτού.
      7. Μέχρι να εκδοθεί η απόφαση του Υπουργού ΠΕΧΩΔΕ, κατά την παρ. 5 του άρθρου 4, τις αρμοδιότητες της Προϊσταμένης Αρχής εξακολουθούν να ασκούν το μέχρι τούδε αρμόδια όργανα.  Με την απόφαση αυτή ορίζεται ο χρόνος  έναρξης της άσκησης των αρμοδιοτήτων της Προϊσταμένης Αρχής από τα νέα όργανα και οι συμβάσεις στις οποίες ασκούνται οι αρμοδιότητες αυτές.
      8. Οι παρ. 1- 5 του άρθρου 6 εφαρμόζονται στα τέλη της οικονομικής χρήσης 2007.
      9. Η θητεία της Κεντρικής Συντονιστικής Επιτροπής του άρθρου 9 του ν. 2576/1998 λήγει την 30η-6-2006, εξακολουθεί όμως να λειτουργεί νόμιμα μέχρι την συγκρότηση της νέας Επιτροπής, κατά την παρ. 2 του άρθρου 8.
      
      
      
      
ε. Οι τυχόν απαιτούμενες απαλλοτριώσεις ακινήτων για την  υλοποίηση των παρεμβάσεων του παρόντος κηρύσσονται υπέρ και με δαπάνες του Δήμου Αθηναίων.

στ. Το υπάρχον γήπεδο ποδοσφαίρου στο Ο.Τ. 22 περιοχής 69 του Δήμου Αθηναίων μπορεί να παραμείνει και να χρησιμοποιείται μέχρι την αποπεράτωση του ως άνω νέου γηπέδου ποδοσφαίρου στην περιοχή του Ελαιώνα.

4. Ακολουθούν 6 παραρτήματα του νόμου, εκ των οποίων τα υπ’ αριθμ. γ, δ, ε και στ δεν δημοσιεύονται στην Εφημερίδα της Κυβέρνησης.
α. Νέο διάγραμμα με τίτλο «Ρυθμιστικό Σχέδιο Αθήνας» σε κλίμακα 1:250.000 το οποίο θεωρήθηκε από τον Προϊστάμενο του Οργανισμού Ρυθμιστικού Σχεδίου Αθήνας, της παραγράφου 1γ του άρθρου 1 του παρόντος νόμου.
      
β. Τοπογραφικό διάγραμμα σε κλίμακα 1:1000 το οποίο θεωρήθηκε από τον Προϊστάμενο του Οργανισμού Ρυθμιστικού Σχεδίου Αθήνας, στο οποίο απεικονίζονται οι τροποποιήσεις που επέρχονται στο ισχύον ρυμοτομικό σχέδιο περιοχής «Ελαιώνα» του Δήμου Αθηναίων, της παραγράφου 2α του άρθρου 2 του παρόντος νόμου.
γ.  Περιβαλλοντική έκθεση, η οποία θεωρήθηκε από τον Προϊστάμενο του Οργανισμού Ρυθμιστικού Σχεδίου Αθήνας, στην οποία αναφέρονται οι εναλλακτικές θέσεις που είχαν εξετασθεί για την μετεγκατάσταση του γηπέδου και κυρίως οι επιτπώσεις του όλου προγράμματος στην ευρύτερη περιοχή των.
      
δ. Κυκλοφοριακή προμελέτη η οποία θεωρήθηκε από τον Προϊστάμενο του Οργανισμού του Ρυθμιστικού Σχεδίου Αθήνας για την κατ’ αρχήν θεώρηση και ρύθμιση των κυκλοφοριακών απαιτήσεων του προγράμματος.
      
ε. Κτηματογραφική μελέτη, η οποία θεωρήθηκε από τον Προϊστάμενο του Οργανισμού του Ρυθμιστικού Σχεδίου Αθήνας. 
      
στ. Γεωτεχνική έρευνα, η οποία θεωρήθηκε από τον Προϊστάμενο του Οργανισμού του Ρυθμιστικού Σχεδίου Αθήνας.
      
5. Οι παραπάνω διατάξεις είναι ειδικές και κατισχύουν οποιωνδήποτε άλλων διαφορετικών ρυθμίσεων οι οποίες καταργούνται.
      
      
      ΤΡΟΠΟΛΟΓΙΑ 698
      
      Στην παρ. 4, μετά τη φράση «Δημόσια Εργα» και πριν τη φράση «τα οποία δημοπρατήθηκαν…»  τίθεται η φράση «καθώς και έργα της Δημόσιας Επιχείρησης Ηλεκτρισμού (ΔΕΗ)».
      Επίσης, στην τρίτη σειρά της ίδιας παραγράφου μετά τη λέξη «Θεσσαλία», και πριν τη λήξη  «επιτρέπεται», τίθεται η φράση «και έργα παραγωγής ηλεκτρικής ενέργειας».
      Τέλος στην δεύτερη σειρά της ίδιας παραγράφου η λέξη «στα» αντικαθίσταται από τη λέξη «σε».
      
      76α)  Στην τροπολογία με γενικό αριθμό 696 και ειδικό  35  προστίθεται παράγραφος 6 ως εξής:
      «6. Στο δεύτερο εδάφιο της παραγράφου 3 του άρθρου 8 του ν. 2947/2001 (ΦΕΚ 228 Α’) οι λέξεις «δεν επιτρέπεται να υπερβαίνει το 10% του ανώτατου συντελεστή δόμησης» αντικαθίστανται από τις λέξεις «δεν επιτρέπεται να υπερβαίνει το 15% του ανώτατου συντελεστή δόμησης» )
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Μπούγας.
      ΙΩΑΝΝΗΣ ΜΠΟΥΓΑΣ: Κύριε Πρόεδρε, είναι γνωστό ότι το Κτηματολόγιο έμελλε να αντικαταστήσει τα βιβλία μεταγραφών, υποθηκών, διεκδικήσεων και κατασχέσεων, τα οποία τηρούνται στα υποθηκοφυλακεία και οι καταχωρήσεις σε αυτά γίνονταν με βάση το επώνυμο αυτών που αφορούσαν οι καταχωρήσεις. Επρόκειτο λοιπόν για ένα πολύ μεγάλης σημασίας έργο, δεδομένου μάλιστα ότι η χώρα μας έχει το δυσμενές προνόμιο να είναι η μοναδική ή μία από τις λίγες ευρωπαϊκές χώρες που δεν διαθέτουν Κτηματολόγιο. Έπρεπε λοιπόν να δώσουν ιδιαίτερη σημασία οι κυβερνήσεις του ΠΑ.ΣΟ.Κ. οι οποίες ανέλαβαν το εγχείρημα με κοινοτικούς πόρους της σύνταξης του Κτηματολογίου. Αντί όμως να συνταχθεί το Κτηματολόγιο όπως έπρεπε και να έχει ολοκληρωθεί στο χρόνο που οφείλαμε να ολοκληρώσουμε και να αξιοποιήσουμε τους κοινοτικούς πόρους που μας διατέθηκαν, δυστυχώς, αβελτηρίες του παρελθόντος, αστοχίες του παρελθόντος, άγνοια την οποία παραδέχθηκαν κορυφαία στελέχη της Αξιωματικής Αντιπολίτευσης, συνετέλεσαν ώστε σήμερα, μετά από μία δεκαετία, να μην έχουμε ένα πλήρες σύστημα κτηματογράφησης.
      Γιατί λοιπόν είναι σημαντικό το συζητούμενο σήμερα σχέδιο νόμου; Είναι σημαντικό διότι η Κυβέρνηση με το υπό συζήτηση σχέδιο νόμου επιβεβαιώνει την απόφασή της να συνεχιστεί η διαδικασία κτηματογράφησης των ακινήτων της χώρας.
      Έχει χαθεί, είναι αλήθεια, μεγάλο χρονικό διάστημα, έχουν απολεσθεί  κοινοτικοί πόροι και θα πρέπει τώρα να καλύψουμε το χαμένο χρόνο, κυρίως όμως τα χρήματα, τα οποία δεν μπορέσαμε να αξιοποιήσουμε, από εθνικούς πόρους και πόρους τους οποίους θα πρέπει να διαθέσουν οι ιδιώτες, ώστε να μπορέσουν να λάβουν τα ανταποδοτικά οφέλη που συνεπάγεται η κτηματογράφηση των ακινήτων τους. 
      Πρέπει να πω ότι και με το συζητούμενο σχέδιο νόμου έχουμε ακόμα μία περίπτωση αποκατάστασης σφαλμάτων του παρελθόντος από την Κυβέρνηση, σφαλμάτων τα οποία δεν οφείλονται μόνο σε αστοχίες, δεν οφείλονται μόνο σε κακή εκτίμηση της κατάστασης, δεν οφείλονται, αν θέλετε, σε ανικανότητα όσων είχαν τότε την ευθύνη να διαχειριστούν αυτό το μεγάλο έργο, αλλά επιπλέον –και αυτό δεν το λέω εγώ- οφείλονται και σε παραβάσεις της νομοθεσίας.
      Γνωρίζετε, κύριοι συνάδελφοι του ΠΑ.ΣΟ.Κ. –αλλά δεν το είπατε στην Αίθουσα αυτή- ότι κορυφαία στελέχη διώκονται και μάλιστα σε βαθμό κακουργήματος, για πράξεις και παραλείψεις οι οποίες είχαν ως συνέπεια να βρεθεί η χώρα μας στο σημείο στο οποίο βρίσκεται σήμερα. 
      Αυτά ειπώθηκαν, κύριε Πρόεδρε, και δεν θέλω να σταθώ στην επί των άρθρων συζήτηση σ’ αυτά τα ζητήματα, τα οποία έγιναν αντικείμενο αναλυτικής προσέγγισης από τους προηγούμενους ομιλητές. 
      Τρεις είναι οι διατάξεις του συζητούμενου σχεδίου νόμου, τις οποίες θεωρώ σημαντικές και στις οποίες θα ήθελα να αναφερθώ:
      Η πρώτη από τις διατάξεις αυτές είναι η διάταξη με την οποία καταργείται η δεύτερη ανάρτηση. Είναι ιδιαίτερα σημαντική. Αντί να καταστρώσουν οι κυβερνώντες τότε έναν απλό μηχανισμό κτηματογράφησης, δυστυχώς επέλεξαν ένα δαιδαλώδες διοικητικό σύστημα. Δεν χρειάζεται η δεύτερη ανάρτηση. Το επιχείρημα –είμαι τηλεγραφικός- ότι τάχα θα έχουμε πολλές δικαστικές αντιδικίες, θα πρέπει να σας πω ότι είναι αβάσιμο. Το Κτηματολόγιο δεν έχει γίνει για να εξαλείψει ή να εξουδετερώσει κατά την πρώτη φάση της εφαρμογής του τις δικαστικές αντιδικίες. Απλώς καταγράφουμε τα δικαιώματα επί των ακινήτων, τακτοποιούμε τις εμπράγματες σχέσεις και όσες διαφορές ανακύπτουν, είναι αρμόδια η δικαιοσύνη να τις επιλύσει. 
      Μια δεύτερη διάταξη, την οποία θα ήθελα να επισημάνω, είναι η διάταξη της παραγράφου 5 του άρθρου 1.
      Το Κτηματολόγιο, κύριε Πρόεδρε, κυρίες και κύριοι συνάδελφοι, δυστυχώς δεν άρχισε με άξονα και οδηγό το τεχνικό σκέλος, δηλαδή την καταγραφή και αποτύπωση στο χάρτη πρώτιστα της ακίνητης περιουσίας του δημοσίου -και όταν λέω ακίνητης περιουσίας του δημοσίου, εννοώ τις παραλίες, τις δασικές εκτάσεις, τα δημόσια κτήματα- με αποτέλεσμα, ενώ μία από τις στοχεύσεις του Kτηματολογίου ήταν να εξαλειφθεί η καταλήστευση της δημόσιας περιουσίας, σήμερα, έντεκα χρόνια μετά την εφαρμογή του, να συντελούνται καταπατήσεις δημοσίων εκτάσεων. 
      Επίσης, ο τρόπος εφαρμογής του Κτηματολογίου αυτά τα έντεκα χρόνια δημιούργησε μοναδικές συνθήκες και ευκαιρίες για άλωση της δημόσιας γης, κυρίως με τη μέθοδο της χρησικτησίας. Έχοντας υπ’ όψιν η πολιτική ηγεσία του Υπουργείου, τι συνέβη αυτά τα έντεκα χρόνια, με τη διάταξη του άρθρου 1, παράγραφος 9, προσπαθεί να αποτρέψει τον κίνδυνο αυτό, δηλαδή τον κίνδυνο του με χρησικτησία σφετερισμού δημοσίων εκτάσεων και να ενισχύσει τη δημόσια πίστη του Κτηματολογίου. 
      Με τη διάταξη αυτή δεν επιτρέπεται να υποβληθεί δήλωση εμπραγμάτου δικαιώματος με αιτία κτήσης την έκτακτη χρησικτησία, εφόσον αφορά σε ακίνητο το οποίο στην ανάρτηση των στοιχείων της κτηματογράφησης καταχωρήθηκε ως αγνώστου ιδιοκτήτη. Είναι μία διάταξη, η οποία δεν αναφέρθηκε, αλλά για τους λόγους τους οποίους εξέθεσα, θεωρώ ιδιαίτερα σημαντική. 
      Το τρίτο το οποίο θέλω να τονίσω –και αυτό πρέπει να γίνει σαφές- είναι ότι το Κτηματολόγιο είναι ένα έργο με έντονο ανταποδοτικό χαρακτήρα και εφόσον κατοχυρώνονται πληρέστερα τα εμπράγματα δικαιώματα των ιδιοκτητών, για αυτήν την κατοχύρωση, για αυτήν τη δημόσια πίστη η οποία δίδεται στο Κτηματολόγιο, επιβάλλεται το τέλος κτηματογράφησης. 
      Και δύο λόγια, κύριε Πρόεδρε, για μία τροπολογία την οποία έχω καταθέσει. Είναι η με γενικό αριθμό 704 και ειδικό αριθμό 38. Πρόκειται για την αλλαγή κατ’ ελάχιστον των όρων δόμησης στην πόλη της Ιτέας Φωκίδας, προκειμένου να διευκολυνθεί η με δημόσιες επενδύσεις ανέγερση νέας πτέρυγας του γηροκομείου που στεγάζει πενήντα τρόφιμους. 
      Είναι το μοναδικό προνοιακό ίδρυμα στο Νομό Φωκίδος -ήδη υπάρχουν πολλές αιτήσεις- ένα ίδρυμα μη κερδοσκοπικού χαρακτήρα. Έχει εξασφαλιστεί το ποσό του 1.800.000 ευρώ και ζητάμε μια πολύ μικρή, χωρίς επιβαρύνσεις στο περιβάλλον, αλλαγή των όρων δόμησης, προκειμένου να επιτραπεί στη διοίκηση του ιδρύματος, να ανεγείρει τη νέα πτέρυγα, επαναλαμβάνω, με χρήματα τα οποία έχουν εξασφαλιστεί από το πρόγραμμα δημοσίων επενδύσεων. 
      Επαναλαμβάνω και σημειώνω ιδιαίτερα, κύριοι Υπουργοί, ότι δεν συνιστά καμία περιβαλλοντική  επιβάρυνση η αλλαγή στους όρους δόμησης, διότι ακριβώς απέναντι υπάρχουν μεγαλύτεροι όροι δόμησης που επιτρέπουν την ανέγερση μεγαλυτέρων κτηρίων. Θεωρώ ότι η τροπολογία αυτή πρέπει να γίνει δεκτή. 
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Λέγκας έχει το λόγο.
      ΝΙΚΟΛΑΟΣ ΛΕΓΚΑΣ: Ευχαριστώ, κύριε Πρόεδρε.
      Αν επιχειρήσουμε να συνοψίσουμε τη μέχρι τώρα συζήτηση, νομίζω ότι τέσσερα είναι τα συμπεράσματα στα οποία μπορεί να σταθεί κανείς. 
      Πρώτο συμπέρασμα. Η απουσία επί της ουσίας των ρυθμίσεων της οποιασδήποτε διαφωνίας. Αυτό σημαίνει ότι το παρόν νομοσχέδιο βρίσκεται προς τη σωστή κατεύθυνση και είναι αναμενόμενο να φτάσουμε πολύ σύντομα στην ολοκλήρωση του σημαντικού αυτού έργου.
      Δεύτερο συμπέρασμα. Διατυπώθηκε στην προσπάθεια φαντάζομαι άρθρωσης αντιπολιτευτικού λόγου, η ένσταση για την πατρότητα του έργου. Αναγκάζομαι να το επαναλάβω για ακόμη μια φορά σε αυτήν την Αίθουσα. Εάν επιμένουν οι συνάδελφοι να ακούσουν ότι η εκκίνηση αυτού του έργου έγινε από το ΠΑ.ΣΟ.Κ., δεν έχουμε καμία αντίρρηση να το πούμε. Θα πούμε, όμως και τι άλλο έγινε. Όπως επίσης θα αποκαταστήσουμε την αλήθεια, ποιος ήταν αυτός και ποιος ευθύνεται για το ότι επιστράφηκαν χρήματα στην Ευρωπαϊκή Ένωση, περισσότερα από όσα πήραμε. Γιατί τα χρήματα αυτά επιστράφηκαν έντοκα.
      Θα πούμε επίσης και ποιος ήταν αυτός, ο οποίος συμφώνησε για τις δόσεις των ποσών που θα επιστρέφονταν στην Ευρωπαϊκή Ένωση. Και θα αναγκαστώ να καταθέσω στα Πρακτικά την απόφαση της Ευρωπαϊκής Επιτροπής, καθώς επίσης και τη σχετική απόφαση της Γενικής Γραμματείας Δημοσιονομικής Πολιτικής για την επιστροφή αχρεωσθήτως καταβληθέντος ποσού από το Επιχειρησιακό Πρόγραμμα «ΠΕΡΙΒΑΛΛΟΝ».
      (Στο σημείο αυτό ο Βουλευτής κ. Νικόλαος Λέγκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επίσης θα ήθελα να πω, κυρίες και κύριοι συνάδελφοι, ότι τέτοια έργα που ξεπερνούν τη θητεία μιας κυβέρνησης, δεν μπορούν να οικειοποιηθούν από μια κυβέρνηση. Άλλωστε, στον πολιτικό πολιτισμό της χώρας μας εμείς κατοχυρώσαμε την αναγνώριση στους πολιτικούς που δεν ανήκουν στην παράταξή μας και οι οποίοι ωστόσο συνέβαλαν στην ολοκλήρωση ενός έργου.
       Για την ιστορία, όμως, είμαι υποχρεωμένος, πέραν της αναμφισβήτητης συμβολής, του τότε Υπουργού Κατσιγιάννη, στην εκκίνηση του έργου, να πάω και λίγο πιο πίσω να κάνω μια αναφορά. Δεν θα φθάσω στο Θεόφραστο στον οποίο αναφέρθηκε ο συνάδελφος κ. Βεργίνης, θα σας διαβάσω από τις πολιτειογραφικές πληροφορίες, περί Ελλάδος το 1867, την αναφορά του κ. Μανσώλα, τότε τμηματάρχου της Δημόσιας Οικονομίας, εν τω Υπουργείω των Εσωτερικών σύμφωνα με την οποία «Και είναι μεν αληθές ότι κατά το έτος 1836 εξεδόθη νόμος δι’ ου διετάσσετο η σύνταξις προσωρινού των ιδιωτικών κτήσεων κτηματολογίου». Στη συνέχεια αναφέρει ότι «η κατάρτιση παρείχε και παρέχει εις έτη παρ’ ημίν ανυπερβλήτους πρακτικάς δυσχερείας, ου μόνο ένεκα της ελλείψεως του απαιτούμενου αριθμού γεωμετρών» -σήμερα έχουμε γεωμέτρες και πολύ καλούς- «αλλά και των προς εκτέλεσιν αυτής αδρών δαπανών, αλλά και ένεκα της αβεβαίας καταστάσεως εις ην έτι ευρίσκεται παρ’ ημίν η ακίνητος ιδιοκτησία», κάτι το οποίο επεσήμανε επίσης ο συνάδελφος κ. Βεργίνης, αναφέροντας προσωπικές του εμπειρίες.
      Αντιλαμβάνεστε, κυρίες και κύριοι συνάδελφοι, ότι από το 1836 είχαν αναληφθεί νομοθετικές πρωτοβουλίες για το έργο αυτό.
      Τρίτο συμπέρασμα. Η προσπάθεια από την πλευρά του ΠΑ.ΣΟ.Κ. να απενοχοποιήσει το κακό παρελθόν του έργου. Δικαιολογημένη αυτή η προσπάθεια, μέχρι ενός σημείου. Γιατί δεν μπορείς να λες, κυρίες και κύριοι συνάδελφοι, σήμερα ότι δεν συνέβη τίποτα, όταν η Ευρωπαϊκή Επιτροπή σού ζητάει και παίρνει πίσω –το είπα προηγουμένως- και μάλιστα έντοκα. Γιατί δεν μπορείς να δείχνεις ικανοποιημένος, επειδή η σχετική απόφαση της Ευρωπαϊκής Επιτροπής κάνει λόγο –προσέξτε- για ανάκτηση κοινοτικής συνδρομής -αυτή είναι η ορολογία που χρησιμοποιείται- και όχι για πρόστιμο. Είναι σαν να λες ότι το παράβολο μιας τροχαίας παράβασης δεν είναι πρόστιμο.
    Όπως δεν μπορείς να έρχεσαι και να λες ότι η Ευρωπαϊκή Επιτροπή δεν μας κατηγόρησε για τίποτα. Όταν ταυτόχρονα θα πρέπει να απαντήσεις γιατί μας πήραν πίσω τα 100.000.000 ευρώ. Όταν το κείμενο της απόφασης βρίθει χαρακτηρισμών και παρατηρήσεων ευγενικώς διατυπωμένων αλλά υψηλώς κοστολογημένων. Να αναφέρω για την ιστορία ορισμένους απ’ αυτούς και να υπενθυμίσω για ακόμα μια φορά ότι η απόφαση της Ευρωπαϊκής Επιτροπής είχε ημερομηνία 20/12/2001. 
    Τι λέει το έγγραφο;  Λέει ότι η επιτροπή δεν ενημερώθηκε ποτέ σαφώς για τα προβλήματα που αντιμετώπισε το έργο. Ότι μέχρι σήμερα το Κτηματολόγιο δεν λειτουργεί σε καμία περιοχή της χώρας. Ότι οι ελληνικές αρχές έδωσαν περιστασιακά ορισμένες πληροφορίες, οι οποίες δεν ήταν πλήρεις, ήταν αποσπασματικές, ήταν μεταβαλλόμενες, αντιφατικές στα διάφορα έγγραφα. Ότι οι ελληνικές αρχές έδιναν μια εικόνα σύγχυσης. Ότι η εξέταση του έργου αποδεικνύει ότι οι ελληνικές αρχές γνώριζαν τα προβλήματα πολύ νωρίτερα. Ότι ο εκπρόσωπος της επιτροπής έλαβε γνώση ενός πίνακα ο οποίος ήταν παραπλανητικός, δεδομένου ότι καμία αύξηση του κόστους δεν αναφερόταν στην στήλη που προβλεπόταν για το σκοπό αυτόν. Θα μπορούσα να αναφερθώ και σε άλλες παρατηρήσεις. Για την οικονομία του χρόνου σταματώ εδώ. 
    Κύριοι συνάδελφοι, δεν νομίζω ότι είναι τόσο αμελητέο το γεγονός ότι πέρα απ’ όλα αυτά παραπέμπονται κάποια στελέχη της διοίκησης της εταιρείας «ΚΤΗΜΑΤΟΛΟΓΙΟ» με κατηγορίες όπως η απάτη κατ’ εξακολούθηση, η κακουργηματική απιστία περί την υπηρεσία, και να πανηγυρίζουν οι συνάδελφοι του ΠΑ.ΣΟ.Κ. γιατί δεν παραπέμπονται όλοι αλλά μόνο δυο ή να επιχαίρουν σήμερα -και αυτό γίνεται από κάποιους συναδέλφους του ΠΑ.ΣΟ.Κ.- γιατί κάποια αδικήματα που παραγράφηκαν. Εμείς, συνάδελφοι, δεν επιδιώκουμε να καταδικάσουμε κανέναν. Προκαλεί όμως όταν εσείς επιχειρείτε να αθωώσετε και να απενοχοποιήσετε μια πονεμένη ιστορία. 
    Κλείνοντας, κύριε Πρόεδρε, θα ήθελα να σταθώ πολύ σύντομα σε δυο παρατηρήσεις που αφορούν την τροπολογία για τον Αχελώο και τις λεκάνες. 
    Η πρώτη παρατήρηση αφορά στους κατακλυζόμενους της Μεσοχώρας, του Αρματολικού και της ευρύτερης περιοχής. Νομίζω, κύριε Υπουργέ,  ότι θα πρέπει να υπάρχει μια πιο ευθεία σύνδεση ανάμεσα στην πλήρωση του φράγματος και στην οικιστική αποκατάσταση των κατοίκων. Εκτιμώ ότι θα πρέπει να διαλύσουμε τις όποιες ανησυχίες έχουν δημιουργηθεί καθόσον μέχρι σήμερα επανειλημμένες  παραλείψεις και της διοίκησης της Δ.Ε.Η. και των υπηρεσιών, δικαιολογημένα έχουν δημιουργήσει ένα κλίμα δυσπιστίας. 
    Η δεύτερη παρατήρηση έχει να κάνει με την στάση των συναδέλφων του ΠΑ.ΣΟ.Κ. σχετικά με την τροπολογία για τις λεκάνες. Νομίζω ότι θα πρέπει να κατανοήσουν οι συνάδελφοι του ΠΑ.ΣΟ.Κ. ότι δεν μπορεί ταυτόχρονα να είναι με όλα. Πώς να το κάνουμε; Δεν μπορείτε να λέτε ότι είστε με την εκτροπή, να κλείνετε το μάτι στους Αιτωλοακαρνάνες να δίνετε δίκαιο στις ανησυχίες των οικολόγων και να επιδιώκετε να μην κακοκαρδίσετε τους Θεσσαλούς. Νομίζω ότι θα πρέπει έστω και σήμερα να ξεκαθαρίσετε τη θέση σας. Αν είστε υπέρ της περιορισμένης εκτροπής του Αχελώου ή όχι. Και αν είστε υπέρ νομίζω ότι ένα δρόμο έχετε. Να ψηφίσετε τις δύο τροπολογίες. Γιατί ξέρετε ότι μόνο με τη μια τροπολογία το πρόβλημα δεν επιλύεται. Γιατί είναι υποκριτικό αν θέλετε από τη μια να λέτε στους Θεσσαλούς ότι ψηφίζουμε τη μια από τις δυο τροπολογίες που αναφέρονται στον Αχελώο και από την άλλη να λέτε στους Αιτωλοακαρνάνες και στους οικολόγους ότι δεν θα ψηφίσετε τη μια από τις δυο τροπολογίες που αναφέρεται στις λεκάνες. 
    Κυρίες και κύριοι συνάδελφοι, καλή είναι η λογική να πατάτε σε δυο βάρκες. Γνωρίζετε όμως τον κίνδυνο. Κινδυνεύετε άμεσα να βρεθείτε στο νερό. 
    Σας ευχαριστώ. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε. Το λόγο έχει ο κ. Μανιάτης. 
    ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, οι προηγούμενοι ομιλητές συνάδελφοι του ΠΑ.ΣΟ.Κ. τεκμηρίωσαν με απόλυτα πειστικό τρόπο τόσο το τεράστιο έργο που είχε συντελεστεί επί κυβερνήσεων ΠΑ.ΣΟ.Κ. για το θέμα του Εθνικού Κτηματολογίου όσο και τις μεγάλες πολιτικές ευθύνες και ολιγωρίες της σημερινής Κυβέρνησης, που ουσιαστικά άφησε να περάσουν δυόμισι χρόνια χωρίς να κάνει τίποτα. 
    Εγώ όμως θα ήθελα να αναφερθώ αναλυτικότερα σε μια από τις δυο περίφημες τροπολογίες και ιδιαίτερα αυτή που αφορά τα νερά της Στυμφαλίας.
      Είναι μια τροπολογία, η οποία στην πραγματικότητα συνιστά νομοθετικό και κοινοβουλευτικό ατόπημα με στόχο να λυθεί το γνωστό πρόβλημα της υδροδότησης της Κορίνθου από τα νερά της λίμνης Στυμφαλίας. Ταυτόχρονα, όμως, μ’ αυτήν την τροπολογία συντελείται ένα αναπτυξιακό και περιβαλλοντικό έγκλημα σε βάρος του μέλλοντος των κατοίκων και της Κορινθίας αλλά και της Αργολίδας. Έχει αποδειχθεί από πολλές μελέτες ιδιωτών μελετητών αλλά και από μελέτες του Ινστιτούτου Γεωλογικών και Μεταλλευτικών Ερευνών ότι από τα νερά της Στυμφαλίας τροφοδοτούνται οι πηγές της Λέρνας και του Κεφαλαρίου στην περιοχή της Αργολίδας. 
      Πρόκειται για ένα έργο που έχει απορριφθεί από το Συμβούλιο της Επικρατείας πέντε φορές, με τελευταία αυτή του Νοεμβρίου του 2005, δηλαδή μόλις πριν από οκτώ μήνες. Αντί η σημερινή Κυβέρνηση να προσαρμόσει τις μελέτες και το έργο σ’ αυτά που απαιτεί η ελληνική και η κοινοτική νομοθεσία καθώς και οι αποφάσεις του Συμβουλίου της Επικρατείας, αντί να αντιμετωπίσει με υπευθυνότητα και αποτελεσματικότητα το δίκαιο αίτημα των κατοίκων της Κορίνθου για υδροδότηση, προβαίνει σε μία αλαζονική και αυταρχική ενέργεια. Οι συναρμόδιοι Υπουργοί κατέθεσαν αιφνιδιαστικά και προεκλογικά μία τροπολογία- φωτογραφία, ώστε να παρακάμψουν κάθε απόφαση και έννοια δικαίου αλλά και σεβασμού του περιβάλλοντος.
      Το πιο κραυγαλέο όμως όλων είναι ότι η συγκεκριμένη διατύπωση υπήρχε στο αρχικό σχέδιο νόμου, αλλά αντιμετώπισε τις σοβαρότατες επιφυλάξεις της Επιστημονικής Επιτροπής της Βουλής. Έτσι, λοιπόν, προκειμένου να παρακάμψουμε ακόμα και την Επιστημονική Επιτροπή της Βουλής, καταθέτουμε σχεδόν το ίδιο κείμενο ως τροπολογία.
      Όταν οι αποφάσεις της δικαιοσύνης δεν μας αρέσουν, τότε την αγνοούμε. Όταν οι αποφάσεις των επιστημόνων δεν μας ευνοούν, τότε τις παρακάμπτουμε. Η πολιτική είναι συγκεκριμένη. Το δοκιμάσατε στο «Βασικό Μέτοχο». Το ξαναδοκιμάσατε στο ποδόσφαιρο. Το δοκιμάζετε τώρα στους υδάτινους πόρους της χώρας. Οι εξευτελισμοί της χώρας από μία αναποτελεσματική Κυβέρνηση δεν έχουν τελειωμό. Με τροπολογία-νόμο αλλάζετε κοινοτική οδηγία που έχει υιοθετηθεί και από το Συμβούλιο και από το Ευρωκοινοβούλιο.
      Κυρίες και κύριοι συνάδελφοι, όλοι γνωρίζουμε ότι η ελληνική και κοινοτική νομοθεσία επιβάλλουν να εκπονούνται σε όλες τις λεκάνες απορροής ολοκληρωμένα σχέδια διαχείρισης των υδάτων, πριν υπάρξει οποιαδήποτε παρέμβαση μέσω τεχνικού έργου μεγάλης κλίμακας. Και, βεβαίως, αυτό ισχύει και στην περίπτωση της Στυμφαλίας. 
      Δυστυχώς για την Κυβέρνηση το ψέμα έχει κοντά πόδια. Και εδώ θα αποκαλύψω -για να χρησιμοποιήσω επιεικείς εκφράσεις- τις ανακολουθίες της Κυβέρνησης. Πριν από δύο χρόνια, τον Ιούλιο του 2004 κατέθεσα στον Υπουργό Ανάπτυξης ερώτηση για το θέμα της Στυμφαλίας. Με ημερομηνία 10 Αυγούστου 2004 πήρα την απάντηση. Θα σας διαβάσω δύο παραγράφους: «Το Υπουργείο Ανάπτυξης έχει αναθέσει εγκαίρως», από την κυβέρνηση ΠΑ.ΣΟ.Κ. εννοεί, «και ήδη εκπονούνται τα σχέδια διαχείρισης των υδατικών πόρων της χώρας, τα οποία προβλέπεται να ολοκληρωθούν το 2006», φέτος δηλαδή. Και συνεχίζει ο Υπουργός πριν από δύο χρόνια -είχε μαντικές ικανότητες- και λέει ότι για τη συγκεκριμένη περίπτωση της Στυμφαλίας φαίνεται ότι το έργο μπορεί να ενταχθεί. «Φαίνεται»: Κρατάει και επιφυλάξεις, αλλά με τις μαντικές και επιστημονικές του ικανότητες γνωρίζει ότι μπορεί να ενταχθεί. 
      Καταθέτω για τα Πρακτικά την απάντηση του Υπουργού.
      (Στο σημείο αυτό ο Βουλευτής κ. Ιωάννης Μανιάτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τα ερωτήματα είναι αμείλικτα: Ή, πρώτον, λέγατε ψέματα τον Αύγουστο του 2004, ή, δεύτερον, δώσατε εντολή στους μελετητές να καθυστερήσουν, γιατί τα πορίσματά τους δεν σας συμφέρουν ή, τρίτον, έχει ολοκληρωθεί η μελέτη και την κρύβετε, γιατί τα πορίσματα δεν ταιριάζουν μ’ αυτό που θέλετε να προωθήσετε. Τι από όλα συμβαίνει; Ό,τι όμως και να συμβαίνει, όποια εξήγηση κι αν δώσετε, είναι βέβαιο ότι λειτουργείτε μικροκομματικά, αντιεπιστημονικά, αντιαναπτυξιακά και σε βάρος του μέλλοντος της ελληνικής περιφέρειας. 
      Τι θα απαντήσετε, κύριε Υπουργέ, στους κατοίκους του Δήμου Άργους και της ευρύτερης περιοχής -και οι δήμαρχοι είναι δικοί σας, στηρίζονται από το κόμμα σας- εάν δουν τα νερά, από τα οποία υδροδοτούνται, να λιγοστεύουν;
      Τι θα απαντήσετε στους ίδιους δημάρχους, στους οποίους πριν από ενάμιση χρόνο δώσατε 1.000.000 ευρώ για να ανανεώσουν το σύστημα ύδρευσης και προφανώς, εάν συμβεί αυτό που λέω, δεν θα υπάρχει νερό να τρέξει μέσα στο δίκτυο;
      Κύριε Υπουργέ, νομίζετε ότι η ζωή μπορεί να κλειστεί σε τέσσερις τοίχους, στους τοίχους των γραφείων σας, μπορεί να καθοδηγηθεί από περιστασιακές κομματικές πλειοψηφίες στη Βουλή. Η ζωή, όμως, οι πολίτες, η κοινωνία είναι έξω. Η κοινωνία έχει τους δικούς της τρόπους να ανατρέπει νομοθετικά ατοπήματα και αναπτυξιακά εγκλήματα. Θα βρείτε όλη την κοινωνία απέναντί σας, την ελληνική και ευρωπαϊκή δικαιοσύνη απέναντί σας. Είστε αποκλειστικά υπεύθυνοι για τις συνέπειες των πράξεών σας. 
      Το ΠΑ.ΣΟ.Κ. καταψηφίζει τη συγκεκριμένη τροπολογία.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει ο συνάδελφος κ. Μακρυπίδης.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, το Εθνικό Κτηματολόγιο είναι όντως από τα μεγαλύτερα έργα της τελευταίας δεκαετίας. Και χαίρομαι γιατί η Νέα Δημοκρατία έπρεπε να γίνει κυβέρνηση -όπως ακούσαμε και χθες από την εισηγήτρια της Πλειοψηφίας- για να ομολογήσει ότι όντως το Εθνικό Κτηματολόγιο είναι από τα μεγαλύτερα έργα της τελευταίας δεκαετίας. 
      Και είναι το μεγαλύτερο έργο, γιατί διασφαλίζει την ιδιοκτησία, κατοχυρώνει τη δημόσια περιουσία, συμβάλλει στην περιφερειακή ανάπτυξη και πάνω απ’ όλα προστατεύει το περιβάλλον.
      Το Εθνικό Κτηματολόγιο προστατεύει το περιβάλλον, κάτι όμως που δεν κάνει η συγκεκριμένη, η περιβόητη πλέον, τροπολογία του κ. Σουφλιά για την εκτροπή του Αχελώου, που όχι μόνο δεν συμβάλλει στην προστασία του περιβάλλοντος, αλλά αντίθετα θεωρείται το μεγαλύτερο οικολογικό και περιβαλλοντολογικό έγκλημα που έχει γίνει μέχρι σήμερα στη χώρα μας.
      Και διερωτώμαι, κύριε Πρόεδρε: Γιατί για ένα τόσο μείζον περιβαλλοντολογικό και οικολογικό έγκλημα η αρμόδια Ειδική Μόνιμη Επιτροπή Προστασίας Περιβάλλοντος της Βουλής δεν έχει συνεδριάσει μέχρι σήμερα; Και θέλω να μεταφέρετε αυτό το ερώτημα στην Πρόεδρο της Βουλής. Όταν μέχρι σήμερα συνεδριάζει η αρμόδια Ειδική Μόνιμη Επιτροπή Προστασίας Περιβάλλοντος, με Πρόεδρο τον κ. Κατσιγιάννη, για δευτερεύοντα ζητήματα, γιατί δεν έχει μπει στον κόπο να συνεδριάσει γι’ αυτό το θέμα; Δεν έχει άποψη ή το θεωρεί έλασσον περιβαλλοντολογικό πρόβλημα;
      Θα ήθελα, όμως, να επικεντρωθώ και σε κάτι που άκουσα –και με μεγάλη μου λύπη- από τον κύριο Υπουργό ΠΕ.ΧΩ.Δ.Ε. κατά τη συζήτηση επί της αρχής του νομοσχεδίου. Και μάλιστα, με έναν αήθη τρόπο επιτέθηκε εναντίον του ΠΑ.ΣΟ.Κ. και συγκεκριμένα εναντίον του εισηγητή του ΠΑ.ΣΟ.Κ., λέγοντας ότι εκφράζει προσωπικές απόψεις, επειδή καταψηφίζει τη δεύτερη, μπορώ να πω, «ντροπολογία», όχι απλώς τροπολογία, με την οποία ο Υπουργός ΠΕ.ΧΩ.Δ.Ε. επιδιώκει εξουσιοδότηση εν λευκώ, χωρίς την έγκριση του Εθνικού Προγράμματος Διαχείρισης και Προστασίας του Υδατικού Δυναμικού και χωρίς την έκδοση των οικείων σχεδίων διαχείρισης των περιφερειών. Και φοβάμαι ότι έσεται η εσχάτη πλάνη χείρων της πρώτης με αυτό που επιδιώκει ο κ. Σουφλιάς.
      Θα παρακαλούσα τον Υπουργό ΠΕ.ΧΩ.Δ.Ε. να μην παρεμβαίνει στα του ΠΑ.ΣΟ.Κ.. Ας ασχοληθεί περισσότερο με την Κοινοβουλευτική Ομάδα της Νέας Δημοκρατίας. 
      Και αυτό γιατί, κύριοι Υπουργοί; Διαβάζω: «Είναι δυνατόν τροπολογία που έχει σχέση με αλλαγή της νομοθεσίας για τα νερά, που αφορά στην εναρμόνιση μας με την οδηγία 2000/60 της Ευρωπαϊκής Ένωσης, εναρμόνιση που ήταν πραγματικά υπερήμερη από την κ. Παπανδρέου με την ψήφιση του νόμου του 2003, εναρμόνιση προς την οποία το έργο το κυβερνητικό δεν έχει ανταποκριθεί μέχρι σήμερα; Και επειδή…» –συνεχίζει- «…γνωρίζω πολύ καλά το θέμα, σας λέω ότι αφορά μείζονες παραβιάσεις. Είναι κάτι που προσωπικά δεν μπορώ να το αποδεχθώ. Εγώ δηλώνω ότι δεν το ψηφίζω επί της ουσίας.»
      Αυτά, κύριοι Υπουργοί της Κυβέρνησης της Νέας Δημοκρατίας, δεν τα λέει ένας Βουλευτής της Αντιπολίτευσης, δεν τα λέει τώρα κάποιος Βουλευτής της Αιτωλοακαρνανίας. Τα λέει Βουλευτής της Νέας Δημοκρατίας, που εκλέγεται στην Αργολίδα και που υπήρξε και Υπουργός Περιβάλλοντος της Νέας Δημοκρατίας. Έτσι, για να δούμε αν θα πρέπει να επικεντρώνεστε –και μάλιστα με αυτόν τον αήθη τρόπο- στους Βουλευτές του ΠΑ.ΣΟ.Κ..
      Καταθέτω για τα Πρακτικά τις δηλώσεις της κ. Έλσας Παπαδημητρίου για του λόγου το αληθές. 
      (Στο σημείο αυτό ο Βουλευτής κ. Ανδρέας Μακρυπίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Θα ήθελα όμως να αναφερθώ στα πέντε μεγάλα ψέματα του Υ.ΠΕ.ΧΩ.Δ.Ε.. Πρώτο μεγάλο ψέμα, όσον αφορά το κόστος του έργου. Κάθε φορά που τοποθετείται ο Υπουργός ή το Υ.ΠΕ.ΧΩ.Δ.Ε. αλλάζει και το ύψος του κόστους του έργου. Μας έχει πει ότι τα έργα έχουν στοιχίσει μέχρι σήμερα 500.000.000 ευρώ. Στην εισηγητική έκθεση αναφέρει 200.000.000 ευρώ. Προχθές στην ομιλία του είπε 270.000.000 ευρώ. Από έγκυρες μελέτες, η ολοκλήρωση του έργου αυτού θα ξεπεράσει το 1,5 δισεκατομμύριο ευρώ, δηλαδή όσο μια μικρή Ολυμπιάδα. Ερωτώ: Όταν το σύνολο του κόστους θα καταβληθεί από το Πρόγραμμα Δημοσίων Επενδύσεων, όταν το σύνολο του κόστους θα καταβληθεί από εθνικούς πόρους, αντέχει η ελληνική οικονομία, αντέχει ο Έλληνας φορολογούμενος; Ας τοποθετηθεί επ’ αυτού ο κ. Αλογοσκούφης και ο κ. Δούκας που ξεζουμίζουν την επαρχία και έχουν τρία χρόνια σταματήσει όλα τα έργα. Περιορίζουν το Πρόγραμμα Δημοσίων Επενδύσεων, προκειμένου να μειώσουν το έλλειμμα, αποτέλεσμα της άλλης πολιτικής εγκληματικής απόφασης για την περιβόητη δημοσιονομική απογραφή.
      Δεύτερο μεγάλο ψέμα. Το Υ.ΠΕ.ΧΩ.Δ.Ε. λέει ότι θα εκτρέψουμε μόνο εξακόσια εκατομμύρια κυβικά μέτρα νερό. Τότε γιατί, κύριοι της Κυβέρνησης της Νέας Δημοκρατίας, η σήραγγα εκτροπής κατασκευάζεται με δυνατότητα εκτροπής 1,2 δισεκατομμύρια κυβικά μέτρα νερό;
      Τρίτο μεγάλο ψέμα. Το Υ.ΠΕ.ΧΩ.Δ.Ε. λέει ότι και για τις μελλοντικές αρδευτικές ανάγκες της Αιτωλοακαρνανίας είναι αρκετή ποσότητα ίση με πεντακόσια δεκαπέντε εκατομμύρια κυβικά μέτρα νερό κατ’ έτος. Λέει για μελλοντικές, ενώ οι επίσημες μελέτες προσδιορίζουν τις σημερινές ανάγκες σε επτακόσια τριάντα εκατομμύρια κυβικά μέτρα νερό κατ’ έτος. 
      Τέταρτο μεγάλο ψέμα. Το Υ.ΠΕ.ΧΩ.Δ.Ε. λέει ότι το έργο είναι σύνθετο και υδροηλεκτρικό, παράγει πράσινη ενέργεια με τους υδροηλεκτρικούς σταθμούς. Η τελευταία μελέτη του Υ.ΠΕ.ΧΩ.Δ.Ε. το 2001 επισημαίνει ότι με την εκτροπή θα χάνονται τετρακόσια εβδομήντα εκατομμύρια κιλοβατώρες κατ’ έτος. Σχετικός πίνακας υπάρχει και θα κατατεθεί στα Πρακτικά. Αυτό σημαίνει απώλεια για τη Δ.Ε.Η. 30.000.000 ευρώ κατ’ έτος και αυτά τα είχατε πει εσείς, κύριε Ξανθόπουλε, όταν ήσασταν Διοικητής της Δ.Ε.Η. το 1990-1993.
       ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Για τη μεγάλη εκτροπή. Η μικρή έγινε το 1996.
      ΑΝΔΡΕΑΣ ΜΑΚΡΥΠΙΔΗΣ: Για τη μεγάλη εκτροπή και για τη μικρή και γενικά για την εκτροπή.
      Πέμπτο μεγάλο ψέμα. Το Υ.ΠΕ.ΧΩ.Δ.Ε. λέει ότι ποτέ το Συμβούλιο της Επικρατείας δεν αποφάνθηκε κατά της εκτροπής αυτής καθ’ αυτής. Σκόπιμα το Υ.ΠΕ.ΧΩ.Δ.Ε. αποφεύγει να πει την αλήθεια ότι το Συμβούλιο της Επικρατείας ποτέ δεν κλήθηκε να αποφανθεί επί του συνόλου του έργου. Αυτό είναι θέμα της Βουλής. Η Βουλή νομοθετεί. Το Συμβούλιο της Επικρατείας κρίνει τη νομιμότητα των αποφάσεων και τη συνταγματικότητα των νομοθετημάτων μας. Αλλά το Συμβούλιο της Επικρατείας αποφάνθηκε και μάλιστα τέσσερις φορές επί των διαδοχικών εγκρίσεων περιβαλλοντικών όρων, οι οποίες ήταν παράνομες και παραβίαζαν και την εθνική και την ευρωπαϊκή νομοθεσία. Αυτές τις παρανομίες που δικάστηκαν και καταδικάστηκαν από το Συμβούλιο της Επικρατείας -και μάλιστα, όπως είπα, τέσσερις φορές με αποφάσεις- επιχειρεί σήμερα ο κ. Σουφλιάς να περάσει με τη διαβόητη τροπολογία. Αλλά και αυτή η τροπολογία θα καταδικαστεί και στο Συμβούλιο της Επικρατείας ως παράνομη και αντισυνταγματική αλλά και στο Ευρωπαϊκό Δικαστήριο, γιατί παραβαίνει την κύρωση 2000/60. Για του λόγου το αληθές καταθέτω για τα Πρακτικά γνωμάτευση εγκύρων νομικών σχετικά με την αντισυνταγματικότητα, γιατί υπάρχουν και πολιτικές και ποινικές ευθύνες. Να μη λέτε αύριο ότι αγνοούσατε την αντισυνταγματικότητά της.
      Ευχαριστώ πολύ.
      (Στο σημείο αυτό ο Βουλευτής κ. Ανδρέας Μακρυπίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
       (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Αλιβιζάτος. 
      ΠΕΤΡΟΣ-ΠΑΥΛΟΣ ΑΛΙΒΙΖΑΤΟΣ: Κυρίες και κύριοι συνάδελφοι, το Εθνικό Κτηματολόγιο αποτελεί  ένα από τα μεγαλύτερα αναπτυξιακά έργα της χώρας μας. Χαίρομαι δε ιδιαίτερα που ο προλαλήσας συνάδελφος του ΠΑ.ΣΟ.Κ. παραδέχθηκε αυτό το γεγονός. Το ερώτημα είναι πώς κατάντησε επί των κυβερνήσεων του ΠΑ.ΣΟ.Κ. Θα τολμούσα δε να πω ότι η απεμπλοκή του έργου  και η άμεση προώθηση αποτελεί κρίσιμο αναπτυξιακό σημείο. Είναι αδιαμφισβήτητο ότι η σύνταξη του Εθνικού Κτηματολογίου έχει ταλαιπωρήσει κατά το παρελθόν ακόμα και το πολιτικό μας σύστημα. 
      Πέραν, όμως, από την πολιτική διάσταση της ολοκλήρωσής του υπάρχει και η καθαρά λειτουργική. Όσο πιο σύντομα αποκτήσει η Ελλάδα Κτηματολόγιο τόσο πιο εύκολο θα είναι να προχωρήσουμε στον ολοκληρωμένο χωροταξικό σχεδιασμό και να καταστήσουμε την αειφόρο ανάπτυξη από κενή περιεχομένου διακήρυξη σε καθημερινή πραγματικότητα. 
      Κυρίες και κύριοι συνάδελφοι, το Εθνικό Κτηματολόγιο για να λειτουργήσει και να διευκολύνει τον πολίτη, τον υποψήφιο επενδυτή, τον κάθε χρήστη των υπηρεσιών του, θα πρέπει να γίνει σε όλα τα στάδιά του πιο απλό, λιγότερο γραφειοκρατικό, περισσότερο ασφαλές και να μην επιβαρύνει οικονομικά υπέρμετρα τόσο τους χρήστες των υπηρεσιών του όσο και τον ίδιο τον προϋπολογισμό της λειτουργίας του. Το τέλος κτηματογράφησης που επιβάλλεται, διασφαλίζει τη λειτουργία του Κτηματολογίου και την ολοκλήρωσή του. 
      Στο άρθρο 1, παράγραφος 6, του νομοσχεδίου προβλέπεται η επιβολή τελών κτηματογράφησης, η οποία θα γίνεται σε δίκαιη, ρεαλιστική βάση. Στηρίζεται στην αρχή της αναλογικότητας, όπου πέραν των παγίων τελών η χρέωση θα γίνεται με βάση  τα αναλογικά δικαιώματα της κάθε ιδιοκτησίας. Με τον τρόπο αυτόν πετυχαίνουμε και να μην επιβαρύνεται υπέρμετρα ο κάθε ιδιοκτήτης και παράλληλα να εξασφαλίζουμε την ολοκλήρωση του έργου σε εθνικό επίπεδο. Δυστυχώς, είμαστε αναγκασμένοι να καλύψουμε και τις απώλειες σημαντικών κοινοτικών πόρων, οι οποίες ενώ είχαν διατεθεί για τη χρηματοδότηση του έργου, στη συνέχεια μας καταλογίστηκαν από τις αρμόδιες κοινοτικές αρχές, γιατί  το έργο δεν εκτελέστηκε σύμφωνα με τους όρους που είχαν συμφωνηθεί. 
      Θα ήθελα, όμως, να κάνω δύο επισημάνσεις, οι οποίες είναι αποτέλεσμα των εμπειριών που αποκόμισα ως Βουλευτής αλλά και ως πολίτης από τη μέχρι σήμερα εφαρμογή και λειτουργία του Κτηματολογίου. 
      Παρατήρηση πρώτη: Προβλέπεται στο άρθρο 2β΄ παράγραφος 1 και  2 του νομοσχεδίου η ρύθμιση ότι οι υπηρεσίες του Κτηματολογίου στέλνουν στα δΔασαρχεία τους χάρτες κτηματογράφησης, βάσει των οποίων καθορίζεται ποιες εκτάσεις είναι δασικές και ποιες όχι. Μάλιστα, αναφέρεται ότι το υλικό που αποστέλλεται θα χρησιμοποιηθεί για την κατάρτιση των δασικών χαρτών. 
      Εμμέσως πλην σαφώς, κύριε Υπουργέ, η εταιρεία «ΚΤΗΜΑΤΟΛΟΓΙΟ Α.Ε.» υποκαθιστά τα δασαρχεία στον καθορισμό τού ποιες εκτάσεις είναι μερικώς  ή ολικώς δασικές, χωρίς οι υπάλληλοι της εταιρείας ή των συμβαλλομένων με αυτή να έχουν γνώσεις ερμηνείας των αεροφωτογραφιών, εμπειρία ή δασολογικές γνώσεις. 
      Στην Κεφαλλονιά έχει επανειλημμένως παρατηρηθεί ότι όλως αυθαιρέτως οι εργαζόμενοι στο Κτηματολόγιο χαρακτηρίζουν ως δασικά μικρά τμήματα ακινήτων, μόνο εκ του γεγονότος ότι στην αεροφωτογραφία δίδεται η εντύπωση ότι υπάρχει συστάδα δένδρων ή θάμνων, παρ’ όλο που στα δικαιολογητικά επισυνάπτονται επίσημα έγγραφα του δασαρχείου, που καθορίζουν ολόκληρη την έκταση ως μη δασική. Εάν δε ληφθεί υπ’ όψιν ότι κατά το παρελθόν υπήρχε η συνήθεια τα όρια ενός κτήματος να καθορίζονται από πεύκα, δένδρα ή άλλα ξυλώδη φυτά φυτεμένα επί τούτου, καθίστανται ευκόλως νοητές οι παρερμηνείες, οι οποίες διατυπώνονται και επιβάλλονται από καθόλα αναρμοδίους προς τούτο υπαλλήλους. 
      Αυτές οι αντικρουόμενες απόψεις έχουν ως αποτέλεσμα να μειώνεται η αξία των ιδιοκτησιών δεκάδων πολιτών, να υπάρχει σύγχυση ως προς το ποια έκταση είναι δασική και ποια όχι, να ταλαιπωρούνται οι πολίτες με ενστάσεις και χρονοβόρες προσφυγές, που έχουν σαν αντικείμενο το γνωστό χαρακτηρισμό ολόκληρης της έκτασης ως μη δασικής και, τέλος, την απόδειξη της κυριότητάς του.
      Εξίσου σοβαρότατο θέμα ανακύπτει εκ του ότι ο αυθαίρετος χαρακτηρισμός, έστω και ελαχίστων μέτρων, ως δασικών από το Κτηματολόγιο, έχει σαν συνέπεια τα οικόπεδα τα οποία είναι οικοδομήσιμα να μεταβάλλονται σε μη οικοδομήσιμα και να αχρηστεύονται. 
      Στο συγκεκριμένο θέμα προτείνω οι υπηρεσίες του Κτηματολογίου, εφόσον υπάρχει νόμιμη βεβαίωση χαρακτηρισμού από το δασαρχείο, να μην προχωρούν σε αυθαίρετες δικές τους ερμηνείες, αλλά να αποδέχονται τα εν αυτώ βεβαιούμενα και να επισυνάπτουν επικυρωμένο αντίγραφο της βεβαίωσης του δασαρχείου στο υλικό που αποστέλλουν στη Διεύθυνση Δασικών Χαρτών του Υπουργείου Αγροτικής Ανάπτυξης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Σας παρακαλώ, κύριε Πρόεδρε, ένα λεπτό ακόμη. 
      Παρατήρηση δεύτερη, όσον αφορά τα άρθρα του νομοσχεδίου που αφορούν τη μείωση της γραφειοκρατίας και την απλοποίηση των διαδικασιών. Θα σας φέρω ένα παράδειγμα που πιστεύω ότι χρήζει αντιμετώπισης, αν θέλουμε το νομοθετικό πλαίσιο που ψηφίζουμε, κύριε Υπουργέ, να εφαρμόζεται στην πράξη και να απλουστεύεται δι’ αυτού η διαδικασία της κτηματογράφησης. 
      Στην πρώην Κοινότητα Φαρακλάτων του Νομού Κεφαλληνίας υπάρχει καταγεγραμμένη περίπτωση καταπάτησης δύο χιλιάδων στρεμμάτων. Κατόπιν καταγγελίας πολιτών και ενστάσεων, ήδη από τα μέσα του 2005 η εταιρεία «ΚΤΗΜΑΤΟΛΟΓΙΟ Α.Ε.» αποφάσισε να εισηγηθεί προς τον ΟΚΧΕ την ανάκληση της Β΄ ανάρτησης του Ο.Τ.Α. Φαρακλάτων για την ευρύτερη περιοχή και στην οποία εμπίπτουν τα επίμαχα ακίνητα, έτσι ώστε να επαναληφθεί η διαδικασία.
      Το Διοικητικό Συμβούλιο του Ο.Κ.Χ.Ε. έκανε δεκτή την εισήγηση στις 9-6-2005 και αντί να υλοποιηθεί αυτή η απόφαση, απεστάλη  στο Νομικό Συμβούλιο του Κράτους για να γνωμοδοτήσει το τελευταίο εάν αυτή η απόφαση-λύση είναι νομότυπη. 
      Θα πρέπει να σημειωθεί ότι εν τω μεταξύ ασκήθησαν και ποινικές διώξεις για απάτη. Ένας καταπατητής επισήμως δήλωσε και παρεδέχθη την καταπάτηση και «βούιξε» ο αθηναϊκός Τύπος. 
      Καταθέτω για τα Πρακτικά όλα τα σχετικά έγγραφα. 
      (Στο σημείο αυτό ο Βουλευτής κ. Πέτρος - Παύλος Αλιβιζάτος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Για ποια, λοιπόν, κύριε Υπουργέ, «απλούστευση διαδικασιών» μιλάμε, όταν ένα χρόνο μετά, σήμερα ακόμα αναμένεται η γνωμοδότηση; Και ποιος είναι ο σκοπός της εμπλοκής του Νομικού Συμβουλίου του Κράτους; 
      Προτείνω, λοιπόν, όταν σε περιπτώσεις καταπατήσεων υπάρχει η σύμφωνος γνώμη Κτηματολογίου και Ο.Κ.Χ.Ε., να γίνεται άμεση ανάκληση της ανάρτησης, χωρίς να χρειάζεται παραπομπή του θέματος στο Νομικό Συμβούλιο του Κράτους. 
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, σας παρακαλώ να ολοκληρώσετε. 
      ΠΕΤΡΟΣ - ΠΑΥΛΟΣ ΑΛΙΒΙΖΑΤΟΣ: Κυρίες και κύριοι συνάδελφοι, η διαδικασία χαρτογράφησης και λειτουργίας του Κτηματολογίου είναι μια δυναμική διαδικασία. Σήμερα, μπαίνουν οι βάσεις και δημιουργείται το θεσμικό πλαίσιο, προκειμένου αυτή η διαδικασία να είναι πιο διαφανής, πιο ασφαλής, πιο λειτουργική και να μην κοστίζει ακριβά στον πολίτη. 
      Ευχαριστώ. 
    (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Το λόγο έχει ο συνάδελφος κ. Κουσελάς. 
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, έχω ήδη τοποθετηθεί επί της αρχής του νομοσχεδίου και δεν θα σας κουράσω με επαναλήψεις. Θα αναφερθώ σε πέντε άρθρα, σε πέντε σημαντικά, κατά την άποψή μου, ζητήματα που υπάρχουν στο νομοσχέδιο και τα οποία πρέπει να αλλάξουν. 
      Το πρώτο, κύριε Υφυπουργέ, αναφέρεται στη χρηματοδότηση. Η χρηματοδότηση του προγράμματος, όπως προσδιορίζεται από το άρθρο 1 παράγραφος 3, ουσιαστικά στηρίζεται στους πολίτες. Αυτό φαίνεται από την αύξηση του πάγιου ανταποδοτικού τέλους από τα 20 ευρώ στα 35 ευρώ, και από την επιβολή του αναλογικού τέλους στο 1‰. Υπολογίζεται απ’ αυτές τις δύο πηγές ότι θα εισπράξετε ως δημόσιο πάνω από 500.000.000 ευρώ. Φαίνεται, δηλαδή, εδώ καθαρά ότι ο κρατικός προϋπολογισμός σε ό,τι αφορά τη στήριξη του μεγάλου αυτού έργου είναι απών. 
      Το έργο αυτό καλείται να το αναλάβει στις πλάτες του ο Έλληνας πολίτης, όχι μόνο για τη διασφάλιση της δικής του περιουσίας, αλλά και για τη διασφάλιση της περιουσίας του δημόσιου. Το Τ.Ε.Ε., όπως γνωρίζετε, έχει προτείνει το 50% του κόστους να προέλθει από τα τέλη κτηματογράφησης και το υπόλοιπο 50% από τον κρατικό προϋπολογισμό. Εξ άλλου αυτό που θέλω να πω είναι ότι η συνάρτηση του αναλογικού τέλους με την αντικειμενική αξία πιθανώς προσκρούει και στο ίδιο το Σύνταγμα. Δεν είναι ανταποδοτικό τέλος. Ένα διαμέρισμα στο Ψυχικό εκατό τετραγωνικών μέτρων έχει το ίδιο όφελος, με βάση αυτό που θέλετε να ψηφίσουμε, με ένα διαμέρισμα εκατό τετραγωνικών μέτρων στον Κολωνό. 
      Η δεύτερη παρατήρηση αφορά στην κατάργηση της δεύτερης ανάρτησης και αυτό στο άρθρο 1. Η κατάργηση αυτή είναι γεγονός ότι θα συντελέσει στη σημαντική μείωση του χρόνου που απαιτείται και στην εξοικονόμηση πόρων, χρόνο που θα υπερβεί και το ένα έτος. Αν όμως η πρώτη ανάρτηση περιέχει λάθη και νομικά προβλήματα, τότε ο Έλληνας πολίτης θα είναι εκείνος ο οποίος θα επωμισθεί ένα πελώριο βάρος, αλλά και ένα κόστος ταυτόχρονα αρκετά σημαντικό. Θα είναι, δηλαδή, υποχρεωμένος να προσφύγει στα δικαστήρια για να διορθωθούν οι λανθασμένες εγγραφές. 
      Η Κυβέρνησή σας, κύριε Υφυπουργέ, έχει λάβει υπ’ όψιν τα ζητήματα αυτά; Και πώς σκέφτεται να αντιμετωπίσει αυτά τα προβλήματα προληπτικά, προκειμένου να μη φθάσουμε σε τέτοιου είδους αδιέξοδα και σε ένα πολύ μεγάλο κόστος για τους Έλληνες πολίτες;
      Έρχομαι στο άρθρο 4, παράγραφος 3. Η διάταξη αυτή είναι φανερό ότι αλλοιώνει τη νομική φύση των διαφορών που γεννώνται στα πλαίσια της κατασκευής ενός δημόσιου έργου. Εκτός από προσφυγή, όπως ισχύει εδώ και μια εικοσαετία, χορηγείται στην ανάδοχο και δικαίωμα αγωγής. Η διάταξη αυτή φαίνεται ότι εξυπηρετεί προφανώς κάποιους που έχουν χάσει κάποιες προθεσμίες προσφυγής. Αυτά που λέγονται στην αιτιολογική έκθεση…
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Δεν παρακολουθείτε. Έκανα ανάλυση χθες το βράδυ.
      ΔΗΜΗΤΡΙΟΣ ΚΟΥΣΕΛΑΣ: Όταν τελειώσω, κύριε Υπουργέ, μπορείτε να απαντήσετε. 
      Με την προσφυγή μπορεί ο ανάδοχος να επιδιώξει κάθε αξίωσή του, ακόμη και αυτή που αναφέρεται στην αιτιολογική έκθεση, δηλαδή της καταβολής του εργολαβικού ανταλλάγματος. Εάν περάσει η διάταξη αυτή, το δημόσιο θα επιβαρυνθεί με τεράστιο κόστος για αποζημιώσεις σε αναδόχους. Κάθε καθυστέρηση της υπηρεσίας να απαντήσει στην κάθε πρόταση ή ισχυρισμό του αναδόχου, θα οδηγεί σε αγωγές και αποζημιώσεις. Η διάταξη αυτή θα πρέπει, κατά τη γνώμη μου, να αποσυρθεί. 
      Έρχομαι στο άρθρο 5 παράγραφος 4. Με το άρθρο αυτό, όπως είπαν και άλλοι συνάδελφοι, αυξάνεται η δυνατότητα απευθείας ανάθεσης μελετών από 15.000 ευρώ σε 30.000 ευρώ. Στο νόμο του ΠΑ.ΣΟ.Κ. το ύψος ήταν 20.000 ευρώ, καθώς και το πλαφόν επί του προϋπολογισμού που μπορεί να ανατεθεί με απευθείας συμβάσεις. Η διάταξη αυτή είναι, κατά τη γνώμη μου, ρουσφετολογική και οδηγεί σε πλήρη αδιαφάνεια. Τα 30.000 ευρώ είναι πολύ μεγάλο ποσό. Όλες αυτές οι μελέτες, αν περάσει έτσι αυτό το νομοσχέδιο και γίνει νόμος, θα δοθούν με απευθείας ανάθεση. Η διάταξη είναι παράλληλα και αντισυνταγματική και αντίθετη με τις συνθήκες της Ευρωπαϊκής Ένωσης.
      Κλείνω με το άρθρο 9 παράγραφος 1, για το οποίο έχει γίνει πολλή κουβέντα. Αλήθεια, τι έχει κάνει εδώ και δύο χρόνια η Κυβέρνησή σας για την εφαρμογή του ν.3199/2003 και της αντίστοιχης κοινοτικής οδηγίας για τα νερά; Στελεχώσατε  μήπως την Κεντρική Υπηρεσία Υδάτων; Φτιάχτηκαν οι περιφερειακές υπηρεσίες για την εκπόνηση των σχεδίων διαχείρισης; 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Εδώ και ένα χρόνο τη φτιάξαμε, έχει στελεχωθεί ήδη.
      ΔΗΜΗΤΡΙΟΣ ΚΟΥΣΕΛΑΣ: Αντί για όλα αυτά, έρχεστε σήμερα και θέλετε να καταργήσετε ουσιαστικά και την ίδια την οδηγία.
      Κλείνω με το άρθρο 9, κύριε Πρόεδρε. Η παράγραφος 1 αφορά μία απαράδεκτη ρύθμιση που επιδιώκει να νομιμοποιήσει κτίσματα κατασκηνώσεων ή άλλα μέσα σε δάση. Πρόκειται σε κάποιες περιπτώσεις, από ό,τι ακούγεται, ακόμα και για τριώροφα. 
      Η διάταξη είναι αντισυνταγματική και θέλουμε να μας πείτε ευθέως για ποιες κατασκηνώσεις μιλάτε, ποιων φορέων και τι είδους κτίσματα είναι αυτά στα οποία αναφέρεται η συγκεκριμένη διάταξη. Η σιωπή εδώ δεν είναι χρυσός, θα είναι ένοχη αν δεν απαντήσετε.
      Ευχαριστώ πολύ.
      ((Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Επειδή πολλά ελέχθησαν για τις τροπολογίες και υπάρχει η γνωστή τροπολογία για το γήπεδο του Παναθηναϊκού, όπως είναι συνηθισμένο να λέγεται, θα ήθελε και ο Προεδρεύων να κάνει μία πρόταση προς τον κύριο Υφυπουργό, ώστε να μεταβιβαστεί και στον κύριο Υπουργό, για ένα θέμα που έχει δημιουργηθεί και αφορά τον Ολυμπιακό. 
      Σε ό,τι αφορά το γήπεδο Καραϊσκάκη, είναι γνωστό ότι τότε είχε δοθεί το 10% για άλλες χρήσεις. Εδώ, τώρα, στο γήπεδο του Παναθηναϊκού αυτό γίνεται 17%. Τουλάχιστον για λόγους ίσης μεταχείρισης –και επειδή βλέπω αρκετούς ολυμπιακούς εδώ μέσα- θα ήθελα να προτείνω στην τροπολογία που έχει υποβληθεί με γενικό αριθμό 696 και ειδικό 35 να προστεθεί παράγραφος, η οποία να έχει ως εξής. 
      Στο δεύτερο εδάφιο της παραγράφου 3 του άρθρου 8 του ν.2947/2001 οι λέξεις «δεν επιτρέπεται να υπερβαίνει το 10% του ανώτατου συντελεστή δόμησης» αντικαθίστανται από τις λέξεις «δεν επιτρέπεται να υπερβαίνει το 15% του ανώτατου συντελεστή δόμησης». Δηλαδή δεν πάμε στο 17% αλλά στο 15%. 
      Πρέπει να το εξετάσετε αυτό, κύριε Υφυπουργέ. Βλέπω ότι μάλλον το εξετάζετε. 
      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, το 20%.
      ΠΡΟΕΔΡΕΥΩΝ (Ιωάννης Τραγάκης): Συναίνεση από όλους, ωραία. 
      ΝΙΚΟΛΑΟΣ ΓΚΑΤΖΗΣ: Όχι, κύριε Πρόεδρε, μην πάτε να υποκλέψετε συναινέσεις. Εμείς λέμε να …
      ΚΩΝΣΤΑΝΤΙΝΟΣ ΒΡΕΤΤΟΣ: Όχι, κύριε Πρόεδρε, καμία συναίνεση. Να βοηθήσουμε τις ομάδες, αλλά να μην ξεφτιλιζόμαστε. 
      ΠΡΟΕΔΡΕΥΩΝ (Ιωάννης Τραγάκης): Πολύ ωραία, είπατε την άποψή σας. Το θέμα τελείωσε. 
      Ο συνάδελφος κ. Μανωλάκης έχει το λόγο.
      ΑΓΓΕΛΟΣ ΜΑΝΩΛΑΚΗΣ: Ευχαριστώ, κύριε Πρόεδρε. 
      Θα ήθελα να πω δυο λόγια για την τροπολογία που έχει σχέση με τη διαχείριση του υδάτινου δυναμικού. Το νερό όπως όλοι γνωρίζουμε -όχι μόνο για το νομό μου, στον οποίο μάλλον αναφέρεται αυτή η τροπολογία- και για την Κορινθία και για την Ελλάδα και για όλον τον κόσμο είναι ένα μεγάλο θέμα, ένα μεγάλο πρόβλημα και κυρίως η διαχείριση του νερού. Γιατί πρέπει να σας πω ότι στο νομό μου έχουμε νερό αλλά δεν μπορούμε να το διαχειριστούμε σωστά.
      Δυστυχώς κάθε χρόνο χάνουμε περίπου εκατό εκατομμύρια κυβικά μέτρα νερού, το οποίο χάνεται στη θάλασσα. Δεν μπορούμε να το σταματήσουμε με φράγματα, μικρά ή μεγάλα. Γι’ αυτό, κύριε Υπουργέ, φέρνω πάλι το θέμα του φράγματος του Ασωπού, το οποίο είναι αναγκαιότητα, πρώτη προτεραιότητα για την Κορινθία, ώστε να μαζέψουμε αυτά τα νερά και να τα διαχειριστούμε σωστά για να μη μαλώνουμε ούτε με τους Αργολείς ούτε με τους ορεινούς ούτε με κανέναν. Γιατί σας είπα ότι νερό έχουμε, δεν μπορούμε όμως ακόμα να το διαχειριστούμε, πράγμα που κάνουν άλλα κράτη, μικρότερα κράτη, όπως η Κύπρος. 
      Θέλω να πω ότι η επίμαχη αυτή τροπολογία δυστυχώς προσπαθεί διά της Βουλής, παρακάμπτοντας τη δικαιοσύνη -και όχι μόνο- παρακάμπτοντας την ουσία, χωρίς την απαραίτητη διαχειριστική μελέτη, των λεκανών της βόρειας Πελοποννήσου εν προκειμένω, να πάρει νερό από τη μία περιοχή στην άλλη.
      Είναι κρίμα, κύριε Υπουργέ, που αντιμετωπίζουμε ένα τέτοιο μεγάλο θέμα τόσο πρόχειρα, ενώ μπορούσαμε και τα προηγούμενα, αλλά τουλάχιστον τα δυόμισι τελευταία χρόνια να είχαμε οριστικοποιήσει αυτήν τη μελέτη και σήμερα να μην είχαμε ανάγκη αυτήν την τροπολογία, η οποία έρχεται σε αντίθεση και με την ελληνική νομοθεσία. Γνωρίζετε τις αποφάσεις του Συμβουλίου της Επικρατείας γι’ αυτό το θέμα. Γνωρίζετε ότι αυτή η τροπολογία καταστρατηγεί την κοινοτική οδηγία 60 του 2000. Και πάλι, δυστυχώς, μπορεί να έχουμε εμπλοκές και εννοώ δικαστικές εμπλοκές, να έχουμε δηλαδή νέα αδιέξοδα. 
      Επίσης, παρ’ ότι φέρεται αυτή η τροπολογία σε προεκλογική περίοδο –με ό,τι αυτό συνεπάγεται- είναι ένα πρόβλημα. Κάθε φορά –να μου επιτραπεί η έκφραση- με πασαλείμματα, όπως ασφαλτοστρώνουμε κάποιους δρόμους, έτσι θα λύσουμε αυτό το μεγάλο θέμα του νερού λίγο πριν από τις εκλογές;
      Όμως, παρ’ όλα αυτά πρέπει να σας πω ότι κι εγώ και ο συνάδελφός μου από την Κορινθία, ο Τάσος Χωρέμης, που θα μιλήσει στη συνέχεια, θα ψηφίσουμε αυτήν την τροπολογία βλέποντας ότι ίσως να υπάρχει μια πολύ μικρή πιθανότητα θεωρητικά –γιατί ξέρω ότι πάλι θα έχουμε εμπλοκές, αλλά, εν πάση περιπτώσει, επειδή υπάρχει αυτή η πολύ μικρή πιθανότητα- να έλθει διά αυτής της τροπολογίας το νερό στην Κόρινθο, να ξεδιψάσει μια πόλη σαράντα χιλιάδων κατοίκων που για χρόνια ταλαιπωρείται και δικαιούται το νερό, το οποίο είναι δίπλα της, υπάρχει και δυστυχώς χάνεται στη θάλασσα. 
      Γιατί, όπως ίσως θα ξέρετε και από τις τοπικές μελέτες, αυτό που θέλουμε να κάνουμε είναι να πάρουμε το πλεόνασμα στην ουσία αυτής της λεκάνης, το πλεόνασμα του νερού που, όπως σας είπα, χάνεται έτσι κι αλλιώς. Ετησίως χάνονται πάρα πολλά εκατομμύρια κυβικά. 
      Νομίζω ότι η Κόρινθος δικαιούται το συντομότερο δυνατό να πάρει αυτό το νερό από οπουδήποτε και να ξεδιψάσει. Αν είναι από τη Στυμφαλία, να το πάρει από εκεί. Αν είναι από την Ε.ΥΔ.Α.Π., να το πάρει από εκεί. Δικαιούται όμως να πάρει και να πιει νερό να ξεδιψάσει. Φυσικά, πρέπει να ληφθούν όλα αυτά τα μέτρα, πρέπει να τηρηθεί η νομιμότητα, ώστε και η περιοχή της Στυμφαλίας, δηλαδή η ορεινή Κορινθία, να μην έχει περιβαλλοντικά και άλλα προβλήματα. 
      Είναι, κύριε Υπουργέ, ένα πολύ μεγάλο θέμα. Είναι το θέμα πρώτης προτεραιότητας για τη Νομαρχία, για το Νομό Κορινθίας. Έτσι το έχουμε αντιμετωπίσει όλοι. Γι’ αυτό σας λέω και πάλι ότι παρά τις αδυναμίες της τροπολογίας, τόσο εγώ όσο και ο συνάδελφος, διαφοροποιούμαστε από τη θέση της παράταξής μας και ψηφίζω εγώ τουλάχιστον –το ίδιο θα πει και στη συνέχεια και ο συνάδελφός μου- αυτήν την τροπολογία και εύχομαι να μην εμπλακούμε πάλι σε οποιαδήποτε δικαστικά ή άλλα αδιέξοδα και επιτέλους η πόλη της Κορίνθου να ξεδιψάσει.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Τσακλίδης έχει το λόγο.
      ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, θα κάνω μερικές παρατηρήσεις. Ακούστηκαν από τους ομιλητές τους ΠΑ.ΣΟ.Κ. τα όσα θέλαμε να επισημάνουμε συνολικά περίπου ειδικά για το Εθνικό Κτηματολόγιο. Και επειδή ο χρόνος είναι λίγος, θα αναφερθώ περισσότερο στα άλλα άρθρα του νομοσχεδίου.
      Πρώτα-πρώτα έχουμε κάποιες τροποποιήσεις στο νόμο για τις μελέτες, στο νόμο για την ανάθεση έργων και στο νόμο για τα νερά.
      Για τις μελέτες θα έλεγα ότι το σύνολο των παρεμβάσεων δεν είναι προς τη σωστή κατεύθυνση και υπάρχουν και διαφωνίες και των Συλλόγων των Μελετητών και του Τεχνικού Επιμελητηρίου. 
      Κυρίως, κύριε Υπουργέ, οι παρατηρήσεις μου έγκεινται σε δυο-τρία σημεία:
      Η πρώτη και πιο σημαντική είναι ότι το νομοσχέδιο, το οποίο ψηφίσατε για τις μελέτες, είναι σε βασικές γραμμές περίπου ίδιο με αυτό που ψηφίσαμε κι εμείς. Δηλαδή, κατ’ αρχήν είχε μεγάλο εύρος αναφοράς. Περιελάμβανε όλους τους φορείς, όλο τον ευρύτερο δημόσιο τομέα. 
      Ενώ έπρεπε αυτό να το υπερασπιστείτε ως Υπουργείο –γιατί εσείς νομοθετείτε- δυστυχώς αφήνετε συνεχώς να υπάρχουν παρεκκλίσεις από πολλά Υπουργεία και από το Υπουργείο Ανάπτυξης και από το Υπουργείο Οικονομικών. Χθες ακόμα στην Επιτροπή Οικονομικών το Υπουργείο Οικονομίας και Οικονομικών έφερε τροποποίηση για τα Ε.Γ.Σ.Δ.Ι.Τ., όπου μπορούν να προσλαμβάνονται σύμβουλοι πάσης μορφής και τεχνικοί σύμβουλοι πέρα από τη νομοθεσία, αυθαίρετα.
      Σημειώνω ότι στα Ε.Γ.Σ.Δ.Ι.Τ. βεβαίως δεν υπάρχουν, δυστυχώς, και οι άλλοι κανόνες που τηρούνται στα δημόσια έργα. Ποιοι θα κατασκευάζουν τα έργα; Θα είναι στο μητρώο κατασκευαστών; Ποιοι θα κάνουν τις μελέτες; Θα είναι στο μητρώο μελετητών; Τώρα ερχόμαστε να ανοίξουμε ακόμα περισσότερο το παιχνίδι της αδιαφάνειας, που βεβαίως θα λειτουργήσει και εις βάρος της ποιότητας των έργων.
      Εδώ εμείς σχεδιάζαμε και είχαμε έτοιμο ένα διάταγμα για να βάλουμε και μητρώο κατασκευαστών ιδιωτικών έργων, να υπάρχει και εκεί μία τάξη ... 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Το προχωρούμε. 
      ΙΩΑΝΝΗΣ ΤΣΑΚΛΙΔΗΣ: Είναι έτοιμο, κύριε Υπουργέ, μετά από διάλογο με όλους τους φορείς. Κι αν το δείτε –νομίζω ότι το έχετε- θα δείτε ότι ίσως ελάχιστα πράγματα μπορείτε να βελτιώσετε και μακάρι να τα βελτιώσετε. 
      Δεν υπερασπιστήκατε, λοιπόν, την καθολικότητα εφαρμογής του νόμου. Υπάρχουν και εξαιρέσεις, αλλά δυστυχώς δεν μας το επιτρέπει η διαδικασία την οποία ακολουθούμε να τις επισημάνουμε. Υπάρχουν και στις τροποποιήσεις που φέρνετε τέτοια παραδείγματα, εξαιρέσεων. Αυτή είναι η μία παρατήρηση που θέλω να κάνω.
      Δεύτερον, ο νόμος, κύριε Υπουργέ, είναι δύσκολο να εφαρμοστεί και έπρεπε, κατά τη γνώμη μου, να εγκύψετε με πολύ μεγαλύτερη προσοχή. Μέχρι τώρα δεν έχει ανατεθεί καμία σοβαρή μελέτη. Τώρα προκηρύχθηκαν αρκετές μελέτες και γίνεται μία προετοιμασία για το ποια διαδικασία θα ακολουθηθεί. 
      Κατ’ αρχήν η διαδικασία του άρθρου 6, που υποτίθεται ότι ήταν η πάγια διαδικασία, εγώ σας το λέω από τώρα ότι δεν θα ακολουθηθεί. Θα πάτε στις εξαιρέσεις, όπως έγινε και με τον 716. 
      Το άλλο είναι, κύριε Υπουργέ, ότι οι υπηρεσίες και του Υπουργείου αλλά και των άλλων φορέων που κατασκευάζουν ή μελετούν έργα έπρεπε να ενισχυθούν. Ξέρετε πού θα πάμε; Σας το λέω από τώρα και θα δείτε ότι σε λίγους μήνες που θα αναθέσετε μελέτες αυτό θα γίνει. Θα έχουμε περίπου όλους τους υποψήφιους να δίνουν τη χαμηλότερη προσφορά, αυτή που επιτρέπεται. Ενιαία, δηλαδή. Θα αξιολογηθούν τα άλλα κριτήρια ανάθεσης, τα οποία θέλουν δουλειά; Γι’ αυτό πρέπει να είναι ενισχυμένες οι υπηρεσίες με εξειδικευμένο προσωπικό και θέλουν και χρόνο.
      Ξέρετε ποια είναι η άποψή μου, επειδή τα παρακολουθώ; Θα υπάρχει και εκεί ίση βαθμολογία και δυστυχώς θα πάμε πάλι, κύριε Υπουργέ, σε παιχνιδάκια να μοιράζονται οι μελέτες από κυκλώματα που είναι έξω από τις ηγεσίες των Υπουργείων. Εκεί θα πάμε. Θα παίρνουν περίπου όλοι την ίδια βαθμολογία και θα δίνουμε λίγο μεγαλύτερη εκεί που θέλει να πάει, δεδομένου ότι η οικονομική προσφορά θα είναι περίπου ενιαία σε όλους. Πλήρης ισοπέδωση εις βάρος της ποιότητας των μελετών. Εκεί θα καταλήξει. 
      Κρούω τον κώδωνα του κινδύνου γιατί εγώ, κύριε Υπουργέ, δεν θέλω να κάνω μόνο παρατηρήσεις αρνητικές ως Αντιπολίτευση, αλλά θέλω να επισημάνω και μερικά πράγματα για να τα προσέξετε, γιατί ξέρω ότι ασχολείσθε με τα θέματα αυτά και ούτε εσείς θα θέλατε να έχουμε αυτές τις εξελίξεις.
      Υπάρχουν κάποιες παρατηρήσεις, τις οποίες έστειλε και ο Σ.Ε.Γ.Μ. και το Τεχνικό Επιμελητήριο για δύο-τρία θεματάκια, τα οποία τα ξέρετε και τα είπαμε και στην επιτροπή. Μέχρι τώρα δεν τα διορθώσατε, αλλά δεν έχω το χρόνο να επανέλθω.
      Τώρα για τα δημόσια έργα, κατ’ αρχάς διαφωνώ με τη σύνθεση του Συμβουλίου του Ι.Ο.Κ.. Το επισημάναμε, δεν το αλλάζετε. Δυστυχώς δείχνει μια κακή νοοτροπία. Είμαι βέβαιος ότι είναι έξω από τη δική σας προσωπική νοοτροπία, αλλά ταιριάζει μάλλον με τη νοοτροπία του κυρίου Υπουργού. 
      Εμείς, κύριε Υφυπουργέ, είχαμε πενταμελές συμβούλιο στο Ι.Ο.Κ.. Οι τρεις ήταν εκπρόσωποι φορέων και οι δύο ήταν διοριζόμενοι από το Υπουργείο. Αν θα δείτε ποιοι ήταν οι δύο που διορίσαμε, θα δείτε ότι δεν είχαν καμία σχέση με κομματικές ταμπέλες. Δεν ήταν στο χώρο το δικό μας. Έτσι, με τέτοια σύνθεση μπορεί να κινητοποιηθεί όλος ο τεχνικός κόσμος, όλοι οι φορείς μέσα στα πλαίσια του Ι.Ο.Κ.. Άμα βάλετε κομματικούς, θα αποδυναμώσετε αυτήν τη δυνατότητα που είχε μέχρι τώρα ο Ι.Ο.Κ. αποτελεσματικά. 
      Εγώ προσωπικά εκφράζω και τη διαφωνία μου για τη διάταξη που φέρνετε για την εγγραφή στην τρίτη τάξη. Είναι πολύ αυστηρές οι διατάξεις. Αδικείτε κάποιες μικρές και υγιείς επιχειρήσεις. Πάντως η παρατήρησή μου είναι ότι έπρεπε να γίνει ευρύς διάλογος με όλους τους φορείς και επειδή υπάρχει ένα καινούργιο επιχειρηματικό κλίμα, να ξαναδούμε γενικά όλο το Μ.Ε.Κ. …
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Τη βελτιώσαμε.
      ΙΩΑΝΝΗΣ ΤΣΑΚΛΙΔΗΣ:  Τη βελτιώσατε. Εννοείτε το 80%. 
      Χρειάζεται –το επισημαίνω, δείτε το- ένας ευρύς διάλογος στο νέο επιχειρηματικό κλίμα που έχει διαμορφωθεί, να ξαναδούμε τα θέματα εγγραφής κατάταξης, αναθεώρησης κ.λπ..
      Στα δημόσια έργα, κύριε Υπουργέ, φέρνετε και μία άλλη διάταξη που βελτιώνει κάπως τα πράγματα. Αυτή, δηλαδή, η διάταξη που λέει αν μπορεί η αναθέτουσα αρχή να κυρώνει ότι πρέπει να παίρνει άδεια από το Τεχνικό Συμβούλιο κ.λπ.. 
      Κύριε Υπουργέ, πρέπει να δώσετε μεγάλο βάρος να συντομευθεί η διαδικασία μ’ έναν ευρύ διάλογο, για να έχουμε σύγχρονα τιμολόγια, κοστολόγια βασισμένα σε αναλύσεις τιμών. Οι προδιαγραφές έχουν τελειώσει. Αν δεν έχουμε και σύγχρονα τιμολόγια μαζί με σωστές υπηρεσίες βεβαίως –το οποίο κάθε φορά λέγεται, λίγα πράγματα δυστυχώς γίνονται- θα έχουμε παρενέργειες στη διαδικασία του συστήματος παραγωγής των έργων.
      Ήδη, μέχρι στιγμής, ξέρετε ποια είναι η άποψή μου, κύριε Υπουργέ;  Πιστεύω ότι χάσαμε το παιχνίδι. Επειδή υπήρχε μία καθυστέρηση, ένα μεγάλο κενό, στη συνέχεια οι επιχειρήσεις ήθελαν να πάρουν δουλειές και κτύπησαν τα έργα. Από την αρχή του νόμου δηλαδή κτύπησαν τα έργα υψηλά με μεγάλες εκπτώσεις. 
      Αυτό ασφαλώς δεν είναι προς το συμφέρον του δημοσίου. Πρέπει να βρούμε τη χρυσή τομή στις εκπτώσεις. Όταν οι εκπτώσεις είναι μεγάλες, 10% πάνω από το κόστος, είναι βέβαιο ότι το έργο δεν θα γίνει. Θα κάνουν τις εργασίες που θέλουν, θα αρχίσουν διαδικασίες γραφειοκρατικές, θα υπάρξουν καθυστερήσεις, θα γίνουν όλα εις βάρος της ποιότητας, θα καταστραφούν επιχειρήσεις κ.λπ..
      Σήμερα ποιο είναι το κλίμα; Όταν γίνεται πραγματικός διαγωνισμός και δεν υπάρχει συνεννόηση, οι εκπτώσεις είναι μεγάλες, πολύ πάνω από το πραγματικό κόστος κατασκευής ενός έργου. Αυτό οδηγεί κάποιους κύκλους σε μια μεγάλη προσπάθεια να τα βρουν, να κάνουν και πάλι συνεννοήσεις. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Δεν τα βρίσκουν, κύριε συνάδελφε.
      ΙΩΑΝΝΗΣ ΤΣΑΚΛΙΔΗΣ: Τα βρίσκουν, κύριε Υπουργέ. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΙΩΑΝΝΗΣ ΤΣΑΚΛΙΔΗΣ: Τελειώνω, κύριε Πρόεδρε.
      Τα βρίσκουν, κύριε Υπουργέ, διότι η ανάγκη τους οδηγεί εκεί. Είναι βέβαιο. Και αυτό δημιουργεί και δοσοληψίες. 
      Η διάταξη που φέρατε βελτιώνει ελάχιστα τα πράγματα, δεν το λύνει το θέμα, διότι θα πιέσουν και για να εγκρίνει η αναθέτουσα αρχή, θα υπάρχει αυτή η δοσοληψία, κάτι που δεν υπήρχε με τον προηγούμενο νόμο. Τώρα υπάρχει. 
      Άρα αν δεν εξυγιάνουμε τους τομείς, που σας είπα –και είναι και άλλοι- και το σύστημα παραγωγής των έργων, είναι βέβαιο ότι πολύ γρήγορα θα αρχίσουν να παρουσιάζονται –ήδη άρχισαν- φαινόμενα, τα οποία δεν έπρεπε να εμφανιστούν.
      Θα ήθελα να πω και δυο-τρία λόγια, τώρα, για τα άλλα άρθρα. Φέρνετε κάποια άρθρα, που είναι σωστά, όπως αυτό για τα μηχανήματα έργων, που είναι σωστό. Φέρνετε τα άρθρα για την αντιπλημμυρική προστασία, για τη συντήρηση κ.λπ.. Πολύ σωστά. 
      Γιατί δεν κάνατε διάλογο με την Κ.Ε.Δ.Κ.Ε., με την Τοπική Αυτοδιοίκηση;
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κάναμε, κύριε συνάδελφε. 
      ΙΩΑΝΝΗΣ ΤΣΑΚΛΙΔΗΣ: Κάνατε; Διαμαρτύρονται, όμως, διότι δεν κάνατε διάλογο, δεν έχετε εξασφαλίσει πόρους. Τα άρθρα είναι ημιτελή. 
      Εμείς –και εγώ προσωπικά- θα τα ψηφίσουμε, μ’ αυτές τις παρατηρήσεις. 
      Και τελειώνω με την οδηγία που αφορά τα νερά. 
       ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Τσακλίδη.
      ΙΩΑΝΝΗΣ ΤΣΑΚΛΙΔΗΣ: Τελειώνω, κύριε Πρόεδρε.
       Κύριε Υπουργέ, δεν είναι δική σας αρμοδιότητα, αλλά στο άρθρο 9, όπου φέρνετε και την τροπολογία, είναι βέβαιο ότι ζητάτε να εγκρίνουμε την παραβίαση της οδηγίας για τα νερά. Υπάρχουν διαδικασίες, που προβλέπουν το πώς εγκρίνονται τα σχέδια διαχείρισης των λεκανών απορροής κ.λπ., υπάρχει ένα προεδρικό διάταγμα, το οποίο έπρεπε να είχατε κάνει και το οποίο θα προσδιόριζε τις λεπτομέρειες, τις προδιαγραφές για το πώς θα γίνονται αυτές οι μελέτες διαχείρισης. Προβλέπεται διαβούλευση κ.λπ..
      Γιατί δεν τα κάνατε αυτά στα δυόμισι χρόνια; Ο ν. 3199 που δημοσιεύτηκε…
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, μην εκμεταλλεύεστε την αδυναμία προς το πρόσωπό σας. Ολοκληρώσατε και σας ευχαριστούμε πάρα πολύ. 
      ΙΩΑΝΝΗΣ ΤΣΑΚΛΙΔΗΣ: Πράγματι, κύριε Πρόεδρε, αλλά δεν είναι δυνατόν για τόσα άρθρα…
      ΠΡΟΕΔΡΕΥΩΝ (Ιωάννης Τραγάκης): Μιλήσατε και για τις τροπολογίες εσείς. Εσείς τελειώσατε για όλα. Τα είπατε όλα!
      ΙΩΑΝΝΗΣ ΤΣΑΚΛΙΔΗΣ: Αυτό το άρθρο δεν το ψηφίζουμε. Ξέρω ότι αν δεν ψηφιστεί το άρθρο, δεν μπορεί να εφαρμοστεί και η τροπολογία για τον Αχελώο και η θέση μας είναι η εξής: Εμείς λέμε «ναι» στον Αχελώο, δεν εξουσιοδοτούμε κανένα να καταργήσει την οδηγία. Εγώ πιστεύω ότι αυτό το άρθρο θα εκπέσει με προσφυγές. Αυτό που κάνετε με την τροπολογία αυτή για να το χρησιμοποιήσετε για τον Αχελώο, κάντε το μόνο για τον Αχελώο, σ’ εκείνη την τροπολογία, εκεί θα ψηφίσουμε. Γενική, όμως, εξουσιοδότηση για να καταπατήσετε την οδηγία δεν την έχετε από εμάς. 
      ΑΝΔΡΕΑΣ  ΜΑΚΡΥΠΙΔΗΣ: Δεν ψηφίζουμε τίποτα. 
      ΙΩΑΝΝΗΣ ΤΣΑΚΛΙΔΗΣ: Το ΠΑ.ΣΟ.Κ. ψηφίζει. Τώρα, για εσάς δεν ξέρω. 
      ΠΡΟΕΔΡΕΥΩΝ (Ιωάννης Τραγάκης): Μη διαφωνείτε τώρα, δεν είναι ανάγκη να διαφωνείτε. Δεν κάνει τώρα να διαφωνείτε και μάλιστα δημόσια. 
      Ευχαριστούμε, κύριε συνάδελφε. 
      Το λόγο έχει ο κ. Χάϊδος. 
      ΧΡΗΣΤΟΣ ΧΑΪΔΟΣ:  Κύριε Πρόεδρε, πήρα το λόγο στην επί των άρθρων συζήτηση, γιατί η τροπολογία για τον Αχελώο συζητείται τώρα, αλλά θα μιλήσω συνολικά για το ζήτημα, καταθέτοντας τις απόψεις μου και για την άλλη τροπολογία, αφού αυτές οι δύο τροπολογίες αποτελούν μία ενιαία ενότητα. 
      Κύριοι συνάδελφοι, η μερική εκτροπή του πλεονάζοντος νερού του Αχελώου προς τη Θεσσαλία είναι αναγκαιότητα ζωής γι’ αυτήν τη μεγάλη περιφέρεια, που βρίσκεται στο κέντρο της χώρας και διψασμένη ερημοποιείται. 
      Ο Αχελώος που ήταν για τους προγόνους μας γιος του Ουρανού και της Γης, μπορεί να γίνει και σωτήρας της Θεσσαλίας. Είναι, όμως, ταυτόχρονα εθνικής σημασίας αναπτυξιακό έργο –και ενεργειακό και περιβαλλοντικό- και δεν πρέπει να μετατραπεί σε πεδίο άγονης αντιπαράθεσης μεταξύ διάφορων περιοχών και περιφερειών της χώρας, αφού όλοι οι κάτοικοι στην πατρίδα μας έχουμε τα ίδια δικαιώματα στη ζωή, στην ανάπτυξη και στην πρόοδο. 
      Το οικοσύστημα στη Θεσσαλία, που καταστρέφεται από την έλλειψη νερού, η ανάγκη του ενός εκατομμυρίου κατοίκων της να πίνουν καλής ποιότητας νερό και οι υποχρεώσεις μας απέναντι στις μελλοντικές γενιές, επιτάσσουν τη γρήγορη ολοκλήρωση των εργασιών της αξιοποίησης των υδάτων του Αχελώου και για τη Θεσσαλία, την οποία άλλωστε διαρρέει σε μεγάλο τμήμα του ο Αχελώος, ως Ασπροπόταμος.
      Είναι σεβαστές οι ανησυχίες και οι διαφωνίες των οικολογικών οργανώσεων, αλλά θα περίμενα την ίδια ευαισθησία και για τις περιβαλλοντικές καταστροφές, που επέρχονται στη Θεσσαλία από την έλλειψη νερού. Και αν αυτές οι διαφωνίες είχαν μεγαλύτερη βαρύτητα προ εικοσαετίας, πριν δηλαδή προχωρήσουν τα έργα, σήμερα μια επίσκεψη στην περιοχή θα αποκαλύψει ότι πλέον το ποτάμι δεν γυρίζει πίσω. Ήδη προκλήθηκαν επιπτώσεις στον άνω ρου του Αχελώου, ενώ οι κάτοικοι αυτών των χωριών ταλαιπωρούνται, παραμένοντας αιχμάλωτοι των καθυστερήσεων και των παλινωδιών, που εμποδίζουν την ολοκλήρωσή του. 
      Η περιοχή, με τα ημιτελή έργα, μοιάζει με κρανίου τόπο και η ολοκλήρωσή τους, με τη δημιουργία των λιμνών, θα βελτιώσει την αισθητική του τοπίου και θα φέρει ανάπτυξη και στην περιοχή. Θεωρώ ότι οι όποιοι προβληματισμοί για τις επιπτώσεις στο περιβάλλον δεν πρέπει να μας οδηγούν σε οικολογική αδράνεια και σε ισορροπία στασιμότητας.
      Επειδή η χώρα μας δεν έχει την πολυτέλεια να πετάξει 500.000.000 ευρώ που δαπανήθηκαν έως τώρα για το έργο, επειδή η πολιτεία δεν επιτρέπεται να στερεί από την εθνική οικονομία και από την περιοχή τα οφέλη από την ολοκλήρωση του έργου, επειδή η Δ.Ε.Η. και το κράτος δεν έχουν δικαίωμα να ταλαιπωρούν, κρατώντας αιχμαλώτους και αδικώντας με όποιο τρόπο τους κατοίκους αυτών των ορεινών χωριών, αλλά και του θεσσαλικού κάμπου γενικότερα, πρέπει να προχωρήσουν οι διαδικασίες και να ολοκληρωθεί σύντομα το μεγάλο και ιστορικό έργο, που αποτέλεσε όραμα πολλών γενεών.
      Για τους λόγους αυτούς, συμφωνώ με τη νομοθετική πρωτοβουλία, που συζητείται σήμερα στη Βουλή για τη μερική εκτροπή του Αχελώου και υπερψηφίζω και τις δύο τροπολογίες, για να μη θεωρηθεί ότι εμποδίζω την προσπάθεια απεμπλοκής των διαδικασιών ολοκλήρωσης του έργου, παρ’ ότι η τροπολογία για τη διαχείριση των υδάτων δίνει υπερεξουσίες στον Υπουργό και υπάρχει κίνδυνος να εκπέσει, αφού αντίκειται προς την οδηγία της Ευρωπαϊκής Ένωσης γι’ αυτό το θέμα.
      Επιτρέψτε μου, όμως, να επισημάνω ότι πρέπει αυτή  η νομοθετική ρύθμιση να συνδυαστεί από συγκεκριμένο και σφιχτό σχεδιασμό των διαδικασιών υλοποίησης του έργου, επαρκή και ομαλή χρηματοδότησή του και συνέπεια της πολιτείας στις διακηρύξεις της και τις συμβατικές υποχρεώσεις, που αναλαμβάνει απέναντι στους πολίτες, έτσι ώστε να αποφευχθούν νέες καθυστερήσεις, εμπλοκές και παλινωδίες στο μέλλον.
      Υπενθυμίζω ότι η σημερινή Κυβέρνηση βρίσκεται εκτεθειμένη απέναντι στις προεκλογικές της εξαγγελίες και στις υποχρεώσεις απέναντι στους κατοίκους της περιοχής της Μεσοχώρας και του Αρματωλικού, οι οποίοι βρίσκονται επί χρόνια αιχμάλωτοι των καθυστερήσεων, αφού δεν μερίμνησε με επαρκή χρηματοδότηση να τελειώσουν έγκαιρα τα οδικά έργα και πριν από την απόφαση του Συμβουλίου Επικρατείας. Γιατί μετά σταμάτησαν με την απόφαση του Συμβουλίου Επικρατείας.
      Καθυστερήσεις υπήρξαν και στην καταβολή των οφειλομένων στις εταιρείες και στους εργολάβους για εκτελεσθέντα έργα, με συνέπεια να έχουν απλήρωτους τους εργαζόμενους για ένα χρόνο και να τους απολύουν. Καθυστερήσεις επίσης υπήρξαν στην πρόοδο των διαδικασιών κατασκευής των νέων οικισμών της Μεσοχώρας και του Αρματωλικού, που αποτελεί συμβατική υποχρέωση της Δ.Ε.Η. για να λειτουργήσει το έργο.
      Μεγάλη, όμως, είναι η ευθύνη της Κυβέρνησης στο ότι συναίνεσε στην απόφαση της Δ.Ε.Η. να μην καταβάλει στους πληγέντες εντός των προθεσμιών που αποφάσισαν, με βάση το νόμο, τα δικαστήρια, το ποσό των αποζημιώσεων απαλλοτρίωσης, με ενδεχόμενο να αρχίσει νέος κύκλος δικαστικού καθορισμού νέων τιμών μονάδος, ο οποίος και αυτούς θα ταλαιπωρήσει και νέες καθυστερήσεις στην πρόοδο των διαδικασιών ολοκλήρωσης του έργου θα προκαλέσει.
      Επειδή κανένας δεν μπορεί να στερήσει τους πολίτες από τη διεκδίκηση των νόμιμων δικαιωμάτων, επειδή η άσκηση αυτών των δικαιωμάτων δεν μπορεί να χρησιμοποιείται από την πολιτεία ως άλλοθι και ως πρόσχημα, για να δικαιολογήσει δικά της λάθη και ανακολουθίες, τονίζω ότι αυτή η θετική νομοθετική πρωτοβουλία πρέπει να συνδυαστεί, όπως προείπα, με αποφασιστικότητα, σωστό σχεδιασμό, συγκεκριμένο χρονοδιάγραμμα, ομαλή και επαρκή χρηματοδότηση και συνέπεια στις δεσμεύσεις και στις υποχρεώσεις απέναντι στους πολίτες και απέναντι συνολικά στο λαό.
      Τέλος, θεωρώ ότι η πολιτεία πρέπει στα πλαίσια της αποκέντρωσης να στηρίξει τους κατοίκους των χωριών του άνω ρου του Αχελώου, που βιώνουν καθημερινά τα προβλήματα και τις συνέπειές τους με συγκεκριμένα μέτρα.
      Μία τέτοια υποχρέωση είναι και η ίδρυση και  η λειτουργία του Μουσείου του Αχελώου στη Μεσοχώρα, που είναι το μεγαλύτερο χωριό στην περιοχή και κατακλύζεται από κόσμο. Σε διαφορετική περίπτωση, αυτή η θετική νομοθετική πρωτοβουλία θα μείνει μετέωρη, θα χαρακτηριστεί ως ένα ακόμη προεκλογικό επικοινωνιακό πυροτέχνημα της  Νέας Δημοκρατίας, αφού σε δύο μήνες έχουμε εκλογές για την Αυτοδιοίκηση και το μόνο που θα εκτραπεί, για άλλη μία φορά, θα είναι η υποχρέωση της Κυβέρνησης να είναι συνεπής στις εξαγγελίες και τις υποσχέσεις της. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Χρύσης έχει το λόγο.
      ΒΑΣΙΛΕΙΟΣ ΧΡΥΣΗΣ: Ευχαριστώ, κύριε Πρόεδρε.
      Επιτέλους, κύριοι συνάδελφοι, από την απραξία του χθες μπαίνουμε με την ψήφιση του παρόντος νομοσχεδίου, ταξινομώντας τη γη, σε μια νέα αναπτυξιακή πορεία. Η χώρα μας μπήκε, ως γνωστό, στον 21ο αιώνα, χωρίς Κτηματολόγιο, χωρίς Δασολόγιο, χωρίς χωροταξικό σχεδιασμό. Και αυτό είχε αρνητική επίδραση στην αναπτυξιακή πορεία της χώρας. Αυτά που σήμερα εμείς επιχειρούμε εδώ στη Δωδεκάνησο και ιδιαίτερα στα νησιά της Ρόδου, της Κω και του Λακιού της Λέρου προϋπήρχαν από την εποχή της Ιταλοκρατίας, όπως τόνισε και ο συνάδελφός μου ο Τάσος Καραμάριος. Εδώ και ογδόντα, και πλέον, χρόνια υπάρχει Κτηματολόγιο στα νησιά αυτά, με κτηματολογικές μερίδες που έχουν ιδιοκτήτη, φύση και προορισμό. Επειδή αρκετά ειπώθηκαν, σχετικά με το Κτηματολόγιο από τον προλαλήσαντα συνάδελφό μου τον κ. Καραμάριο, ενώνω και εγώ από το Βήμα αυτό τη φωνή μου και κάνω την έκκλησή μου, προς το αρμόδιο Υπουργείο Δικαιοσύνης, να στελεχώσει το Κτηματολόγιο της Ρόδου, ούτως ώστε να διαφυλαχθεί, ως κόρη οφθαλμού, αυτή η πολύτιμη  κληρονομιά, που είχαμε από τους Ιταλούς κατακτητές.
      Επειδή αρκετά ειπώθηκαν κατά τη συζήτηση επί της αρχής του νομοσχεδίου, για τη λειτουργία του Εθνικού Κτηματολογίου που πρέπει να είναι απλό, λιγότερο γραφειοκρατικό και περισσότερο ασφαλές, θα εισέλθω για την οικονομία του χρόνου σε ορισμένα μόνο άρθρα του νομοσχεδίου, που αποτελούν και τον κορμό του.
      Στην παράγραφο 6 του πρώτου άρθρου του νομοσχεδίου προβλέπεται η επιβολή τελών κτηματογράφησης, με εύλογο ποσό, ούτως ώστε να μην επιβαρύνεται υπέρμετρα ο κάθε ιδιοκτήτης και να προχωρεί η ολοκλήρωση του Εθνικού Κτηματολογίου, χωρίς άλλες επιβαρύνσεις του πολίτη. Αυτό  βέβαια δεν είναι καινοφανές. Και στο Κτηματολόγιο της Ρόδου, το οποίο λειτουργεί, αλλά και της Κω και της Λέρου, αυτά τα τέλη προϋπήρχαν από συστάσεώς του, τα τέλη εγγραφής οποιουδήποτε δικαιώματος.
       Δυστυχώς, εδώ δεν πρόκειται να αποσιωπήσω τις απώλειες κοινοτικών πόρων για τη χρηματοδότηση του έργου, το οποίο καυχάται η Αξιωματική Αντιπολίτευση, ότι επί των ημερών της άρχισε και τον καταλογισμό από τις αρμόδιες κοινοτικές αρχές του προστίμου των 100.000.000 ευρώ, με ό,τι αυτό συνεπάγεται για τη χώρα μας.
      Η Κυβέρνηση αυτή, με αίσθημα ευθύνης και ορθολογισμό προχωρεί στην ολοκλήρωση του Εθνικού Κτηματολογίου και πιστεύω, ότι αυτά τα τέλη εγγραφής οποιουδήποτε δικαιώματος, δεν είναι φόροι, χωρίς αντίκρισμα και χωρίς νόημα.
       Ιδιαίτερης περιβαλλοντικής ευαισθησίας, κύριοι συνάδελφοι, είναι το άρθρο 2Β΄ που προβλέπει τη χορήγηση από την «ΚΤΗΜΑΤΟΛΟΓΙΟ Α.Ε.» στη Διεύθυνση Δασικών Χαρτών του Υπουργείου Αγροτικής Ανάπτυξης και Τροφίμων, του αεροφωτογραφικού και χαρτογραφικού υλικού, που έχει στη διάθεσή του, προκειμένου να χρησιμοποιηθεί για την κατάρτιση των δασικών χαρτών.
      Στην παράγραφο 2 του άρθρου 2β΄, από την εταιρεία «ΚΤΗΜΑΤΟΛΟΓΙΟ Α.Ε.» αποστέλλονται τα ακίνητα, που έχουν καταχωριστεί, ως ιδιοκτησία του ελληνικού δημοσίου, υποχρεωτικά στο αρμόδιο τμήμα δασικών χαρτογραφήσεων του οικείου νομού, τα προσωρινά κτηματολογικά διαγράμματα της ανάρτησης για το σύνολο της υπό κτηματογράφηση περιοχής.
      Κυρίες και κύριοι συνάδελφοι, ιδιαίτερης σημασίας, προληπτικού βέβαια ελέγχου, είναι το άρθρο 7, που προσετέθη στη θέση του καταργηθέντος με την παράγραφο 17 του άρθρου 1 του ν. 3127/03, που προβλέπει τις ενστάσεις, που μπορούν να υποβληθούν κατά των στοιχείων της ανάρτησης ενώπιον της επιτροπής ενστάσεων από οποιονδήποτε που έχει έννομο συμφέρον. Η συγκρότηση της επιτροπής ενστάσεων, όπως προβλέπεται στην παράγραφο 2 του ιδίου άρθρου, παρέχει εγγυήσεις αμεροληψίας και ασφάλειας.
      Κυρίες και κύριοι συνάδελφοι, εκτός των ανωτέρω στις άλλες διατάξεις, που περιλαμβάνει το άρθρο 7 γίνεται αποσαφήνιση στην παράγραφο 3 και καθορίζονται με απόφαση των γενικών γραμματέων της περιφέρειας ποιες οδοί ανήκουν στην αρμοδιότητα συντήρησης των υπηρεσιών της οικείας περιφέρειας και της Νομαρχιακής Αυτοδιοίκησης. Οι αρμόδιες υπηρεσίες υποχρεούνται ανά δεκαπενθήμερο να ελέγχουν τις οδούς της αρμοδιότητάς τους, να κάνουν αυτοψία και να επιδιορθώνουν τις βλάβες, προστατεύοντας έτσι και οχήματα και ανθρώπους. 
      Αναμφίβολα, κυρίες και κύριοι συνάδελφοι, η Κυβέρνηση του Κώστα Καραμανλή, αταλάντευτα προσηλωμένη στο πρόγραμμά της, τολμά και προχωρά σε μεγαλόπνοα έργα, που η χώρα έχει ανάγκη εδώ και πολλές δεκαετίες για να βαδίσει στον 21ο αιώνα με αισιοδοξία και προοπτική.
      Υπερψηφίζουμε, λοιπόν, όλα τα άρθρα του νομοσχεδίου και τις κατατεθείσες τροπολογίες, συμβάλλοντας έτσι, με τον τρόπο αυτό, στη γεωφυσική αναμόρφωση της χώρας μας. 
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Καράογλου έχει το λόγο. 
      ΘΕΟΔΩΡΟΣ ΚΑΡΑΟΓΛΟΥ: Κυρίες και κύριοι συνάδελφοι, δεν χωρεί νομίζω καμία αμφιβολία πως η κατάρτιση του Εθνικού Κτηματολογίου αποτελεί σήμερα το μεγαλύτερο αναπτυξιακό έργο υποδομής, που εκτελείται στη χώρα. Η σύνταξη του Κτηματολογίου αποτελούσε επί πολλές δεκαετίες, όχι μόνο αναγκαιότητα, αλλά και αίτημα στο πλαίσιο της δημιουργίας προϋποθέσεων για την ορθολογική ανάπτυξη, την προστασία του περιβάλλοντος και την εγγύηση των περιουσιών, τόσο των πολιτών όσο και του ίδιου του κράτους, για να ξέρει ο καθένας με τη βεβαίωση, την πιστοποίηση και την εγγύηση του κράτους, τι ανήκει και σε ποιον ανήκει, έτσι ώστε να μην εμφανίζονται φαινόμενα, που έχουν ταλαιπωρήσει επί δεκαετίες την ελληνική κοινωνία, που σχετίζονται με καταπατήσεις δασικών, δημοσίων και ιδιωτικών εκτάσεων με αυθαίρετη δόμηση, με άναρχη ανάπτυξη δίχως σχεδιασμό και προγραμματισμό και πολλά άλλα. Αλλά και παράλληλα για να δοθεί και επιτάχυνση στην εκτέλεση έργων υποδομής, καθώς το Κτηματολόγιο αποτελεί και βασική παράμετρο για τον ορθολογικό σχεδιασμό των χρήσεων του χώρου και για την αξιοποίηση των κοινωνικών και οικονομικών πόρων της χώρας.
      Η ύπαρξη Εθνικού Κτηματολογίου εξασφαλίζει άμεσα οφέλη για τους πολίτες, όπως για παράδειγμα οριστική και αμετάκλητη κατοχύρωση της ιδιοκτησίας τους, διευκόλυνση και απλούστευση των μεταβιβάσεων της ακίνητης περιουσίας, μείωση στο ελάχιστο των εξόδων και του χρόνου, που απαιτείται για κάθε μεταβίβαση, απαλλαγή από χρονοβόρες  και δαπανηρές γραφειοκρατικές διαδικασίες, διασφάλιση της άμεσης και ασφαλούς διαδικασίας των απαλλοτριώσεων και των αποζημιώσεων. Η αναγκαιότητα αυτή είχε εντοπιστεί μάλιστα από τα πρώτα χρόνια της ίδρυσης του ελληνικού κράτους και είχαν γίνει πολλές σχετικές προσπάθειες. 
      Τελικά μετά από πολλά χρόνια συζητήσεων, ωρίμανσης και προώθησης   των απαραίτητων διαδικασιών φθάσαμε στο 1994, ώστε να ξεκινήσουν επιτέλους οι διαδικασίες κατάρτισης του Εθνικού Κτηματολογίου, μέσα από χρηματοδότηση του Β΄ Κοινοτικού Πλαισίου Στήριξης και της Ευρωπαϊκής Ένωσης.   
      Ωστόσο ακόμη και σήμερα παρά τα χρονοδιαγράμματα η διαδικασία αυτή δεν έχει ολοκληρωθεί και η Ελλάδα παραμένει η μοναδική χώρα της Ευρωπαϊκής Ένωσης που δεν διαθέτει Κτηματολόγιο και αυτό γιατί η όλη προσπάθεια προχώρησε σε λαθεμένες βάσεις και με λαθεμένο τρόπο, που οδήγησε, όπως όλοι τώρα νομίζω ότι αναγνωρίζουν, σε υπερβάσεις χρονοδιαγραμμάτων, αλλά και προϋπολογισμών, κάτι βεβαίως που επιβαρύνει την ελληνική κοινωνία, τους Έλληνες πολίτες, οι οποίοι είναι από τη μια αυτοί που τελικά θα πληρώσουν τις υπερβάσεις στο κόστος εκτέλεσης του έργου και από την άλλη δεν μπορούν ακόμη να επωφεληθούν από τα προνόμια της ύπαρξης Κτηματολογίου. 
      Από τον Μάρτιο του 2004 η νέα διακυβέρνηση από τη Νέα Δημοκρατία που όλοι οι πολίτες γνωρίζουν πόσους αγώνες έχει δώσει ως Αξιωματική Αντιπολίτευση για τη διασφάλιση της ομαλής εκτέλεσης του έργου και είχε αναδείξει τις χρονικές καθυστερήσεις, αλλά και τις υπερβάσεις στους προϋπολογισμούς του έργου από τις κυβερνήσεις του ΠΑ.ΣΟ.Κ., άλλαξε τους ρυθμούς και τη φιλοσοφία σύνταξης του Εθνικού Κτηματολογίου, που πλέον προχωρά με γοργούς ρυθμούς, διαφάνεια, ισονομία και αξιοπιστία, διασφαλίζοντας τις περιουσίες κράτους και πολιτών. Και κυρίως προχωρά με σεβασμό στα χρήματα του Έλληνα φορολογούμενου πολίτη!
    Η προηγούμενη αναφορά έχει ιδιαίτερη σημασία και πρέπει να επισημανθεί, γιατί έχει αλλάξει εντελώς η ρότα απ’ αυτήν που είχαν ακολουθήσει στην εκτέλεση του έργου οι κυβερνήσεις του ΠΑ.ΣΟ.Κ.. Αν ανατρέξουμε στο 1995 θα θυμηθούμε πως η διαδικασία αποσκοπούσε στην κάλυψη δεκαεννέα εκατομμυρίων δικαιωμάτων με αρχικό προϋπολογισμό 138.000.000 ευρώ και στόχο ολοκλήρωσης το 2000. Τελικά, όμως, εξαιτίας των κακών χειρισμών των προηγουμένων κυβερνήσεων του ΠΑ.ΣΟ.Κ. η κτηματογράφηση προχώρησε μόνο για 5,8 εκατομμύρια δικαιώματα το προβλεπόμενο κόστος του έργου εκτινάχθηκε από τα 138.000.000 στα 500.000.000 ευρώ και μάλιστα το χρονοδιάγραμμα λέει ότι προβλέπεται να τελειώσει το 2006, από το 2000, που ήταν αρχικά. 
    Κοντολογίς για το ? του έργου ξοδεύτηκαν πενταπλάσια ποσά των αρχικώς προϋπολογισθέντων και σε διπλάσιο χρόνο του αρχικού προβλεφθέντος. Όλα αυτά, δηλαδή οι καθυστερήσεις, οι παρατυπίες και η όλη κακοδιαχείριση της σύνταξης του Εθνικού Κτηματολογίου από τις κυβερνήσεις του ΠΑ.ΣΟ.Κ. οδήγησαν την Ευρωπαϊκή Ένωση να επιβάλλει ήδη από το 2001 πρόστιμα στη χώρα μας ύψους 100.000.000 ευρώ, δηλαδή ισόποσα αυτών που αντιστοιχούσαν στο σύνολο των κονδυλίων, που είχαν διατεθεί μέσω του Β΄ Κοινοτικού Πλαισίου Στήριξης για τη χρηματοδότηση του έργου. 
    Και όχι μόνο το πρόστιμο, αλλά οι Βρυξέλλες αποφάσισαν εφεξής να μην συμβάλλουν μέσω των πόρων της Ευρωπαϊκής Ένωσης δηλαδή του Γ΄ και Δ΄ Κοινοτικού Πλαισίου Στήριξης στην ολοκλήρωση του έργου. Αυτό σημαίνει πρακτικά ότι οι κυβερνήσεις του ΠΑ.ΣΟ.Κ. όχι μόνο εκτόξευσαν το κόστος του έργου στα ύψη, όχι μόνο οδήγησαν τη χώρα στο να δεχθεί πρόστιμο από την Ευρωπαϊκή Ένωση, που επιβάλλει την επιστροφή της κοινοτικής χρηματοδότησης αλλά παράλληλα υποχρέωσαν στην ουσία την παρούσα Κυβέρνηση να αναζητήσει νέους τρόπους χρηματοδότησης, για την ολοκλήρωση του έργου. Ενός έργου, υπενθυμίζω, που οι κυβερνήσεις του ΠΑ.ΣΟ.Κ. κατάφεραν αντί για άμεσα οφέλη για τους πολίτες, που ήδη θα έπρεπε να τα απολαμβάνουν να οδηγήσει τελικά σε άμεσες οφειλές για τους Έλληνες πολίτες και το ελληνικό κράτος. 
    Η νέα διακυβέρνηση, όμως, οφείλει να κοιτάξει μπροστά. Η πολιτική της βούληση, και αυτό έχει εμπράκτως αποδειχθεί και αποτυπωθεί στους ρυθμούς προόδου του έργου, αλλά και στο παρόν υπό συζήτηση νομοσχέδιο για τις τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργου και μελετών, είναι το έργο να προχωρήσει δίχως καθυστερήσεις, με σεβασμό και αξιοποίηση και του τελευταίου ευρώ του πολίτη. 
    Ολοκληρώνοντας, κύριε Πρόεδρε, θέλω να πω δυο κουβέντες για την τροπολογία για τη διπλή ανάπλαση στη λεωφόρο Αλεξάνδρας και στο Βοτανικό που πραγματικά είναι πολύ μεγάλες παρεμβάσεις. Παρεμβάσεις μιας που δημιουργείται ένας πνεύμονας πρασίνου στη λεωφόρο Αλεξάνδρας, στους Αμπελοκήπους γενικότερα, αλλά και αναβαθμίζεται μια υποβαθμισμένη περιοχή και αποκτά επιτέλους στέγη ένα ιστορικό σωματείο της χώρας, ο ΠΑΝΑΘΗΝΑΪΚΟΣ. 
    Βεβαίως και την υπερψηφίζω. Όμως, θα πρέπει ταυτόχρονα να είμαστε πιστοί και να θυμόμαστε την πάγια εντολή του Κώστα Καραμανλή, του πρωθυπουργού της χώρας, ότι Ελλάδα δεν είναι μόνο η Αθήνα. Το ίδιο πρέπει να γίνει και με μια σειρά άλλων αθλητικών σωματείων, που έχουν τα ίδια προβλήματα και υπάρχουν οι δυνατότητες και είναι στο χέρι του Υ.ΠΕ.ΧΩ.Δ.Ε. να προωθήσει διαδικασίες για να αντιμετωπίσουν  το στεγαστικό τους πρόβλημα. 
    Και αναφέρομαι χαρακτηριστικά στο γυμναστικό σύλλογο ΗΡΑΚΛΗΣ Θεσσαλονίκης, ο οποίος εξακολουθεί να περιμένει για πολύ καιρό. Ξεκίνησε πριν τον ΠΑΝΑΘΗΝΑΪΚΟ και εξακολουθεί να περιμένει ακόμα το ιστορικότερο σωματείο της Ελλάδας την τελική ρύθμιση από το Υ.ΠΕ.ΧΩ.Δ.Ε. για να μπορέσει επιτέλους να αποκτήσει ιδιόκτητη ποδοσφαιρική στέγη. 
    (Στο σημείο αυτό την Προεδρική Έδρα καταλαμβάνει το Β΄ Αντιπρόεδρος της Βουλής, κ. ΓΕΩΡΓΙΟΣ ΣΟΥΡΛΑΣ)
    Ευθύνες για τις καθυστερήσεις αναμφίβολα και υπάρχουν. Όμως, εδώ είμαστε για να προχωρήσουμε μπροστά. Χρειάζεται βεβαίως η γνώση και η διερεύνηση, αλλά και η διαλεύκανση υποθέσεων του χθες. Πρώτιστο όμως χρέος της Κυβέρνησης είναι το μέλλον. Όπως άλλωστε πρόσφατα δήλωσε ο Πρωθυπουργός της χώρας, με ποδοσφαιρική ορολογία, «παίζουμε επίθεση στο μέλλον και όχι άμυνα στο παρελθόν». 
    Το Εθνικό Κτηματολόγιο θέτει αναπτυξιακές βάσεις για ένα καλύτερο μέλλον για τον τόπο και το παρόν νομοσχέδιο συμβάλλει σ’ αυτήν την κατεύθυνση, επιταχύνοντας και εξορθολογίζοντας διαδικασίες και διασφαλίζοντας περισσότερο τη διαφάνεια. Γι’ αυτό και σας καλώ να το υπερψηφίσουμε.
    Ευχαριστώ πολύ.
      (Χειροκροτήματα από την πλευρά της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καράογλου. Το λόγο έχει η κ. Έλσα Παπαδημητρίου. 
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Για το συνολικό νομοσχέδιο, κύριοι συνάδελφοι, θα πω μόνον ότι πρέπει κάποια στιγμή να έρθει η ώρα να πάψουν οι συνάδελφοι του ΠΑ.ΣΟ.Κ. να παρουσιάζουν το Κτηματολόγιο, το μεγαλύτερο από τα μεγάλα έργα, ως δικό τους. Το έργο αυτό δεν θα είχε γίνει ποτέ, αν δεν είχε κριθεί ευμενώς η πρότασή μας για επιλεξιμότητα της χωροταξίας και του Κτηματολογίου στα περιβαλλοντικά χρήματα του Ταμείου Συνοχής.
      Αναγνωρίστε, λοιπόν, μερικά πράγματα, που δεν πετύχατε από το 1986 μέχρι το 1990 και τα πετύχαμε εμείς. Και η ανάθεση στο Τεχνικό Επιμελητήριο φέρει τις υπογραφές Κατσιγιάννης, Παπαδημητρίου. Ντροπή! Πείτε ότι κάτι κάναμε και εμείς. Αναγνωρίστε σήμερα την πολύ καλή προσπάθεια της Κυβέρνησης να βελτιώσει όσα από απειρία, από αβλεψία –τα λάθη ανθρώπινα είναι- δεν προλάβατε να διορθώσετε.
      Αλλά πήρα το λόγο, κύριε Υπουργέ, για να μιλήσω μόνο για το άρθρο 9 και για την τροπολογία σ’ αυτό. 
      Ξεκινώντας από την περιγραφή μιας κατάστασης, που αφορά και τη χώρα μας, θέλω να πω τα εξής: Το 2002 έγινε η Παγκόσμια Διάσκεψη στο Γιοχάνεσμπουργκ. Συμμετείχε η Ελλάδα, που ήταν και στην Τρόικα τότε, με τον κ. Παπανδρέου Υπουργό των Εξωτερικών, την κ. Παπανδρέου, την Υπουργό ΠΕ.ΧΩ.Δ.Ε., την Υφυπουργό ΠΕ.ΧΩ.Δ.Ε.. Κοινοβουλευτικό μέλος ήμουν εγώ, που ήμουν και εισηγήτρια των κοινοβουλευτικών παγκόσμιας δράσης.
      Οι αποφάσεις που πάρθηκαν αφορούσαν κυρίως στη διαχείριση του νερού. Καλούσαν τα κράτη-μέλη και την Ευρωπαϊκή Ένωση να προχωρήσει στη λήψη δραστικών, σημαντικών αποφάσεων για το κολοσσιαίο αυτό ζήτημα.
      Το Γενάρη του 2006, χωρίς κανένας να μπορεί να μιλήσει για εξαιρετικές επιδόσεις στα της διαχείρισης του νερού –κυρίως η χώρα μας, επιτρέψτε μου- ο Ο.Η.Ε. εξέπεμψε σήμα ανακήρυξης του 2006-2016 ως «δεκαετία του νερού». Και κάλεσε όλα τα κράτη-μέλη του, τα εκατόν ογδόντα επτά σήμερα, να ασχοληθούν με τα της διαχείρισης των υδάτινων πόρων.
      Το κόμμα μου και η Κυβέρνησή μου και η Βουλή μας με έχει ορίσει επικεφαλής της Ελληνικής Αντιπροσωπείας του Συμβουλίου της Ευρώπης. Προσπαθώ, όπου μπορώ, να αποδείξω ότι η χώρα μου δουλεύει, με τη στήριξη εξαιρετικών συναδέλφων. Βλέπω εδώ τον κ. Βρεττό –είναι ένας από τους εκλεκτότερους- τον κ. Βαρβιτσιώτη και άλλους. Αποφασίσαμε, λοιπόν, και πήραμε πρωτοβουλία ως Ελλάδα. Και λέμε: Συμβούλιο της Ευρώπης, πρέπει κι εσύ να ανταποκριθείς, ως κοινοβουλευτική συνέλευση για τις πολιτικές βελτίωσης της διαχείρισης του νερού. Πρώτη υπογραφή είναι η δική μου και άλλων Βουλευτών μελών της Επιτροπής Περιβάλλοντος.
      Γίνεται αποδεκτή από την Εκτελεστική Επιτροπή. Ορίζομαι εισηγήτρια. Αναλαμβάνω μία περαιτέρω πρωτοβουλία, αυτό να γίνει σε συνεργασία και με την Ευρωπαϊκή Ένωση -ο κ. Τσακλίδης –δεν τον βλέπω- ήρθε μαζί μου, ως εκπρόσωπος του ΠΑ.ΣΟ.Κ. στην Ευρωπαϊκή Ένωση, όταν το συζητήσαμε- και στις τοπικές αυτοδιοικήσεις της Ευρώπης, στο Κογκρέσο των Τοπικών και των Περιφερειακών Αυτοδιοικήσεων.
      Όλοι μαζί, λοιπόν, πήραμε κάποιες αποφάσεις. 
      Είχα τη μεγάλη τιμή να οριστώ εισηγήτρια από όλους και να παρουσιάσω την ευρωπαϊκή πρόταση, που ψηφίστηκε ομόφωνα και στην Επιτροπή Περιβάλλοντος και στην Εκτελεστική Επιτροπή και στην Ολομέλεια, με μία μόνο τροπολογία μιας Αγγλίδας, που μου επέβαλε –και το ψήφισα κι εγώ- αυστηρότερη διαχείριση από αυτήν που είχα προτείνει και είχαν δεχθεί οι άλλοι συνάδελφοί μου. Αυτή υπήρξε η ευρωπαϊκή πρόταση στην Παγκόσμια Διάσκεψη του Μεξικού, όπου συμμετείχαν πάρα πολλοί Υπουργοί Περιβάλλοντος: η Γαλλίδα, η Γερμανίδα, ο Άγγλος. Είχα ελπίσει να δω κι εσάς, κύριε Υπουργέ. Δεν σας είδα. Εκπροσωπήθηκε η εκτελεστική εξουσία από έναν ειδικό γραμματέα εξαιρετικής απόδοσης, οφείλω να ομολογήσω.
      Τα της διαχείρισης του νερού, τα της ολοκληρωμένης διαχείρισης είναι «πρέπει»! Αυτό τελείωσε. Δεν είναι δε δυνατό, κύριοι συνάδελφοι, να επιτρέπουμε με νόμο -επειδή το ραντεβού μας με την οδηγία 2000/60, που είναι πιο επιεικής από αυτά που μας έρχονται, ως άλλες οδηγίες, είναι το 2009- το μεσολαβούν διάστημα να μπορεί να είναι διάστημα κατά το οποίο κάνουμε κάτι άλλο, υπηρετώντας ένα υποσύνολο, χωρίς να έχουμε ολοκληρωμένη μελέτη.
      Και δεν θα σταθώ στο γιατί δεν έχουμε ολοκληρωμένη μελέτη, μετά από τόσα χρόνια... Η χωροταξία είναι μία παλιά ιστορία στην Ελλάδα. Όμως, στην Ελλάδα, κύριε Υπουργέ, έχουμε έναν επιπλέον λόγο. Όσον αφορά τον ισχύοντα νόμο της κ. Παπανδρέου, με πρόταση δική μου στην επιτροπή –θυμόσαστε, κύριοι συνάδελφοι- είπα κάτι, που πίστευα όλη μου τη ζωή, ότι δεν είναι δυνατόν, στο μέτρο, που η χωροταξία δεν είναι στατική κατάσταση, αλλά δυναμική, να πρέπει να συναντάμε στην υλοποίηση έργων έναν υφιστάμενο προ τετραετίας. Και ο νόμος προβλέπει, κύριε Υπουργέ.  Δεν μπορεί να είναι το ραντεβού μας το 2009. Είναι οι κατευθύνσεις, που περιγράφονται στη διαδικασία. Και αν δεν αποτελεί κατεύθυνση δεσμευτική η ίδια η οδηγία, τι άλλο θα μπορούσε να αποτελεί; 
      Θεωρώ ότι με αυτήν την τροπολογία συντελείται το χτίσιμο αλεξίσφαιρου -πιστεύετε- αναχώματος στο απαράδεκτο έργο της Στυμφαλίας! Και θα το καταψήφιζα και ας μην ήμουνα από την Αργολίδα, γιατί εγώ δεν έχω πατριωτισμούς στο περιβάλλον. Είναι ένα έργο που το Συμβούλιο Επικρατείας έχει ακυρώσει πέντε φορές, είναι ένα έργο, που αφορά σε κάθε κανόνα, ακόμα και απλοϊκό, έντιμης περιβαλλοντικής διαχείρισης, που προσπαθεί η «φιλτάτη Κόρινθος» να ακυρώσει, για να πιει νερό. Μα, υπάρχουν άλλοι τρόποι, για να πιει νερό. Υπάρχει η Ε.ΥΔ.Α.Π. που έχει φτάσει στα διυλιστήρια. Υπάρχει το φράγμα του Ασωπού. Δεν το κάνετε, γιατί βιάζεστε. Βιάζεστε δέκα χρόνια μένοντας πίσω δέκα χρόνια... 
      Σας τα έχουν υποδείξει και συνάδελφοι όλων των χώρων και της Κορινθίας. Αυτή η οδηγία σάς πάει και στον Αχελώο. Θα τα πούμε αργότερα. Δηλαδή, κύριοι συνάδελφοι, αν δεν σταθούμε εμείς στο ύψος των περιστάσεων, ποιος θα σταθεί σ’ αυτήν τη χώρα; Αν εμείς δεν τιμήσουμε το άρθρο 61 του Συντάγματος, που μας δίνει ψήφο συνείδησης, ποιος θα προσέλθει, για να ψηφίσει; 
      Υπάρχουν δημοσιεύματα τις δύο τελευταίες ημέρες –και κλείνω- από επώνυμο άτομο, «λειτουργό» της Κορινθίας, που χαίρεται πάρα πολύ, που μιλώ σήμερα, διότι θα μιλήσω, θα με διώξουν και θα ησυχάσετε. Λοιπόν, ασκώ με μεγάλη περηφάνια το χρέος της συνείδησής μου και σας καλώ, κύριε Υπουργέ, αυτήν την τροπολογία να την πάρετε πίσω. Το οφείλετε σ’ όσα έχετε υπογράψει, σ’ όσα ισχύουν στο νόμο και σ’ όσα οφείλουμε στο μέλλον, όχι μόνο του αργολικού λαού ή του κορινθιακού λαού ή του λαού της Θεσσαλίας, αλλά σ’ όσα οφείλουμε σ’ αυτόν τον τόπο συνολικά. 
      Ευχαριστώ. 
      (Στο σημείο αυτό η Βουλευτής κ. Ελισάβετ Παπαδημητρίου                          καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Παπαδημητρίου. 
      Θα παρακαλέσω να τηρείται το εξάλεπτο, γιατί υπάρχουν ακόμη πολλοί εγγεγραμμένοι να μιλήσουν και έχουμε και τις τροπολογίες. 
      Ο κ. Χωρέμης έχει το λόγο. 
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κυρίες και κύριοι συνάδελφοι, η τροπολογία 697, που αφορά τη διαχείριση των υδάτινων πόρων και αναφέρεται στο άρθρο 9 στην παράγραφο 1 στο νομοσχέδιο που συζητάμε για το Εθνικό Κτηματολόγιο, ασφαλώς αφορά την υδροδότηση της Κορίνθου. Έτσι όπως προηγουμένως ο συνάδελφος μου από το ΠΑ.ΣΟ.Κ. κ. Άγγελος Μανωλάκης διαφοροποιήθηκε, σπεύδω και εγώ να διαφοροποιηθώ και ευθύς εξαρχής να δηλώσω ότι ψηφίζουμε αυτήν την τροπολογία, ως Κορίνθιοι Βουλευτές του ΠΑ.ΣΟ.Κ., πρώτον, γιατί υπάρχει η δυνατότητα υδροδότησης, έστω και θεωρητική, κατά την άποψή μου και εύχομαι να μην υπάρξουν αδιέξοδα και εμπλοκές δικαστικού χαρακτήρα. 
      Κυρίως, όμως, ψηφίζουμε αυτήν την τροπολογία, γιατί μέχρι τώρα σε όλες τις εκλογικές αναμετρήσεις των τελευταίων τετραετιών για το Δήμο Κορινθίων, με κάθε ευκαιρία επιχειρήθηκε να αποδοθεί στο ΠΑ.ΣΟ.Κ. μία ευθύνη για τη μη υδροδότηση της Κορίνθου. Εξ αυτού, λοιπόν, του λόγου, με ευκαιρία αυτής της τροπολογίας, που συζητείται σε προεκλογική περίοδο, πάλι ελλοχεύει ο κίνδυνος να αποδοθεί σ’ εμάς ευθύνη μη προσπάθειας για την υδροδότηση της Κορίνθου.  Γι’ αυτό κυρίως το λόγο στηρίζουμε αυτήν την τροπολογία και για τη θεωρητική περίπτωση να υπάρξει υδροδότηση της Κορίνθου! 
      Τίθεται, όμως, το ερώτημα ως πότε το ζήτημα της υδροδότησης της πρωτεύουσας του Νομού Κορινθίας θα αποτελεί διελκυστίνδα και θα επιχειρείται να επιλυθεί πάντα κατά την προεκλογική περίοδο των δημοτικών εκλογών. Πιστεύω ότι δεν διαφεύγει από την εκτίμηση και την κρίση κανενός ότι αυτό σχετίζεται με τις σκοπιμότητες που έχετε, ως Κυβέρνηση, για τις δημοτικές εκλογές. 
      Άλλωστε, η Κυβέρνηση έρχεται τώρα, μετά από δυόμισι χρόνια, να καταδείξει το ενδιαφέρον της για την υδροδότηση της Κορίνθου. Δυόμισι χρόνια, όμως, δεν έγινε καμία προσπάθεια για την ολοκλήρωση της συνολικής μελέτης διαχείρισης των υδάτινων πόρων των λεκανών. Τι έγιναν οι προσπάθειες σας δυόμισι χρόνια; Γιατί εμείς να μην επικαλούμαστε ότι είστε αναποτελεσματικοί και ανίκανοι; Ή θέλετε να βγάλουμε το άλλο συμπέρασμα ότι πιθανόν να μη σας συμφέρουν τα πορίσματα των μελετητών; Έτσι, λοιπόν, η τροπολογία αυτή διαμορφώνει και απαντά στις βαρύτατες ευθύνες, που έχει η Κυβέρνησή σας για αυτήν την ολιγωρία των δυόμισι χρόνων.
      Βεβαίως υπάρχουν και στο παρελθόν ευθύνες, αλλά εδώ έχει μεγάλη σημασία το γεγονός ότι η τροπολογία αυτή είναι αντίθετη με τις αποφάσεις της δικαιοσύνης. Η τροπολογία αυτή καταστρατηγεί την κοινοτική οδηγία 2000/60 της Ευρωπαϊκής Ένωσης. Ασφαλώς υπάρχει μεγάλο και πολύ σοβαρό ενδεχόμενο να έχουμε δικαστική εμπλοκή και νέα αδιέξοδα. 
      Ειπώθηκε και προηγουμένως ότι πέντε φορές έχει απορριφθεί από το Συμβούλιο της Επικρατείας αυτό το έργο. Έτσι, λοιπόν, θα έλεγε κάποιος ότι αντί η Κυβέρνηση να προσαρμόσει τις μελέτες και το έργο της υδροδότησης της πόλης της Κορίνθου, σε αυτά που απαιτεί η ελληνική και κοινοτική νομοθεσία και οι αποφάσεις του Συμβουλίου της Επικρατείας, αντί να αντιμετωπίσει με υπευθυνότητα και αποτελεσματικότητα το δίκαιο αίτημα των κατοίκων της Κορίνθου για υδροδότηση -υποφέρει η Κόρινθος και έχει δικαιολογημένο αίτημα για την υδροδότησή της- προβαίνει σε μία αλαζονική και αυταρχική ενέργεια. 
      Το πιο κραυγαλέο, όμως, είναι ότι υπήρχε συγκεκριμένη διατύπωση στο άρθρο 9, παράγραφος 1, το οποίο φαίνεται ότι αρνήθηκε να αποδεχθεί η Επιστημονική Επιτροπή της Βουλής. Προκειμένου να παρακαμφθεί αυτή η εκτίμηση της Επιστημονικής Επιτροπής της Βουλής, κατατίθεται αιφνιδιαστικά η τροπολογία αυτή. 
      Ασφαλώς όταν οι αποφάσεις της δικαιοσύνης δεν μας αρέσουν, τότε τις αγνοούμε. Όταν οι αποφάσεις των επιστημόνων ενδεχομένως δεν μας ευνοούν, τις παρακάμπτουμε. Αυτό νομίζω ότι έγινε και στην περίπτωση του βασικού μετόχου και στο ποδόσφαιρο και τώρα νομίζω ότι δοκιμάζεται σ’ ένα κεφαλαιώδες ζήτημα, στους υδάτινους πόρους. Εύχομαι να μην οδηγηθούμε σ’ ένα νέο εξευτελισμό, με μία τροπολογία που αλλάζει την κοινοτική οδηγία του Ευρωπαϊκού Κοινοβουλίου και του Συμβουλίου.
      Η ελληνική και κοινοτική νομοθεσία επιβάλλει να εκπονούνται σε όλες τις λεκάνες απορροής ολοκληρωμένα σχέδια διαχείρισης υδάτων, πριν υπάρξει οποιαδήποτε παρέμβαση μεγάλης κλίμακας. Αυτό προφανώς ισχύει και στην περίπτωση της λίμνης της Στυμφαλίας. Η αναμονή του προεδρικού διατάγματος από το 2003 βαραίνει εσάς αποκλειστικά, ως Κυβέρνηση. Δυόμισι χρόνια, όπως τόνισα και πριν, δεν έγινε απολύτως καμία ενέργεια για την έκδοση του προεδρικού διατάγματος. Τώρα, πάνω στην προεκλογική περίοδο, οδηγούμαστε με αυτήν την τροπολογία σ’ αυτό. Εύχομαι -λέω και πάλι- να δικαιωθείτε, αλλά η απλή λογική εκτίμηση δείχνει ότι πάμε σε μία νέα δικαστική εμπλοκή, πάμε σ’ ένα νέο αδιέξοδο.
      Κλείνοντας, πρέπει να σας τονίσω ότι η αδυναμία και η δική σας, αλλά και των θεσμικών οργάνων –κυρίως της αυτοδιοίκησης- να οδηγήσει σε μία εσωτερική κορινθιακή συμφωνία, στερεί τη δυνατότητα στην Κόρινθο να έχει άμεση υδροδότηση και ασφαλώς εμπλέκει και άλλους.
      Ο τρόπος δηλαδή του όλου χειρισμού από την Κυβέρνηση και από τα θεσμικά όργανα δημιουργεί μια οξύτητα, για την οποία εύχομαι να μην υπάρξουν άλλες εκτροπές, περισσότερες και επικινδυνότερες από αυτές, που έχουν υπάρξει στο παρελθόν, γιατί εκεί μάλλον οδηγούνται τα πράγματα.
      Ασφαλώς, εκείνο που θα έπρεπε –νομίζω- να απασχολεί την ηγεσία του Υ.ΠΕ.ΧΩ.Δ.Ε. και συνολικά την Κυβέρνηση είναι να απαντήσει εδώ και τώρα: Θα εγκρίνει τη μελέτη και τη χρηματοδότηση του έργου του φράγματος του Ασωπού, προκειμένου να απαντήσουμε ουσιαστικά στο πρόβλημα της καλής ποιότητας νερού για την Κόρινθο, αλλά και για όλη την παραλιακή Κορινθία; Εκεί βρίσκεται η απάντηση. Εκεί θα δώσουμε διέξοδο και δεν θα εμπλέκουμε σε συνεχείς διενέξεις και σε επικίνδυνα επεισόδια όλη την Κορινθία και όλη την Αργολίδα. 
      Εύχομαι οι εκτιμήσεις σας να δικαιωθούν, αλλά έχετε βαρύτατες ευθύνες, εάν υπάρξει εκτροπή, και ασφαλώς βαρύτατες ευθύνες, εάν δεν προχωρήσουμε σε σύγχρονες υποδομές στο φράγμα του Ασωπού, στη χρηματοδότησή του και επιτέλους στην επίλυση αυτού του ζητήματος, που ταλανίζει κυριολεκτικά την Κόρινθο, και την Κορινθία επί δεκαετίες. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χωρέμη.
      Εναντίον της εκτροπής μιλάτε και εκτρέπεστε ορισμένοι ως προς το χρόνο που ορίζει ο Κανονισμός της Βουλής!
      Το λόγο έχει ο κ. Γεωργιάδης.
      ΝΙΚΟΛΑΟΣ ΓΕΩΡΓΙΑΔΗΣ: Κυρίες και κύριοι συνάδελφοι, θα μιλήσω και εγώ για το άρθρο 9 του νομοσχεδίου και ειδικότερα για τις δύο τροπολογίες, με τις οποίες καλούμαστε σήμερα να αποφασίσουμε τη μερική εκτροπή του Αχελώου. 
      Η μία τροπολογία είναι, όπως αντιλαμβανόμαστε, γενική και εγείρει διάφορα διαδικαστικά ζητήματα. Εάν γίνει αποδεκτή, τότε μπορεί πάνω της να πατήσει η δεύτερη, η οποία είναι ειδική, με την οποία θα κληθούμε να εγκρίνουμε το σχέδιο διαχείρισης, μέσω του οποίου θα γίνει αυτή η μερική εκτροπή του Αχελώου. Η διαδικαστική θέτει ένα θέμα αρχής, το κατά πόσο δηλαδή η προτεινόμενη είναι η ενδεδειγμένη διαδικασία για να επιτύχουμε το προσδοκώμενο, αν το προσδοκώμενο βέβαια είναι η εκτροπή. Η δεύτερη τροπολογία θέτει ένα θέμα ουσίας, κατά πόσο δηλαδή αυτή η μερική εκτροπή είναι ή δεν είναι αναγκαία. Αυτά καλούμαστε να κρίνουμε εδώ. 
      Εδώ πιστεύω ότι υπάρχουν δυο απόψεις: Ή κάποιος δέχεται ότι πρέπει να γίνει η μερική εκτροπή και κατά συνέπεια δέχεται και την προτεινόμενη διαδικασία -διότι άλλη διαδικασία εγώ δεν μπορώ να φανταστώ ούτε και κάποιος άλλος, εξ όσων έχω παρακολουθήσει- ή δεν δέχεται ότι πρέπει να γίνει η εκτροπή και κατά συνέπεια διαφωνεί και με την προτεινόμενη διαδικασία. Αυτό το οποίο δεν κάνει κανείς είναι αυτό το οποίο επέλεξε -μέχρι στιγμής τουλάχιστον- να κάνει το ΠΑ.ΣΟ.Κ., να δεχθεί δηλαδή την ουσία και να απορρίψει την προϋπόθεση υλοποίησής της, που είναι η προτεινόμενη διαδικασία, δίχως μάλιστα να έχει προτείνει και κάποια άλλη. Αυτό, κατά την άποψή μου, κυρίες και κύριοι συνάδελφοι, είναι ο ορισμός του λαϊκισμού και της πολιτικής υπεκφυγής. 
      Ας δούμε, όμως, το πρώτο ζήτημα της αρχής και το διαδικαστικό. Λέει η Κυβέρνηση ότι η οδηγία 60/2000, παρ’ ότι ενσωματώθηκε στην εθνική νομοθεσία ήδη από το 2003, δεν δεσμεύει τη χώρα, λόγω του ότι επιτρέπει μεταβατική περίοδο μέχρι το 2009. Αναγκαία προϋπόθεση για να δεχθούμε αυτήν τη συλλογιστική είναι να πιστέψουμε ότι δεν έχουμε καμία δέσμευση από τον Ευρωπαϊκό Κανονισμό μέχρι το 2009. Εγώ αυτήν την ερμηνεία δεν μπορώ να τη δεχθώ, κύριοι συνάδελφοι. Κατά πάγια νομολογία το δικαστήριο της Ευρωπαϊκής Κοινότητας όσο και άλλα εθνικά δικαστήρια δέχονται την άμεση δημιουργία υποχρεώσεων από τις κοινοτικές οδηγίες. Επιπλέον, στο Διεθνές Δίκαιο υπάρχει η αρχή «non venire contra factum proprium», μία αρχή η οποία μας λέει ότι δεν μπορείς να προσυπογράφεις ένα νομικό κείμενο και κατόπιν να πράττεις τα αντίθετα. Η μεταβατική περίοδος στην κοινοτική νομοθεσία έχει στόχο να επιτρέψει στα κράτη-μέλη και στις εθνικές διοικήσεις να προσαρμοστούν στις κοινοτικές επιταγές και όχι να προλάβουν να ολοκληρώσουν πολιτικές, που ενδεχομένως αντιβαίνουν την εν λόγω νομοθεσία. 
      Προσπάθησα να ελέγξω αυτήν τη δική μου ερμηνεία και προσπάθησα να την ελέγξω τόσο με το Υ.ΠΕ.ΧΩ.Δ.Ε. όσο και με τον Κοινοτικό μας Επίτροπο για το περιβάλλον, τον κ. Δήμα. Και από τις δύο μεριές, όπου έχω θέσει ερωτήματα, απαντήσεις ικανοποιητικές δεν έχω μέχρι στιγμής λάβει. Φοβάμαι, λοιπόν, ότι, αν ακολουθήσουμε την προτεινόμενη διαδικασία, θα οδηγηθούμε σε δικαστική διαμάχη με την Ευρωπαϊκή Επιτροπή και δεν θα τελεσφορήσει η μερική εκτροπή του Αχελώου, για διαδικαστικούς λόγους αν και εφόσον βέβαια την ψηφίσουμε σήμερα.
      Το δεύτερο ζήτημα της ουσίας έχει ως εξής: Πρέπει ή δεν πρέπει εμείς να ψηφίσουμε τη μερική εκτροπή; Χρειάζεται να λάβουμε υπ’ όψιν μας δύο σημαντικά στοιχεία. Το ένα είναι ότι όλες οι κυβερνήσεις στο παρελθόν συμφώνησαν μ’ αυτήν την εκτροπή, πλήρη ή μερική. Το δεύτερο είναι ότι έχουμε τετελεσμένα γεγονότα. Έχουμε έναρξη και ολοκλήρωση επιμέρους έργων. Έχουμε οικονομικές και πολιτικές δεσμεύσεις και όλα αυτά πολύ δύσκολα αναστρέφονται ή παραμερίζονται ή διορθώνονται. 
      Όμως, έχουμε και ορισμένα νέα δεδομένα. Το πρώτο νέο δεδομένο είναι οι εξελίξεις, στις οποίες συμμετέχουμε -η «ΑΤΖΕΝΤΑ 2000» και η νέα Κοινή Αγροτική Πολιτική- που δείχνουν ξεκάθαρα ότι πρέπει να αναπροσανατολίσουμε τη γεωργική μας παραγωγή γενικά, και στη Θεσσαλία ειδικότερα, προς όφελος βέβαια των Θεσσαλών αγροτών και προς όφελος της βιωσιμότητας του πρωτογενούς μας τομέα και αυτό, το αργότερο μέχρι το 2013. Ερώτηση: Θα βοηθούσε η μερική εκτροπή προς αυτήν την κατεύθυνση; Κατά την άποψή μου, όχι. 
      Μια δεύτερη νέα αντίληψη που απουσίαζε μέχρι το πρόσφατο παρελθόν είναι αυτή της σημασίας που προσδίδουμε σήμερα στην προστασία της φύσης και του περιβάλλοντος. Είναι τόσο πρόσφατη αυτή η εξέλιξη, που μόλις πέρυσι στην Εθνική Αντιπροσωπεία δημιουργήσαμε μία ειδική μόνιμη Επιτροπή Περιβάλλοντος. 
      Όλοι πιστεύουμε –και είμαι βέβαιος γι' αυτό- ότι η οικονομική ανάπτυξη, η προάσπιση των συμφερόντων των αγροτών μας και η διαπεριφερειακή αλληλεγγύη δεν πρέπει να έρχονται σε αντίθεση με την προστασία του περιβάλλοντος. 
      Ως πολιτικοί είμαστε υποχρεωμένοι να συγκεράσουμε τους στόχους αυτούς και κυρίως, να φροντίσουμε να μην έρχονται σε σύγκρουση μεταξύ τους και αυτός ο συγκερασμός συνιστά και είναι και ο ορισμός της αειφόρου ανάπτυξης. Μπορούμε να είμαστε βέβαιοι σήμερα ότι η μερική εκτροπή είναι προς την κατεύθυνση αυτής της αειφορίας; Φοβάμαι ότι με τα μέχρι στιγμής δεδομένα, κυρίες και κύριοι συνάδελφοι, δεν μπορούμε να είμαστε βέβαιοι.
      Παίρνοντας κουράγιο και θάρρος από το γεγονός ότι η προλαλήσασα συνάδελφος κ. Έλσα Παπαδημητρίου χειροκροτήθηκε απ’ όλες τις πτέρυγες της Βουλής, θέλω να σας πω ότι και για εμένα, στην κρίση μου και στη συνείδησή μου, τα επιχειρήματα ενάντια στη μερική εκτροπή, όπως αυτή προτείνεται σήμερα από το Υ.ΠΕ.ΧΩ.Δ.Ε., «ζυγίζουν» βαρύτερα από την επιχειρηματολογία υπέρ της εκτροπής. Ίσως αυτό το ισοζύγιο να είναι αναστρέψιμο, ίσως να μπορούσε να επηρεαστεί, ίσως και να αλλάξει αν υπήρχε η δυνατότητα να ενημερωθούμε περισσότερο. Εγώ θεωρώ δυσβάσταχτη την ευθύνη να συμβάλω στο να νομοθετήσουμε για ένα ζήτημα μείζονος σημασίας, αισθανόμενος, όπως σας εξομολογούμαι αυτήν τη στιγμή. 
      Η πρότασή μου, λοιπόν, είναι να μην προχωρήσουμε στην ψήφιση των δύο τροπολογιών άμεσα και να ενεργοποιήσουμε επιτέλους μια τεχνοκρατική ενημέρωση σ’ αυτήν την Επιτροπή Περιβάλλοντος, που έχει η Βουλή, για την οποία διερωτώμαι πράγματι, αν δεν ασχοληθεί μ' αυτό το θέμα, με ποια θα ασχοληθεί τα οποία μπορεί να είναι και μεγαλύτερης σημασίας;
      Τελειώνω, κύριε Πρόεδρε, προτείνοντας να αναβάλουμε τη συζήτηση των τροπολογιών, αφού προηγηθεί εκτενής συζήτηση στην Επιτροπή Περιβάλλοντος και αν χρειαστεί να επανέλθουμε. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Κύριε Γεωργιάδη, αν ήσασταν υπέρ της εκτροπής του Αχελώου, θα σας έδινα περισσότερο χρόνο.
      Το λόγο έχει ο κ. Μάνος για προτασσόμενη δευτερολογία. Με τον κ. Μάνο ολοκληρώνονται οι πρωτολογίες. 
      Βέβαια, είναι και ο κ. Ρόβλιας. Κύριε Ρόβλια, δεν ήσασταν στην Αίθουσα, αλλά δεν σας διαγράψαμε. Στην συνέχεια, λοιπόν, θα ψηφίσουμε τα άρθρα και μετά θα πάμε στις τροπολογίες.  
      Ορίστε, κύριε Μάνο, έχετε το λόγο.
      ΣΤΕΦΑΝΟΣ ΜΑΝΟΣ: Κύριοι συνάδελφοι, μιλώντας επί της αρχής του νομοσχεδίου, εξέφρασα επιφυλάξεις για τη ρύθμιση της παραγράφου 7 του άρθρου 2 περί «αποδεκτής απόκλισης». Πρότεινα να μην ισχύει για τις εντός σχεδίου πόλης ιδιοκτησίες, για τις οποίες πρέπει να υπάρχουν αυστηρότεροι κανόνες, διότι αλλιώς υπονομεύεται η αξιοπιστία και η χρηστικότητα του Κτηματολογίου. 
      Πώς είναι δυνατόν να γίνεται αποδεκτή απόκλιση συν-πλην 10% σ’ ένα οικόπεδο ενταγμένο σε αστικό οικοδομικό τετράγωνο; Δεν έπρεπε να υπάρχει απόλυτη ακρίβεια για τα στοιχεία ενός οικοδομικού τετραγώνου; Και αν έχουμε ακρίβεια για το οικοδομικό τετράγωνο, δεν θα έπρεπε να έχουμε ακρίβεια για τα οικόπεδα που το συναποτελούν; 
      Ο κ. Σουφλιάς με την αυτοπεποίθηση της παντογνωσίας που τον διακρίνει, απέρριψε αμέσως την πρότασή μου. Φοβάμαι ότι η ρύθμιση, στην οποία επιμένει ο κ. Σουφλιάς, εκτός από κοντόφθαλμη, θα αποδειχθεί επιπόλαιη. Και δεν μπορώ να αποκλείσω ότι δεν θα προκαλέσει απορίες σε αυτούς που χρηματοδοτούν το έργο.
      Σε ό,τι αφορά την εκτροπή του Αχελώου, εξέφρασα την αντίρρησή μου και για το έργο, αλλά και για τη μέθοδο συζήτησης του θέματος. Δεν έχω να προσθέσω τίποτα το νέο, αλλά θα καταθέσω ένα σημείωμα που μου έστειλε η WWF Ελλάς με σχόλια για το Παράρτημα Α΄ της τροπολογίας του κ. Σουφλιά. 
      (Στο σημείο αυτό ο Βουλευτής κ. Στέφανος Μάνος καταθέτει για τα Πρακτικά το προαναφερθέν σημείωμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Η ανάγνωση του σημειώματος θα πείσει τους συναδέλφους Βουλευτές ότι τα πράγματα δεν είναι ακριβώς έτσι όπως τα περιγράφει η διαφήμιση του κ. Σουφλιά. Θα κατανοήσουν, επίσης, την αξία που θα είχε η συζήτηση του θέματος στην αρμόδια κοινοβουλευτική επιτροπή με την παρουσία εκπροσώπων φορέων ,που έχουν άλλη άποψη από εκείνη του κ. Σουφλιά. Θα κατανοήσουν, επίσης, πόσο ολισθηρό είναι το έδαφος, όταν η Βουλή καλείται να εγκρίνει τεχνικές εκθέσεις, που αντικειμενικά δεν μπορεί να κρίνει. 
      Με την ευκαιρία θα επαναλάβω την άποψη, που εξέφρασα και πρόσφατα. Η θέση του Υπουργού Περιβάλλοντος δεν είναι συμβατή με τη θέση του Υπουργού Δημοσίων Έργων. Ο κ. Σουφλιάς, ως Υπουργός Περιβάλλοντος, δεν θα ενέκρινε την εκτροπή που επιδιώκει ο κ. Σουφλιάς, ως Υπουργός Δημοσίων Έργων. Σας το λέω με κατηγορηματικότητα. 
      Σε ό,τι αφορά την τροπολογία για τον Παναθηναϊκό, εξήγησα γιατί –μολονότι υποστηρίζω απολύτως τις επιλογές να γίνει πάρκο στη λεωφόρο Αλεξάνδρας και ποδοσφαιρικό γήπεδο στον Ελαιώνα- την καταψηφίζω. Δεν είναι δουλειά της Βουλής η έγκριση πολεοδομικών όρων. Στην τροπολογία αυτή υπάρχει η πρόβλεψη –παρακαλώ τους κυρίους Υφυπουργούς να προσέξουν τι θα πω- ότι το κτήριο του γηπέδου ποδοσφαίρου θα έχει ύψος τριάντα πέντε μέτρα προσαυξημένο κατά οκτώ μέτρα για στέγαστρα κ.λπ., δηλαδή σύνολο σαράντα τρία μέτρα, όσο μία πολυκατοικία με δεκατέσσερις ορόφους. Σημειώστε ότι ο Ελαιώνας έχει κτήρια ύψους δύο ή τριών ορόφων. Φανταστείτε στον Ελαιώνα έναν όγκο, όσος είναι ο όγκος ενός γηπέδου, ύψους όσο μία πολυκατοικία δεκατεσσάρων ορόφων. Δεν υπάρχουν στην Αθήνα. Μόνο ο Πύργος των Αθηνών έχει περισσότερους ορόφους. 
      Η θέα του Παρθενώνα, κυρίες και κύριοι συνάδελφοι, από την Ιερά Οδό και την οδό Πειραιώς είναι μία ανεπανάληπτη εμπειρία. Η δημιουργία, λοιπόν, ενός κολοσσιαίου όγκου, στο χώρο του Ελαιώνα, μπορεί –επαναλαμβάνω τη  λέξη «μπορεί», δεν είναι βέβαιο- να αποδειχθεί ένα ασυγχώρητο έγκλημα, που δυστυχώς θα έχει διαπράξει η ίδια η Βουλή. 
      Η σωστή διαδικασία για μία υπόθεση τέτοιας σημασίας θα ήταν να δημιουργηθεί ένα πρόχειρο ικρίωμα στη μελλοντική θέση του γηπέδου, προκειμένου να διαπιστωθεί, εάν και σε ποια έκταση επηρεάζεται η εικόνα του Παρθενώνα και μετά να εγκριθούν οι όροι δόμησης. 
      Ζητώ, λοιπόν, κύριοι Υφυπουργοί, ως ελάχιστη αλλαγή να αφαιρεθεί από το εδάφιο γα΄ της παραγράφου 2 της τροπολογίας η πρόβλεψη για το ύψος και να εξουσιοδοτηθεί ο Υπουργός ΠΕ.ΧΩ.Δ.Ε. να το ορίσει με απόφασή του, μετά από αυτοψία. Στην ανάγκη θα  πρέπει να βυθιστεί το γήπεδο. Θα κοστίσει κάτι παραπάνω, αλλά να βυθιστεί. Δεν είναι δυνατόν σήμερα η Βουλή να εγκρίνει ένα έγκλημα σε βάρος της Αθήνας. 
      Στον Ελαιώνα, κύριοι συνάδελφοι, θα χρειαστεί να γίνουν απαλλοτριώσεις. Θα ήταν χρήσιμο, νομίζω, να ελεγχθούν οι αγοραπωλησίες των τελευταίων έξι μηνών, για να διαπιστωθεί εάν στα σχετικά συμβόλαια αναγράφεται η αντικειμενική αξία ή άλλες «παλαβές» τιμές, που δημιουργούν συστηματικά τη βάση, στην οποία θα στηριχθούν τα δικαστήρια για να ορίσουν τις τιμές μονάδας στην περιοχή. 
      Θεωρώ ότι πρέπει να ζητήσουμε οι κερδοσκόποι και οι «κομπιναδόροι», εάν υπάρχουν, να αποκαλυφθούν. 
      Ευχαριστώ για την υπομονή σας. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μάνο. 
      Ο κ. Ρόβλιας έχει το λόγο. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριοι Υπουργοί, θα αναφερθώ σ’ ένα και μόνο άρθρο, στο άρθρο 7 «Συντήρηση οδών». Με την παράγραφο 3 του άρθρου 7 μεταφέρεται στην αρμοδιότητα των Ο.Τ.Α. η ευθύνη, αστική και ποινική, της συντήρησης κάποιων οδών, που μέχρι τώρα δεν ανήκαν σε αυτούς. 
      Έχω μπροστά μου την ανακοίνωση της Κ.Ε.Δ.Κ.Ε., η οποία διαμαρτύρεται, γιατί για ένα τόσο σοβαρό θέμα δεν ζητήσατε τις απόψεις της και δεν συνεννοηθήκατε μαζί της. Τίθεται βέβαια θέμα συνταγματικότητας του περιεχομένου της διάταξης, στο μέτρο που μεταφέρονται αρμοδιότητες στην Τοπική Αυτοδιοίκηση, χωρίς να προβλέπεται και η αντίστοιχη μεταφορά πόρων.
      Θέλω να σας θυμίσω ότι στις παραγράφους 5 και 6 αυτού του άρθρου προβλέπεται υποχρέωση ελέγχου των οδών από την Τοπική Αυτοδιοίκηση ανά δεκαπενθήμερο, προβλέπεται ειδική υπηρεσία καταγραφής των βλαβών. Επιβάλλεται η υποχρέωση διενέργειας αυτοψιών εντός δύο ημερών και η σύνταξη σχετικών εκθέσεων, λήψη άμεσων μέτρων για την προσωρινή ή οριστική αποκατάσταση των βλαβών εντός δέκα ημερών. 
      Όλα αυτά προϋποθέτουν οργανωμένες τεχνικές υπηρεσίες και αντίστοιχη υποδομή, η οποία, δυστυχώς, στους περισσότερους καποδιστριακούς δήμους δεν υπάρχει. Ενώ, όμως, αυτά δεν υπάρχουν και κονδύλια δεν προβλέπονται, προβλέπετε την άμεση μεταβίβαση της αστικής και της ποινικής ευθύνης στους δήμους και στις κοινότητες για ορισμένες οδούς, που αναφέρονται στο άρθρο 7 παράγραφος 3.
      Κύριοι Υπουργοί, θα ήθελα να ακούσω την άποψή σας επ’ αυτού, πώς το έχετε σκεφθεί, πώς νομίζετε ότι μπορούν να μεταβιβαστούν τέτοιες μεγάλες και σοβαρές ευθύνες στην Τοπική Αυτοδιοίκηση, χωρίς να έχετε προβλέψει τα αντίστοιχα κονδύλια, χωρίς να έχετε λάβει υπ’ όψιν σας την επιταγή του Συντάγματος ότι δεν μεταφέρονται αρμοδιότητες, αν δεν υπάρχει αντίστοιχη μεταφορά κονδυλίων. Έχετε μιλήσει με την Κ.Ε.Δ.Κ.Ε. γι’ αυτό το θέμα; Με ποιο τρόπο σκοπεύετε να δώσετε λύση;
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρόβλια. Δεν υπάρχει άλλος ομιλητής.
      Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 10 και των με γενικό αριθμό 667 και ειδικό αριθμό 33, 668 και ειδικό αριθμό 34 και 697 και ειδικό αριθμό 36 τροπολογιών και θα γίνει η ψήφισή τους χωριστά.
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΚΩΝΣΤΑΝΤΙΝΟΣ ΒΡΕΤΤΟΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 2, με τη με γενικό αριθμό 668 και ειδικό 33 τροπολογία;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.	
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2, με τη με γενικό αριθμό 667 και ειδικό 33 τροπολογία, έγινε δεκτό κατά πλειοψηφία.
      Ερωτάται το Σώμα: Γίνεται δεκτό το άρθρο 3 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΚΩΝΣΤΑΝΤΙΝΟΣ ΒΡΕΤΤΟΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΚΩΝΣΤΑΝΤΙΝΟΣ ΒΡΕΤΤΟΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 7, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΚΩΝΣΤΑΝΤΙΝΟΣ ΒΡΕΤΤΟΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Ερωτάται το Σώμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 9, με τη με γενικό αριθμό 668 και ειδικό 34 και με τη με γενικό αριθμό 697 και ειδικό 36 τροπολογίες;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΚΩΝΣΤΑΝΤΙΝΟΣ ΒΡΕΤΤΟΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9, με τη με γενικό αριθμό 668 και ειδικό 34 και τη με γενικό αριθμό 697 και ειδικό 36 τροπολογίες, έγινε δεκτό κατά πλειοψηφία. 
      Ερωτάται το Σώμα: Γίνεται δεκτό το άρθρο 10, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
      Εισερχόμαστε τώρα στη συζήτηση των τροπολογιών με γενικό αριθμό 696 και ειδικό 35 και με γενικό αριθμό 698 και ειδικό 37 του κυρίου Υπουργού.
      Κύριε Υφυπουργέ, θέλετε να πάρετε το λόγο ή να προχωρήσουμε στους εισηγητές; 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Δεν θέλω να πω κάτι, κύριε Πρόεδρε.
      ΝΙΚΟΛΑΟΣ ΓΚΑΤΖΗΣ: Ποια συζητάμε πρώτη, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Και τις δύο τροπολογίες μαζί. Έχει συμφωνηθεί αυτό. 
      ΚΩΝΣΤΑΝΤΙΝΟΣ ΒΡΕΤΤΟΣ: Κύριε Πρόεδρε, θέλω να κάνω μία ερώτηση.
      ΠΡΟΕΔΡΕΥΩΝ (Γεώργιος Σούρλας): Ο κ. Βρεττός έχει το λόγο, ο οποίος είναι και εισηγητής του ΠΑ.ΣΟ.Κ..
      Η ερώτησή σας είναι επί διαδικαστικού θέματος; 
      ΚΩΝΣΤΑΝΤΙΝΟΣ ΒΡΕΤΤΟΣ: Μάλιστα, κύριε Πρόεδρε, επί διαδικαστικού θέματος. 
	Υπάρχουν και οι άλλες τροπολογίες των συναδέλφων. Θα θέλαμε να ξέρουμε αν θα συζητηθούν και αν δεν συζητηθούν, τουλάχιστον να δοθεί δυνατότητα στους συναδέλφους, που βρίσκονται εδώ να κάνουν κάποια αναφορά –ξέρετε την πρακτική- κατά τη διάρκεια, που θα δηλώσουν ότι θα συζητήσουν αυτές τις δύο τροπολογίες.
      ΠΡΟΕΔΡΕΥΩΝ (Γεώργιος Σούρλας): Το αν γίνουν δεκτές ή όχι, είναι θέμα του Υπουργού. Οι Βουλευτές, όμως, που έχουν καταθέσει εμπρόθεσμες τροπολογίες έχουν το δικαίωμα να πάρουν το λόγο. Δεν χρειάζονται την άδεια του Προεδρείου ούτε την άδεια των Υπουργών.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, θα ήθελα το λόγο επί του διαδικαστικού.
      ΠΡΟΕΔΡΕΥΩΝ (Γεώργιος Σούρλας): Να τελειώσουμε με τις δύο υπουργικές τροπολογίες, να συζητηθούν και οι δύο μαζί. Νομίζω ότι συμφωνείτε σε αυτό. 
      Θα ήθελα τη γνώμη του κ. Μπένου, του κ. Γκατζή, της κ. Ξηροτύρη και της κ. Κόρκα-Κώνστα για να συζητηθούν και οι δύο τροπολογίες μαζί. Δηλαδή, ζητάω πρώτα τη γνώμη των εκπροσώπων των κομμάτων. 
      Ορίστε, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα ήθελα να ρωτήσω για το χρόνο. 
      ΠΡΟΕΔΡΕΥΩΝ (Γεώργιος Σούρλας): Θα είναι οκτώ λεπτά, θα υπάρχει και μία ανοχή.
      ΝΙΚΟΛΑΟΣ ΓΚΑΤΖΗΣ: Εντάξει. 
      ΠΡΟΕΔΡΕΥΩΝ (Γεώργιος Σούρλας): Είναι οκτώ εισηγητές και έξι Βουλευτές, αλλά θα υπάρχει μια ανοχή. Δεν είναι στις προθέσεις μας να σας περιορίσουμε το χρόνο. 
      ΑΘΗΝΑ ΚΟΡΚΑ-ΚΩΝΣΤΑ: Κύριε Πρόεδρε, θα ήθελα το λόγο για ένα διαδικαστικό θέμα. 
      ΠΡΟΕΔΡΕΥΩΝ (Γεώργιος Σούρλας): Παρακαλώ. 
      ΑΘΗΝΑ ΚΟΡΚΑ-ΚΩΝΣΤΑ: Υπήρχαν και οι τροπολογίες αυτές, που αφορούν τις γεωτεχνικές μελέτες και η τροπολογία για το μετρό και για την Εγνατία. Είναι η τροπολογία με γενικό αριθμό 615 και ειδικό 13 και η τροπολογία με γενικό αριθμό 616 και ειδικό 14. Θα πάνε μαζί; 
      ΠΡΟΕΔΡΕΥΩΝ (Γεώργιος Σούρλας): Ενσωματώθηκαν στα άρθρα αυτές οι τροπολογίες.
      ΑΘΗΝΑ ΚΟΡΚΑ-ΚΩΝΣΤΑ: Θεωρούνται ενσωματωμένες στα άρθρα, καλώς. 
      ΠΡΟΕΔΡΕΥΩΝ (Γεώργιος Σούρλας): Άρα μένουν οι δύο υπουργικές και των Βουλευτών. Είπαμε ότι οι δύο υπουργικές θα συζητηθούν μαζί και για τις τροπολογίες των Βουλευτών θα αποφανθεί η ηγεσία του Υπουργείου ποια είναι η θέση του. Όμως, σε κάθε περίπτωση οι Βουλευτές, που κατέθεσαν εμπρόθεσμες τροπολογίες έχουν το δικαίωμα να πάρουν το λόγο για τέσσερα λεπτά.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, θα ήθελα το λόγο επί της διαδικασίας.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Οικονόμου.
      ΒΑΣΙΛΕΙΟΣ ΟΙΚΟΝΟΜΟΥ: Επειδή υπάρχουν πολλές τροπολογίες και Βουλευτών και επειδή έχουμε απόλυτο δικαίωμα να τις συζητήσουμε –τώρα το αν θα τις δεχτεί η Κυβέρνηση είναι δικό της θέμα- νομίζω ότι είναι λάθος η διαδικασία να ξεχωρίσουμε δυο-τρεις τροπολογίες και να περιμένουμε όλη τη συζήτηση επί αυτών των δύο-τριών τροπολογιών. Να πάρουμε το λόγο και να μιλήσει ο καθένας για την τροπολογία, που έχει καταθέσει.
      ΠΡΟΕΔΡΕΥΩΝ (Γεώργιος Σούρλας): Όχι, δεν γίνεται έτσι η συζήτηση. 
      ΒΑΣΙΛΕΙΟΣ ΟΙΚΟΝΟΜΟΥ: Μα, πώς γίνεται, κύριε Πρόεδρε; 
      ΠΡΟΕΔΡΕΥΩΝ (Γεώργιος Σούρλας): Ακούστε, καθορίζεται από το Προεδρείο επί ποίων τροπολογιών θα μιλήσουμε και προηγούνται πάντα οι υπουργικές τροπολογίες. Μετά συζητούνται οι βουλευτικές τροπολογίες.
      Για να μη χάνουμε άλλο χρόνο, σας παρακαλώ να προχωρήσουμε. Δεν γίνεται διαφορετικά. Έτσι είναι. Συμφωνήθηκε άλλωστε χθες και σήμερα ότι οι δύο τροπολογίες θα συζητηθούν ξεχωριστά και θα αποτελέσουν μια ενότητα και φαίνεται ότι η βούληση του Σώματος είναι η ίδια.
      Το λόγο έχει η εισηγήτρια της Νέας Δημοκρατίας, κ.α Κόρκα-Κώνστα.
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
      Θα ήθελα κατ’ αρχάς αρχίζοντας να δηλώσω ότι χαίρομαι ιδιαίτερα, που οι συνάδελφοι του ΠΑ.ΣΟ.Κ. του Νομού Κορινθίας στήριξαν το άρθρο 9 και την αντίστοιχη τροπολογία, θεωρώντας ότι θα ικανοποιηθεί, μέσω αυτής, η επιτακτική ανάγκη της ύδρευσης της πόλεως της Κορίνθου με το νερό αυτό που περισσεύει, χωρίς βέβαια να θίγεται η περιοχή της ορεινής Κορινθίας, η Στυμφαλία.
      Να έλθω, λοιπόν, στις δύο τροπολογίες. Κατ’ αρχάς η τροπολογία, όσον αφορά τον ΠΑΝΑΘΗΝΑΪΚΟ, είναι πάρα πολύ σημαντική, διότι αφορά τη διπλή ανάπλαση στο Βοτανικό και στη λεωφόρο Αλεξάνδρας ταυτόχρονα και το νέο γήπεδο του Παναθηναϊκού, διότι είναι συνδυασμένη μία παρέμβαση και μια αστική ανάπλαση και ανάπτυξη των δύο περιοχών, της λεωφόρου Αλεξάνδρας και του Βοτανικού, με σκοπό την αναβάθμιση της ποιότητας ζωής της πρωτεύουσας, τη δημιουργία κοινοχρήστων χώρων πρασίνου και αναψυχής και τη δημιουργία μεγάλου πόλου αναψυχής, αθλητισμού και πολιτιστικών λειτουργιών.
      Ιδιαίτερα η ανάπτυξη, που θα συντελεστεί στην ευρύτερη περιοχή του Βοτανικού, θα δώσει την απαιτούμενη ώθηση, την απαιτούμενη τόνωση και αναζωογόνηση μιας ιδιαίτερα υποβαθμισμένης περιοχής, της περιοχής του Ελαιώνα, με τις προτεινόμενες σύγχρονες αθλητικές, εμπορικές και πολιτιστικές χρήσεις, με την παράλληλη δημιουργία ελεύθερων χώρων πρασίνου και ενοποίησης με ευρύτερους χώρους αναψυχής. Ουσιαστικά λέμε ότι μεταφέρεται η δόμηση της λεωφόρου Αλεξάνδρας στο Βοτανικό, σε μια περιοχή χωροταξικά, πολεοδομικά και περιβαλλοντολογικά πλέον συμβατή, για την υποδοχή αυτού του κτηριακού όγκου.
      Ταυτόχρονα, στην περιοχή της λεωφόρου Αλεξάνδρας θα πραγματοποιηθεί η ενοποίηση και η δημιουργία χώρων αστικού πρασίνου στην ανατολική πλευρά του Λυκαβητού.
Αυτό θα αναβαθμίσει μία ιδιαίτερη πυκνοκατοικημένη περιοχή της Αθήνας, διότι η παρέμβαση αυτή ενοποιεί χώρους πρασίνου μαζεύοντας συνολικά εκατό στρέμματα κοινόχρηστου πρασίνου σ’ αυτήν την περιοχή. Επιπροσθέτως η διατήρηση διαφόρων προσφυγικών πολυκατοικιών θα συμβάλει στη διαφύλαξη της ιστορικής μνήμης και αρχιτεκτονικής  κληρονομιάς. 
      Στη ρύθμιση αυτή περιλαμβάνονται η περιβαλλοντολογική έκθεση, η κυκλοφοριακή προμελέτη, η κτηματογραφική μελέτη και η γεωτεχνική έρευνα. Το σχέδιο περιλαμβάνει το γήπεδο του ποδοσφαίρου χωρητικότητας σαράντα χιλιάδων θέσεων, το κλειστό γήπεδο μπάσκετ και βόλεϊ αντίστοιχα και πολυλειτουργικό κτήριο για πολιτιστικές δραστηριότητες. Για την ευρύτερη αναβάθμιση της περιοχής προωθείται και η κυκλοφοριακή διασύνδεση, καθώς και τα αντίστοιχα έργα υποδομής. 
      Αποδεικνύεται, λοιπόν, για μία ακόμα φορά η συνέπεια λόγων και έργων της Κυβέρνησης του Κώστα Καραμανλή. Είμαστε συνεπείς στις δεσμεύσεις για να λυθεί αυτό το χρόνιο πρόβλημα του Παναθηναϊκού. 
      Όπως χαρακτηριστικά είπε ο Υπουργός, ήταν απόλυτη ανάγκη να προχωρήσουμε στην ανάπλαση της λεωφόρου Αλεξάνδρας και να φτιάξουμε τον πολυλειτουργικό πόλο στο Βοτανικό. Έπρεπε, επιτέλους, να αποκτήσει γήπεδο σύγχρονο ο Παναθηναϊκός. Μιλάμε, δηλαδή, για μία ολοκληρωμένη παρέμβαση η οποία θα συμβάλει και στην αποκέντρωση και στην ανάπτυξη υποβαθμισμένων περιοχών και στη δημιουργία πνεύμονος πρασίνου, απολύτως απαραίτητου μέσα στο κέντρο της Αθήνας. 
      Θέλω να εστιαστώ τώρα στην τροπολογία με γενικό αριθμό 698, που αφορά τη μερική εκτροπή του Αχελώου, που ταυτόχρονα ρυθμίζει το υδατικό και εν γένει περιβαλλοντολογικό ισοζύγιο σε δύο περιοχές, της περιοχής της Θεσσαλίας και της Αιτωλοακαρνανίας. Είναι ένα ουσιαστικό έργο αναπτυξιακό, ταυτόχρονα είναι παραγωγικό και χαρακτηρίστηκε από τον κύριο Υπουργό, ως έργο εθνικής κλίμακας. Πρόκειται, δηλαδή, για ένα περιβαλλοντολογικό, υδρευτικό, αρδευτικό και υδροηλεκτρικό έργο, που είναι αλήθεια ότι βρίσκεται πολλές δεκαετίες τώρα σε εκκρεμότητα. 
      Η υδατική λεκάνη του Αχελώου είναι πλεονασματική αυτήν τη στιγμή σε νερό. Αξιοποιώντας και εκτρέποντας προς τη Θεσσαλία το 20% των υδάτων ως εξακόσια εκατομμύρια κυβικά μέτρα, που αυτήν τη στιγμή χύνονται στη θάλασσα, θα επιτευχθούν τα παρακάτω:
      Κατ’ αρχάς, θα συμβάλει ιδιαίτερα στην ανάπτυξη του επιβαρημένου θεσσαλικού κάμπου, που έχει σήμερα έλλειμμα υδατίνων πόρων και απειλείται με ερημοποίηση. Θα εμπλουτίσει τον Πηνειό. Θα συμβάλει στα παράπλευρα οικοσυστήματα, που ήδη ο Πηνειός ως ποταμός είναι επιβαρημένος. Θα επιλύσει προβλήματα υδρευτικά της περιοχής της Θεσσαλίας, ιδιαίτερα δε πόλεων, όπως είναι η Λάρισα ή αντίστοιχα περιοχών, όπως είναι η Μαγνησία.
      Θα αναβαθμιστεί ο υπόγειος υδροφόρος ορίζοντας αντιμετωπίζοντας την υφαλμύρυνση με τη μείωση των αντλούμενων σήμερα ποσοτήτων νερού από τις γεωτρήσεις. Επίσης θα λειτουργήσουν και υδροηλεκτρικοί σταθμοί. Και όλα αυτά θα γίνουν χωρίς να επιβαρύνεται η Αιτωλοακαρνανία, που είναι πλεονασματική περιοχή σε νερό.
      Αντιμετωπίζονται οριστικά οι εμπλοκές ενός μεγάλου έργου, ενός έργου για το οποίο ξοδεύτηκαν χρήματα. Ξοδεύτηκαν σήμερα πάνω από 500.000.000 ευρώ χωρίς αυτό να έχει συντελεστεί. 
      Εν κατακλείδι, θα επιτελεστεί ένα σημαντικό έργο, γιατί μπορεί με τη ορθολογική διαχείριση του νερού, με όρους βιώσιμης αγροτικής ανάπτυξης, ως προς τις καλλιέργειες και κατά συνέπεια, ως προς τους παραγωγούς, να συμβάλει και στην ανταγωνιστικότητα του αγροτικού προϊόντος και γι’ αυτό σας καλώ να υπερψηφίσουμε αυτές τις δύο τροπολογίες.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κ. Κόρκα-Κώνστα.
      Το λόγο έχει ο εισηγητής του ΠΑ.ΣΟ.Κ. κ. Βρεττός.
      ΚΩΝΣΤΑΝΤΙΝΟΣ ΒΡΕΤΤΟΣ: Σας ευχαριστώ, κύριε Πρόεδρε.
      Για το πρώτο θέμα, για τη μεταφορά του γηπέδου του Παναθηναϊκού στο Βοτανικό, ας μην υπερβάλλουμε σε ποδοσφαιρικό πατριωτισμό. Δεν έχει σημασία αν το γήπεδο αυτό είναι του Παναθηναϊκού ή του Ολυμπιακού ή οποιουδήποτε άλλου γήπεδο. Είναι ένα γήπεδο, που πρέπει να μεταφερθεί από εκεί που είναι και να πάει κάπου αλλού, όπου θα είναι καλύτερο και αυτός ο χώρος που θα μείνει θα αξιοποιηθεί περισσότερο. Έτσι πρέπει να το θέσουμε, διότι διαφορετικά θα πέσουμε σε ποδοσφαιρολογία, που δεν νομίζω ότι πρέπει να μας χαρακτηρίζει μέσα σ’ αυτήν την Αίθουσα.
      Εγώ προσωπικά βλέπω –και το κόμμα μου βλέπει- ότι αυτή η μεταφορά του γηπέδου είναι προς όφελος και της περιοχής της λεωφόρου Αλεξάνδρας και της υποβαθμισμένης περιοχής του Βοτανικού. Βέβαια θα μπορούσε κάποιος να έχει πολλές παρατηρήσεις, διότι μπορεί να είναι σύμφωνος στην κατ’ αρχήν μεταφορά, αλλά ορισμένοι όροι μπορεί να μην είναι οι καταλληλότεροι δυνατοί.
      Για παράδειγμα, θα συμφωνήσω με τον κ. Μάνο, ότι περιλαμβάνονται στα κτήρια που προβλέπονται στο Βοτανικό οκταώροφες κατασκευές σαράντα τριών μέτρων. Αυτά δεν μπορεί να είναι αποδεκτά σε μία αναβάθμιση που θέλουμε να κάνουμε στην περιοχή του Βοτανικού. Θα μπορούσε αυτό να το δει ο κύριος Υπουργός. Εμείς λέμε να αφαιρεθεί το εδάφιο αυτό, στην παράγραφο 2 της τροπολογίας, που αναφέρεται στην πρόβλεψη για το ύψος και να εξουσιοδοτηθεί ο Υπουργός ΠΕ.ΧΩ.Δ.Ε. να το ορίσει με απόφασή του, μετά από αυτοψία. Δηλαδή, να φύγει η παράγραφος, που αφορά το ύψος. Δεχόμαστε την τροπολογία αλλά ας είμαστε λίγο προσεκτικοί. Με αυτήν την έννοια την ψηφίζουμε, κύριε Πρόεδρε.
      Τώρα σε ό,τι αφορά το θέμα του Αχελώου: Διάβασα και στα Πρακτικά, ότι ο κύριος Υπουργός είπε ότι έχουμε ανάγκη από νερό στη Θεσσαλία, ίσως από περισσότερο νερό διότι έστω κι αν αλλάξουν οι καλλιέργειες θα απαιτηθεί περισσότερο νερό. Δεν είναι έτσι. Ίσως δεν διάβασε τη μελέτη. Η μελέτη λέει άλλα πράγματα. Κατ’ αρχάς υπάρχουν τρία πράγματα στη μελέτη. Υπάρχουν υπολογισμοί απαιτήσεων νερού στη Θεσσαλία, χωρίς να γίνει το έργο της εκτροπής του Αχελώου και χωρίς να γίνουν και άλλα συμπληρωματικά έργα. Οι απαιτήσεις αυτές είναι πολύ υψηλές. Υπάρχουν οι σημερινές απαιτήσεις, όπως είναι οι καλλιέργειες τώρα. Αυτές είναι πολύ υψηλές απαιτήσεις και το νερό που χρειαζόμαστε είναι πάρα πολύ. Εάν δεν γίνουν τα έργα και εάν δεν γίνει η εκτροπή του Αχελώου, τα πράγματα είναι πολύ δύσκολα. Θα αντλείται πολύ νερό μέσα από τη γη, από τα μόνιμα αποθέματα. Αυτό είναι πράγματι κάτι καταστροφικό για τη Θεσσαλία.
      Ένα άλλο σενάριο λέει ότι από τώρα και μέχρι το 2013 οι καλλιέργειες θα αλλάξουν, λόγω της Κ.Α.Π. και υπάρχει ένα άλλο σενάριο με μικρότερες απαιτήσεις νερού. Εκεί οι ανάγκες που έχουμε από τον Αχελώο είναι μικρότερες. Και υπάρχει και το άλλο σενάριο για μετά το 2013, όπου αλλάζει εντελώς η Κ.Α.Π.. Αυτό δεν το ξέρουμε καθόλου πώς θα γίνει. Εγώ πιστεύω ότι η Κ.Α.Π. θα αλλάξει δραματικά μετά το 2013, διότι θα κοπούν όλων των ειδών οι ενισχύσεις και ο κόσμος πλέον θα τραπεί σε άλλους είδους καλλιέργειες και σε άλλου είδους προτεραιότητες.
      Βγάζει ένα συμπέρασμα, λοιπόν, η μελέτη που λέει τα εξής: «Από τα παραπάνω συμπεραίνουμε ότι με την εκτροπή από τον ποταμό Αχελώο έως εξακόσια εκατομμύρια κυβικά μέτρα ετησίως και με την ανάπτυξη αρδευτικών δικτύων επιτυγχάνεται η τήρηση της περιβαλλοντικής παροχής στον Πηνειό ποταμό και αποφεύγεται η άντληση των μονίμων αποθεμάτων των υπογείων υδροφορέων. Ανάλογα με την κατανάλωση ανά στρέμμα και την υλοποίηση έργων… η μέση ετήσια εκτροπή από τον Αχελώο κυμαίνεται από διακόσια δέκα εκατομμύρια κυβικά μέτρα νερού έως πεντακόσια ενενήντα έξι εκατομμύρια κυβικά μέτρα νερού». Μιλάμε λοιπόν, για διακόσια εκατομμύρια κυβικά μέτρα έως εξακόσια εκατομμύρια κυβικά μέτρα. Εξακόσια εκατομμύρια κυβικά μέτρα είναι αυτό που ζητάει η μελέτη να κάνει και διακόσια εκατομμύρια κυβικά μέτρα είναι το minimum που μπορούμε να πετύχουμε με βάση αυτά που λέει η μελέτη, μ’ ένα σενάριο της μελέτης με ανατροπή των καλλιεργειών και με πρόσθετα έργα.
      Αυτό θα πρέπει να το ψάξουμε και να μην το περάσουμε έτσι. Και το λέω αυτό και στους Βουλευτές της περιοχής της Αιτωλοακαρνανίας ότι δηλαδή αυτό είναι ένα μέγεθος που αν προχωρήσει η εκτροπή του Αχελώου πρέπει να το ψάχνουν σε μόνιμη βάση γιατί τα διακόσια εκατομμύρια κυβικά μέτρα μπορεί να είναι εκατό εκατομμύρια κυβικά μέτρα, μπορεί να είναι μηδέν. Κανείς δεν το ξέρει και πρέπει να το ψάξετε, κύριοι συνάδελφοι. Εγώ δεν είχα χρόνο να το ερευνήσω, αλλά και να είχα δεν θα μπορούσα, γιατί θέλει πολλή δουλειά.
      Και φθάνουμε στο θέμα της διαβούλευσης. Αυτή η μελέτη θέλει διαβούλευση. Αυτά τα πράγματα δεν ψάχνονται την τελευταία στιγμή. Εμείς, εντάξει, ως ΠΑ.ΣΟ.Κ. θα πούμε, ναι, στην εκτροπή, αλλά δεν μας δώσατε τη δυνατότητα να κάνουμε έρευνα αυτής της μελέτης, να απευθυνθούμε στους ειδικούς, να δούμε τι γίνεται, να δούμε ποιες εναλλακτικές προτάσεις υπάρχουν.
      Έτσι, λοιπόν, ολοκληρώνοντας, κύριε Πρόεδρε…
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Όταν επί δεκαπέντε χρόνια προωθούσατε το έργο, δεν είχατε προβληματιστεί, ως κυβέρνηση, γι’ αυτά τα θέματα; Δεν έχετε άποψη; Τώρα σας ήρθαν αυτοί οι προβληματισμοί;
      ΣΤΑΥΡΟΣ ΜΠΕΝΟΣ: Μα, γιατί είστε τόσο επιθετικός, κύριε Υπουργέ;
      ΚΩΝΣΤΑΝΤΙΝΟΣ ΒΡΕΤΤΟΣ: Να σας απαντήσω. Υπάρχει μία εύκολη απάντηση σ’ αυτό και ευχαριστώ τον κ. Σουφλιά, που μου κάνει αυτήν την ερώτηση.
      Εδώ υπάρχουν άλλα δεδομένα. Υπάρχουν οι αλλαγές της Κοινής Αγροτικής Πολιτικής, αλλάζουν οι καλλιέργειες, έχουμε μία δυναμική αντιμετώπιση της καλλιέργειας σήμερα. 
      Τότε δεν τα ξέραμε αυτά, κύριε Σουφλιά. Τώρα, τα ξέρουμε. Και μάλλον τα ξέρουμε εμείς και δεν τα ξέρετε εσείς, απ’ ό,τι φαίνεται. Ή μάλλον, απ’ ό,τι καταλαβαίνω, δεν διαβάσατε τη μελέτη, διότι είδα και στα Πρακτικά της Βουλής, όταν μιλούσατε επί της αρχής, ότι εσείς ζητούσατε περισσότερο νερό για τη Θεσσαλία απ’ ό,τι ζητάτε τώρα, ενώ δεν είναι έτσι. 
      Η μελέτη δεν λέει αυτό το πράγμα. Η μελέτη μιλάει για λιγότερο νερό. Αυτό λέει η μελέτη και σωστά το κάνει.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Πότε, κύριοι συνάδελφοι, συζητούσαμε για παραπάνω νερό;
      ΚΩΝΣΤΑΝΤΙΝΟΣ ΒΡΕΤΤΟΣ: Στα Πρακτικά της Βουλής φαίνεται ότι είπατε –και αν θέλετε, να ανατρέξουμε για να τα δούμε- ότι το ΠΑ.ΣΟ.Κ. μας παραπέμπει να κάνουμε ξηρικές καλλιέργειες, ενώ γνωρίζει πολύ καλά ότι και το βαμβάκι να βγάλουμε, θα βάλουμε άλλα προϊόντα, που θέλουν περισσότερο νερό. 
      Αυτό είπατε, ενώ δεν θέλουμε περισσότερο νερό. Και σύμφωνα με τα στοιχεία, που η ίδια μελέτη λέει, το νερό από περίοδο σε περίοδο, μειώνεται. Με τη νέα Κ.Α.Π. μειώνεται και μετά το 2013 μειώνεται ακόμα περισσότερο με τις καλλιέργειες, που προβλέπει η ίδια η μελέτη. 
      Αυτά, λοιπόν, δεν τα διαβάσατε ούτε εσείς.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε συνάδελφε, όταν κάνατε τον πρώτο διαγωνισμό τη δεκαετία του 1980…
      ΚΩΝΣΤΑΝΤΙΝΟΣ ΒΡΕΤΤΟΣ: Μα, είχαμε Κ.Α.Π. τότε;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): …τότε πλέον κάνατε διαγωνισμό για εκτροπή 1.100.000.000 ευρώ. Εν συνεχεία, κατέβηκε κάτω από 600.000.000 ευρώ και αυτή η μελέτη αναφέρεται ακριβώς σ’ αυτά τα 600.000.000 ευρώ.
      ΚΩΝΣΤΑΝΤΙΝΟΣ ΒΡΕΤΤΟΣ: Όχι, δεν αναφέρεται σ’ αυτά. Ακούστε με. Η μελέτη…
      ΣΤΑΥΡΟΣ ΜΠΕΝΟΣ: Κύριε Πρόεδρε, με συγχωρείτε. Είναι διαδικασία αυτή τώρα;
      ΚΩΝΣΤΑΝΤΙΝΟΣ ΒΡΕΤΤΟΣ: Δεν με πειράζει εμένα, κύριε Μπένο.
      ΠΡΟΕΔΡΕΥΩΝ (Γεώργιος Σούρλας): Κύριε Μπένο, ο κ. Βρεττός φαίνεται ότι επιτρέπει τις διακοπές του Υπουργού. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Εσείς τι κάνετε, κύριε Πρόεδρε; Το Προεδρείο τι κάνει;
      ΠΡΟΕΔΡΕΥΩΝ (Γεώργιος Σούρλας): Εγώ προεδρεύω.
      Κύριε συνάδελφε, όταν ο κ. Βρεττός ανοίγει διάλογο με τον Υπουργό, ο Προεδρεύων κρίνει ότι δεν χρειάζεται να παρέμβει να τον διακόψει.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κάνετε λάθος, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Όχι, κύριε Γείτονα, δεν κάνω κανένα λάθος.
      ΚΩΝΣΤΑΝΤΙΝΟΣ ΓΕΙΤΟΝΑΣ: Οποιαδήποτε διακοπή γίνεται με την έγκριση του Προεδρείου.
      ΠΡΟΕΔΡΕΥΩΝ (Γεώργιος Σούρλας): Όχι, κύριε Γείτονα. Σας παρακαλώ πάρα πολύ. Έτσι είναι.
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, κύριε Πρόεδρε. Δεν έχετε δίκιο.
      ΠΡΟΕΔΡΕΥΩΝ (Γεώργιος Σούρλας): Έτσι είναι και σας παρακαλώ πάρα πολύ. Μην ξεχνάτε ότι ο κ. Βρεττός διετέλεσε επί σειρά ετών Αντιπρόεδρος της Βουλής. Προήδρευε απ’ αυτήν τη θέση, που έχω την τιμή να βρίσκομαι σήμερα εγώ. Σας παρακαλώ πάρα πολύ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, απλά ζητώ να εφαρμόζεται ο Κανονισμός.
       ΠΡΟΕΔΡΕΥΩΝ (Γεώργιος Σούρλας): Κύριε Βρεττέ, εσείς επιτρέψατε ή όχι τις διακοπές του Υπουργού; Τις επιτρέψατε, ναι ή όχι;
      ΚΩΝΣΤΑΝΤΙΝΟΣ ΒΡΕΤΤΟΣ: Επιτρέπω τις διακοπές του κυρίου Υπουργού και δεν με απασχολούν καθόλου. Το αντίθετο, μου δίνουν την ευκαιρία να εξηγήσω ότι ο ίδιος ο κύριος Υπουργός…
      ΠΡΟΕΔΡΕΥΩΝ (Γεώργιος Σούρλας): Ορίστε, του δίνει την ευκαιρία να εξηγήσει. Αυτό θέλει ο κ. Βρεττός.
      ΚΩΝΣΤΑΝΤΙΝΟΣ ΒΡΕΤΤΟΣ: Και δεν θέλω την υποστήριξη και την κάλυψη του κ. Γείτονα, διότι ίσως κατάλαβε διαφορετικά. Εγώ θέλω να συζητήσουμε.
      ΠΡΟΕΔΡΕΥΩΝ (Γεώργιος Σούρλας): Πάτε να προστατεύσετε έναν πρώην Αντιπρόεδρο και παλαιό κοινοβουλευτικό; Τι, τον θεωρείτε ανεπαρκή; Σας παρακαλώ πάρα πολύ.
      Συνεχίστε, κύριε Βρεττέ.
      ΚΩΝΣΤΑΝΤΙΝΟΣ ΒΡΕΤΤΟΣ: Θέλω να το συζητήσω, διότι εδώ φαίνεται ότι ο κύριος Υπουργός δεν έχει διαβάσει την ίδια τη μελέτη. Δεν ξέρει το νόημα της μελέτης. Όταν γινόταν η συζήτηση για τον Αχελώο εδώ και είκοσι χρόνια, έστω και πριν από δέκα χρόνια, όταν γινόταν περισσότερη συζήτηση, δεν υπήρχαν οι αλλαγές της Κ.Α.Π.. Σήμερα, υπάρχουν οι αλλαγές της Κ.Α.Π. και εκ των πραγμάτων έχουμε αλλαγές καλλιεργειών.
      Εδώ, στην ίδια τη μελέτη, έχουμε τρία σενάρια καλλιεργειών, τα οποία δεν τα ξέρει ο κύριος Υπουργός. Αυτά τα σενάρια τώρα μπαίνουν, είναι καινούργια πράγματα και γι’ αυτό μας προβληματίζει το όλο θέμα. Είναι διαφορετικό και γι’ αυτό μιλάει ο Υπουργός.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Βρεττέ.
      ΚΩΝΣΤΑΝΤΙΝΟΣ ΒΡΕΤΤΟΣ: Παραπέμπω το θέμα αυτό και στους συναδέλφους της Αιτωλοακαρνανίας για να το δούνε. 
      Είμαστε υπέρ της εκτροπής του Αχελώου. Βεβαίως, θα το παρακολουθήσουμε από πολύ κοντά το θέμα, διότι έχει πολλά περιθώρια παρακολούθησης.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Βρεττέ.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Γκατζής.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κατ’ αρχήν, μιλώντας για το γήπεδο του Παναθηναϊκού, θα ήθελα να κάνω μία γενική παρατήρηση. Η τροπολογία αυτή, κύριε Πρόεδρε, δεν έρχεται να δώσει στην Αθήνα κοινόχρηστους χώρους και γήπεδο στον Παναθηναϊκό, όπως ισχυρίζεται η εισηγητική έκθεση κ.λπ..
      Αντίθετα, κατά την άποψή μας, χαρίζει δημόσια κοινόχρηστη γη που έχει ανάγκη η πρωτεύουσα –σημειώνω ότι η Αθήνα είναι η πρωτεύουσα με το λιγότερο πράσινο απ’ όλες τις πρωτεύουσες της Ευρώπης- χαρίζει δημόσια γη στην κερδοσκοπία, που θα τους χτίσει –και νόμιμα μάλιστα- και άλλα κτήρια.
Πρέπει, επίσης, να σημειώσουμε ότι με τη δικαιολογία ότι ικανοποιεί τους οπαδούς μιας ιστορικής ποδοσφαιρικής ομάδας, στην ουσία χαρίζει δημόσια γη και χρήμα σε μια ανώνυμη εταιρεία.
      Θα αναφερθώ τώρα πιο αναλυτικά στο γεγονός, που αναφέρει η εισήγηση και το νομοσχέδιο, ότι θα γίνει μια αναβάθμιση και στους χώρους των Αμπελοκήπων, αλλά και στους χώρους του Ελαιώνα.
      Θα αρχίσω, κύριε Πρόεδρε, από τους χώρους των Αμπελοκήπων, του Παναθηναϊκού. Λέει η εισηγητική έκθεση στη σελίδα 2 ότι θα δημιουργηθούν εκατό στρέμματα πράσινο στους Αμπελόκηπους και μάλιστα εκεί αναφέρεται και ο χώρος των προσφυγικών πολυκατοικιών.
      Εδώ θέλω να σημειώσω, κύριε Υπουργέ, ότι οι προσφυγικές πολυκατοικίες έχουν κηρυχθεί διατηρητέες από το Συμβούλιο της Επικρατείας και μάλιστα, θα σας πω ότι σ’ ένα από τα κελύφη των πολυκατοικιών, μπορείτε να φιλοξενήσετε τις δραστηριότητες, παραδείγματος χάρη, του μουσείου, ώστε να μην υπάρξει κτίσμα μέσα στο χώρο του πρασίνου.
      Δεύτερον, κύριε Πρόεδρε, το βενζινάδικο που βρίσκεται απέναντι και είναι ιδιοκτησία της Εκκλησίας, έχει απαλλοτριωθεί από το δήμο και μάλιστα η περιοχή αυτή έχει κηρυχθεί ως περιοχή πρασίνου. Και όχι μόνο αυτό, αλλά κατά την απαλλοτρίωση και τα λεγόμενα της δημάρχου, εκεί μπορεί να γίνει και υπόγειο γκαράζ. Να, λοιπόν, μια άλλη δυνατότητα να φτιάξετε έναν υπόγειο χώρο στάθμευσης αυτοκινήτων, χωρίς να πειράξετε το γήπεδο.
      Επίσης, κατά την άποψή μας, κύριε Πρόεδρε, ο χώρος πρέπει να μείνει ως έχει, με τις υποδομές οι οποίες βρίσκονται μέσα σ’ αυτόν. Με μία δαπάνη που μπορεί να καλύψει ο Παναθηναϊκός και όχι το κράτος –το σημειώνω αυτό, η ανώνυμη εταιρεία και όχι το κράτος- μπορεί να γίνουν κερκίδες είκοσι χιλιάδων θέσεων, ούτως ώστε να καλύπτουν τις ανάγκες πρωταθλήματος του Παναθηναϊκού, ίσως και άλλων ομάδων. Για τους διεθνείς αγώνες, μπορεί να πηγαίνει στο Ολυμπιακό Στάδιο. Έτσι, λοιπόν, θα διατηρηθεί ένας ιστορικός αθλητικός χώρος, με τις αθλητικές δραστηριότητες που θα γίνονται εκεί, με την πισίνα κ.λπ., για τις ανάγκες της λαϊκής οικογένειας.
      Κάτι άλλο που δεν στέκει, δεν βγαίνει από πουθενά και δεν μπορεί να νομιμοποιηθεί, κύριε Πρόεδρε, είναι ότι ενώ ο χώρος αυτός έχει χαρακτηριστεί πράσινος –ξέρουμε όλοι ότι είναι δημοτικός χώρος κ.λπ.- και σαν τέτοιος χώρος, δηλαδή σαν χώρος πρασίνου, δεν έχει συντελεστή δόμησης, η τροπολογία λέει ότι θα μεταφερθεί αυτός ο συντελεστής δόμησης στον Ελαιώνα, στο νέο γήπεδο που θα χτιστεί. Από πού και ως πού; Πού βρίσκεται αυτός ο συντελεστής δόμησης και γίνεται η μεταφορά του, όταν είναι γνωστό ότι ο χώρος πρασίνου δεν έχει συντελεστή δόμησης; 
      Επίσης, χτίζεται σε μια περιοχή –το σημειώνω, κύριε Πρόεδρε- εκεί όπου χτίζεται και χαρίζεται μία έκταση κοντά στα διακόσια στρέμματα, που είναι γη, που έχει βγει από την προσφορά σε γη, με βάση το ν. 1337 που εφαρμόστηκε. Και εδώ θα τονίσω ότι το ΠΑ.ΣΟ.Κ. είχε φέρει τροπολογία, που απάλλαξε τις μεγάλες ιδιοκτησίες από τη συνολική προσφορά, όπως έλεγε ο ν. 1337, με αποτέλεσμα να χάσει το δημόσιο, να χάσει, δηλαδή, ο δήμος εκατοντάδες ακόμη στρέμματα προσφοράς σε γη και χρήμα, όταν αυτό έγινε σε αυτοτελείς ιδιοκτησίες και όχι στη συνολική, όπως προέβλεπε το άρθρο 14 του ν. 1337. 
Επίσης, θα ήθελα να πω ότι το γήπεδο το έχει καταντήσει ο Παναθηναϊκός ένα αχούρι. 
      Πέρα από εκεί, από την έκθεση του Γενικού Λογιστηρίου του Κράτους φαίνεται καθαρά ότι θα δώσει το δημόσιο 127.600.000 ευρώ,  ο δήμος 35.000.000 ευρώ για απαλλοτριώσεις και μάλιστα, επειδή θα κάνει απαλλοτρίωση από ιδιώτη δεκαεννέα στρεμμάτων, δίνει –προσέξτε το, κύριοι Βουλευτές- διπλάσιο συντελεστή δόμησης στα υπόλοιπα σαράντα εννέα στρέμματα του ιδιώτη –από 0,8 το κάνει 0,16- για την προσφορά που δίνεται στο δήμο για τα δεκαεννέα στρέμματα. Δηλαδή, είναι μια χαριστική ακόμη, θα έλεγα, πράξη που γίνεται γι’ αυτήν την υπόθεση.
      Όλα αυτά συνηγορούν, κύριε Πρόεδρε, στο ότι δεν μπορεί και δεν πρέπει να γίνει αυτή η χαριστική πράξη στην ανώνυμη εταιρεία του Βαρδινογιάννη. Κατά την άποψή μας,  δεν διατηρείται, γιατί ξέρουμε τι πράσινο μπορεί να γίνει, αν εφαρμοστεί αυτή η διάταξη, που λέει ότι κάτω από το γήπεδο θα γίνει χώρος στάθμευσης αυτοκινήτων. Ξέρουμε ότι δεν μπορεί ποτέ να προοδεύσουν σε ένα μέτρο χώμα, δέντρα που να καλύπτουν τις ανάγκες πρασίνου κ.λπ., θα είναι μόνο θάμνοι. Από την άλλη μεριά, είναι η χαριστική αυτή πράξη που γίνεται στους επιχειρηματίες που διοικούν τον Παναθηναϊκό, η γνωστή οικογένεια κ.λπ.. 
      Δεν χαρίζεται τίποτα στην ομάδα. Στους επιχειρηματίες χαρίζεται. Όλες οι Π.Α.Ε. σήμερα είναι ανώνυμες εταιρείες. Και όλες οι κυβερνήσεις, και η προηγούμενες και η σημερινή –προχθές συζητήσαμε το νομοσχέδιο για τον αθλητισμό, κύριε Πρόεδρε- «έχουν βγάλει κάρτα» στον ερασιτεχνικό αθλητισμό και χαρίζουν εκατομμύρια και δισεκατομμύρια, γιατί η αξία της γης εκεί φθάνει σε δισεκατομμύρια δραχμές. Αυτή είναι σήμερα η πολιτική που εφαρμόζει και η Κυβέρνηση  της Νέας Δημοκρατίας. Είναι ένα συνεχιζόμενο έργο, κύριε  Σουφλιά -μπορούμε να το πάρουμε εμείς- που ακολουθεί και εφαρμόζει και αυτή η Κυβέρνηση. Την καταψηφίζουμε.
      Ερχόμαστε στην άλλη τροπολογία, που έχει να κάνει με τον Αχελώο. Πολλά έχουν ακουστεί. Να τονίσω εδώ, κύριοι Βουλευτές, ότι εμείς δεν είχαμε ψηφίσει την ενσωμάτωση της οδηγίας 2000/60, αναφέρομαι στο ν. 3199 και στην ενσωμάτωση της οδηγίας στην ελληνική νομοθεσία. Και δεν την ψηφίσαμε, ακριβώς γιατί εμπορευματοποιούσε έναν κοινωνικό πόρο που, σαν κοινωνικός πόρος, θα έπρεπε να είναι κοινωνικοποιημένος. Πέρασε στην εμπορευματοποίηση και του νερού και δεν αντιμετωπίστηκε σαν κοινωνικός πόρος, με την έννοια της γενικότερης εθνικής διαχείρισης τέτοιου είδους. 
      Καταψηφίζουμε και σήμερα, την τροπολογία αυτή που έρχεται, του άρθρου 9 -και μιλήσαμε επί της διαδικασίας αυτής της τροπολογίας που ενσωματώθηκε- διότι δεν περιλαμβάνει μόνο τη διευθέτηση που λέει για την περιφερειακή διαχείριση των υδάτινων πόρων και ποταμών κ.λπ., αλλά μέσα στην παράγραφο 2 περνάει διάταξη, που χαρίζει χιλιάδες τετραγωνικά μέτρα -παράνομες κατασκευές- σε ιδιώτες μέσα σε δασικές εκτάσεις.
      ΠΡΟΕΔΡΕΥΩΝ (Γεώργιος Σούρλας): Γι’ αυτή συζητήσαμε, κύριε Γκατζή και ο χρόνος περνάει. 
      ΝΙΚΟΛΑΟΣ ΓΚΑΤΖΗΣ: Ναι, αλλά δεν είχαμε το χρόνο να το αναπτύξουμε και έχει σχέση… 
      ΠΡΟΕΔΡΕΥΩΝ (Γεώργιος Σούρλας): Το αναπτύξαμε. 
      ΝΙΚΟΛΑΟΣ ΓΚΑΤΖΗΣ: Έχει σχέση, κύριε Πρόεδρε, γιατί εδώ μπαίνει το δίλημμα …
      ΠΡΟΕΔΡΕΥΩΝ (Γεώργιος Σούρλας): Πάμε στην υπό συζήτηση τροπολογία, γιατί ο χρόνος … 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, με συγχωρείτε, αλλά δεν είναι άσχετο αυτό που λέω.
      ΠΡΟΕΔΡΕΥΩΝ (Γεώργιος Σούρλας): Δεν είναι άσχετο, αλλά ο χρόνος κυλάει. 
      ΝΙΚΟΛΑΟΣ ΓΚΑΤΖΗΣ: Είπατε ότι θα υπάρξει ανοχή, κύριε Πρόεδρε.
      Ο κύριος Υπουργός είχε πει ότι η τροπολογία αυτή του άρθρου 9, πρέπει να ψηφιστεί, γιατί δεν μπορεί να γίνει το έργο του Αχελώου. Και τονίζω το γιατί δεν την ψηφίζουμε. Να μη το συνδέουμε αυτό και να μη δημιουργεί ψεύτικα διλήμματα. Το έργο του Αχελώου πρέπει να γίνει. Είναι εθνική ανάγκη, περιβαλλοντική ανάγκη, οικονομική ανάγκη, αναπτυξιακή ανάγκη. Σαν τέτοιο το αντιμετωπίζουμε και το κόμμα μας στην περιοχή έχει παίξει καθοριστικό ρόλο για την υλοποίηση αυτού του έργου. 
      Θα ήθελα, όμως, να σημειώσω τα εξής: Πέρα απ’ αυτά, τα οποία είναι τα υπέρ -γιατί το περιβαλλοντικό πρόβλημα που βάζουν και οι οργανώσεις οι οικολογικές και ο Συνασπισμός κ.λπ., κατά την άποψή μας, δεν σταματάει στην Αιτωλοακαρνανία- τεράστιο περιβαλλοντικό πρόβλημα έχει η Θεσσαλία. Έχουμε εκεί σημάδια ερήμωσης και αποξήρανσης της περιοχής.
Ο Πηνειός μαζί με ολόκληρο το οικοσύστημά του κινδυνεύει να καταστραφεί. Η Κάρλα δεν θα έχει νερό, που θα μεταφέρεται μέσω του Πηνειού. Ο υδροφόρος ορίζοντας κινδυνεύει να πάει ακόμα χαμηλότερα από τα διακόσια μέτρα. Φτάσαμε στην υφαλμύρωση.  Πέρα απ’ αυτά όμως, πέρα από την ύδρευση των αστικών κέντρων που μπορεί να γίνει –έχει έλλειψη πραγματικά η Θεσσαλία- και για τους μικρούς δήμους, θα πρέπει να σημειώσουμε ορισμένα πράγματα, κύριε Πρόεδρε. 
    Το πρώτο είναι ότι και η προηγούμενη κυβέρνηση και αυτή δεν έχουν προχωρήσει στις αποζημιώσεις των αγροτών εκείνων, των οποίων κατακλύζονται οι περιουσίες στο φράγμα της Μεσοχώρας. Και γιατί το λέω αυτό; Έχουν τεράστιες ευθύνες και απώλεια εσόδων του κρατικού προϋπολογισμού, όπως και των εσόδων από τη Δ.Ε.Η., που ήταν μια κρατική επιχείρηση και σήμερα πέρασε σε ιδιώτες. 
    Το λέω με την εξής έννοια. Σχετικά με το έργο του υδροηλεκτρικού σταθμού της Γλύστρας μαζί με το έργο του σταθμού της Συκιάς, σύμφωνα με στοιχεία, όχι δικά μου αλλά οικολογικών οργανώσεων που καταγγέλλουν και μας παροτρύνουν –μας έστειλαν σημείωμα για να καταψηφίσουμε το έργο- κύριε Πρόεδρε, υπάρχει η δυνατότητα παραγωγής 508 GW από τους υδροηλεκτρικούς σταθμούς στην περιοχή αυτή. Να σημειώσω ότι μόνο η Μαγνησία για ένα χρόνο, κύριε Πρόεδρε, θέλει 85 GW κατανάλωση ρεύματος. Δεν πρέπει ούτε η Κυβέρνηση σήμερα να διατυμπανίζει και να καυχιέται γι’ αυτό το έργο. Είναι ένα έργο που πρέπει να γίνει. Υπάρχει μια συνέχεια.
    Δεύτερον. Έχει ευθύνες και αυτή η Κυβέρνηση και η προηγούμενη όσον αφορά το γιατί το έργο δεν προχωρά. Εμείς θα επαγρυπνούμε, κύριε Πρόεδρε. Θα επαγρυπνούμε για να γίνει το έργο, για να λύσει και θέματα διατροφικής αλυσίδας, παραγωγής και της εθνικής αγροτικής οικονομίας, αλλά - πολύ περισσότερο- για να μη συμβούν παρόμοια μ’ αυτά που συνέβησαν παλιότερα. Να βγαίνει… Ας μην το πω εδώ, στη Βουλή, καλύτερα. 
    Εμείς το στηρίζουμε αυτό, κύριε Πρόεδρε. Και τελειώνουμε μ’ ένα πράγμα. Κύριε Υπουργέ, δεν είναι της αρμοδιότητάς σας, αλλά υπάρχουν…
    ΠΡΟΕΔΡΕΥΩΝ (Γεώργιος Σούρλας): Αφήστε το, κύριε Γκατζή. Και το χρόνο ξεπεράσατε και της αρμοδιότητάς του δεν είναι.
    ΝΙΚΟΛΑΟΣ ΓΚΑΤΖΗΣ: Είναι. Συζητάμε αυτό το πρόβλημα. 
    ΠΡΟΕΔΡΕΥΩΝ (Γεώργιος Σούρλας): Τελειώνουν αυτές οι συζητήσεις; Εδώ κρατάνε ογδόντα χρόνια αυτές οι συζητήσεις. 
    ΝΙΚΟΛΑΟΣ ΓΚΑΤΖΗΣ: Το είχα πει, γιατί αναφέρεται στο νερό. Υπάρχουν γενικές και τοπικές Ο.Ε.Β., κύριε Πρόεδρε και κύριε Υπουργέ. Έχουν αφεθεί στην τύχη τους. Λεφτά δεν υπάρχουν. Όλη τους η λειτουργία, η συντήρηση, η ανάπτυξη και η διατήρηση έχει εναποτεθεί στους πόρους που θα εισπράξουν από τους αγρότες. Οι αγρότες όμως, με το χάλι που έχει προκαλέσει η αγροτική πολιτική και της Ευρωπαϊκής Ένωσης και η GATT και οι Κυβερνήσεις, μέχρι σήμερα έχουν εξαθλιωθεί. Πού να βρούνε τα λεφτά; 
    Μια είναι η λύση. Να γίνει κρατική η υπηρεσία αυτή, να πληρώνεται από το δημόσιο προϋπολογισμό και το νερό να δίνεται δωρεάν, σαν ελάχιστη ενίσχυση στην αγροτική οικονομία και στους παραγωγούς της Ελλάδας.
    Ευχαριστώ. 
    ΠΡΟΕΔΡΕΥΩΝ (Γεώργιος Σούρλας): Τελειώνει μια συζήτηση, που άρχισε το 1925, σε μια απογευματινή συνεδρίαση; Το 1925 ξεκίνησε αυτή η συζήτηση της εκτροπής του Αχελώου. Σας ενημερώνω ότι έχουν εγγραφεί είκοσι Βουλευτές. 
    Το λόγο έχει η κ. Ξηροτύρη.
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
    Ως προς την πρώτη τροπολογία, όπου προτείνεται η κατασκευή του νέου γηπέδου του Παναθηναϊκού στον Ελαιώνα, είναι σημαντικά και τα περιβαλλοντικά και τα οικονομικά ερωτήματα τα οποία έχουμε γι’ αυτήν τη νομοθετική πρόταση, που προτείνει τη διπλή ανάπλαση των περιοχών της λεωφόρου Αλεξάνδρας και του Βοτανικού, προκειμένου να κατασκευαστεί το νέο γήπεδο του Παναθηναϊκού. 
    Είναι γεγονός ότι υπάρχει ένα σημαντικό όφελος από τη δημιουργία ελεύθερων χώρων πρασίνου για τους Αμπελοκήπους. Το τίμημα, όμως, αυτό είναι ένας όγκος τσιμέντου και πολλαπλές χρήσεις γης, τρία μεγαθήρια με διάφορες εμπορικές χρήσεις στην περιοχή του Ελαιώνα. 
      Τι είχαμε μέχρι τώρα; Τι προηγήθηκε μέχρι τώρα; Το γήπεδο του Παναθηναϊκού ξεκίνησε να περιφέρεται από το Ο.Α.Κ.Α. στο Ελληνικό, στο Γουδή και τελικά καταλήγει στο Βοτανικό. Εμείς, όσον αφορά μία απάντηση αυτού του ερωτήματος, θεωρούμε κατ’ αρχήν θετική τη χωροθέτηση του γηπέδου στο Βοτανικό, στον Ελαιώνα. Μέχρι εκεί, όμως, διότι δεν φαίνεται ότι τελικά αυτή η απόφαση λήφθηκε, προκειμένου να τακτοποιηθούν κάποια θέματα κοινωνικής ρύθμισης ή ένταξης άλλων ομάδων κ.λπ.. Τελικά, η εγκατάσταση αυτού του γηπέδου φαίνεται να περιβάλλεται και να γίνεται κυρίως χάριν της ανάπτυξης ενός νέου επενδυτικού κεφαλαίου, το οποίο αναζητεί νέες εμπορικές χρήσεις και νέες επενδύσεις σε περιοχές οι  οποίες, όπως ο Ελαιώνας, κατά 44% έχουν κριθεί ότι είναι περιοχές πρασίνου και κατά το υπόλοιπο, ότι είναι περιοχές όπου προστατεύονται πιο ήπιες βιομηχανικές επιχειρήσεις, δράσεις κ.λπ.. 
      Δεν συμφωνούμε λοιπόν μ’ αυτόν τον τρόπο, που γίνεται αυτή η εγκατάσταση, μ’ αυτόν τον τρόπο που επιτρέπονται αυτά τα τρία εμπορικά μεγαθήρια και θεωρούμε ότι τελικά υπάρχει ένα τρομερό έλλειμμα σχεδιασμού, μία ανατροπή του προεδρικού διατάγματος του ΄95 και μία ευνοϊκή μεταχείριση γι’ αυτό το νέο κεφάλαιο που αναζητά κερδοφόρες επενδύσεις στον αστικό χώρο. Όχι ότι και το προεδρικό διάταγμα του ’95 δεν ευνοούσε το μετασχηματισμό αυτής της περιοχής, όμως είχε βάλει κάποιες προϋποθέσεις. Αυτές οι προϋποθέσεις δεν τηρήθηκαν. Δεν έγινε τίποτα βέβαια και τα προηγούμενα χρόνια για τις προβλεπόμενες ρυμοτομήσεις. Δεν έγινε τίποτα, για να εξασφαλιστούν οι κοινόχρηστοι χώροι πρασίνου. Δεν έγινε τίποτα, για να γίνουν τα έργα υποδομών που ήταν απαραίτητα για την περιοχή και για να στηριχθούν αυτές οι μικρομεσαίες δραστηριότητες, οι οποίες υπάρχουν στην περιοχή. 
      Με την πρόταση η οποία γίνεται όμως, ανατρέπεται, όπως είπα πριν, παντελώς και το προεδρικό διάταγμα του ’95. Δεσμεύτηκε μεν η πολιτεία να δώσει στους ιδιώτες, που εμπλέκονται στο θέμα του νέου γηπέδου του Παναθηναϊκού, αυτό το αντάλλαγμα στον Ελαιώνα. Τι κάνει, όμως, μ’ αυτήν την τροπολογία; Υπάρχουν νούμερα, υπάρχει δόμηση, η οποία μας τρομάζει. 
      Κατ’ αρχήν, επιλέγεται γήπεδο σαράντα χιλιάδων θέσεων έναντι των τριάντα πέντε χιλιάδων, με ό,τι αυτό συνεπάγεται, αυξάνοντας όλα τα μεγέθη προς τα πάνω και κυρίως τον όγκο. Το ίδιο ισχύει και για το οικοδομικό τετράγωνο της «ΕΤΜΑ», το 45Α΄, στο οποίο της δίνεται η δυνατότητα, σε αντάλλαγμα παραχωρημένης γης, διπλάσιου συντελεστή από τον ισχύοντα μέχρι τώρα. Αυτό σημαίνει πάλι τεράστιο όγκο. Έτσι, τα τριάντα τέσσερις χιλιάδες πεντακόσια τριάντα τρία τετραγωνικά μέτρα γίνονται εξήντα εννιά χιλιάδες τετραγωνικά μέτρα, με συντελεστή δόμησης 1,6 έναντι του 0,8. Δεν μπορούμε να συμφωνήσουμε μ’ αυτήν τη ρύθμιση. Δίνεται στο γήπεδο το 17% δόμηση για τις παράλληλες αθλητικές δραστηριότητες και εγκαταστάσεις. Άντε να το αποδεχθούμε αυτό, που είναι πολύ μεγάλο νούμερο. Το υπόλοιπο 17% για εμπορικές χρήσεις κ.λπ. των γηπεδούχων, γιατί δίνεται και επιβαρύνεται ακόμα περισσότερο η περιοχή; Με λίγα λόγια, δηλαδή, η περιβόητη ανάπλαση στον Ελαιώνα με τη σημερινή τροπολογία, θα έχει  εκατόν εξήντα τέσσερα χιλιάδες πεντακόσια εξήντα επτά τετραγωνικά μέτρα κτήρια έναντι πενήντα τριών χιλιάδων. Ε, δεν συμφωνούμε με αυτό ούτε βέβαια με την εταιρεία ειδικού σκοπού που έχει ιδρύσει ο δήμος κ.λπ.. Θα μπορούσε ο δήμος να κάνει τις κατάλληλες απαλλοτριώσεις και να έχει το δημόσιο το όφελος από την παραχώρηση αυτής της έκτασης του γηπέδου.
      Και βέβαια, θα μπορούσε να γίνει εδώ ρύθμιση, ούτως ώστε και αυτός ο χώρος πρασίνου, ο οποίος τελικά καταλαμβάνεται από το γήπεδο –από το γήπεδο, όμως, όχι από τις άλλες χρήσεις- να μπορούσε να αντικατασταθεί με χώρους πρασίνου μέσα στην ίδια ενότητα και όχι να αναζητηθεί το ισοζύγιο στη λεωφόρο Αλεξάνδρας. Άλλο το ένα θέμα, άλλο το άλλο.
      Εμείς, λοιπόν, δεν συμφωνούμε μ’ αυτόν τον τρόπο που γίνεται η ρύθμιση. Βλέπουμε θετική την εγκατάσταση του γηπέδου εκεί, αλλά ακριβώς γι’ αυτά που αφορούν την εγκατάσταση, τις αθλητικές δραστηριότητες και την εξασφάλιση ρυθμίσεων, ούτως ώστε το πράσινο που θα υπάρξει σ’ αυτήν την εγκατάσταση, να εξασφαλιστεί μέσα στο χώρο του Ελαιώνα και τίποτα άλλο.
      Από την άλλη πλευρά, οι ρυθμίσεις που γίνονται στη λεωφόρο Αλεξάνδρας, μας βρίσκουν σύμφωνους μέχρι εκεί που δεν θα θιγούν, όμως, οι οκτώ πολυκατοικίες ιστορικής μνήμης, από τις οποίες προβλέπεται να γκρεμιστούν οι έξι. Το Συμβούλιο της Επικρατείας έχει αποφανθεί αρνητικά. Επομένως, μ’ αυτήν τη μελλοντική ρύθμιση δεν θα συμφωνήσουμε.
      Όσον αφορά τώρα την εκτροπή του Αχελώου: Είναι πράγματι ένα πολύ μεγάλο ζήτημα. Αυτό το έργο ξεκίνησε ως ένα έργο επικοινωνιακού χαρακτήρα και εξαγγελιών, χωρίς να έχει εξασφαλίσει ούτε τη βιωσιμότητά του ούτε την περιβαλλοντική του κατοχύρωση, χωρίς να έχει τελικά εξασφαλίσει όλα αυτά τα οποία ήταν απαραίτητα, ακόμα και σύμφωνα με τις διατάξεις του άρθρου 24 του Συντάγματος. Διότι όταν λέμε ότι θα πρέπει να υπάρχει προστασία του περιβάλλοντος, κατά το άρθρο 24 του Συντάγματος, παράγραφος 1, εννοούμε ότι θα υπάρχει και προστασία των υδάτινων πόρων και όλων των φυσικών κλπ. πόρων.
      (Στο σημείο αυτό χτυπάει το κουδούνι λήξεως του χρόνου ομιλίας της κυρίας Βουλευτού)
      Για το έργο, λοιπόν, της ολικής εκτροπής, ο Συνασπισμός με επιχειρήματα ήταν αντίθετος. Έβλεπε τις ανάγκες για το Θεσσαλικό Κάμπο, αλλά έκανε την προσέγγιση με μικρότερες κλίμακες, με μικρότερους ταμιευτήρες, με μικρότερα φράγματα, αναχώματα κ.λπ., για την επίλυση αυτού του προβλήματος.
      Από την άλλη πλευρά, είμαστε το κόμμα το οποίο και πριν έρθει η οδηγία 2000, έλεγε ότι και με τον προηγούμενο νόμο του Υπουργείου Ανάπτυξης για τα νερά, έπρεπε η χώρα μας να είχε ολοκληρώσει τον εθνικό και περιφερειακό της σχεδιασμό για τις λεκάνες απορροής, για τον τρόπο διαχείρισης και προστασίας των υδάτων. Άργησε να ενσωματωθεί η οδηγία 2000 με το νόμο του 2003 και από εκεί και πέρα, υπάρχει μία τεράστια καθυστέρηση. Και η προηγούμενη κυβέρνηση, αλλά και τούτη η Κυβέρνηση δεν έχουν κάνει τίποτα. 
      Γιατί, κύριε Υπουργέ, αυτά τα δύο χρόνια δεν ετοιμάσατε το προεδρικό διάταγμα, που θα καθορίζει τις λεπτομέρειες για το πώς θα γίνουν οι λεκάνες απορροής; Κι έρχεστε τώρα να το δείτε αυτό ως δικαιολογία, για να προχωρήσετε σε μία ειδική ρύθμιση γι’ αυτήν τη συγκεκριμένη λεκάνη απορροής της Θεσσαλίας, των ποταμών Αχελώου και Πηνειού.
      Εμείς μ’ αυτήν τη διαδικασία θεωρούμε ότι δεν είναι ένα διαδικαστικό πρόβλημα, αλλά ότι είναι ένα πρόβλημα ουσίας, ότι η χώρα μας πρέπει να αποκτήσει και τον εθνικό φορέα –κατά το νόμο είναι η Εθνική Επιτροπή Υδάτων, δεν είχαμε συμφωνήσει μ’ αυτό- και, επίσης, να αποκτήσει και τον εθνικό και περιφερειακό σχεδιασμό για το πώς θα διαχειρίζεται τα νερά. Και βέβαια, αυτός ο σχεδιασμός θα πρέπει να προκύπτει από συζήτηση, από διαβούλευση, όπως προτείνει και η οδηγία 2002, αλλά –όπως νομίζω- προκύπτει και από τις διατάξεις του Συντάγματός μας.
      Τώρα, προκειμένου να παρακάμψουμε το σκόπελο του Συντάγματος, το άρθρο 24, χαρακτηρίζουμε το έργο ως «μεγάλης εθνικής κλίμακας». 
      Προκειμένου, από την άλλη πλευρά, να αποφύγουμε το σκόπελο της οδηγίας 2000 και των όρων που ορίζονται εκεί, έχουμε στην τροπολογία τη διατύπωση ότι αυτό το έργο είναι για θέματα επείγουσας ύδρευσης αστικών κ.λπ. περιοχών, είναι για θέματα προστασίας του περιβάλλοντος, αναβάθμισης των οικοσυστημάτων κλπ. –εμείς συμφωνούμε μ’ αυτά- είναι για την περιβαλλοντική αναβάθμιση των περιοχών, είναι για την παραγωγή ενέργειας από μεγάλα αρδευτικά έργα. 
      Θα συμφωνούσαμε μ’ αυτά, αλλά γίνονται, όμως, γι’ αυτό; Γιατί δεν μας το λέτε; Η μελέτη είναι σαφέστατη. Εγώ δέχομαι ότι υπάρχει μία άριστη μελέτη, που λέει τα πάντα, όμως δεν συμφωνώ να έρθουμε εμείς, οι Βουλευτές, με ενημέρωση της τελευταίας στιγμής και να την κυρώσουμε με νόμο. Δεν συμφωνώ μ’ αυτήν τη διαδικασία. Οι διαδικασίες για τη μελέτη υπάρχουν. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίας Βουλευτού)
      ΠΡΟΕΔΡΕΥΩΝ (Γεώργιος Σούρλας): Κυρία Ξηροτύρη, ολοκληρώστε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Η μελέτη, τι προβλέπει; Ότι οι καθαρές πραγματικές ανάγκες αρδευτικού νερού, που θα καλυφθούν από αυτήν την εκτροπή, είναι πεντακόσια οκτώ εκατομμύρια ανά έτος. Επομένως, το έργο είναι συγχρόνως και αρδευτικό. Να λέμε την αλήθεια, λοιπόν.
      Άρα, αυτήν τη στιγμή, νομοθετούμε αποσπασματικά για τη χρήση αυτή και  λέμε ότι κάνουμε τη νομοθέτηση για έκτακτες και μεγάλες ανάγκες ύδρευσης, για περιβαλλοντικές ανάγκες, χωρίς να λέμε την αλήθεια, δηλαδή ότι το μεγαλύτερο μέρος θα είναι για αρδευτικούς λόγους, ώστε από εκεί και πέρα, να ληφθούν όλα τα απαραίτητα μέτρα και η διαχείριση των υδάτων για αρδευτικούς λόγους να γίνεται ορθολογικά και σύμφωνα με τα καινούργια δεδομένα που προκύπτουν από την αναθεώρηση της Κ.Α.Π..
      Επομένως, η δική μου προσωπική άποψη είναι ότι εφόσον έχουμε μεγάλα προβλήματα με τα εγκαταλελειμμένα έργα, εφόσον υπάρχει μεγάλη ανάγκη όσον αφορά τους υδροηλεκτρικούς σταθμούς, εφόσον υπάρχει πραγματικά ένα χάος μ’ αυτά τα έργα που εγκαταλείφθηκαν και έγινε πραγματικά μία κακοδιαχείριση, υπάρχει πρόβλημα και πρέπει να το λύσουμε, αλλά όχι μ’ αυτόν τον τρόπο.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Γεώργιος Σούρλας): Ολοκληρώσετε, κυρία Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα έπρεπε να είμαστε «κανονικοί» στη νομοθεσία για τη λεκάνη απορροής. Θα έπρεπε να είμαστε ειλικρινείς για τα θέματα της διαχείρισης όσον αφορά την άρδευση και από εκεί και πέρα, εφόσον θα είχαμε όλη αυτήν τη διαβούλευση με τους εμπλεκόμενους φορείς, τα κατάλληλα όργανα της πολιτείας θα μπορούσαν να αποφασίσουν και θα ερχόταν σε εμάς μία μικρότερη ρύθμιση και όχι να εγκρίνουμε έτσι περιβαντολλογικές μελέτες, να εγκρίνουμε όλη αυτήν τη μελέτη που κατά τα άλλα είναι αξιόλογη κ.ο.κ..
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Γι’ αυτούς τους λόγους, που δεν είναι απλώς διαδικαστικοί, αλλά είναι ουσίας δεοντολογικής και άπτονται και των διατάξεων του Συντάγματος και των αποφάσεων της οδηγίας 2000….
      ΠΡΟΕΔΡΕΥΩΝ (Γεώργιος Σούρλας): Δεν σας ενοχλεί το κουδούνι που χτυπάει;
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:…εμείς δεν θα ψηφίσουμε την τροπολογία…
      ΠΡΟΕΔΡΕΥΩΝ (Γεώργιος Σούρλας): Μην την ψηφίσετε, αλλά ολοκληρώστε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:…παρ’ όλο που θεωρούμε ότι υπάρχουν προβλήματα, τα οποία πρέπει να λυθούν.
      ΠΡΟΕΔΡΕΥΩΝ (Γεώργιος Σούρλας): Δεν είναι καλό να χτυπάει το κουδούνι, να παρεμβαίνω και να σας παρακαλώ. 
      Κυρίες και κύριοι συνάδελφοι, θα παρακαλούσα να δεχθείτε να προηγηθεί ο Α΄ Αντιπρόεδρος της Βουλής κ. Χατζηγάκης, για να με αντικαταστήσει στη συνέχεια για λίγο στην Έδρα.
      Κύριε Χατζηγάκη, έχετε το λόγο.
      ΣΩΤΗΡΗΣ ΧΑΤΖΗΓΑΚΗΣ (Α΄ Αντιπρόεδρος της Βουλής): Ευχαριστώ, κύριε Πρόεδρε, όπως ευχαριστώ και τους συναδέλφους.
      Κυρίες και κύριοι συνάδελφοι, δεν είχα την πρόθεση να απασχολήσω το Σώμα στη σημερινή συζήτηση των τροπολογιών, ωστόσο λόγοι γενικότερου εθνικού συμφέροντος, λόγοι οι οποίοι ξεφεύγουν από τα στενά αντιπαραθετικά πλαίσια μεταξύ Θεσσαλών και Αιτωλοακαρνάνων, με ωθούν στην υποχρέωση να διατυπώσω ορισμένες σκέψεις και απόψεις όσον αφορά στην τροπολογία, η οποία έχει σχέση με την εκτροπή του Αχελώου, ως παλαιότερος συνάδελφος από πολλούς εδώ μέσα, φευ!
      Κυρίες και κύριοι συνάδελφοι, κατ’ αρχήν κάνω μία έκκληση. Το θέμα της εκτροπής είναι ένα θέμα το οποίο δεν αφορά συγκεκριμένους τόπους ή περιοχές, δεν αφορά μόνο τη Θεσσαλία, δεν αφορά μόνο την Αιτωλοακαρνανία. Είναι ένα θέμα γενικότερο, που αφορά τα συμφέροντα ολόκληρης της χώρας, διότι η ανάπτυξη –και ένα τέτοιο μεγάλο έργο θεωρείται βαθιά και έντονα αναπτυξιακό- δεν μπορεί να έχει θετικές επιπτώσεις μόνο σ’ έναν τόπο, όπου θα γίνει η εκτροπή, δηλαδή στη Θεσσαλία.  Επομένως, ήθελα να κάνω έκκληση να ξεφύγουμε από τα προσωπικά και τα τοπικά πλαίσια και στάνταρς και να οδηγηθούμε σε μία γενικότερη προσέγγιση του ζητήματος.
      Κατ’ αρχήν, πολλά από αυτά που θα πω τα λέει και η έκθεση που συνοδεύει την τροπολογία. Θα πρέπει, όμως, να τονίσω, πράγμα που βεβαίως ξέρετε όλοι, ότι το ζήτημα της εκτροπής είναι ένα ζήτημα, το οποίο αποτέλεσε εθνική πολιτική για όλες τις μεταπολιτευτικές κυβερνήσεις της χώρας.
      Την υιοθέτησε η κυβέρνηση Κωνσταντίνου Καραμανλή, την υιοθέτησαν και την εξήγγειλαν οι κυβερνήσεις του Ανδρέα Παπανδρέου, την υιοθέτησε και την προχώρησε η κυβέρνηση του κ. Κώστα Μητσοτάκη. Η κυβέρνηση του κ. Σημίτη κράτησε μία διστακτική -θα έλεγα- στάση και ίσως και αρνητική. Σήμερα σε όλη αυτήν τη διαδρομή, μετά από τριάντα τόσα χρόνια μεταπολιτευτικής δράσης, έρχεται η Κυβέρνηση του Κώστα Καραμανλή και την υιοθετεί, για να μπορέσει να προχωρήσει αυτό το μεγάλο έργο του Αχελώου. 
      Θα πρέπει επίσης να πω, κυρίες και κύριοι συνάδελφοι, ότι όταν γίνεται ένα μεγάλο αναπτυξιακό έργο, αυτό δεν μπαίνει στη λογική των «δουκάτων» ή των πριγκιπάτων ή των «ειδικών» περιοχών. Είναι ένα έργο, όπως είπα, το οποίο αγκαλιάζει την ανάπτυξη ολόκληρου του ελληνικού λαού, ολόκληρης της ελληνικής περιφέρειας, γιατί αν υπάρξει σε μία δεδομένη στιγμή ανάπτυξη στο Θεσσαλικό Κάμπο, οπωσδήποτε θα έχει αντανακλαστικές επιπτώσεις αυτή η ανάπτυξη και σε ολόκληρη την επικράτεια, σε ολόκληρη την Ελλάδα.
      Ήθελα, επίσης, να σημειώσω ότι σ’ αυτήν την οιονεί αντιπαράθεση, παρουσιάζεται να κερδίζει η Θεσσαλία και να χάνει η Αιτωλοακαρνανία. Αυτό είναι λάθος. Είναι λάθος, διότι κατ’ αρχήν η Αιτωλοακαρνανία δεν χάνει. Βάσει συγκεκριμένων μελετών που έχουν γίνει, το νερό το οποίο πέφτει στη θάλασσα, είναι περισσότερο από το 20%, το οποίο εκτρέπεται προς τη θεσσαλική γη. 
      Επομένως, η οικολογική ισορροπία της περιοχής της Αιτωλοακαρνανίας δεν θα θιγεί επ’ ουδενί μ’ αυτήν την εκτροπή. Αντίθετα, η καταστροφή η οποία επέρχεται σήμερα στο Θεσσαλικό Κάμπο, είναι τρομακτική. Αρκεί να σας πω –και το ξέρουν όσοι γνωρίζουν τα θέματα της γεωργίας- ότι σήμερα για να βγάλει νερό κανείς με γεώτρηση στη Θεσσαλία, πρέπει να σκάψει πάνω από εκατό με εκατόν είκοσι μέτρα. Τόσο βάθος πρέπει να έχουν οι γεωτρήσεις. Έχει γίνει υφάλμυρο το νερό. Δεν υπάρχει νερό. Οδηγούμαστε σε μία «σακχαροποίηση» ολόκληρου του Θεσσαλικού Κάμπου, με ό,τι αυτό συνεπάγεται. Αυτό βέβαια δεν συνεπάγεται μόνο καταστροφή στη γεωργία. Θα έχουμε μεγάλες καταστροφές και στο περιβάλλον και στη δενδροκομία και στην ύδρευση και σε μία σειρά άλλων ζητημάτων, τα οποία πλήττουν ευθέως τον κόσμο, το λαό της Θεσσαλίας αλλά και, όπως είπα, αντανακλαστικά την ανάπτυξη ολόκληρης της χώρας, 
      Κυρίες και κύριοι συνάδελφοι, η εκτροπή του Αχελώου δεν έχει μόνο θετική επίπτωση στον αγροτικό τομέα, δεν πρόκειται, δηλαδή, αυτό το έργο να συσχετιστεί μόνο με την αγροτική παραγωγή. Ελέχθη -και ίσως μέχρι ένα σημείο είναι σωστό- ότι, σύμφωνα με τις νέες προδιαγραφές της Κ.Α.Π. και το ευρύτερο πλαίσιο της GAΤΤ και του Π.Ο.Ε., θα πρέπει να υπάρξει περιορισμός όλων εκείνων των αρδευτικών εκτάσεων, οι οποίες επιδοτούνται από την Ευρωπαϊκή Ένωση. 
      Ωστόσο και στον αγροτικό τομέα υπάρχουν καλλιέργειες, όπου δεν σχετίζεται το προϊόν τους με επιδοτήσεις, όπως είναι οι δενδροκαλλιέργειες, όπως είναι οι καλλιέργειες άλλων -πλην του βαμβακιού- προϊόντων, τα οποία μπορούν να ωφεληθούν και να έχουμε μία μεγάλη γεωργική ανάπτυξη στη Θεσσαλία, χωρίς αυτό να σημαίνει ότι θα υπάρξει απαγόρευση από την Κοινή Αγροτική Πολιτική. Διότι η Κοινή Αγροτική Πολιτική βεβαίως απαγορεύει τα αρδευτικά έργα, όσον αφορά τα προϊόντα τα οποία η ίδια επιδοτεί. Υπό αυτήν την έννοια υπάρχει απαγορευτικότητα στα αρδευτικά έργα. Αλλά, όπως είπα, το θέμα δεν συναρτάται μόνο με το ζήτημα το αγροτικό. Είναι επίσης η ύδρευση, είναι και το περιβάλλον. Σήμερα μάλιστα έχουμε μία τρομακτική διάβρωση στο περιβάλλον του Θεσσαλικού Κάμπου. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, με την ανοχή σας και με μία κατάχρηση. Από τούτη τη θέση, έχω να μιλήσω εδώ και τρία χρόνια, δώστε μου μία ανοχή. 
      Συμφωνώ επίσης πως η εκτροπή θα βοηθήσει και την κτηνοτροφία και τα κτηνοτροφικά προϊόντα. Η κτηνοτροφία για την Ελλάδα είναι ένας σημαντικός τομέας, ο οποίος μπορεί να στηρίζει την ανάπτυξη ευρύτερα του εθνικού μας αυτού κλάδου. Βοηθάει στην ύδρευση και γενικότερα βοηθάει σ’ αυτό που λέμε «περιβάλλον», με ό,τι αυτό συνεπάγεται. 
      Τυχαίνει, κύριε Πρόεδρε, αυτήν την περίοδο να διαβάζω ένα σημαντικό έργο ενός πολύ μεγάλου, ενός σημαντικού συγγραφέα, του Ζαρντ Ντάιαμοντ, το οποίο μιλάει για την κατάρρευση, για την κατάρρευση λαών και κρατών. 
Όσον αφορά αυτήν την κατάρρευση, ένας παράγοντας σημαντικός που οδηγεί στην κατάρρευση πολλούς λαούς -και παλιούς και σύγχρονους- είναι το περιβάλλον. Και το περιβάλλον σχετίζεται άμεσα με το δάσος, με τη δεντροκομία, με το νερό. 
      Επομένως εμείς, η Βουλή των Ελλήνων, θα οδηγηθούμε να εξωθήσουμε μια μεγάλη περιοχή, όπως είναι η Θεσσαλία, στην κατάρρευσή της, επειδή μόνο και μόνο θα πρέπει να γίνει ένα «ντέρμπι» μεταξύ Αιτωλοακαρνανίας και Θεσσαλίας; 
      Κάνω έκκληση, κύριε Πρόεδρε. Κάνω έκκληση σε όλους, κυρίες και κύριοι Βουλευτές! Το θέμα δεν είναι απλά Θεσσαλία ή Αιτωλοακαρνανία. Είναι ένα θέμα ευρύτερο, αφορά την οικονομία ολόκληρης της χώρας, την ανάπτυξή της και αφορά, εν πάση περιπτώσει, μια περιοχή η οποία μπορεί να μεταβληθεί σε «γη της επαγγελίας» όχι μόνο για τους Θεσσαλούς, αλλά για ολόκληρη την Ελλάδα.
      Σας ευχαριστώ και για την ανοχή σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χατζηγάκη.
      Το λόγο έχει ο κ. Μακρυπίδης.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Κύριε Υπουργέ, βλέπω ότι ήρθαν και «ενισχύσεις»! Προφανώς, η παρουσία του Υπουργού Ανάπτυξης έρχεται να επιβεβαιώσει ότι αυτό το έργο είναι και αναπτυξιακό. Εγώ έτσι ερμηνεύω την παρουσία του κ. Σιούφα και δεν αναφέρομαι στο ότι είναι τυχαία και αυτός Θεσσαλός!
      Θα ήθελα όμως να πω ότι με τη συγκεκριμένη τροπολογία, κύριε Υπουργέ, σχετικά με την εκτροπή του Αχελώου, έρχεστε να επιβεβαιώσετε μια εμμονή που απέχει παρασάγγας ενός στόχου αναπτυξιακού, όπως ειπώθηκε προηγουμένως από τον κ. Χατζηγάκη.
      Αυτή η τροπολογία έχει απορριφθεί, έχει καταδικαστεί τέσσερις φορές επί της ουσίας – εννοώ το περιεχόμενό της- από το Συμβούλιο της Επικρατείας. Έχει καταδικαστεί και έχει απορριφθεί από το σύνολο των περιβαλλοντολογικών και οικολογικών οργανώσεων και της χώρας μας και της Ευρώπης και παγκοσμίως. Έχει καταδικαστεί από τη μεγάλη πλειοψηφία της ελληνικής κοινής γνώμης. 
      Και αυτό, προκύπτει και επιβεβαιώνεται από την εμμονή σας ότι ήδη, ενώ βρίσκεστε σε διαδικασία συζήτησης στη Βουλή, εσείς προχωρήσατε μ’ ένα «κοινοβουλευτικό πραξικόπημα» –ατόπημα μπορώ να το πω- δηλαδή με πληρωμένη δημοσίευση των απόψεων και θέσεών σας, όταν ακόμα η Βουλή δεν έχει αποφανθεί. 
      Επηρεάζετε την κοινή γνώμη και τους Βουλευτές με πληρωμένη διαφήμιση από χρήματα του ελληνικού λαού, από χρήματα των Ελλήνων φορολογουμένων, από χρήματα των Αιτωλοακαρνάνων πολιτών, κύριε Υπουργέ, εκθέτοντας μόνο τις δικές σας απόψεις! Και προχωράτε, κύριε Υπουργέ, σ’ αυτήν την ενέργεια, για να φιμώσετε τον Τύπο, για να μην έχουν την ανάλογη προβολή οι διαφορετικές απόψεις όσον αφορά την πρότασή σας, την τροπολογία σας. Να, γιατί μιλάμε για «κοινοβουλευτικό ατόπημα». Μπορούμε κάλλιστα να πούμε ότι αυτή σας η ενέργεια δεν έχει στόχο την ενημέρωση του ελληνικού λαού, αλλά απλούστατα στοχεύει στην προπαγάνδιση θέσεων και απόψεων, που έχουν ήδη καταδικαστεί, όπως είπα προηγουμένως.
      Το Υ.ΠΕ.ΧΩ.Δ.Ε. λέει, όπως προκύπτει από την εισηγητική έκθεση, ότι μέσα από τη συγκεκριμένη τροπολογία θα προχωρήσει η εκτροπή εξακοσίων εκατομμυρίων κυβικών μέτρων νερού και παραβλέπει ότι οι υποδομές που γίνονται, η σήραγγα που γίνεται, κατασκευάζεται με τη δυνατότητα εκτροπής 1,2 δισεκατομμυρίων κυβικών μέτρων νερού. Ποιος εμποδίζει αύριο να γίνει χρήση όλης αυτής της μεγάλης ποσότητας των υδάτινων πόρων; Κανένας! 
      Λέει το Υ.ΠΕ.ΧΩ.Δ.Ε. -και φαίνεται και μέσα από την έκθεση που μας έχετε παραδώσει- ότι οι μελλοντικές ανάγκες –άκουσον, άκουσον!- της Αιτωλοακαρνανίας για την άρδευση είναι σε ετήσια βάση πεντακόσια δεκαπέντε εκατομμύρια κυβικά μέτρα νερού. Και όμως, πιο πρόσφατες μελέτες -του 2001- αναφέρουν ότι όχι οι μελλοντικές, αλλά οι σημερινές ανάγκες άρδευσης της Αιτωλοακαρνανίας ξεπερνάνε τα επτακόσια τριάντα εκατομμύρια κυβικά μέτρα νερού. Να, γιατί είπαμε ότι μέσα από τη συγκεκριμένη πληρωμένη διαφήμιση προσπαθείτε να παραπληροφορήσετε τον ελληνικό λαό.
      Όσον αφορά το κόστος, αναφέρατε στην πρωτολογία σας ότι αυτό θα ανέρθει περίπου στα 270.000.000 ευρώ ενώ έχουν διατεθεί 500.000.000 μέχρι σήμερα.
Υπάρχουν μελέτες, που προσδιορίζουν το κόστος του έργου στο σύνολό του που θα ξεπεράσει τα 1,5 δισεκατομμύρια ευρώ. Θα ήθελα επ’ αυτού να έχουμε τις απόψεις των κ.κ. Αλογοσκούφη και Δούκα, εφόσον αυτοί λένε ότι το συνολικό κόστος του έργου είναι μια μικρή Ολυμπιάδα. Θα ήθελα να δούμε  αν αντέχει για την επόμενη δεκαετία ο ελληνικός προϋπολογισμός, το Πρόγραμμα Δημοσίων Επενδύσεων -γιατί όλα αυτά θα καταβληθούν από εθνικούς πόρους, όταν ήδη η Ευρωπαϊκή Ένωση έχει αποφασίσει ότι ούτε μ’ ένα ευρώ δεν θα χρηματοδοτήσει το έργο- η ελληνική οικονομία, κύριε Σουφλιά ή θα οδηγηθούμε σε παρατεταμένη διαδικασία περιορισμού του Προγράμματος Δημοσίων Επενδύσεων, όπως έχει γίνει τρία χρόνια τώρα, προκειμένου να πετύχουμε άλλους οικονομικούς στόχους;
      (Στο σημείο αυτό την Προεδρική ‘Έδρα  καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Βρίσκετε, κύριε Υπουργέ, εκατοντάδες εκατομμύρια για να προχωρήσετε στην εκτροπή του Αχελώου και δεν βρίσκετε μόλις 30.000.000-40.000.000, μερικές δεκάδες δηλαδή, για να υλοποιηθούν αρδευτικά έργα, τα οποία βρίσκονται σε εξέλιξη στην Αιτωλοακαρνανία. Και ερωτώ: Πώς αντιμετωπίζετε τη διάθεση εκατοντάδων εκατομμυρίων ευρώ για την εκτροπή και μόλις μερικές δεκάδες εκατομμύρια ευρώ δεν βρίσκετε να διαθέσετε για την ολοκλήρωση των έργων άρδευσης στην Αιτωλοακαρνανία; Για το φράγμα των Αχυρών -περιοχή είκοσι έξι χιλιάδων στρεμμάτων, σε περιοχή που αργοπεθαίνει- δεν βρίσκετε μόλις μερικές δεκάδες εκατομμύρια να δώσετε -και είπατε ότι το έργο ματαιώνεται- όπως και μια σειρά άλλα έργα, δηλαδή η άρδευση της Μακρυνίας, Σταμνά, Αλιά του Αιτωλικού, του Δήμου Οινιαδών κ.λπ.; Γιατί δεν βρίσκετε χρήματα γι’ αυτά τα έργα, κύριε Σουφλιά; Να, γιατί σας λέμε ότι είσαστε Υπουργός των Θεσσαλών και όχι της Ελλάδας. Από πού διαθέτετε αυτά τα λεφτά; Από την τσέπη σας; Δεν είναι λεφτά του ελληνικού λαού από εθνικούς πόρους; Γιατί εγκληματείτε σε βάρος της Αιτωλοακαρνανίας, γιατί τιμωρείτε τους Αιτωλοακαρνάνες; 
      Και τελειώνω με τις δύο τροπολογίες,  οι οποίες αντίκεινται στις διατάξεις του Συντάγματος. Ήδη καταθέσαμε τετρασέλιδη γνωμάτευση εγκύρων νομικών, για να μη μας πείτε μετά ότι αγνοούσατε αδυναμίες, νομικές και αντισυνταγματικές, της συγκεκριμένης νομοθετικής πρωτοβουλίας σας. Αντίκεινται –ειπώθηκε από όλες τις πτέρυγες και όχι μόνον από το ΠΑ.ΣΟ.Κ., αλλά και από Βουλευτές της Αιτωλοακαρνανίας, γιατί η κ. Παπαδημητρίου, ο κ. Γεωργιάδης, ο κ. Μάνος και μια σειρά άλλοι Βουλευτές δεν είναι Αιτωλοακαρνάνες ούτε είναι Βουλευτές του ΠΑ.ΣΟ.Κ.- και στην ευρωπαϊκή νομοθεσία. Να, γιατί τις καταψηφίζουμε, κύριε Πρόεδρε. Και θα ήθελα να πω ότι το ποτάμι δεν γυρίζει πίσω ούτε ο Αχελώος εκτρέπεται. Δυστυχώς, η πολιτική ηγεσία και η Κυβέρνηση της Νέας Δημοκρατίας παρεκτρέπονται.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον κ. Μακρυπίδη.
      Ο Υπουργός Ανάπτυξης κ. Σιούφας έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θα μιλήσω τέσσερα-πέντε λεπτά, κύριε Πρόεδρε.
      Συνυπογράφω τις τροπολογίες.
      Ο Γιώργος ο Σουφλιάς δεν χρειάζεται βοήθεια. Και μόνος να ήταν, είναι λέων. Αυτό, ως πρώτη απάντηση για την έλευση του Υπουργού Ανάπτυξης στην Αίθουσα, ο οποίος υπογράφει τη συγκεκριμένη τροπολογία.
      Θα ξεκινήσω με μια πρώτη διαπίστωση, ότι είμαστε μικρή χώρα, για να διαφωνεί η μια περιοχή με την άλλη και ειδικά για μεγάλα θέματα. 
      Δεύτερον, αντιλαμβάνομαι ότι μπορείτε ως Βουλευτής Αιτωλοακαρνανίας και εσείς -και άλλοι συνάδελφοι- να έχετε τις ενστάσεις σας και τις επιφυλάξεις σας. Είναι λογικό. Θα έκανα και εγώ το ίδιο, ενδεχομένως, στη θέση σας. Αλλά όλη αυτή η συλλογιστική, την οποία αναπτύξατε, κύριε Μακρυπίδη, είναι μία συλλογιστική,  για την οποία  με τόσο πάθος εμφανιστήκατε, που  θα έπρεπε να την είχατε και το προηγούμενο διάστημα.
      Όσον αφορά την εκτροπή των εξακοσίων εκατομμυρίων κυβικών μέτρων νερού, πολύ σωστά μιλούμε για μερική εκτροπή των νερών του Αχελώου, ενώ θα έπρεπε να μιλάμε για μερική αξιοποίηση των νερών του Αχελώου. Αυτό δεν το δημιούργησε η σημερινή Κυβέρνηση και ο Υπουργός ΠΕ.ΧΩ.Δ.Ε.. Προκύπτει από μελέτες της προηγούμενης κυβέρνησης και πολύ σωστά έκανε και η προηγούμενη κυβέρνηση και όλες οι προηγούμενες κυβερνήσεις και όλοι οι Υπουργοί που πέρασαν από το Υ.ΠΕ.ΧΩ.Δ.Ε.. 
      Η σημερινή Κυβέρνηση και ο κ. Σουφλιάς δεν ήρθαν να μιλήσουν για τα εξακόσια εκατομμύρια κυβικά μέτρα νερού ούτε για το ποιο θα είναι το εύρος της σήραγγας. Αυτά υπήρχαν στις μελέτες. Γιατί από τα δεκαεπτά χιλιόμετρα που έχουν γίνει, τα επτά είχαν γίνει μέχρι το 2004. Χρησιμοποιήστε, ενδεχομένως, άλλου είδους επιχειρήματα, για να υπερασπιστείτε την πλευρά από την οποία οι Αιτωλοακαρνάνες βλέπουν το θέμα. 
      Το ερώτημα, όμως, είναι τούτο: Έχουμε την πολυτέλεια να στέλνουμε το νερό στη θάλασσα και την ίδια ώρα αυτό το νερό να το έχει κάποια άλλη περιοχή της χώρας ανάγκη και να λέμε όχι; Αυτό είναι το μείζον ερώτημα. Μόνο ροκαμβολική φαντασία μπορεί να σκεφτεί αυτό, όταν σε όλο τον πλανήτη προσπαθούν να εξοικονομήσουν ακόμα και μια σταγόνα νερό. Μην πάμε πολύ μακριά! Στην Κύπρο μας, θα δείτε τα φράγματα που υπάρχουν από γωνιά, σε γωνιά για να συγκρατήσουν μια σταγόνα νερό και εμείς θα το στέλνουμε στη θάλασσα, την ώρα που το χρειάζεται μια άλλη περιοχή;
      Τι απαντάτε εσείς στους ανθρώπους που πίνουν νερό από γεωτρήσεις, το οποίο έχει εξαιρετικά επιβαρυνθεί από τα λιπάσματα ή τα φυτοφάρμακα; Το νερό που στρέφεται προς τα εκεί, πρώτα είναι για την ύδρευση, πρώτα είναι για το περιβάλλον και μετά είναι για τους αγρότες της Θεσσαλίας, αγαπητέ κύριε συνάδελφε εξ Αιτωλοακαρνανίας. 
      Κυρίες και κύριοι συνάδελφοι, το έργο είναι πολλαπλά αναπτυξιακό και η ανάπτυξη δεν έχει τοπικά χαρακτηριστικά σε τέτοιου είδους και σε τόσο μεγάλα έργα. Αφορά ολόκληρη τη χώρα. Την ίδια ώρα όμως, πέρα από αναπτυξιακό, είναι και ενεργειακό έργο, σοβαρό ενεργειακό έργο, όπως το φράγμα της Συκιάς και το εργοστάσιο που θα γίνει εκεί.
      Δείτε τις συμφωνίες που έχουν υπογραφεί από το 1996 με τη Ρωσία για την κατασκευή του σταθμού. Υπάρχουν υποχρεώσεις της χώρας, διότι οι υδροηλεκτρικοί σταθμοί στη Συκιά και στο Πευκόφυτο δεν έγιναν μέχρι το 2001. Αυτά τα αγνοείτε. Θα ήθελα να είναι εδώ και ο κ. Μάνος, που διατέλεσε και Υπουργός Βιομηχανίας. 
      Έτσι, θα παράγονται 500 MW από όλο το σύστημα των υδροηλεκτρικών έργων, δηλαδή από πέντε, έξι συνολικά, που πρόκειται να γίνουν, μαζί μ’ εκείνο της Μεσοχώρας. Πόσο σημαντική συμβολή στην πράσινη ενέργεια είναι η απόκτηση και η κατασκευή του έργου στη Συκιά, στο Πευκόφυτο και στο Μουζάκι και στην Πύλη και στο Μαυρομάτι και στη Μεσοχώρα, όπου το έργο είναι κατασκευασμένο εδώ και δώδεκα χρόνια και είναι έτοιμο να λειτουργήσει, να παράξει μέσα σ’ ένα χρόνο 160 MW ηλεκτρική ενέργεια; Είναι έτοιμο, κυρίες και κύριοι συνάδελφοι.
      Τελειώνω με δύο μόνο σκέψεις. Στην Αίθουσα αυτή τα μεγάλα ζητήματα οφείλουμε να τα προσεγγίζουμε με νηφαλιότητα. Κατανοώ τις ανησυχίες σας, αλλά εσείς πιστεύετε διαχρονικά ότι όλες οι κυβερνήσεις και όλοι οι Υπουργοί που πέρασαν από το Υ.ΠΕ.ΧΩ.ΔΕ. ή από τα άλλα Υπουργεία και στηρίζουν με πάθος αυτό το έργο, είχαν κάτι εναντίον της Αιτωλοακαρνανίας; Δεν θα μπορούσε να το διανοηθεί κανείς αυτό. Τουλάχιστον, και για το Γιώργο το Σουφλιά και για τους δύο συναδέλφους Υφυπουργούς που βρίσκονται εδώ, αλλά και για τον απευθυνόμενο προς εσάς, είναι μακριά μια τέτοια σκέψη. 
      Δεύτερον, δεν δικαιούμαστε να στέλνουμε στη θάλασσα ούτε μια σταγόνα νερό. Και αν αυτό ενδεχομένως το μπορούμε σήμερα, σε λίγα χρόνια δεν θα δικαιούμαστε να το κάνουμε!
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ορίστε, κύριε Μανώλη, έχετε το λόγο. 
      ΙΩΑΝΝΗΣ ΜΑΝΩΛΗΣ: Κύριε Υπουργέ, να ξεκινήσω από τα εύκολα, από την τροπολογία για τον Παναθηναϊκό. Βέβαια, εγώ είμαι γνωστός Ολυμπιακός, εσείς γνωστός Παναθηναϊκός. 
      Εγώ, όμως, θα ψηφίσω την τροπολογία για τον Παναθηναϊκό, αλλά θέλω να ζητήσω και από εσάς να επιδείξετε ανάλογη –αν θέλετε- μεταχείριση και στον Ολυμπιακό ως οπαδός του Παναθηναϊκού, γιατί ξέρω ότι υπάρχει και ένα αίτημα του Ολυμπιακού για κάτι αντίστοιχο με τον Παναθηναϊκό. 
      Δύο κουβέντες μόνο, κύριε Πρόεδρε, θα ήθελα να πω –δεν θα χρειαστώ πάνω από δύο λεπτά, δεν θα καθυστερήσω- επειδή έχει γίνει πολλή κουβέντα για τη διαμάχη Αργολίδος-Κορινθίας, που αναβίωσε και εδώ σήμερα και έχει πάρει διαστάσεις. Κατ’ αρχήν, να αναγνωρίσω ότι προβλήματα υδροδότησης υπάρχουν και στην Κορινθία και στην Αργολίδα. Δύο μεγάλες πόλεις, η Κόρινθος και το Άργος στον ένα και στον άλλο νομό, δεν έχουν νερό να πιουν, δεν πίνουν νερό. 
      Δυστυχώς στο Άργος, παρ’ ότι εξασφαλίσαμε και 1.000.000 ευρώ πριν από ενάμισι-δύο χρόνια, δεν έχουμε καταφέρει να έχουμε νερό για να πίνουμε στην πόλη. Άρα, ξέρω καλά πόσο υποφέρουν αυτοί που δεν μπορούν να έχουν στη βρύση τους νερό για να πιουν. Έχουμε και άλλους τέτοιους δήμους στην περιοχή μας.  
      Υπάρχει μια λεκάνη. Αυτήν τη στιγμή υδροδοτείται ένα κομμάτι της Αργολίδος, το Ναύπλιο και κάποιοι άλλοι δήμοι. Δημιουργείται ένα θέμα, κύριε Υπουργέ. Εγώ δεν θα έλεγα ποτέ να χύνεται το νερό στη θάλασσα ή να έχω νερό μόνο εγώ και να μην έχει ο διπλανός μου. 
      Όμως, αυτό πρέπει να προκύψει από μία μελέτη, κύριε Υπουργέ, γιατί εάν πάμε σε μία διαδικασία όπου παίρνουμε το νερό, το πάμε σε μία πόλη και αφήνουμε μια άλλη πόλη, που μπορούσε να έχει νερό ή που υδροδοτείται χωρίς νερό, τότε δεν έχουμε κάνει κάτι άλλο, παρά να μετατοπίζουμε το πρόβλημα από τη μία περιοχή στην άλλη. 
      Θεωρώ ότι έχει νόημα αυτή η τροπολογία, εφόσον βάζει μια βασική προϋπόθεση: Πρέπει να υπάρχει μελέτη για το ότι δεν θα υπάρχουν τέτοιου είδους προβλήματα στη διαχείριση του νερού. Το νερό δεν ανήκει σε κανένα, με την έννοια ότι δεν είναι αποκλειστικότητα κανενός, επειδή βρέθηκε σ’ ένα νομό και δεν έχει ο διπλανός, εφόσον βέβαια αυτό μπορεί να γίνει. 
      Θα ζητούσα λοιπόν, κύριε Υπουργέ –και δικαιολογώ τη θέση μου, γιατί έχει γίνει πολλή κουβέντα στο νομό και τελευταία έχει χυθεί πολύ μελάνι και όλα τα μέσα έχουν δημιουργήσει μια αντιπαράθεση μεταξύ των δύο πόλεων και των δύο νομών- την παρέμβασή σας, ούτως ώστε να μην υπάρχουν τέτοιου είδους προβλήματα. 
      Εφόσον αποδεικνύεται από μελέτη, εφόσον γίνεται διαχείριση σωστή, βεβαίως δεν υπάρχει κανείς και από τον ένα νομό και από τον άλλο, που θα στερούσε το νερό από το διπλανό του. Όμως, πιστεύω ότι αυτό που πρέπει να γίνει, δεν γίνεται έτσι όπως θα έπρεπε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μανώλη. 
      Ο κ. Γείτονας έχει το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
      Να ξεκινήσω κι εγώ από τον Παναθηναϊκό και να πω ότι συμφωνώ όχι γιατί τυγχάνει να είμαι Παναθηναϊκός «εξ απαλών ονύχων», αλλά γιατί πιστεύω ότι είναι μια σωστή κίνηση, ένα σωστό πρόγραμμα. 
      ΧΡΗΣΤΟΣ ΠΑΠΟΥΤΣΗΣ: Τι εννοείτε με το «εξ απαλών ονύχων;»
      ΚΩΝΣΤΑΝΤΙΝΟΣ ΓΕΙΤΟΝΑΣ: Εάν δεν γνωρίζουν κάποιοι την ελληνική γλώσσα, να τους πω ότι «εξ απαλών ονύχων» θα πει από μικρό παιδί. Με κοντά παντελονάκια που λέμε. Το εξηγώ μιας και ζητάτε διευκρίνιση, γιατί πολλοί συνάδελφοι στην Αίθουσα χρησιμοποιούν τον όρο με λάθος τρόπο.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ο Παπουτσής ήταν Παναθηναϊκός από τότε που φορούσε Babylino!
      ΚΩΝΣΤΑΝΤΙΝΟΣ ΓΕΙΤΟΝΑΣ: Ακριβώς. Και επειδή αναφέρατε, κύριε Υπουργέ, τον κ. Παπουτσή, θα πω ότι θεωρώ σωστό το project και ήταν κάτι το προφανές και για εμένα και έπρεπε να είχε γίνει. Ήταν μία πρόταση που έκανε και ο κ. Παπουτσής και το ΠΑ.ΣΟ.Κ. το 2003. Εγώ χαίρομαι που προχωρά αυτή η λύση. 
      Ήθελα να πω ότι δεν χαίρομαι μόνο ως Παναθηναϊκός. Χαίρομαι, διότι είναι ένα πρόγραμμα μιας διπλής ανάπλασης. Έτσι, γίνεται μια μεγάλη αναπλαστική πολεοδομική παρέμβαση και στην περιοχή της λεωφόρου Αλεξάνδρας και στην περιοχή του Ελαιώνα-Βοτανικού. 
      Εγώ έχω εδώ δύο ενστάσεις-παρατηρήσεις, κύριε Υπουργέ και η μία δεν αφορά εσάς. Έχω ορισμένες επιφυλάξεις για το πόσο έχει προχωρήσει το project. Όπως ξέρετε, το πρόγραμμα αυτό στηρίζεται σ’ ένα τετράπλευρο συνεργασίας που έχει το Δήμο Αθηναίων, τον Παναθηναϊκό, την Εθνική Τράπεζα και την εταιρεία ειδικού σκοπού που έχει γίνει γι’ αυτό. Εγώ πιστεύω ότι εσείς προχωρήσατε πολύ πιο γρήγορα απ’ όσο οι λοιπές προετοιμασίες. Υπάρχουν εκκρεμότητες και στα θέματα χρηματοδότησης και ίσως βρούμε ορισμένα πράγματα μπροστά μας.
      Η παρατήρηση που αφορά εσάς, αναφέρεται στην εκτέλεση των έξι μεγάλων έργων υποδομής. Βλέπω στην έκθεση του Λογιστηρίου ένα κοστολόγιο 127.000.000 ευρώ. Πιστεύω ότι είναι υποτιμημένο το κόστος. Δεν ξέρω ποιος έδωσε αυτά τα στοιχεία. Επίσης, δεν γίνεται καμία αναφορά στην εισηγητική έκθεση σχετικά με το τι θα γίνει σε σχέση με την προσπέλαση στην περιοχή με το μετρό.
      Έστω όμως και 127.000.000 ευρώ να είναι, από πού θα χρηματοδοτηθούν, κύριε Υπουργέ; Η Κυβέρνησή σας περικόπτει συνεχώς το Πρόγραμμα Δημοσίων Επενδύσεων. Πραγματικά θα ήταν ενδιαφέρον να μας πείτε αν έχουν διασφαλιστεί και σε ποιο πρόγραμμα θα περιληφθούν οι πόροι που απαιτούνται, για να γίνουν τα έργα υποδομής. Διότι χωρίς αυτά τα έργα, δεν έχουμε ούτε αναβάθμιση της περιοχής ούτε δυνατότητα λειτουργίας του γηπέδου και των λοιπών εγκαταστάσεων. 
      Τελειώνω με το θέμα του Παναθηναϊκού, για να προχωρήσω στον Αχελώο στα τρία λεπτά που μου απομένουν. 
      Παρακολούθησα, κύριε Πρόεδρε, με ενδιαφέρον τη συζήτηση, άκουσα όλες τις απόψεις και χαίρομαι πρώτον, που σήμερα ο κύριος Υπουργός είναι νηφάλιος. Ήλθε δυστυχώς «φουριόζος» την πρώτη ημέρα για να μας πει ούτε λίγο ούτε πολύ «να μην παίζουμε τον παπά» στο ΠΑ.ΣΟ.Κ.. Αυτό μας είπατε, κύριε Υπουργέ. 
      Εμείς δεν παίζουμε τον παπά, αλλά εσείς μην παριστάνετε τον αλάθητο Πάπα, γιατί στους χειρισμούς έχουν γίνει λάθη. Εγώ, λοιπόν, ο οποίος έχω χειριστεί το έργο από τη θέση του κ. Σουφλιά το 1994 και αποφασίσαμε τότε, μετά τη σχετική ακυρωτική απόφαση του Συμβουλίου της Επικρατείας, να γίνει ευρύτερη περιβαλλοντική μελέτη –σχεδόν η περιβαλλοντική μελέτη αφορούσε τη μισή Ελλάδα- λέω ότι το θέμα έχει κριθεί, έχει συζητηθεί, έχει δρομολογηθεί. Και για όσους φοβούνται τα έργα, θέλω να πω ότι σε όλο τον κόσμο, με τήρηση αυστηρών περιβαλλοντικών όρων, με βάση επιστημονικές μελέτες, γίνονται έργα τέτοιας κλίμακας. Δεν πρέπει τον 21ο αιώνα να φοβόμαστε ούτε τον τροχό ούτε τη φωτιά του Προμηθέα. Κάπου χάσαμε λίγο το μέτρο στην Ελλάδα. Έχουν γίνει μελέτες. Είχαμε ξεκινήσει από τα χίλια εκατό εκατομμύρια κυβικά. Φτάσαμε στα εξακόσια εκατομμύρια κυβικά, αφού λήφθηκαν υπόψη όλα τα περιβαλλοντικά δεδομένα και οι επιπτώσεις στις δύο ευρύτερες περιφέρειες, αφού λήφθηκαν υπόψη οι εξελίξεις σε σχέση με τις καλλιέργειες. Και ασφαλώς, υπάρχουν και νέες εξελίξεις σ’ αυτό με τη νέα Κ.Α.Π.. 
      Αυτό σας έλεγε προηγουμένως ο κ. Βρεττός και λίγο ενοχληθήκατε, κύριε Σουφλιά. Ο κ. Βρεττός σας είπε ότι έχουμε και νέες εξελίξεις που ίσως μπορούν να μας οδηγήσουν σε μικρότερα και ηπιότερα σενάρια εκτροπής. Εν πάση περιπτώσει, εγώ πιστεύω ότι τα εξακόσια εκατομμύρια κυβικά μέτρα είναι μια ισορροπία, που δίνει μόνο προστιθέμενη αξία. Όλο αυτό το επιχειρησιακό, ενεργειακό και αναπτυξιακό project -και στις δύο περιοχές- δίνει υπεραξία. 
      Πού είναι, λοιπόν, η διαφορά μας; Η θέση μας, λοιπόν, είναι καθαρή. Εμείς, κύριε Υπουργέ, δεν αλλάζουμε θέσεις και πήραμε από την αρχή ξεκάθαρη θέση. Τι είπαμε; Είπαμε ότι ψηφίζουμε αυτήν την τροπολογία για την απεμπλοκή των έργων μετά την απόφαση του Συμβουλίου της Επικρατείας, για να συνεχιστούν με άλλα λόγια τα έργα. Δεν ψηφίσαμε την τροπολογία που ενσωματώθηκε στο άρθρο 9, διότι όπως σας είπαμε, τροποποιεί βασικά και ανατρέπει το νόμο διαχείρισης των υδάτων και την κοινοτική οδηγία. Σας ζητήσαμε να κάνετε ειδική ρύθμιση μόνο για τον Αχελώο, έτσι ώστε τα υπόλοιπα θέματα της διαχείρισης των υδάτων να τα δούμε με βάση το νόμο και το προεδρικό διάταγμα που πρέπει να εκδώσετε. 
      Εσείς αιφνιδιαστήκατε από την απόφαση του Συμβουλίου της Επικρατείας και κινηθήκατε σπασμωδικά. Γιατί δυόμισι χρόνια δεν εκδόσατε το διάταγμα ώστε να προχωρήσουν τα σχέδια διαχείρισης των υδάτων; Γιατί πρέπει να φτάσετε σε τέτοιες ακραίες λύσεις; Γιατί πρέπει να διχάσουμε τη Βουλή; Σήμερα και δικοί σας Βουλευτές, εννοώ της παράταξής σας, τοποθετήθηκαν ενάντια. Γιατί πρέπει να ξαναδιχάσουμε την κοινωνία ή τον πολιτικό κόσμο; Διάβαζα σε εφημερίδες απόψεις από ορισμένους κυρίους ανευθυνοϋπεύθυνους που γράφουν ότι οι Βουλευτές άγονται και φέρονται με το θέμα του Αχελώου, ότι οι Βουλευτές και οι πολιτικοί δεν ξέρουν τι κάνουν στην Ελλάδα. Γιατί να δίνουμε ευκαιρίες να λέγονται τέτοια πράγματα; 
      Αν λειτουργούμε ως προμηθείς και όχι ως επιμηθείς, μπορούμε πραγματικά να ενισχύσουμε και την αξιοπιστία της πολιτικής. Εγώ ενοχλούμαι, όταν επιτρέπουμε να παριστάνουν κάποιοι τον κήνσορα στην Ελλάδα. Λες και η Ελλάδα πήγε μπροστά χωρίς το λαό της, χωρίς τους πολιτικούς. Δεν πρέπει να δίνουμε τέτοιες ευκαιρίες σε κανένα. 
      Να προχωρήσετε, λοιπόν και να προχωρήσετε από εδώ και πέρα, λαμβάνοντας όλα εκείνα τα μέτρα ώστε να μην ξαναβρεθούμε προ εκπλήξεων. Οι παρατηρήσεις μας είχαν βάση. Η άρνησή μας να ψηφίσουμε την τροπολογία που αλλάζει το νόμο, ήταν πράξη αρχής. Οι ενστάσεις μας έχουν σχέση με το ότι πρέπει να δούμε με βάση τα νέα δεδομένα συγκεκριμένα θέματα. Αυτά, όμως, δεν σημαίνουν αλλαγή θέσης. Είμαστε σταθερά υπέρ του έργου με όλες, όμως, τις εγγυήσεις για το περιβάλλον. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Λέγκας.
      ΝΙΚΟΛΑΟΣ ΛΕΓΚΑΣ: Επειδή όλοι ξεκινούν με αναφορές στις ποδοσφαιρικές προτιμήσεις, κύριε Υπουργέ, εμείς έχουμε γήπεδο, αλλά δεν έχουμε ομάδα. Μήπως μπορούμε να κάνουμε κάτι για τα Τρίκαλα, μιας και υπάρχει το πρόβλημα και μιας και όλοι –επαναλαμβάνω- ξεκινούν τις τοποθετήσεις τους, προβάλλοντας το τοπικό τους αίτημα;
      Κυρίες και κύριοι συνάδελφοι, είναι σαφές ότι η τροπολογία για τις υδρολογικές λεκάνες επιχειρεί με αποφασιστικό τρόπο να αντιμετωπίσει μία χρονίζουσα εκκρεμότητα, που αναφέρεται στο έργο της εκτροπής του άνω ρου του Αχελώου. Αναφέρεται ουσιαστικά σε μία υπερτοπική παρέμβαση εθνικού χαρακτήρα καθ΄ όσον τέτοια έργα δεν μπορεί να εξετάζονται υπό το πρίσμα της οποιασδήποτε διοικητικής σαλαμοποίησης ή του οποιουδήποτε διοικητικού καταμερισμού. 
      Πολύ εύστοχα ο Υπουργός Ανάπτυξης είπε ότι μια μικρή χώρα δεν μπορεί να προβάλει τέτοιου είδους διαφωνίες για τέτοια σημαντικά θέματα. Υπό αυτήν την έννοια, δεν είναι κατανοητές οι οποιεσδήποτε λογικές που χωρίζουν τα νερά σε δικά μας και δικά τους ούτε οι λογικές που εγκλωβίζουν αιτήματα στα γεωγραφικά όρια ενός νομού ή ακόμη ενός διαμερίσματος, πολύ περισσότερο όταν καλούμαστε να διαχειριστούμε περισσεύματα, πλεονάσματα δηλαδή και όχι ελλείμματα. 
      Η λεκάνη του Αχελώου –και αυτή είναι η αλήθεια- είναι πλεονασματική, είναι η πλουσιότερη λεκάνη της χώρας, μια λεκάνη που βρίσκεται εξ ολοκλήρου εντός ελληνικού εδάφους. Θα μου πείτε: Πού είναι το πρόβλημα. Στο γεγονός ότι θα πρέπει υπεύθυνα να λύσουμε μία περιβαλλοντική εξίσωση, λαμβάνοντας υπόψη, πρώτον, ότι η θεσσαλική πεδιάδα είναι η μεγαλύτερη πεδιάδα της χώρας, ότι ο γεωργικός της χαρακτήρας είναι αυταπόδεικτος, ότι το 35% του απασχολούμενου πληθυσμού ασχολείται με τη γεωργία, ότι σε ποσοστό 35% συμμετέχει το γεωργικό εισόδημα στο περιφερειακό Α.Ε.Π. αλλά και στα νομαρχιακά Α.Ε.Π. –αντίστοιχα είναι τα ποσοστά- ότι μιλάμε για πέντε εκατομμύρια στρέμματα, για τα πιο γόνιμα στρέμματα της ελληνικής επικράτειας και ότι ποτέ δεν θα πάψουν –υπό οποιοδήποτε καθεστώς αναδιαρθρώσεων- να υπάρχουν ανάγκες σε νερό.
      (Στο σημείο αυτό την Προεδρική Εδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Ποια, λοιπόν, είναι η εξίσωση, για την οποία δεν μπορεί να αδιαφορήσει κανείς και κυρίως οι περιβαλλοντικά ευαίσθητοι, τους οποίους και καλώ να απαντήσουν στο συγκεκριμένο ζήτημα: Είναι η εξίσωση που περιγράφει και αναζητά με ποιο τρόπο θα σταματήσει η περαιτέρω υποβάθμιση του υπόγειου υδροφορέα της θεσσαλικής πεδιάδας, με το δεδομένο μάλιστα ότι δεν θα αυξηθεί η αρδεύσιμη έκταση ούτε ένα στρέμμα. 
      Η λύση, λοιπόν, της εξίσωσης, μετά την κατάστρωση του περιβαλλοντικού προβλήματος, είναι –και το περιγράφει η μελέτη και απευθύνομαι και στον κ. Βρεττό που προβληματίστηκε γι’ αυτό το θέμα- ότι θα πρέπει να σταματήσουν άμεσα, αν θέλουμε να είμαστε περιβαλλοντικά συνεπείς, να καλλιεργούνται στη Θεσσαλία οκτακόσιες χιλιάδες στρέμματα και όχι μόνο αυτό. Θα πρέπει η μέση κατανάλωση αρδευτικού νερού να πέσει από τα εξακόσια εβδομήντα τρία κυβικά μέτρα ανά στρέμμα το χρόνο, που είναι σήμερα, στα τετρακόσια πενήντα κυβικά μέτρα ανά στρέμμα, η οποία μπορεί να επιτευχθεί –προσέξτε- μόνο με αναδιαρθρώσεις ή με τετραπλασιασμό της αγρανάπαυσης, αλλά και με την υιοθέτηση καλών αρδευτικών πρακτικών. 
      Και εγώ σπεύδω να ρωτήσω: Υπάρχει κάποιος που προτείνει να πάψει η καλλιέργεια ενός εκατομμυρίου στρεμμάτων περίπου στη Θεσσαλία; Και εφόσον το υποστηρίξει αυτό και με το δεδομένο της αγρανάπαυσης, θα πρέπει να μας πει τι θα κάνει όλος αυτός ο κόσμος.
      Διατυπώνεται επίσης και ένα δεύτερο επιχείρημα, που λέει ότι οι σπάταλοι Θεσσαλοί δεν μπορεί να επιβραβεύονται με επιπλέον ποσότητες. Ότι γίνονται κάποιες σπατάλες, αυτό είναι αλήθεια. Και γίνονται σπατάλες παντού. Ότι υπάρχει αυτό που οι μελετητές ονομάζουν «γενναιόδωρη χρήση νερού», είναι αληθές. 
      Θέλω να ρωτήσω, όμως, μήπως στο κατάντι του φράγματος Στράτου-λεκάνη απορροής, εξαιτίας των εκτεταμένων εγγειοβελτιωτικών έργων, δεν υπάρχει η επονομαζόμενη «γενναιόδωρη χρήση νερού». Και ορθώς υπάρχει, αλλά και ορθώς προτείνεται η διατήρησή της, γιατί είναι σαφές ότι η διατήρηση του εν λόγω καθεστώτος βοηθά. Διαφορετικά, η ανατροπή του θα σηματοδοτούσε αρνητικές μεταβολές για την τοπική οικονομία.
      Τέλος, θα ήθελα να σταθώ σ’ ένα τελευταίο επιχείρημα που ακούγεται έντονα, ότι η Νέα Δημοκρατία –λέει- επιχειρεί με τις τροπολογίες ένα νομικό πραξικόπημα απέναντι στις αποφάσεις του Συμβουλίου της Επικρατείας. Ουδέν ψευδέστερον! Δεν υπάρχει –και εδώ που τα λέμε, αλίμονο αν υπήρχε- ούτε μια τέτοια απόφαση, που αναφέρεται σε στρατηγικές επιλογές. 
      Κυρίες και κύριοι συνάδελφοι, θα πρέπει να γίνει κατανοητό ότι τις στρατηγικές επιλογές τις χαράζουν οι υπεύθυνες κυβερνήσεις, οι οποίες και κρίνονται από τον ελληνικό λαό για τις οποιεσδήποτε επιλογές. Και η στρατηγική επιλογή αυτής της Κυβέρνησης, είναι να στηρίξει την ελληνική περιφέρεια, να δώσει τέλος σε χρονίζουσες εκκρεμότητες, να στηρίξει το αγροτικό εισόδημα στη Θεσσαλία, να συμβάλει στην περιβαλλοντική ανάταξη και του Πηνειού ποταμού και των εκβολών του Αχελώου, να βοηθήσει έτσι ώστε να αναβαθμιστούν τα υποβαθμισμένα εδάφη από την ερημοποίηση και την υφαλμύρωση.
      Η τελευταία παρατήρηση απευθύνεται στους συναδέλφους του ΠΑ.ΣΟ.Κ., τους οποίους και καλώ να ψηφίσουν και τις δύο τροπολογίες καθ’ ότι είναι πρόδηλο ότι μόνο με τη μία το πρόβλημα δεν επιλύεται, γιατί –επαναλαμβάνω- δεν μπορείς να κλείνεις το μάτι και στις δύο κατευθύνσεις. Δεν μπορείς να λες στους Θεσσαλούς «Εμείς ψηφίζουμε τη μία από τις δύο τροπολογίες» –αυτή που αναφέρεται στον Αχελώο- και από την άλλη να γυρίζεις και να λες στους οικολόγους και στους Αιτωλοακαρνάνες «Εμείς δεν ψηφίσαμε τη μία από τις δύο τροπολογίες, αυτή που αναφέρεται στις υδρολογικές λεκάνες.». 
      Δεν μπορεί, με άλλα λόγια, να είσαι με όλα. Δεν μπορεί να είσαι και με την εκτροπή και να κλείνεις το μάτι στους Αιτωλοακαρνάνες και να δίνεις δίκαιο στους ανησυχούντες οικολόγους. Επίσης, δεν μπορεί παράλληλα να θέλεις και να μην κακοκαρδίσεις τους Θεσσαλούς.
      Κύριε Πρόεδρε, το έργο του Αχελώου –και μ’ αυτό κλείνω- πρέπει να ολοκληρωθεί. Δεν μπορούμε ν’ αφήσουμε γυμνά νταμάρια στις επόμενες γενιές, για να μας θυμίζουν είτε την περιβαλλοντική μας αδιαφορία είτε έναν αδιέξοδο και επιλεκτικό ακτιβισμό -επιλέγετε ό,τι θέλετε- που άφησε ημιτελή έργα σε «τραυματισμένα» βουνά και χωρίς καμία δυνατότητα περαιτέρω επούλωσης.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Λέγκα. 
      Λες και είναι εναλλασσόμενος ο κατάλογος με τους ομιλητές.
      Το λόγο έχει ο κ. Βερελής. 
      ΧΡΙΣΤΟΣ ΒΕΡΕΛΗΣ: Ναι, εδώ τελειώνει η εναλλαγή, κύριε Πρόεδρε, γιατί βλέπω ότι ακολουθεί μια μεγάλη διμοιρία Θεσσαλών, οπότε πιστεύω ότι στο τέλος θα κλείσει ο συνάδελφος κ. Μωραΐτης, που θα πρέπει να μαζέψει τα πράγματα.
      Κύριε Πρόεδρε, πριν από μερικούς μήνες μία είδηση μου προσέλκυσε το ενδιαφέρον. Η Κίνα –η οποία, σημειώστε, δεν διαθέτει Συμβούλιο της Επικρατείας- αποφάσισε να καταργήσει είκοσι οκτώ έργα φραγμάτων και ο λόγος για τον οποίο το αποφάσισε, ήταν καθαρά περιβαλλοντικός. 
      Φανταστείτε τι θα γινόταν, αν θα έπρεπε σε μία αντίστοιχη περίπτωση να φτάσει η Κίνα και να κάνει αυτό που κάνουμε εμείς σήμερα εδώ, γιατί εδώ, σήμερα, νομοθετούμε έναν παράνομο νόμο. Αυτή είναι η αλήθεια. Πρόκειται για ένα νόμο, ο οποίος έρχεται να παραβεί τη νομολογία της Ευρωπαϊκής Ένωσης. Είναι ένας νόμος ο οποίος είναι βέβαιο ότι θα πέσει με την πρώτη προσφυγή στο Συμβούλιο της Επικρατείας.
      Αντιλαμβάνομαι ότι το Συμβούλιο της Επικρατείας προκαλεί μία δυσφορία στο Υ.ΠΕ.ΧΩ.Δ.Ε., όπως αντιλαμβάνομαι, επίσης, ότι το Υ.ΠΕ.ΧΩ.Δ.Ε. έχει μία ιδιομορφία –το έζησα κι εγώ εν μέρει- λόγω της σχιζοφρενούς συγκατοίκησης δύο ιδιοτήτων σ’ ένα πρόσωπο, του περιβάλλοντος και των δημοσίων έργων. Ο «περιβάλλοντος» θα σταματήσει το «δημοσίων έργων»; Αν είναι από τη Θεσσαλία, τα πράγματα γίνονται πιο δύσκολα για ένα τέτοιο έργο.
      Υπάρχει το επιχείρημα ότι το έργο αυτό ξεκίνησε το 1983. Ξέρετε ότι το 1983 οι συνθήκες ήταν λίγο διαφορετικές. Δεν υπήρχε, πρώτα απ’ όλα, η νομοθεσία, η οποία θεσπίστηκε ιδιαίτερα από τον Αναστάσιο Πεπονή, ο ν. 1650/87, ένα νόμο τον οποίο πραγματικά πρέπει να προφυλάξουμε από τις παραβιάσεις. Δεν υπήρχαν οι οδηγίες της Ευρωπαϊκής Ένωσης, δεν υπήρχαν οι προσφυγές στο Ευρωπαϊκό Δικαστήριο και, κυρίως, δεν υπήρχαν οι απανωτές αποφάσεις του Συμβουλίου της Επικρατείας με τις εναλλασσόμενες συνθέσεις και τους εναλλασσόμενους εισηγητές. Δεν υπήρχε, δηλαδή, μια τυχαία σύνθεση, η οποία επαναλάμβανε αποφάσεις. Αυτό, λοιπόν, θα πρέπει πραγματικά να μας κάνει εξαιρετικά προσεκτικούς.
      Κύριε Υπουργέ, εάν ήσασταν στη Βουλή σήμερα το πρωί, θα βλέπατε ότι συνάδελφοι από όλες τις παρατάξεις, συνάδελφοι οι οποίοι δεν έχουν την ταμπέλα του Αιτωλοακαρνάνα ούτε την ταμπέλα του Θεσσαλού, είχαν μία πολύ κριτική στάση απέναντι σ’ αυτές τις τροπολογίες. 
      Εγώ πιστεύω ότι η κοινή λογική σάς καλεί να είστε προσεκτικός. Δεν θέλω να επαναλάβω το ότι οι περιβαλλοντικές οργανώσεις, τις οποίες κάποιοι θεώρησαν ότι μπορεί να λοιδορούν, λες και οι οικολογικές οργανώσεις έχουν κάτι, το οποίο πρέπει να ψέγουμε, διότι δεν συμβαδίζει με τις απόψεις μας -αλίμονο αν ήταν έτσι- αντιτίθενται στο έργο. Η Ευρωπαϊκή Ένωση δεν θέλει το έργο αυτό. Είναι γνωστό. Τα δικαστήρια δεν θέλουν το έργο αυτό. Ποιοι, λοιπόν, θέλουν το έργο αυτό; Το θέλουν μόνο τοπικά οι Θεσσαλοί και δεν το θέλουν οι Αιτωλοακαρνάνες; Είναι τόσο απλά τα πράγματα;
      Ας αναφέρουμε με πολύ λίγες λέξεις την ιστορία του όλου έργου. Το 1983 αποφασίζεται το έργο αυτό να προχωρήσει. Βγαίνει μια ιστορία στη συνέχεια και το έργο μελετάται διαφορετικά. Υπάρχουν σωρείες μελετών. 
      Είδα με έκπληξη –και πραγματικά σας λέω με έκπληξη και το αισθάνομαι- μια διαφήμιση, την οποία φέρατε, σε όλες τις εφημερίδες. Δεν ξέρω ποιο είναι το κόστος της ούτε θα σταθώ εγώ σ’ αυτό. Αλλά η διαφήμιση αυτή έχει λανθασμένα στοιχεία. Δεν θέλω να χρησιμοποιήσω άλλη έκφραση. Λέτε, για παράδειγμα, ότι έχουν ξοδευτεί 500.000.000. Αυτό είναι αναληθές. Τα 500.000.000 εμπεριέχουν ως μέγιστη συμμετοχή, ίσως το 80%, ίσως το 75%, το έργο της Μεσοχώρας. Εξηγήθηκε, είναι αντιληπτό ότι το έργο της Μεσοχώρας δεν έχει να κάνει με την εκτροπή του Αχελώου. Αντιθέτως, το έργο της Μεσοχώρας είναι σε ομηρία από την εκτροπή του Αχελώου.
      Ο κύριος Υπουργός Ανάπτυξης, ο οποίος ήρθε εδώ και μας μίλησε, ενδεχομένως αγνοεί ότι θα μπορούσε να έχει ένα πολύ μεγάλο θετικό πρόσημο στον όλο ισοσκελισμό της εξίσωσης του ηλεκτρικού ρεύματος στη χώρα, αν λειτουργήσει το φράγμα της Μεσοχώρας. 
      Επίσης, στην ίδια τη μελέτη του Υ.ΠΕ.ΧΩ.Δ.Ε. φαίνεται ότι το ισοζύγιο παραγωγής ηλεκτρικής ενέργειας, αν γίνει η εκτροπή, μειώνεται. Και κατά πόσο μειώνεται; Περίπου, αν δεν κάνω λάθος, κατά 500 GWH. ‘Όλα αυτά δεν μας απασχολούν;
      Και κάτι άλλο. Μου κέντρισε την προσοχή αυτό που είπε ο κ. Σιούφας προηγουμένως. Είπε, δηλαδή, ότι «τα νερά θα χύνονται στη θάλασσα»; Είναι δυνατόν να λέγεται αυτό το πράγμα έτσι απλά; «Τα νερά θα χύνονται στη θάλασσα»; Να φράξουμε, λοιπόν, τα δέλτα των ποταμών, να μην υπάρχουν δέλτα ποταμών στην Ελλάδα, διότι ο κ. Σιούφας έχει αυτήν την αντίληψη. Ο Πηνειός δεν χύνεται στη θάλασσα; Είναι δυνατόν να πούμε εμείς να μη χύνεται ο Πηνειός στη θάλασσα; Είναι σοβαρά πράγματα αυτά; Είναι αυτή τοποθέτηση ανθρώπων, οι οποίοι αντιλαμβάνονται ποια είναι η έκταση του περιβαλλοντικού προβλήματος;
      Μας ανέφερε την Κύπρο. Έγινε διαχείριση των νερών στη Θεσσαλία επί τόσα χρόνια; Αυτό συνέβη όχι μόνο ως αποτέλεσμα παραλείψεων της δικής μας κυβέρνησης, αλλά και της δικιάς σας. Δεν έπρεπε να γίνουν μικρά φράγματα, δεν έπρεπε να γίνουν μικρά αρδευτικά; Δεν έπρεπε να γίνει διαχείριση νερών; Ξέρετε τι σπατάλη κάνουν τα «κανόνια», τα οποία ποτίζουν; Το 35% του νερού χάνεται. Όλα αυτά τα πράγματα δεν μας απασχολούν; Απασχολεί μόνο το να γίνει μια μεταφορά νερού από τη μια μεριά στην άλλη;
      Ξέρετε πόσο έχει μειωθεί η ροή του Αχελώου, αγαπητοί συνάδελφοι, τα τελευταία δεκαπέντε χρόνια; Έχει κανείς αναρωτηθεί γι’ αυτό το πράγμα; Γνωρίζετε ότι έχει πέσει περίπου κατά 40% ο όγκος των νερών του Αχελώου; Και δεν το  λέω εγώ. Το λένε οι μελέτες του ίδιου του Υ.ΠΕ.ΧΩ.Δ.Ε.. Διαβάστε τες και αυτές. 
      Κύριε Υπουργέ, εγώ κάνω μία έκκληση. Υπάρχει στη Βουλή, Επιτροπή Περιβάλλοντος. Αυτήν την Επιτροπή Περιβάλλοντος, γιατί την κάναμε στη Βουλή; Την κάναμε απλώς για να υπάρχει, για να περνούν οι Βουλευτές κάποιες ώρες εκεί ή την κάναμε, γιατί θα πρέπει να υπάρχει η ευθύνη, ώστε να εξεταστούν εκεί θέματα;
      Το είπαν και οι Βουλευτές της Νέας Δημοκρατίας και εγώ έρχομαι να αθροίσω και τη δική μου τη φωνή. Να παραπεμφθεί το θέμα σ΄ αυτήν την επιτροπή. Η επιτροπή αυτή πρέπει να εκφράσει την άποψή της και να μη διολισθαίνουμε στην άποψη ότι μπορούμε εδώ με μια τροπολογία, αποφεύγοντας τη γνώμη της Επιστημονικής Υπηρεσίας της Βουλής, αποφεύγοντας την κρίση των δικαστηρίων, να ερχόμαστε να δίνουμε άφεση στην ενέργεια που κάναμε. Σας είπα και την άλλη φορά -και ενδεχομένως να σας στενοχώρησα- ότι αυτό που κάνατε, υπογράφοντας τη σύμβαση της Συκιάς, ήταν απείθεια απέναντι σε απόφαση δικαστηρίων. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Και εμείς σας ευχαριστούμε, κύριε Βερελή.
      Ο Υπουργός κ. Σουφλιάς έχει το λόγο.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριοι συνάδελφοι, όταν ετοίμαζα αυτές τις τροπολογίες με τους συνεργάτες μου, ειλικρινά σας λέω, δεν πίστευα ότι θα υπάρξει αυτή η αντίδραση και δεν πίστευα ότι θα υπάρξουν και αυτές οι ενστάσεις, οι οποίες σε τελευταία ανάλυση δεν έχουν καμία βάση και θα σας εξηγήσω αμέσως, γιατί λέω ότι δεν έχουν καμία βάση. 
      Βέβαια, είπε προηγουμένως ο κ. Βερελής, ότι ψηφίζουμε έναν παράνομο νόμο. Η Βουλή ποτέ δεν ψηφίζει παράνομο νόμο. Η Βουλή ψηφίζει νόμο. Παράνομος νόμος, που να τον ψηφίζει η Βουλή, δεν ισχύει, διότι από τη στιγμή που ψηφίζεται από τη Βουλή, αποκτά νομιμότητα. Επιπλέον, πρέπει να διερωτηθείτε -και το λέω από την αρχή- το εξής: 
      Κατ’ αρχήν το κυρίαρχο Σώμα, όσον αφορά το τι γίνεται σ΄ αυτόν τον τόπο, σε μια δημοκρατία, είναι η Βουλή των Ελλήνων. Η Βουλή νομοθετεί και τα δικαστήρια κρίνουν τη νομιμότητα των πράξεων της εκτελεστικής εξουσίας. Αυτή είναι η σειρά. Δεν μπορεί, δηλαδή, να υπάρχει επί τόσα χρόνια η πολιτική βούληση όλων των κυβερνήσεων, ακόμη και των δύο κυβερνήσεων, της Οικουμενικής Κυβέρνησης και της Εθνικής Ενότητας, για την κατασκευή του έργου και τελικώς να μην μπορεί να προχωρήσει το έργο. Ποια είναι η ιστορία -θα σας την πω απλά- και γιατί ήρθαν οι τροπολογίες; 
      Έγιναν μελέτες και δημοπρατήθηκαν ορισμένα έργα στη δεκαετία του ’80, μετά την απόφαση του τότε Πρωθυπουργού Ανδρέα Παπανδρέου να κάνει ένα Υπουργικό Συμβούλιο, για να προωθήσει το έργο της εκτροπής του Αχελώου. Επί κυβερνήσεως Νέας Δημοκρατίας, επρόκειτο να ανατεθεί η κατασκευή του έργου. Τότε είχαν συμφωνήσει όλα τα άλλα κόμματα, πλην του ΠΑ.ΣΟ.Κ. και είχαν συμφωνήσει και όλοι οι Βουλευτές της Θεσσαλίας, σε μία σύσκεψη.  Δεν υπεγράφη, όμως, η σύμβαση. 
      Έρχεται το 1994 το Συμβούλιο της Επικρατείας και λέει ότι «Εγώ για να εγκρίνω αυτό, θέλω μια ολοκληρωμένη και σφαιρικότερη περιβαλλοντική μελέτη απ’ αυτήν που μας παρουσιάσατε. Και εδώ, άπτομαι της ευκαιρίας να πω τα εξής πράγματα. Όλοι οι πολέμιοι της μερικής εκτροπής του Αχελώου, αποκρύπτουν πάντα ορισμένα στοιχεία. 
      Πρώτον, αποκρύπτουν ότι τελικώς τα νερά είναι καθορισμένα και θα είναι κάτω από εξακόσια εκατομμύρια κυβικά μέτρα. Αυτό λέει η διαχειριστική μελέτη, την οποία πρόκειται να εγκρίνουμε. Αυτό λένε οι περιβαλλοντικοί λόγοι, διότι ετέθη το ερώτημα σε σχέση με τη διάμετρο της σήραγγας, μήπως είναι, δηλαδή, περισσότερα. Αυτό είναι δεδομένο. Θα το ψηφίσουμε σήμερα, το ότι θα είναι κάτω από εξακόσια εκατομμύρια κυβικά μέτρα. 
      Αποκρύπτουν, λοιπόν, το ότι είναι το 20% των υδάτων που χύνεται στη θάλασσα. Κανένας, κύριε  Βερελή, δεν έχει την απαίτηση -ούτε ο κ. Σιούφας- να σταματάμε τα νερά και να μη χύνονται στη θάλασσα. Αλλά, εν πάση περιπτώσει, δεν δικαιούται η πολιτεία να πάρει το 20% αυτών των υδάτων, αφού μελετήσει το θέμα, για την ικανοποίηση άλλων αναγκών, όπως είναι οι ανάγκες της Θεσσαλίας; Φαντάζομαι ότι το πιο λογικό πράγμα είναι να εξεταστεί, και αφού εξεταστεί να γίνει.
      Ένα άλλο πράγμα που αποκρύπτεται, είναι –το είπατε και σεις σήμερα- ότι τα δικαστήρια αρνούνται. Δεν αρνήθηκε ποτέ το Συμβούλιο της Επικρατείας –είναι μύθος- την εκτροπή του Αχελώου. 
      ΑΝΔΡΕΑΣ ΜΑΚΡΥΠΙΔΗΣ: Δεν αποφαίνεται επί της ουσίας το Συμβούλιο της Επικρατείας.
       ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θα παρακαλέσω να μη γίνονται διακοπές. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Μακρυπίδη, μην διακόπτετε.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Διότι και την άλλη φορά ο κ. Μακρυπίδης, την ίδια δουλειά έκανε. 
      ΑΝΔΡΕΑΣ ΜΑΚΡΥΠΙΔΗΣ: … (δεν ακούστηκε).
       ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Θα τον παρακαλούσα να με ακούσει. Εντάξει, ισχυρίζεται, επιχειρηματολογεί, για να καλύψει τις ανάγκες του νομού του, όπως ο ίδιος νομίζει, αλλά παρακαλώ να μη με διακόπτει. 
      ΑΝΔΡΕΑΣ ΜΑΚΡΥΠΙΔΗΣ: Όπως κάνουν…
      ΠΡΟΕΔΡΕΥΩΝ (Γεώργιος Σούρλας): Κύριε Μακρυπίδη, παράκληση, μη διακόπτετε.
       ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Το Συμβούλιο της Επικρατείας, ουδέποτε αρνήθηκε το έργο. 
    Μάλιστα ρητά στην απόφασή του, στην Ολομέλεια του Συμβουλίου της Επικρατείας το 2000, λέει ότι δέχεται τη μερική εκτροπή του Αχελώου κάτω από εξακόσια εκατομμύρια κυβικά. Το Συμβούλιο της Επικρατείας το 1994 είπε «κύριοι, δεν δέχομαι αυτούς τους περιβαλλοντικούς όρους διότι δεν είναι αυτή σφαιρική μελέτη για το περιβάλλον».  Το 2000 διότι ήθελε την προστασία της Ιεράς Μονής του Αγίου Γεωργίου του Μυροφύλλου και το 2005 διότι θέλει –βασικά αυτή είναι η αιτία- ένα σχέδιο διατήρησης των δύο λεκανών προς την Αιτωλοακαρνανία και προς τη Θεσσαλία. 
    Και σταματώ σ’ αυτό το σημείο για να επισημάνω τα εξής πράγματα. Υπήρξε ένας νόμος, ο ν. 1739/1987, δικός σας νόμος, ο οποίος προέβλεπε για όλα αυτά τα υδραυλικά έργα ότι πρέπει να γίνονται μελέτες, σχέδια διαχείρισης. Σας είπα και προχθές ότι γι’ αυτόν το νόμο μέχρι το 2004 που φύγατε από την κυβέρνηση, δεν βγάλατε ούτε τα σχετικά διατάγματα, ούτε τις αποφάσεις. Αλλά αυτό δεν είναι το σημαντικό. Απλώς το λέω για να μην διαμαρτύρεστε για μας, αν βγάλαμε το προεδρικό διάταγμα. Και θα επανέλθω σ’ αυτό. Σας το λέω γιατί το Συμβούλιο της Επικρατείας ούτε στην απόφασή του το 1994, ούτε στην απόφαση του το 2000 ζήτησε σχέδιο διατήρησης των υδατικών λεκανών. Το ζήτησε το 2005. Αύριο το πρωί μπορεί να ζητήσει κάτι άλλο. 
    Τι ερχόμαστε να καλύψουμε τώρα μ’ αυτές τις δυο τροπολογίες; Αυτήν την απαίτηση του 2005 για τη διαχείριση. Και για να καλύψουμε αυτήν την απαίτηση πρέπει πρώτα να κάνουμε τη μελέτη, αλλά πρέπει να γίνουν τα πράγματα όσο το δυνατόν συντομότερο. 
    Ούτε η Κοινότητα αρνείται το έργο. Η Κοινότητα δεν χρηματοδοτεί απλώς έργα τα οποία εμφανίζονται ως αρδευτικά. Και το έργο αυτό από την αρχή είχε εμφανιστεί ως αρδευτικό. Ενώ το έργο είναι κατ’ εξοχήν περιβαλλοντικό και κατ’ εξοχήν ενεργειακό έργο και κατά ανάγκην αρδευτικό. Σας είπα και προχθές ότι δεν πρόκειται να ποτίσει περισσότερα χωράφια. Το πολύ-πολύ να ποτίσει καλύτερα κάποια χωράφια απ’ αυτά που ποτίζονται. Πάντως βασικά είναι περιβαλλοντικό έργο. 
    Ένα άλλο μεγάλο επιχείρημα: «ξέρετε, θα στοιχίσει 1.500.000.000». Διαβάζω και τις οικολογικές οργανώσεις και την φτώχεια των επιχειρημάτων που έχουν. Και δεν καταφέρομαι εναντίον των οικολογικών οργανώσεων. Ίσα-ίσα θεωρώ ότι επιτελούν ένα σημαντικότατο έργο. Αλλά κάθε έργο όμως για να έχει απόδοση στην κοινωνία πρέπει να το παρακολουθεί κανείς με σοβαρότητα, συνέπεια, χωρίς εμμονές και χωρίς υπερβολές. 
    Ενάμισι δις; Πού βρέθηκε αυτό το 1.500.000.000; Τα καθαρά έργα εκτροπής είναι η σήραγγα εκτροπής που έχει μήκος δεκαεπτάμισι χιλιόμετρα. Τα δεκάμισι έχουν γίνει. Τα υπόλοιπα επτά βάση της εργολαβίας χρειάζονται 65.000.000 ευρώ. Και χρειάζεται να γίνουν κάποια έργα όταν φεύγει και βγαίνει το νερό από το άκρο της σήραγγας για να πάει στα δυο ποτάμια, τον Πηνειό και τον Πάμισο, και χρειάζεται να προστατεύσουμε και την Ιερά Μονή του Αγίου Γεωργίου που είναι άλλα 40.000.000 ευρώ. Έτσι είναι 105.000.000 τα καθαρά έργα εκτροπής. Βάζω μέσα και το φράγμα Συκιάς διότι από εκεί παίρνουν τα νερά με τη σήραγγα. Καταχρηστικά το βάζω γιατί το φράγμα Συκιάς και αυτό θα είναι υδροηλεκτρικό έργο και θα έπρεπε να γίνει ανεξαρτήτως της εκτροπής, αλλά ας το βάλλουμε και το κόστος αυτού που είναι 115.000.000, εγκατεστημένη εργολαβία. Δεν είναι θεωρητικά αυτά τα ποσά που λέω. Αμέσως-αμέσως έχουμε ένα ποσό το πολύ 220.000.000 ευρώ. Αυτό είναι όλο και όλο. 
    Έχετε δίκιο, κύριε Βερελή. Τα περισσότερα χρήματα είναι στο φράγμα της Μεσοχώρας αλλά δαπανήθηκαν και χρήματα για το φράγμα Συκιάς. Γιατί εμείς όταν δημοπρατήσαμε το έργο, δημοπρατήσαμε με τον τίτλο «Ολοκλήρωση του φράγματος Συκιάς». Δεν ήταν πραξικόπημα η υπογραφή της συμβάσεως διότι η υπογραφή της συμβάσεως έγινε προ της απόφασης του Συμβουλίου της Επικρατείας για το φράγμα της Συκιάς. Αυτά, λοιπόν, για να φύγουν από τη μέση ορισμένοι μύθοι για το Συμβούλιο της Επικρατείας και το κόστος. 
      Εν πάση περιπτώσει, να ξανατονίσω ότι αποκρύπτεται από όλους. Και επαναλαμβάνω ότι τα νερά που ζητάμε και που θα εκτρέψουμε στη Θεσσαλία είναι λίγα. Είναι 600.000.000 και είναι το πολύ-πολύ, στη χειρότερη περίπτωση το 20% των νερών που χύνονται στον Αχελώο. Λέτε ότι πρέπει να υπάρχουν μελέτες, για να γίνει μια τέτοια δουλειά. Μα μελέτη εγκρίνουμε εδώ. Έχει γίνει η μελέτη διαχείρισης, όπως το απαιτεί η κοινοτική οδηγία. Και θέλετε να σας πω και κάτι άλλο; Είχε γίνει μία μελέτη σε εθνικό επίπεδο στο Υπουργείο Ανάπτυξης που τελείωσε το 2003. Είναι ογκώδες έργο. Σε πέντε σημεία αναφέρει ότι είναι αναγκαία η μερική εκτροπή του Αχελώου. Και το έργο είναι κατ’ εξοχήν περιβαλλοντικό. Τα είπαμε και τα ξαναείπαμε. 
      Η μελέτη δείχνει ότι η Αιτωλοακαρνανία έχει υπερεπάρκεια νερών, και για να ποτίσει τα χωράφια αυτά που ποτίζονται και όσα μπορούν να αρδευτούν και να υδρεύσει τους οικισμούς και να ικανοποιήσει την ανάγκη των οικοσυστημάτων. Η Θεσσαλία ανεξάρτητα από τα πόσα χωράφια ποτίζει ή όχι έχει ένα τεράστιο πρόβλημα: Ο Πηνειός επί τρεις τέσσερις μήνες το καλοκαίρι δεν έχει νερό, δεν έχει δηλαδή μία υδάτινη φλέβα να ρίξει ακόμα και τα επεξεργασμένα απόβλητα. Καταστρέφεται το οικοσύστημα του Πηνειού κάθε χρόνο. Το δέλτα του Πηνειού έχει μεγαλύτερο αριθμό κάποιων πτηνών από ό,τι το δέλτα του Αχελώου στη θάλασσα. Επίσης, έχει ένα τεράστιο ενδιαφέρον ως οικοσύστημα. Αυτό καταστρέφεται κάθε χρόνο. Επιπλέον, η Θεσσαλία αντιμετωπίζει ένα τεράστιο πρόβλημα. Ο υδροφόρος ορίζοντας πέφτει, η υφαλμύριση είναι εν όψει και υπάρχει καθίζηση. Στην περιοχή των Φαρσάλων έχουν ραγίσει σπίτια, έχει γίνει καθίζηση και έχουμε στείλει ομάδα επιστημόνων σεισμολόγων και φυσικά η αιτία είναι αυτή. 
      Τώρα όσον αφορά τη θεωρία που αναπτύσσεται, να μην υπάρχουν υδροφόρες καλλιέργειες, να πάμε σε απλή λογική. Η Ελλάδα στηρίζει το εθνικό της προϊόν σε τρία τέσσερα πράγματα μεταξύ των οποίων είναι και η γεωργία. Η Θεσσαλία είναι η μεγαλύτερη πεδιάδα που έχει. Ποιο κράτος που στηρίζει ένα μεγάλο μέρος του εθνικού του προϊόντος, θα αφήσει ανεκμετάλλευτη τη μεγαλύτερη αυτή πεδιάδα που έχει και παραγωγή; Θα προσπαθήσει να την εκμεταλλευτεί κατά τον καλύτερο τρόπο. Και εκμετάλλευση δεν είναι οι ξερικές καλλιέργειες. Εκμετάλλευση έχουμε με  τις δυναμικές καλλιέργειες. 
      Λέτε για παράδειγμα για τα βαμβάκια. Αυτήν τη στιγμή εισπράττουμε 800.000.000 επιδότηση για τα βαμβάκια. Είναι σίγουρο μέχρι το 2013. Πώς θα σταματήσουν να παράγουν βαμβάκια δηλαδή; Και μετά τι θα παράγουν; Και σας είπα και την άλλη φορά ότι σύμφωνα με την συνθήκη του Κιότο πρέπει να πάμε σε ενεργειακές καλλιέργειες. Αυτές θέλουν περισσότερα νερά απ’ ό,τι θέλει το βαμβάκι, το καλαμπόκι κ.λπ. και οι οποίες είναι υπέρ του περιβάλλοντος. Επίσης, κατά μήκος της εκτροπής θα γίνουν αυτά το υδροηλεκτρικά έργα και θα φτάσει γύρω στα 500 MW. Υπάρχει θετικό πλεόνασμα στην ενέργεια με την εκτροπή, κύριε Βερελή. Διότι πρέπει να λάβετε υπ΄ όψιν σας ότι αυτήν τη στιγμή αντλούν τα νερά από βάθος διακοσίων – διακοσίων πενήντα μέτρων. Εάν, λοιπόν, ανεβεί ο υδροφόρος ορίζοντας, δεν θα καταναλίσκεται αυτή η ενέργεια που καταναλίσκεται αυτήν τη στιγμή. 
      Δεν πρόκειται η Θεσσαλία να λύσει το αρδευτικό της πρόβλημα μ΄ αυτά τα νερά, τα εξακόσια εκατομμύρια κυβικά. Χρειάζονται και άλλα έργα. Το ότι χρειάζεται αναδιάρθρωση καλλιεργειών, χρειάζεται, όχι για την μη εκτροπή του Αχελώου, αλλά για να προσαρμοστούμε στα πλαίσια της ανταγωνιστικότητας της γεωργίας μας. 
      Το ότι άλλα ήταν τα δεδομένα το 1983 είναι δεδομένο. Από το ένα δισεκατομμύριο εκατό εκατομμύρια κυβικά που ήταν να εκτραπούν τη δεκαετία του ΄80, κατεβήκατε εσείς, δηλαδή, στα εξακόσια εκατομμύρια και εμείς συμφωνούμε. Περιβαλλοντικά οπλίζουμε κάπως τη Θεσσαλία. Και μίλησα για οικονομικό στραβισμό και επιμένω επ’ αυτού σε ορισμένες οικολογικές οργανώσεις. Δεν επιτίθεμαι εναντίον τους. Την αλήθεια θέλω να πω. Πώς βλέπουν, δηλαδή, τα περιβαλλοντικά προβλήματα της Αιτωλοακαρνανίας και δεν βλέπουν τα τεράστια περιβαλλοντικά προβλήματα της Θεσσαλίας;
      Οι θέσεις μου θα ήταν αυτές είτε ήμουν είτε δεν ήμουν Θεσσαλός. Και ξέρετε ότι δεν λειτούργησα ποτέ, τριάντα δύο χρόνια στην πολιτική, με τοπικιστικά κριτήρια ούτε έχω ανάγκη σταυρού προτίμησης ούτε να είμαι Θεσσαλάρχης. Και το ξέρετε αυτό. Εξάλλου, δεν πολιτεύομαι με σταυρό.
      Εκείνο, όμως, το οποίο πιστεύω είναι ότι αυτό το έργο -κατ’ εξοχήν περιβαλλοντικό, σύνθετο έργο, βέβαια και ενεργειακό και υδρευτικό- είναι το μεγαλύτερο περιβαλλοντικό έργο που έγινε και θα γίνει στην Ελλάδα. Το μεγαλύτερο. 
      Πώς βλέπουμε, λοιπόν, το ανύπαρκτο πρόβλημα; Όλες οι μελέτες δείχνουν ότι δεν θα υπάρχει καμία επίπτωση στην Αιτωλοακαρνανία. Και σας λέω εντίμως, ότι εάν παραδείγματος χάρη η μελέτη έδειχνε ότι δεν μπορούν να εκτραπούν εξακόσια εκατομμύρια, διότι θα υπήρχε ζημιά στην Αιτωλοακαρνανία -εντίμως σας το λέω και παρακαλώ να το πιστέψετε- στην τροπολογία θα μείωνα το ποσό της εκτροπής.
      Δεν ζητάει κανένας να καταστρέψουμε κάτι, για να φτιάξουμε κάτι άλλο ούτε αντιδικούμε σε τελευταία ανάλυση. Χρειάζεται, όμως, να επικρατήσει η λογική. Δεν αλλοιώνουμε το νόμο περί της ενσωμάτωσης της οδηγίας 2000. 
      Θα εξηγήσω αυτό και θα ολοκληρώσω.
      Ο νόμος αυτός, ο 3199, έκανε την ενσωμάτωση της οδηγίας 2000/60 περί υδατικών πόρων. Είχε μία μεταβατική περίοδο, το τέλος του 2009, για να έχουν τελειώσει τα σχέδια διαχείρισης των υδατικών λεκανών. Και θα τελειώσουν, διότι αυτήν τη στιγμή, που συζητάμε, οι μελέτες αυτές γίνονται. Η οδηγία είναι εν ενεργεία και οι μελέτες γίνονται. Βεβαίως, έχουν ανατεθεί –κακώς τότε, ενώ είχε ψηφιστεί ο νόμος ότι τα νερά θα έρθουν στο Υ.ΠΕ.ΧΩ.Δ.Ε.- από το Υπουργείο Ανάπτυξης.
      Υπάρχει μία άστοχη παράγραφος στην εισηγητική έκθεση της μιας τροπολογίας, αυτή, δηλαδή, που λέει ότι «επειδή δεν είναι έτοιμο το προεδρικό διάταγμα…». Λυπάμαι πάρα πολύ που μπήκε αυτή η άστοχη παράγραφος. Και το τονίζω, έτσι ώστε ο καθένας, που θα μελετήσει αυτές τις τροπολογίες ή θα χρειαστεί να πάρει αποφάσεις, να λάβει υπ΄ όψιν του αυτήν τη δήλωση. Είναι άστοχη παράγραφος, διότι κατ’ αρχήν το προεδρικό διάταγμα έχει ετοιμαστεί –εγώ το έχω υπογράψει- πριν από μήνες, έχει πάρει υπογραφές Υπουργών και μένουν μόνο μία ή δύο υπογραφές Υπουργών. Και να ήταν, όμως, έτοιμο και πάλι η μελέτη διαχείρισης δεν θα ήταν νωρίτερα από το 2009, εάν πήγαινε βάσει αυτού του προεδρικού διατάγματος.
      Εδώ το θέμα είναι το εξής: Μπορούμε να περιμένουμε μέχρι το 2009; Έχουν επενδυθεί τόσα χρήματα σ’ αυτό το έργο, τα οποία δεν αποδίδουν τίποτα. Εν πάση περιπτώσει, πρέπει να αντιμετωπίσουμε και το Συμβούλιο της Επικρατείας, αν, πράγματι, θέλουμε να γίνει η εκτροπή του Αχελώου.
      Και τι λέμε εμείς; Δεν αλλάζουμε το ν. 3199 σε ό,τι αφορά την ενσωμάτωση της οδηγίας. Ο ν. 3199 αφήνει ένα κενό. Το κενό, δηλαδή, ότι θέλει τα σχέδια διαχείρισης μέχρι το τέλος του 2009. Αλήθεια, μέχρι τότε τι γίνεται; Κι ερχόμαστε εμείς και λέμε: Μέχρι τότε επιτρέπεται για εξαιρετικές περιπτώσεις –αυτό λέει η πρώτη τροπολογία- όπως είναι, δηλαδή, επιτακτικές ανάγκες ύδρευσης και έργα περιβαλλοντικά. Διότι οι άλλες τρεις περιπτώσεις είναι περιβαλλοντικές, αφού και η πράσινη ενέργεια, που προβλέπεται σαν επιτακτική ανάγκη -και είναι επιτακτική ανάγκη- για λόγους επιτακτικούς γίνεται. 
      Δεν δίνει, λοιπόν, λευκή εξουσιοδότηση, όπως είπατε την πρώτη φορά, στον Υπουργό. Αντίθετα. Όταν αναφέρεται σε μία περιφέρεια, την αρμοδιότητα για να κάνει τη μελέτη την έχει ο περιφερειάρχης και εγκρίνεται αυτή από την κεντρική υπηρεσία υδάτων, που έχει συσταθεί. Διότι άκουσα ότι η κ.Παπανδρέου είπε πως δεν συστάθηκε. Έχει έξι μήνες, οκτώ μήνες που έχει συσταθεί. Όταν, όμως, πρόκειται για μεταφορά υδάτων από μία λεκάνη σε άλλη και είναι εθνικού επιπέδου –όπως κρίνουμε ότι είναι αυτό, διότι είναι εθνικού επιπέδου, δεν είναι για τη Θεσσαλία, κακώς λέτε ότι είναι για τη Θεσσαλία…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ να ολοκληρώσετε.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Πρώτα-πρώτα είναι ένα ενεργειακό έργο. Και δεύτερον, όταν προστατεύεται το περιβάλλον σε μία τεράστια έκταση, όπως είναι η Θεσσαλία, με ένα εκατομμύριο κόσμο, είναι μόνο θέμα Θεσσαλίας; Είναι θέμα εθνικό. 
      Λέμε, λοιπόν, με την τροπολογία αυτή ότι εάν αναφέρεται σε μία περιφέρεια, θα είναι στον περιφερειάρχη, εάν αναφέρεται σε δύο περιφέρειες, τότε θα υπογράφεται από τέσσερις Υπουργούς και θα έρχεται για κύρωση στη Βουλή. Αυτό λέει η τροπολογία. Δεν εξουσιοδοτεί κανέναν, ούτε λειτουργεί εν λευκώ ο Υπουργός ΠΕ.ΧΩ.Δ.Ε.. 
      Τέλος, κυρίες και κύριοι συνάδελφοι, εάν ψηφίσετε τη μία τροπολογία, χωρίς να ψηφίσετε την άλλη, αδυνατίζετε πάρα πολύ την τροπολογία που ψηφίζετε. Επίσης, αδυνατίζετε την κίνηση που γίνεται για να κατασκευαστεί αυτό το έργο και να τελειώνουμε. Η παράκλησή μου είναι να το ξανασκεφθείτε. Εάν βεβαίως, δεν το ξανασκεφθείτε, θα ψηφιστεί από την Πλειοψηφία –είδα ότι το Κομμουνιστικό Κόμμα την υποστηρίζει, ο Συνασπισμός δεν την υποστηρίζει- και θα προχωρήσουμε. Είναι ένα έργο πολύπαθο, ένα έργο που αποφάσισαν όλες οι κυβερνήσεις. Ορισμένοι από εσάς που συμμετείχατε σε κυβερνήσεις ήσασταν υπέρ, αφού τότε δεν είχατε διαφωνήσει. 
      Μου κάνει δε φοβερή εντύπωση ο κ. Μάνος, ο οποίος ήλθε εδώ και είπε ότι είναι κάθετα αντίθετος στην εκτροπή του Αχελώου και τα λόγια του επικαλεστήκατε και πολλοί από εσάς που δεν είστε Αιτωλοακαρνάνες. Ο  κ. Μάνος, φαντάζομαι ότι δεν έχει ξεχάσει ότι το 1992 και το 1993 ήταν Υπουργός Συντονισμού. Τότε, λοιπόν, το Υπουργείο Συντονισμού ήταν υπεύθυνο για να υπογραφεί ή όχι η σύμβαση που σας είπα, προηγουμένως και έκανε πολύ μεγάλη προσπάθεια για να υπογραφεί η σύμβαση κατασκευής των έργων. Δεν υπάρχει πουθενά ούτε μία αράδα στην οποία να αναφέρεται ότι ο κ. Μάνος, Υπουργός Συντονισμού που είχε την υπευθυνότητα για να προχωρήσει η σύμβαση και η κατασκευή του έργου, ήταν εναντίον του έργου. 
      Δήλωσε ότι αυτό που κάνω, είναι κοντόφθαλμο. Την άποψη αυτή περί του Αχελώου την έχω από το 1970, προτού πολιτευθώ, διότι τότε είχαν γίνει πολλές μελέτες με την «ΗΛΕΚΤΡΟΒΑΤ» και με άλλες ξένες εταιρείες, οι οποίες έλεγαν ότι ήταν αναγκαία η εκτροπή. Μάλιστα, ένας καθηγητής, ο Κοντοκώστας νομίζω, από το 1925 έλεγε ότι είναι αναγκαία αυτή η εκτροπή. Οι απόψεις και οι πολιτικές θέσεις έχουν νόημα όταν έχουν σοβαρότητα και συνέπεια. Κοντόφθαλμες δεν είναι αυτές οι απόψεις τις οποίες στήριξαν όλες οι κυβερνήσεις.
      Κυρίες και κύριοι συνάδελφοι, δεν χρειάζεται να πω τίποτα για το θέμα της διπλής ανάπλασης και της κατασκευής του γηπέδου. Είναι μια διπλή ανάπλαση στη λεωφόρο Αλεξάνδρας. Μπορεί να αποτελέσει την αρχή για να ενωθούν τα Τουρκοβούνια με το Λυκαβηττό και να γίνει ένας πράσινος χώρος μέσα σε μια πυκνοδομημένη περιοχή με πολλές δραστηριότητες του δημοσίου. Εάν βυθιστεί και η Λεωφόρος Αλεξάνδρας, τότε θα γίνει ένας σημαντικός χώρος πρασίνου.
      Ταυτόχρονα, δημιουργείται στον υποβαθμισμένο Ελαιώνα ένας πόλος αθλητικών, πολιτιστικών, επιχειρηματικών δραστηριοτήτων. Έχουμε, λοιπόν, κάτι που προσφέρει ιδιαίτερα σε όλη την Αττική και την ίδια στιγμή αποκτά γήπεδο και ο Παναθηναϊκός, για να μην ξεχνάμε και τα φίλαθλα συναισθήματά μας.
      (Χειροκροτήματα από την πτέρυγα της Νέας Δημοκρατίας)
      Επειδή ετέθη από τον κ. Μανώλη το θέμα του Ολυμπιακού, πράγματι, ο Ολυμπιακός ζητά κάποιες ρυθμίσεις κατ’ αντιστοιχία αυτών που γίνονται στον Παναθηναϊκό. Είναι ένα θέμα που θα το εξετάσουμε με θετική κατεύθυνση, όχι όμως σ΄ αυτό το νομοσχέδιο.
       ΝΙΚΟΛΑΟΣ ΓΚΑΤΖΗΣ: Βάλτε το τώρα που γυρίζει, κύριε Υπουργέ.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων):Εις  ό,τι αφορά την ένσταση  ότι είναι ογκώδες το γήπεδο και, επομένως, θα κόβεται η θέα προς την Ακρόπολη, αυτός που το είπε ίσως θα έπρεπε να δει το χάρτη. Θα κόβεται η θέα από την Ιερά Οδό. Το γήπεδο του Παναθηναϊκού είναι έξω από τη θέα και την οπτική επαφή που έχει η Ιερά Οδός με την Ακρόπολη. Εμείς δε λέμε ότι θα είναι τριάντα πέντε μέτρα. Λέμε ότι το μέγιστο ύψος θα είναι τριάντα πέντε μέτρα. Αυτό, βέβαια, ο Υπουργός ΠΕ.ΧΩ.Δ.Ε. θα το δει και θα αποφασίσουμε πόσο ύψος, τελικά, θα του δώσουμε, όμως στη διάταξη και στην τροπολογία που φέραμε, θέλαμε να είμαστε απόλυτα ακριβείς, να μην υπάρχει εξουσιοδότηση στον Υπουργό, αλλά, ακριβώς, τι πρόκειται να γίνει.
Θεωρώ ότι αυτό είναι πάρα πολύ σημαντικό, ώστε αύριο το πρωί να μην γίνουν πράγματα που δεν έπρεπε να γίνουν.
      Κύριοι συνάδελφοι, η παράκλησή μου είναι να ψηφιστούν και οι δυο τροπολογίες. Σε ό,τι αφορά την πρώτη τροπολογία της εκτροπής του Αχελώου επιμένω και θα επιμένω και υποστηρίζω: Είναι ένα έργο εθνικής σημασίας, ένα έργο κατ’ εξοχήν περιβαλλοντικό, αλλά, βεβαίως, ένα σύνθετο έργο, το οποίο θα ωφελήσει την Ελλάδα, όχι μόνο τη Θεσσαλία.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. Δόθηκε αρκετός χρόνος στον Υπουργό, γιατί έβλεπα ότι και το δικό σας ενδιαφέρον ήταν να ακούσετε τον Υπουργό.
       Το λόγο έχει ο κ. Μπένος. 
      ΧΡΙΣΤΟΣ ΒΕΡΕΛΗΣ: Κύριε Πρόεδρε, μπορώ να έχω το λόγο επί προσωπικού;
      ΠΡΟΕΔΡΕΥΩΝ (Γεώργιος Σούρλας): Κύριε Μπένο, επιτρέπετε; Ο κ. Βερελής θέλει μια φράση να πει, ας του επιτρέψουμε.
      ΣΤΑΥΡΟΣ ΜΠΕΝΟΣ: Βεβαίως.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Βερελή.
      ΧΡΙΣΤΟΣ ΒΕΡΕΛΗΣ: Παρ’ όλο που ο κύριος Υπουργός με πολύ τακτ με περιέγραψε -χωρίς να με αναφέρει ονομαστικά- σαν κάποιον, ο οποίος, ενώ ήταν σε κυβερνήσεις, δεν διεφώνησε, αυτό κατάλαβα, ήθελα να πληροφορήσω και τον ίδιο και τους συνεργάτες του ότι και εντός του Υπουργικού Συμβουλίου και πάντοτε και για λιγότερα, βέβαια, χρόνια από αυτόν λόγω διαφοράς ηλικίας, είχα και έχω σταθερή άποψη για τον Αχελώο. Φοβούμαι ότι θα εισπράξουμε μετά από εικοσαετία τα αποτελέσματα, όταν τότε και οι δυο μας δεν θα μπορούμε να κάνουμε τίποτα.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, να απαντήσω;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Βερελή, δεν αναφερόμουν σε εσάς. Εάν αναφερόμουν σ΄ εσάς, θα σας ονομάτιζα, όπως έκανα για τα άλλα πράγματα και ξέρετε πολύ καλά ότι δεν φοβάμαι. Εάν δε, πάρετε τα Πρακτικά, θα δείτε ότι για αυτό που είπα εν συνεχεία ανέφερα όνομα. Ήταν η αρχή για να αναφέρω κάποιο όνομα για κάποιους που συμμετείχαν στην κυβέρνηση και ανέφερα ολόκληρα περιστατικά για την περίοδο 1992-1993. Αν αναφερόμουν σε εσάς, θα το έπραττα.
      ΠΡΟΕΔΡΕΥΩΝ (Γεώργιος Σούρλας): Κύριε Βερελή, δόθηκαν επαρκείς διευκρινήσεις.
      ΧΡΙΣΤΟΣ ΒΕΡΕΛΗΣ: Εντάξει.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Μπένος.
      ΣΤΑΥΡΟΣ ΜΠΕΝΟΣ: Θέλω να εκφράσω καταρχάς τη χαρά μου για τον τόνο του Υπουργού σήμερα. Πραγματικά είναι ένας τόνος που μας θυμίζει το Σουφλιά που ξέρουμε. Θα προσπαθήσω και εγώ να ανταποκριθώ σ΄ αυτούς τους τόνους. 
      Άλλωστε, αγαπητοί συνάδελφοι, να ξέρετε ότι, όταν εγώ πρωτοασχολήθηκα με την πολιτική ως νέος Δήμαρχος Καλαμάτας, η πρώτη μου πολιτική επαφή ήταν με τον κ. Σουφλιά, πριν καν αναλάβω ακόμη, το 1978, όταν ήταν Υφυπουργός Εσωτερικών.
      ΠΡΟΕΔΡΕΥΩΝ (Γεώργιος Σούρλας): Δεν σας έπεισε να έρθετε στη Νέα Δημοκρατία όμως, δεν τα κατάφερε!
      ΣΤΑΥΡΟΣ ΜΠΕΝΟΣ: Πραγματικά, λοιπόν, πρέπει να δούμε νηφάλια αυτά τα μεγάλα ζητήματα. 
      Θα παρακολουθήσω και πάλι τη ροή των λόγων σας. Αναφερθήκατε στον τρόπο που νομοθετούμε και είπατε κάτι το αυτονόητο, ότι δεν υπάρχουν παράνομοι νόμοι. Όμως, υπάρχουν κοινοβουλευτικές διαδικασίες, κύριε Υπουργέ, που ακολουθούνται και δημιουργούν πολλές φορές υψηλή επικινδυνότητα στην εφαρμογή των νόμων, και νομική και διοικητική επικινδυνότητα. Αυτό έχει συμβεί στην παρούσα φάση. Και προστίθεται σ΄ αυτό και ένας διλημματικός χαρακτήρας που έχετε θέσει και μας το λέτε και μας το ξαναλέτε, ότι είστε με το έργο, θέλετε να είστε και με τους μεν και με τους δε. Δεν θέλουμε, κύριε Υπουργέ. Θα θέλαμε να μας δώσετε τη δυνατότητα να πούμε ένα καθαρό «ναι» σε όλη αυτήν την υπόθεση, δεν μας το επιτρέψατε όμως. Και ξέρετε γιατί δεν μας το επιτρέψατε; Θα χρησιμοποιήσω τα δικά σας λόγια, που είπατε τώρα, ακούστε. 
      Φέρατε καταρχάς το άρθρο 9 και μέσα σε σαράντα μέρες το αλλάζετε. Τι φταίει, κύριε Υπουργέ; Με τόση μεγάλη προχειρότητα και επιπολαιότητα ετοιμάστηκε αυτή η διάταξη από τους συνεργάτες σας και την υιοθετήσατε εσείς; Μέσα σε λίγες μέρες, λοιπόν. Αυτό σπάνια έχει συμβεί στο Κοινοβούλιο, ξέρετε, να έρχεται μια διάταξη και να ζητούμε με την τροπολογία να αλλάξει. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Θέλαμε να κάνουμε την έκπληξη του Αχελώου!
      ΣΤΑΥΡΟΣ ΜΠΕΝΟΣ: Α, αυτό θέλατε! Χαίρομαι που το παραδεχτήκατε.
      Δεύτερο σημείο. Στην εισηγητική έκθεση της τροπολογίας λέτε ότι έγινε παραδρομή, που επικαλείται την καθυστέρηση της έκδοσης του προεδρικού διατάγματος. Το επικαλεστήκατε μόλις πριν από λίγο. 
      Τρίτο σημείο. Είπατε από το Βήμα ότι ο νόμος που έχουμε ψηφίσει για την εφαρμογή της κοινοτικής οδηγίας για τα νερά έχει μια μεταβατική περίοδο. Δεν έχει, κύριε Υπουργέ, μεταβατική περίοδο. Ως πέρας έχει το 2009 για να γίνουν όλες οι διαχειριστικές μελέτες. Και τι είπατε παραπέρα; Ότι, αν δεν ακολουθούσε το Υπουργείο αυτήν τη νομοθετική διαδικασία που μας προτείνετε, τότε, αφού γίνει το προεδρικό διάταγμα, θα έπρεπε να ακολουθήσει η διαχειριστική μελέτη, σύμφωνα με τις προδιαγραφές του προεδρικού διατάγματος. Δηλαδή, θα χρειαζόταν τότε άλλη διαχειριστική μελέτη για τα νερά, όχι αυτή που μας φέρνετε σήμερα να ψηφίσουμε; Δεν μας το διευκρινίσατε αυτό. 
      Αν, λοιπόν, δεχτείτε ότι αυτή η διαχειριστική μελέτη θα μπορούσε να είναι χρήσιμη και για το νόμο, αν εφαρμοζόταν κανονικά, βγαίνει αβίαστα το συμπέρασμα ότι, αν είχαμε το προεδρικό διάταγμα και επειδή υπάρχει και η διαχειριστική μελέτη, θα μπορούσαμε να μην χάσουμε χρόνο.
      Συνεπώς καταλήγουμε ότι το γεγονός πως δεν έχουμε το προεδρικό διάταγμα, είναι εκείνο που μας οδηγεί σ’ όλην αυτή τη διαδικασία που βιώνουμε σήμερα στο Κοινοβούλιο! 
      Πείτε μου, κύριε Υπουργέ, αν κάνω λάθος σε τίποτα απ’ αυτά που σας λέω. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Θέλω να διευκρινίσω το εξής, γιατί ίσως δεν έγινα κατανοητός. 
      Εάν ακολουθούσαμε το προεδρικό διάταγμα, εάν ακολουθούσαμε την οδηγία –καθαρές κουβέντες- οι διαδικασίες που προβλέπονται για να γίνει η μελέτη και να οριστικοποιηθεί, θα έφταναν μέχρι το 2009. Δεν θα παρουσιαζόταν καμιά διαφορετική μελέτη, αλλά υπάρχει μια διαδικασία, την οποία ξέρετε, δηλαδή συζητήσεις επί συζητήσεων κ.ο.κ.. 
      Εάν, λοιπόν, ακολουθούσαμε αυτήν τη διαδικασία του προεδρικού διατάγματος και της οδηγίας, θα φτάναμε στο 2009. Και επειδή, τελικώς, η όλη ιστορία του έργου ξεκίνησε από τη δεκαετία του ’80 και όταν πάρθηκε η απόφαση του 2000 δεν είχε κυρωθεί ακόμα η οδηγία, θα έπρεπε κανονικά και με βάση το δεδικασμένο του 2000 του Συμβουλίου της Επικρατείας να προχωρήσουν τα υπόλοιπα. 
      Το θέμα, λοιπόν, δεν έγκειται στο ότι θα ήταν διαφορετική η μελέτη, αλλά θα υπήρχε απώλεια μεγάλου χρόνου στις διαδικασίες που προβλέπει η οδηγία και θα φτάναμε στο 2009. Ε, αυτό δεν το θέλαμε, διότι δεν είναι δυνατόν να επενδύονται τόσα εκατομμύρια ευρώ και να περιμένουμε το 2000, αλλά ούτε κατά την άποψή μου είναι και σωστό ένα έργο που ξεκίνησε από τη δεκαετία του ’80 και καθυστέρησε και μπήκε σ’ όλες αυτές τις αναβολές, να βρίσκει συνέχεια εμπόδια μπροστά του. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ολοκληρώστε, σας παρακαλώ. Έχετε κάνει μεγάλη παρέμβαση. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Πιθανότατα, αύριο το πρωί και μέχρι το 2009 να βγει μια άλλη οδηγία. Ξέρετε ότι βγαίνουν, συνεχώς, καινούργιες οδηγίες. Πού θα πηγαίναμε τότε; Θα «κυνηγάμε» τις οδηγίες; 
      ΣΤΑΥΡΟΣ ΜΠΕΝΟΣ: Ξέρετε τι έκανε τώρα ο κύριος Υπουργός; Έδωσε «όπλα» σε όσους θα προσφύγουν στο Συμβούλιο της Επικρατείας και στην Ευρωπαϊκή Ένωση. Αυτό έκανε! Μόλις τώρα, κύριε Πρόεδρε! 
      Τι είπε, δηλαδή; Είπε το εξής: «Εγώ θέλω να καταργήσω τις διαδικασίες που προβλέπει η Ευρωπαϊκή Ένωση και η οδηγία της, που είναι η διαβούλευση και μια μελέτη με τον τρόπο που πρέπει να γίνεται». Συνεπώς αυτοί που θα προσφύγουν, αυτήν την παραπομπή θα επικαλεστούν.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Επειδή είναι ένα ευαίσθητο θέμα, επιτρέψτε μου…
      ΣΤΑΥΡΟΣ ΜΠΕΝΟΣ: Κύριε Υπουργέ, εσείς το κάνατε. Δεν το λέω εγώ. Εγώ απλώς το επισημαίνω. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, να μην συνεχιστεί άλλο αυτός ο διάλογος μεταξύ σας.
      ΣΤΑΥΡΟΣ ΜΠΕΝΟΣ: Γι’ αυτό σας είπα ότι η κοινοβουλευτική διαδικασία που επιλέξατε είναι «υψηλού κινδύνου» νομικού και διοικητικού και θα είναι αναποτελεσματική. Και λυπάμαι που το λέω, κύριε Υπουργέ, γιατί εμείς θέλουμε να προχωρήσει το έργο. Δεν θα φταίμε εμείς, λοιπόν, για το αν δεν προχωρήσει. Φταίει το γεγονός ότι η οδός που επιλέξατε είναι άκρως επικίνδυνη και διοικητικά και νομικά και θα τα βρείτε όλα αυτά μπροστά σας. 
      Ενώ, αν είχατε ακολουθήσει τον ορθό δρόμο, τον οποίο εμείς εντοπίσαμε και επισημάναμε, δεν θα υπήρχαν αυτοί οι κίνδυνοι. 
      Πάμε όμως και στην ουσία για να δείτε και σε ποια άλλη αντίφαση πέσατε, κύριε Υπουργέ! 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Δεν θα σας διακόψω ξανά, κύριε Μπένο, αλλά επειδή είναι πολύ ευαίσθητο το θέμα…
      ΣΤΑΥΡΟΣ ΜΠΕΝΟΣ: Όσο θέλετε! Δεν με πειράζει, κύριε Υπουργέ. Εμένα αυτό το είδος του διαλόγου με γοητεύει! 
      ΠΡΟΕΔΡΕΥΩΝ (Γεώργιος Σούρλας): Κύριε Μπένο, επιτρέπετε τη διακοπή; 
      ΣΤΑΥΡΟΣ ΜΠΕΝΟΣ: Βεβαίως, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Μπένο, κατ’ αρχήν ας συζητήσουμε με ανοιχτά χαρτιά. Ξέρετε ότι οι προσφυγές θα γίνουν στο Συμβούλιο της Επικρατείας και ξέρετε πολύ καλά ότι όλες αυτές οι συζητήσεις θα πάνε στο Συμβούλιο της Επικρατείας. Η δική σας στάση, η στάση που πήρατε είναι επικίνδυνη, διότι ψηφίζετε τη μία τροπολογία και δεν ψηφίζετε την άλλη. 
      Αυτό που κάνουμε εμείς με την τροπολογία είναι νόμιμο. Εμείς λέμε το εξής: «Κύριοι, επειδή μας δίνετε το δικαίωμα να την έχουμε έτοιμη μέχρι το 2009, καλύπτουμε αυτό το κενό μ’ αυτόν τον τρόπο, όταν υπάρχουν επιτακτικές ανάγκες νερού και όταν υπάρχουν περιβαλλοντικά προβλήματα και δεν δημιουργούμε καμιά επικινδυνότητα». Εάν η Βουλή εμφανιστεί σύσσωμη και αποφασισμένη. Εντάξει, διαφωνεί ο Συνασπισμός. Εκφράζεται η πολιτική βούληση αυτού του Σώματος και εκφράζεται χωρίς μεμψιμοιρίες, εάν εσείς συμφωνήσετε. Πιθανότατα, αυτό θα είναι το επικίνδυνο στο Συμβούλιο της Επικρατείας. Όμως, δεν υπάρχει άλλος τρόπος να προχωρήσουμε. Εξάλλου, η Βουλή αποφασίζει. Και αφού αποφασίζει η Βουλή, αυτός είναι ο νόμος! Και καλύπτει αυτό το κενό που υπάρχει. Δεν παραβιάζουμε την κοινοτική νομοθεσία. Απλώς, καλύπτουμε ένα κενό που έχει ο ν. 3199. 
      ΣΤΑΥΡΟΣ ΜΠΕΝΟΣ: Έχω απαντήσει, κύριε Υπουργέ, σ’ όλα αυτά τα επιχειρήματά σας. Δεν θα επανέλθω και για την οικονομία του χρόνου. 
      Θέλω όμως να πω κάτι άλλο το οποίο είναι ουσιώδες και παρακαλώ και τους κυρίους Υφυπουργούς να παρακολουθήσουν όλη αυτήν τη συζήτηση. 
      Θα σας διαβάσω, κύριε Υπουργέ, τι λέει ακριβώς στη σελίδα 81 της μελέτης, το οποίο είναι εντελώς ανακόλουθο μ’ αυτά που είπατε εσείς σ΄ όλες τις αγορεύσεις σας. 
      Ακούστε, αγαπητοί συνάδελφοι, τι λέει: «Καταλήγοντας, θα πρέπει να τονιστεί  ότι η εκτροπή του ποταμού Αχελώου στη Θεσσαλία θα πρέπει να συνοδεύεται από ένα, ιδιαίτερα, σημαντικό και εκτεταμένο πρόγραμμα αναδιάρθρωσης των αρδευτικών δικτύων. Η αναδιάρθρωση αυτή συμπεριλαμβάνει την εκτεταμένη κατάργηση των αρδευτικών γεωτρήσεων στη Θεσσαλία και την κατασκευή υδροληψιών στον ποταμό Πηνειό και τους παραποτάμους του, καθώς και των δικτύων μεταφοράς και διανομής του αρδευτικού νερού. Τι σημαίνει αυτό; Αυτό σημαίνει ότι θα έπρεπε να υπάρχει μια μεγαλειώδης πολιτική δήλωση –και είμαστε πρόθυμοι να την προσφέρουμε εμείς ως ΠΑ.ΣΟ.Κ. σε εσάς- ότι θα συνοδεύεται το έργο αυτό μια εκτεταμένη αναδιάρθρωση των καλλιεργειών του Θεσσαλικού Κάμπου, σύμφωνα και με τις αρχές της Κοινής Αγροτικής Πολιτικής της Ευρωπαϊκής Ένωσης (Κ.Α.Π.).
      Για να γίνει, όπως είπατε, ένα μεγάλο οικολογικό έργο –γιατί εμείς το πιστεύουμε ότι μπορεί να μετατραπεί σε ένα μεγάλο οικολογικό έργο. Πρέπει μέσα στα πλαίσια του διαλόγου να πείσουμε τους οικολόγους και να μην τους εκθέτουμε κοινοβουλευτικά λέγοντας αυτούς τους προσδιορισμούς περί «στραβισμού οικολογικού» κ.λπ. 
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων ΄Εργων): Στραβισμό έχουν.
    ΣΤΑΥΡΟΣ ΜΠΕΝΟΣ: Κύριε Υπουργέ, το 2013 το βαμβάκι, έτσι και αλλιώς, θα πάψει να είναι ανταγωνιστικό, μιας και μιλήσατε περί ανταγωνιστικότητας. Δεν οφείλουμε, λοιπόν, εμείς οι πολιτικοί από τώρα να προετοιμάσουμε το έδαφος; Θα περιμένουμε τότε να έρθει; Ξέρετε ότι η τιμή εμπορίου δεν ξεπερνά –να πω σε δραχμές- τις 50, 60 δραχμές και πιάνουν οι παραγωγοί 250 και 300 λόγω της επιδότησης που θα καταργηθεί. Συνεπώς δεν θα πρέπει να προετοιμαστούμε από τώρα; Δεν πρέπει να πάμε σε άλλες καλλιέργειες; Δεν πρέπει να ακολουθήσουμε τη νέα Κ.Α.Π.; Δεν θα έπρεπε, αν θέλετε να μετατραπεί το έργο σε οικολογικό, αυτό να γίνει από σήμερα για να ακολουθήσουμε και τη μελέτη; Γιατί δεν το κάνετε αυτό; Αυτές θα ήταν λύσεις που θα μας παρασύρατε και εμάς μαζί σας, όχι με μια απλή διακήρυξη και να μας λέτε δήθεν διλημματικά «κάντε εκείνο ή το άλλο».
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων ΄Εργων): ‘Έτσι είναι η ζωή, έχει διλήμματα.
    ΣΤΑΥΡΟΣ ΜΠΕΝΟΣ: Το θέμα είναι πώς τίθενται και πώς απαντώνται.
    Ερχόμαστε τώρα στο θέμα του Παναθηναϊκού. Πιστεύουμε ότι η πρόταση που κάνετε για τον Παναθηναϊκό είναι μια επιτυχής πρόταση για τη διπλή ανάπλαση. Εγώ πιστεύω ότι είναι αξιοπρόσεκτη η πρόταση του κ. Μάνου. Για το ύψος  έχετε δίκιο στο γεγονός ότι δεν φαίνεται από την Ιερά Οδό και από την Πειραιώς. Όμως, επειδή εκεί υπάρχει μια κατάσταση υπανάπτυξης, μπορεί να αποβεί μελλοντικά για την Αθήνα πολύ ευεργετική αυτή η πρόταση. ‘Έχουμε δέκα χιλιάδες στρέμματα στην ευρύτερη περιοχή του Ελαιώνα και είναι καλό να το μελετήσουμε μήπως γίνει ως ένα βαθμό υπογειοποίηση του γηπέδου, αν απαιτηθεί. Και αυτό, βεβαίως, εξαρτάται από την εξουσιοδότηση τη δική σας, εγώ θα έλεγα και του Δημάρχου Αθηναίων, που μπορεί να προηγηθεί από τη νομοθετική ρύθμιση. Εγώ θα έλεγα να δεχθείτε αυτήν την πρόταση που κάνει ο κ.Μάνος. Πιστεύω ότι θα το βρούμε μπροστά μας. Επειδή  βλέπω ότι εδώ είναι και οι υποψήφιοι δήμαρχοι, οι κύριοι Νικήτας Κακλαμάνης και Σκανδαλίδης, πιστεύω ότι είναι μια πάρα σωστή πρόταση που θα μπορούσε να υιοθετηθεί.
    Είναι πολύ θετικό, όπως σας είπα και πριν για το έργο του Αχελώου, που με αφορμή τον Παναθηναϊκό γίνεται αυτή η διπλή ανάπλαση. Δεν θα έπρεπε εδώ να συνοδεύεται από μια δήλωσή σας, την οποία προθύμως εμείς θα στηρίζαμε, για την ευρύτερη ανάπλαση του Ελαιώνα; Να μη γίνει, δηλαδή, αυτήν τη στιγμή μια περιστασιακή ανάπλαση, αλλά να έρθετε εδώ και να μας πείτε ότι εμείς σχεδιάζουμε αυτό συνολικά για τον Ελαιώνα. 
    Επειδή σήμερα –και το λέω με πραγματική ανησυχία- ακούσαμε ότι προωθεί το Υπουργείο Οικονομίας και Οικονομικών μια διάταξη για τους καταπατητές και την εξαγορά της γης που έχουν καταπατήσει, ποια είναι η θέση σας γι’ αυτό; Δεν άκουσα πουθενά το Υ.ΠΕ.ΧΩ.Δ.Ε. να παίρνει θέση και ακούω ότι το θέμα του αιγιαλού και της παραλίας θα έρθει πάλι με ρύθμιση του Υπουργείου Οικονομικών. Αυτά τα ζητήματα είναι, κυρίως, περιβαλλοντικά και είναι οξύμωρο να συζητάμε εδώ το Κτηματολόγιο, που είναι ο κανόνας των τίτλων της ιδιοκτησίας και της γης, και από την άλλη μεριά να βγαίνει το Υπουργείο Οικονομικών και να λέει «τι κάνετε εσείς με το Κτηματολόγιο; Εγώ θα κοιτάξω να τα βρω με τους καταπατητές και να τους δικαιώσω». ‘Έχετε κάποια απάντηση και σ’ αυτό;
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπένο. Και πολύ σωστά είπατε «καταπατητές» γιατί μερικοί μιλάνε για «κατακτητές». 
    Ο κύριος Υφυπουργός έχει το λόγο.
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): ‘Ένα λάθος διαπιστώσαμε στις τροπολογίες που πέρασαν. Ο δαίμων του computer έχει κόψει μια λέξη. Στο άρθρο 4 παράγραφος 5 στο τέλος λέει «εκδίκαση θεραπείας». Είναι «αίτηση θεραπείας». Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Κατεγράφη, κύριε Υφυπουργέ. 
    Ο Κοινοβουλευτικός Εκπρόσωπος της Νέας Δημοκρατίας κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, νομίζω πως ξεκαθάρισε, πλήρως, το τοπίο γύρω από το θέμα των επίμαχων τροπολογιών, που κανονικά δεν θα έπρεπε να ήταν επίμαχες αλλά θα έπρεπε να ήταν αδιαμφισβήτητες. 
      Ξεκαθάρισε γιατί απεδείχθη για μια ακόμη φορά ότι αυτές οι τροπολογίες, που αφορούν στη μερική εκτροπή του άνω ρου του Αχελώου ποταμού και στη δυνατότητα να γίνονται διαχειρίσεις υδάτων πριν από την έγκριση του Εθνικού Προγράμματος Διαχείρισης και Προστασίας του Υδάτινου Δυναμικού της χώρας, είναι, ουσιαστικά, η συμπύκνωση της συμμόρφωσης της νομοθετικής εξουσίας προς όλες εκείνες τις επιταγές της επιστήμης, της πείρας, τις επιταγές του Συμβουλίου της Επικρατείας, όπως και η συμμόρφωση προς τις ανάγκες της χώρας. 
      Αυτές οι τροπολογίες είναι, ακριβώς, η επιτομή της συμμόρφωσης του Υπουργείου Δημοσίων Έργων και Περιβάλλοντος και η επιτομή της συμμόρφωσης ημών που νομοθετούμε σήμερα προς κατά καιρούς αποφάσεις του Συμβουλίου της Επικρατείας γι' αυτό το θέμα και προς τις απόψεις της υδρολογικής επιστήμης. 
      Όλοι ξέρουμε, κύριε Πρόεδρε, ότι η πιο εύκολη ενασχόληση στην Ελλάδα είναι -πέραν του να συκοφαντείς, που είναι πανεύκολη- η ενασχόληση του να εμποδίζεις. Όλοι στην Ελλάδα έχουν μεταπτυχιακά στο να εμποδίζουν. Είναι τέτοια η πολυνομία, τέτοια η αδυναμία της διοίκησης να παράξει ένα σταθερό και απυρόβλητο αποτέλεσμα, που όποιος θέλει να εμποδίσει κάτι –όχι να δημιουργήσει, αλλά να εμποδίσει κάτι- έχει πάρα πολύ μεγάλες πιθανότητες να το επιτύχει. 
      Αν θέλεις, δηλαδή, στην Ελλάδα να επιτύχεις το στόχο σου, πρέπει να στρατευθείς στο να εμποδίσεις οτιδήποτε, να εμποδίσεις το γείτονα να χτίσει πηγαίνοντας στην πολεοδομία, να εμποδίσεις έναν επιχειρηματία να κάνει επιχείρηση καταγγέλλοντάς τον στην εφορία, να εμποδίσεις οποιαδήποτε πρόοδο. Είναι τέτοιο το πλέγμα των διατυπώσεων που πρέπει ο καθένας να συμπληρώσει και να υλοποιήσει, που οποιοσδήποτε κακόπιστος ή αφελής μπορεί να σταθεί, επιτυχώς, εμπόδιο.
      Η διοίκηση όλα αυτά τα χρόνια δεν μπόρεσε να συμμορφωθεί με τις βλέψεις της πολιτικής ηγεσίας της χώρας. Έχουμε μια χωλαίνουσα διοίκηση και μια πολιτική ηγεσία που από τη δεκαετία του 1980 επιδιώκει να εκτρέψει τον Αχελώο, όχι φυσικά για να πλήξει την Αιτωλοακαρνανία και να ευνοήσει τη Θεσσαλία, αλλά για να σώσει υδρολογικά και αναπτυξιακά μια περιοχή η οποία κατοικείται από το 1/10 του ελληνικού πληθυσμού. 
      Πάντα εκείνοι οι οποίοι ήθελαν να δημιουργήσουν είτε από ρομαντισμό είτε από κακοπιστία εμπόδια σ΄ αυτήν την προσπάθεια, έβρισκαν κουσούρια στην διαδικασία. Σήμερα που έχουμε τα πορίσματα των αποφάσεων του Συμβουλίου της Επικρατείας, της εμπειρίας όλων αυτών των απρόσφορων προσπαθειών να γίνει η εκτροπή του Αχελώου, σήμερα όλη αυτή η προσαρμογή του δημόσιου τομέα στο να ξεπεράσει τα λάθη του παρελθόντος συνοψίζεται σ΄ αυτήν την τροπολογία. 
      Σήμερα αυτή η τροπολογία έρχεται να προσαρμοστεί στην πραγματικότητα και των αναγκών της Θεσσαλίας αλλά και των δυνατοτήτων της Αιτωλοακαρνανίας. Είναι μια ισορροπημένη εν μέρει αντιμετώπιση του προβλήματος της Θεσσαλίας, μια προσπάθεια που σέβεται τις προσπάθειες που έγιναν στο παρελθόν και δεν τις καταδικάζει εις το να στοιχειώσουν, δεν καταδικάζει να στοιχειώσουν τα έργα του μισού δισεκατομμυρίου ευρώ ή να στοιχειώσουν τα όνειρα τόσων ηγεσιών και τόσων εκφραστών της λαϊκής βουλήσεως. 
      Είναι μια προσπάθεια η οποία φαίνεται ότι θα οδηγήσει εκείνους οι οποίοι επιδίδονται στο σπορ του εμποδίζειν στο να μην πετύχουν αυτήν τη φορά να εμποδίσουν ένα τόσο σημαντικό έργο.
      Γι’ αυτό θα χρειαζόταν αποτελεσματικότητα, εκτός από τους χαμηλούς τόνους που είναι περιέργως μια έκφραση αναγνωρίσεως, ενώ νομίζω πως έκφραση αναγνώρισης είναι η αποτελεσματικότητα και ας μην έχει κανείς χαμηλούς τόνους. Δεν πάσχουμε από υποτασικούς, πάσχουμε από αποτελεσματικούς. Νομίζω ότι αυτή η τροπολογία που πλήττεται έξω απ’ αυτήν τη Βουλή και που δεν αντιμετωπίζεται γενναία μέσα σ’ αυτήν τη Βουλή θα δώσει μια σημαντική λύση, αλλά θα δώσει και το μέτρο του πώς πρέπει να αντιμετωπίζονται κρίσιμα θέματα.
      Το ΠΑ.ΣΟ.Κ. εδήλωσε ότι ψηφίζει αυτήν την τροπολογία, αλλά μ΄ έναν τρόπο ο οποίος είναι μίζερος εν τέλει αποδυνάμωσε τα δικά του επιχειρήματα και έδωσε ενδεχομένως επιχειρήματα σ’ αυτούς, οι οποίοι θα επιχειρήσουν αύριο να πλήξουν αυτήν τη λύση. 
      Ευτυχώς, αυτή η λύση έχει λάβει υπ’ όψιν –επαναλαμβάνω- ό,τι πρέπει να είναι μέσα στην τροπολογία για να τη θωρακίσει νομικά, να τη θωρακίσει λογικά και να δώσει τη δυνατότητα στο Υπουργείο Δημοσίων Έργων και Περιβάλλοντος επιτέλους να έχει την τιμή, να έχει την ιστορική ευθύνη να πραγματοποιήσει ένα σημαντικό έργο, ένα έργο το οποίο θα αφήσει ιστορία και κυρίως ένα έργο το οποίο θα αποδείξει ότι όταν τολμάμε και όταν παραμερίζουμε το φόβο για πολιτικό κόστος, τότε φέρνουμε αποτελέσματα που ωφελούν την Ελλάδα.
      Δεν αφορά στη Θεσσαλία αυτή η λύση. Δεν αναφέρθηκε αίφνης πως εκτός από το ότι στη Θεσσαλία έχουμε τη μεγαλύτερη πεδιάδα για την άσκηση γεωργικής και παραγωγικής δραστηριότητας, στη Θεσσαλία –όπως ξέρετε καλά, κύριε Πρόεδρε- διαχειμάζει και η κτηνοτροφία ενός μεγάλου μέρους άλλων περιοχών της Ελλάδας. Διαχειμάζει η αιγοτροφία και η προβατοτροφία της Ηπείρου, της Στερεάς Ελλάδος και αυτή η διαχείμαση, αυτή η χρησιμοποίηση των πόρων της Θεσσαλίας καταδεικνύει πόσο είναι απαραίτητο η περιοχή αυτή περιβαντολογικά να θωρακισθεί.
      Θωρακίζουμε, συνεπώς, περιβαντολογικά τη Θεσσαλία. Δεν βλάπτουμε την Αιτωλοακαρνανία και, κυρίως, επαναφέρουμε μ΄ αυτήν την αποφασιστική μέθοδο την εικόνα της πολιτικής, η οποία θέλει πάνω απ’ όλα να φέρνει αποτελέσματα και όχι να αναλίσκεται σε ατέλειωτες κουβέντες και σε καλλιέργεια της εικόνας των πολιτικών εκφραστών τέτοιων πρωτοβουλιών.
      Εκτός από το νερό στη Θεσσαλία, εκτρέπουμε και τη συνήθη εικόνα της πολιτικής που τη θέλει επ’ εσχάτων να μην είναι αποφασιστική, να μην είναι αποτελεσματική. Η πολιτική ξαναγίνεται αποτελεσματική και αποφασιστική τα τελευταία χρόνια στην Ελλάδα χάρη σε παρόμοιες πρωτοβουλίες που σήμερα εδώ καλούμεθα να ψηφίσουμε και οφείλουμε να ψηφίσουμε όλοι.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Σταύρου έχει το λόγο.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, από το Κομμουνιστικό Κόμμα θα ακουσθεί κανείς;
      ΠΡΟΕΔΡΕΥΩΝ (Γεώργιος Σούρλας): Θέτει ένα θέμα ο Κοινοβουλευτικός Εκπρόσωπος του Κ.Κ.Ε. ο κ. Γκατζής ότι επειδή έχουν μόνο έναν ομιλητή που είναι εγγεγραμμένος, τον κ. Τσιόγκα, αν μπορούσε να προηγηθεί. Νομίζω υπάρχει έγκριση από το Σώμα.
      ΑΠΟΣΤΟΛΟΣ ΣΤΑΥΡΟΥ: Δεν θα αργήσω άλλωστε, κύριε συνάδελφε.
      ΠΡΟΕΔΡΕΥΩΝ (Γεώργιος Σούρλας): Σε λίγο, κύριε Τσιόγκα, θα πάρετε το λόγο.
      Ορίστε, κύριε Σταύρου, έχετε το λόγο.
      ΑΠΟΣΤΟΛΟΣ ΣΤΑΥΡΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, οφείλω να συγχαρώ τον Υπουργό ΠΕ.ΧΩ.Δ.Ε. και την Κυβέρνηση γιατί είχαν τη μεγάλη πρόνοια να φέρουν το συγκεκριμένο νομοσχέδιο που για τρεις ολόκληρες συνεδριάσεις συζητούμε στην Ολομέλεια της Εθνικής μας Αντιπροσωπείας.
      Αυτό δείχνει τόλμη, αποφασιστικότητα και ορθή κρίση. Μετά, μάλιστα, από την παρέμβαση του κ. Σουφλιά, αποδείχθηκε η βασιμότητα του νομοσχεδίου και η λειτουργία του υπέρ των πραγματικών συμφερόντων των πολιτών. Οι όποιες αντίθετες φωνές ακούσθηκαν νομίζω ότι δεν είναι ορθό να λέγονται σ΄ αυτήν την Αίθουσα, διότι στηρίζονται κατά την ταπεινή μου άποψη σε μικροπολιτικά συμφέροντα και σε τοπικιστικά, που ως εκπρόσωποι του έθνους –εκπροσωπούμε το έθνος και την πατρίδα μας- μέσα εκεί είναι και οι ιδιαίτερες εκλογικές μας περιφέρειες.
      Σέβομαι όμως, τις απόψεις τους, αλλά νομίζω ότι το συγκεκριμένο νομοσχέδιο κινείται προς τη σωστότατη κατεύθυνση και θα πρέπει να υπερψηφιστεί απ’ όλες τις πολιτικές δυνάμεις. 
      Γνωρίζοντας, αξιότιμε κύριε Υπουργέ, την κοινωνική σας ευαισθησία και τη διάθεσή σας για την απονομή κοινωνικής δικαιοσύνης ο ομιλών και οι συνάδελφοι της περιφέρειας της Αττικής –και για να είμαι δίκαιος, συγκεκριμένα ο κ. Κατσιγιάννης, ο κ. Βλάχος και ο κ. Μπούρας- που προσυπογράφουν τις συγκεκριμένες τροπολογίες που υποστηρίζει ο υποφαινόμενος, πιστεύουμε ότι με θετικό τρόπο θα τις αντιμετωπίσετε, διότι πρόκειται για δύο διαμορφωμένους οικισμούς της περιφέρειας της Αττικής. Ο ένας είναι στη Νέα Ζωή του Δήμου Μάνδρας και ο άλλος είναι ο οικισμός Σπατατζίκι του Δήμου Αγίου Στεφάνου. Μάλιστα ο οικισμός Σπατατζίκι προϋφίσταται του 1922. 
      Ζητούμε με την τροπολογία αυτή να δεχτείτε, ακριβώς, ότι εγκρίνεται η ένταξη της περιοχής στο σχέδιο πόλης, γιατί είναι αδιανόητο στη σημερινή εποχή περίπου τετρακόσιοι πενήντα κάτοικοι στον οικισμό Νέας Ζωής και διακόσιοι περίπου στον οικισμό Σπατατζίκι να στερούνται τα σύγχρονα αγαθά της εποχής μας. 
      Νομίζω ότι είναι θέματα κοινωνικής ευαισθησίας και μία από τις βασικότερες διακηρύξεις της Νέας Δημοκρατίας, της νέας διακυβέρνησης είναι, πραγματικά, η απονομή κοινωνικής δικαιοσύνης. Σε μία ευνομούμενη δημοκρατική πολιτεία πιστεύω ότι τα δικαιώματα πρέπει να απονέμονται. Δεν μπορεί μια πολιτεία να τα προσπερνά. Είναι κοινωνικά θέματα που ταλανίζουν επί δεκαετίες τους πολίτες των συγκεκριμένων περιοχών. 
      Γι’ αυτό με την τροπολογία με γενικό αριθμό 610 και ειδικό 9 που αφορά τη Νέα Ζωή του Δήμου Μάνδρας ...
      ΠΡΟΕΔΡΕΥΩΝ (Γεώργιος Σούρλας): Κύριε Σταύρου, γι’ αυτές θα γίνει συζήτηση μετά. 
      ΑΠΟΣΤΟΛΟΣ ΣΤΑΥΡΟΥ: Θέλω να επισημάνω αυτές τις δύο τροπολογίες, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κύριε Σταύρου, είστε τώρα εκτός των συμφωνηθέντων. 
      ΑΠΟΣΤΟΛΟΣ ΣΤΑΥΡΟΥ: Ζητώ από τον κύριο Υπουργό να τις κάνει δεκτές. Εμείς τις υπερψηφίζουμε και θέλω να παρακαλέσω και τους συναδέλφους των άλλων κομμάτων της Εθνικής μας Αντιπροσωπείας να τις στηρίξουν, γιατί, πραγματικά, είναι έργο απονομής κοινωνικής δικαιοσύνης. 
      Θα ήθελα μια δήλωση από τον κύριο Υπουργό τι, ακριβώς, σκέφτεται να κάνει με τις συγκεκριμένες τροπολογίες: Αν σήμερα θα τις κάνει δεκτές ή σε άλλο νομοσχέδιο.
       Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, όταν ολοκληρωθεί η συζήτηση επί των δύο τροπολογιών που αποτελούν μια ενότητα, θα εισέλθουμε στη συζήτηση των τροπολογιών των Βουλευτών και εκεί θα πάρετε θέση. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Θα γίνει συζήτηση για τις τροπολογίες των Βουλευτών ...
      ΠΡΟΕΔΡΕΥΩΝ (Γεώργιος Σούρλας): Εκεί οι Βουλευτές που έχουν εμπρόθεσμα καταθέσει τροπολογίες έχουν δικαίωμα να πάρουν το λόγο ανεξάρτητα αν εσείς αποφασίσετε να δεχτείτε ή να απορρίψετε τις τροπολογίες. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Πρέπει, δηλαδή, να τελειώσουμε με αυτές τις δύο τροπολογίες. 
      ΠΡΟΕΔΡΕΥΩΝ (Γεώργιος Σούρλας): Ναι, πρέπει να τελειώσουμε. 
      ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, αν μου επιτρέπετε, επειδή μετά την Επιτροπή Θεσμών και Διαφάνειας η οποία τελείωσε πριν από λίγο, έχουμε την Επιτροπή Εξωτερικών και Άμυνας που θα αρχίσει σε λίγο, θα παρακαλούσα να είχα  μία απάντηση από τον αξιότιμο κύριο Υπουργό. 
      ΧΡΗΣΤΟΣ ΠΑΠΟΥΤΣΗΣ: Και εμείς έχουμε την ίδια υποχρέωση, κύριε Πρόεδρε, και περιμένουμε. Παρακαλώ πολύ να ακολουθήσουμε τη διαδικασία ... 
      ΠΡΟΕΔΡΕΥΩΝ (Γεώργιος Σούρλας): Κύριε Παπουτσή, αυτή η δήλωση του Υπουργού είναι σα να γίνεται μετά από την ψήφιση των δύο τροπολογιών. Δεν θα επαναληφθεί. 
      Κύριε Υπουργέ, έχετε το λόγο. Σύντομα σας παρακαλώ. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Αυτές οι τροπολογίες δεν δένουν αρμονικά μ' αυτό το νομοσχέδιο. Δεν είναι το αντικείμενο αυτού του νομοσχεδίου. 
      Όπως ξέρετε, έχουμε ετοιμάσει το νομοσχέδιο για τις οικοδομικές άδειες. Εκεί πλέον αυτές οι τροπολογίες θα εξεταστούν και, βεβαίως, φαίνεται ότι έχουν μια βάση δικαίου.  Θα το εξετάσουμε, όμως. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, έχουμε καταθέσει και εμπρόθεσμες τροπολογίες ...
      ΠΡΟΕΔΡΕΥΩΝ (Γεώργιος Σούρλας): Κυρία Ξηροτύρη, θέλετε το λόγο ως Κοινοβουλευτική Εκπρόσωπος; 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θέλω το λόγο, αλλά ... 
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, εμείς πότε θα μιλήσουμε;
      ΠΡΟΕΔΡΕΥΩΝ (Γεώργιος Σούρλας): Οι Κοινοβουλευτικοί Εκπρόσωποι έχουν δικαίωμα να παίρνουν το λόγο όποτε θέλουν, για να δευτερολογήσουν. Τι να κάνουμε; Έτσι λέει ο Κανονισμός. 
      Ορίστε, κυρία Ξηροτύρη, έχετε το λόγο. Παρακαλώ να είστε σύντομη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Απλώς ήθελα να πω ότι υπάρχουν και εμπρόθεσμες τροπολογίες που αναφέρονται στο νομοσχέδιο, κύριε Υπουργέ. Θα μας πείτε αργότερα πότε θα τις κάνετε δεκτές, γιατί δεν είναι μόνο οι τροπολογίες που αφορούν οικοδομικές άδειες, τροποποιήσεις κ.λπ. …
      ΠΡΟΕΔΡΕΥΩΝ (Γεώργιος Σούρλας): Αναφέρθηκε, γενικώς, ο Υπουργός σε όλες τις τροπολογίες. 
      Αλλά να μη συνεχίσουμε έτσι τη συζήτηση. Όταν ολοκληρωθεί η συζήτηση…
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εντάξει. 
      ΠΡΟΕΔΡΕΥΩΝ (Γεώργιος Σούρλας): Έχουν γίνει πολλές εκτροπές πιο μεγάλες και από τον Αχελώο ακόμα!
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, έχουν κατατεθεί και τροπολογίες επί των διατάξεων του άρθρου του Κτηματολογίου, των δημοσίων έργων κ.λπ. 
      ΠΡΟΕΔΡΕΥΩΝ (Γεώργιος Σούρλας): Κυρία Ξηροτύρη, όταν ολοκληρωθεί η συζήτηση επί των δύο επίμαχων τροπολογιών και ψηφιστούν θα μπούμε στις τροπολογίες των Βουλευτών. Εκεί όσοι έχετε το δικαίωμα, αφού καταθέσατε εμπρόθεσμα τις τροπολογίες, θα πάρετε το λόγο και θα πείτε τις απόψεις σας και ο κύριος Υπουργός θα απαντήσει.
      Ορίστε, έχετε το λόγο ως Κοινοβουλευτική Εκπρόσωπος για τρία λεπτά.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, παρακολούθησα με προσοχή την επιχειρηματολογία σας και πραγματικά και το θέμα το κατέχετε πολύ καλά και θέλετε να προχωρήσει το έργο της μερικής εκτροπής του Αχελώου και, πράγματι, έχετε επιχειρήματα, έχετε τις σχετικές μελέτες, αλλά παρ’ όλα αυτά υπάρχουν κενά στην επιχειρηματολογία σας. 
      Το ένα κενό είναι ότι η οδηγία 2000 βάζει ως όριο το 2009. Η αρχή είναι από το 2003 και πολύ πιο νωρίς έπρεπε η χώρα μας να κάνει την αρχή για τα θέματα του καθορισμού των λεκανών απορροής, της διαχείρισης κ.λπ.. Και, μάλιστα, όπως είπα και στην πρωτομιλία μου και ο προηγούμενος νόμος –και το είπατε και εσείς- προέβλεπε ότι έπρεπε να έχουν γίνει αυτά. Και μάλιστα πριν από αρκετά χρόνια με μία παρουσία στην Επιτροπή Έρευνας και Τεχνολογίας του Υφυπουργού κ. Ξανθόπουλου είχε από τότε πει ότι αυτά είναι έτοιμα στην Ελλάδα, διότι η Ελλάδα είχε υπηρεσίες πάρα πολύ καλές και στο Υ.ΠΕ.ΧΩ.Δ.Ε. και στο Υπουργείο Ανάπτυξης, τότε τις λεγόμενες  Υ.Ε.Β. κ.λπ. και θα μπορούσαν πολύ γρήγορα να συγκεράσουν όλα αυτά τα πράγματα  και να κάνουν αυτόν το σχεδιασμό. 
      Και εγώ, πράγματι, περίμενα πολύ πιο νωρίς να είχαν προχωρήσει αυτά. Και το προεδρικό διάταγμα να το είχατε προχωρήσει εσείς αφού καθυστέρησε η προηγούμενη κυβέρνηση και να είχε αρχίσει η διαδικασία να εκπονούνται αυτές οι μελέτες. Δεν μας λέει η Ευρωπαϊκή Ένωση το 2009 να αρχίσουμε. Μας λέει να αρχίσουμε από το 2000 και να είμαστε έτοιμοι το 2009. Έτσι θα μπορούσαμε να έχουμε μία καλύτερη κάλυψη και μέσα από τις διαδικασίες που προβλέπει το άρθρο 14 της οδηγίας, τη συζήτηση, τη διαβούλευση κ.λπ.. Καθυστερήσαμε που καθυστερήσαμε, δεν πείραζε να καθυστερήσουμε λίγο ακόμη για να συζητήσουμε αυτά τα θέματα.
      Το δεύτερο θέμα είναι ότι εγώ, διολισθαίνοντας κιόλας στην απόφαση του κόμματός μας θα ήμουν θετική εφόσον καθαρά αντιμετωπίζατε τη μερική εκτροπή ως ένα έργο οικολογικό για τις ανάγκες της ύδρευσης, για τις ανάγκες της αναβάθμισης των οικοσυστημάτων και για τις υδροηλεκτρικές ανάγκες. Εγώ θα ήμουν σύμφωνη μέχρι εκεί, όμως δεν είναι έτσι τα πράγματα. Είναι κατ’ εξοχήν αρδευτικό το έργο. Άλλωστε διαβάζω και τη μελέτη. Κυρίαρχος τομέας όσον αφορά τη σημερινή ζήτηση νερού στην περιοχή μελέτης της άρδευσης με συμμετοχή περίπου το 94% είναι ανάγκες της άρδευσης. Από εκεί και πέρα τι θα κάνουμε με την άρδευση, γιατί, πράγματι, η υπέρμετρη χρήση τώρα με βαθιές γεωτρήσεις κ.λπ., δημιουργεί οικολογικά προβλήματα και το ένα θέμα φέρνει το άλλο –είμαι τεχνικός και τα καταλαβαίνω- είναι ένα άλλο θέμα, αλλά βάλτε κάποιους όρους σ΄ αυτό, κάποιες προϋποθέσεις. Δεν τίθενται.
      Για όλα αυτά, λοιπόν, εγώ, τουλάχιστον, έχω αυτές τις επιφυλάξεις. Θα μπορούσα να είχα προχωρήσει και να ψηφίσω, γιατί θεωρώ ότι ορισμένα από αυτά τα έργα που έγιναν πρέπει να ολοκληρωθούν. Τα πλήρωσε ο ελληνικός λαός και το οικολογικό θέμα και στη Θεσσαλία και στις άλλες περιοχές της χώρας πρέπει να αντιμετωπισθεί. Σας λέω για την Κορώνεια. Τελικά η Κορώνεια δεν μπορεί να αναβαθμιστεί, γιατί δεν μπορεί να πάρει νερό από τον Αλιάκμονα με βάση αυτές τις αρχές, ότι, αφού δεν υπάρχει η διαχείριση, δεν μπορεί η μία λεκάνη απορροής να δίνει στην άλλη. Έτσι, πεθαίνει η Κορώνεια. Υπάρχουν προβλήματα, λοιπόν, και επιτακτικές ανάγκες. Πρέπει, όμως, να τα λύσουμε συλλογικά με διαβούλευση, με εθνικό και περιφερειακό σχεδιασμό.
      Και το τρίτο θέμα, για την τροπολογία για το γήπεδο του Παναθηναϊκού. Σας ζήτησα και σας είπα ότι μπορούσε να μην υπάρχει τέτοια υπερβολή στην κάλυψη. Τι να κάνουμε τώρα; Αν ο Δήμος της Αθήνας δεν θέλει να κάνει καμία απαλλοτρίωση και αυξάνει το συντελεστή από 0,8% σε 1,6% και από την άλλη μεριά για όλα αυτά δίνετε τις δυνατότητες για τρομερές εμπορικές χρήσεις, φοβάμαι, κύριε Υπουργέ, ότι θα έχουμε την ίδια περίπτωση με το Μαρούσι που και εσείς την κατακρίνατε, ήταν ένα σκάνδαλο. 
      Και εκεί, έτσι όπως γίνονται οι χρήσεις, τρία «MALL» θα γίνουν. Αλλάζει δηλαδή, εντελώς, η όλη φιλοσοφία γι’ αυτήν την περιοχή.
      Εμείς έχουμε μία άλλη φιλοσοφία. Δεν θέλουμε έναν τριτογενή τομέα, γιγαντωμένο που το μόνο που θα κάνει θα είναι να ευνοεί τις μεγάλες επιχειρήσεις επένδυσης κεφαλαίων. Θα μπορούσατε, δηλαδή, να μειώσετε τα τετραγωνικά, να μείνει το γήπεδο εκεί, να γίνει το ισοζύγιο του πρασίνου και να καλυφθούν μόνο αυτά τα τετραγωνικά που είναι απαραίτητα για το γήπεδο και τις παρεμφερείς δραστηριότητες, τις οποίες είναι αναγκαίο να έχει από το νόμο.
      Ευχαριστώ.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θα μπορούσα να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων):  Ζητώ συγγνώμη από τους κυρίους Βουλευτές, αλλά θέλω να κάνω μία διευκρίνιση που θα τους βοηθήσει και τους ίδιους στην αγόρευσή τους.
      Να τα βάλουμε τα πράγματα απλά και πρακτικά, όπως είναι. Η απόφαση του Συμβουλίου της Επικρατείας που ζητά να έχουμε σχέδιο διαχείρισης των υδατικών λεκανών, βγήκε το καλοκαίρι του 2005. Σημειώνω ότι το 1994 δεν τη ζητούσε, παρ’ όλο που υπήρχε ο ν. 1739/1987 που και αυτός υποχρέωνε για να υπάρχει σχέδιο διαχείρισης. Δεν το ζήτησε το 1994, δεν το ζήτησε και το 2000.
      ΑΙΚΑΤΕΡΙΝΗ ΞΗΡΟΤΥΡΗ-ΑΙΚΑΤΕΡΙΝΑΡΗ: Εμείς το ζητήσαμε πάντως. Ο Συνασπισμός το ζητούσε για χρόνια.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Μισό λεπτό, κυρία συνάδελφε.
      ΠΡΟΕΔΡΕΥΩΝ (Γεώργιος Σούρλας): Ακούστε τώρα, κυρία συνάδελφε.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Για ένα έργο το οποίο ταλαιπωρείται τόσα χρόνια και που όλες οι κυβερνήσεις το θέλουν, έχουμε δύο αποφάσεις του Συμβουλίου της Επικρατείας που δεν ζητάνε το σχέδιο διαχείρισης. 
      Και έρχεται και το ζητάει το 2005, είτε υπήρχε το προεδρικό διάταγμα είτε όχι. Εάν ακολουθήσουμε τη διαδικασία την οποία θα προβλέπει το προεδρικό διάταγμα, θα φθάναμε στο 2009.
      Το ερώτημα είναι το εξής: Πρέπει να το κάνουμε νωρίτερα, ναι ή όχι; Έχουν ξοδευτεί ένα σωρό λεφτά; Ήδη, κατασκευάζεται η σήραγγα εκτροπής.
      Θέλουμε πολιτικά να γίνει, διότι η μελέτη –απάντησα και στον κ. Μπένο- δεν θα ήταν διαφορετική. Και δεν μπορούσε να είναι διαφορετική, διότι όλες οι μελέτες που έχουν γίνει από το 1970, όλες μιλούν για μερική εκτροπή, μεγαλύτερη ή μικρότερη, του Αχελώου. Και αυτό που εκτρέπουμε είναι το ελάχιστο.
      Επομένως δεν στέκει το επιχείρημα «αν είχατε κάνει το προεδρικό διάταγμα νωρίτερα», κ.λπ.. Πότε δηλαδή; Δεν μπορούσαμε εμείς να φανταστούμε ότι θα έρθει η Ολομέλεια του 2000 του Συμβουλίου της Επικρατείας που είπε «εντάξει, προστατέψτε μόνο την ιερά μονή». Περιμέναμε εμείς ότι θα έρθει μία άλλη απόφαση της Ολομέλειας του Συμβουλίου της Επικρατείας που θα έλεγε «θέλω και σχέδιο διαχείρισης»;
      ΧΡΗΣΤΟΣ ΖΩΗΣ: Και αύριο μπορεί να έρθει άλλη απόφαση.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Αυτό θέλω να γίνει συνείδηση. Από το 2005 που βγήκε αυτή η απόφαση, αν ακολουθούνταν η διαδικασία του προεδρικού διατάγματος, δεν θα τελειώναμε νωρίτερα από το 2009.
      Έρχεται, λοιπόν, το νομοσχέδιο, ψηφίζει το κυρίαρχο Σώμα της Βουλής, δεν αλλοιώνουμε το νόμο και την οδηγία και δίνουμε λύση σ’ αυτό το διάστημα. 
      Είπε πολύ σωστά ο Κοινοβουλευτικός Εκπρόσωπος της Νέας Δημοκρατίας ότι δεν πάσχουμε εδώ από συζητήσεις ή από υποτασικούς. Πάσχουμε, συνήθως, στην Ελλάδα από αναποτελεσματικότητα και από πολιτικές αποφάσεις. Εάν, λοιπόν, είμαστε υπέρ ενός γεγονότος, τότε πρέπει να το επισπεύδουμε και να μην καθόμαστε σε λεπτομέρειες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Εξάλλου, η νομολογία των ελληνικών δικαστηρίων επιτρέπει στη διοίκηση να φέρνει τέτοιες διατάξεις για ψήφιση στη Βουλή, όταν πρόκειται για σύνθετα έργα και πολλές διαδικασίες, ώστε να γίνεται σύντμηση του χρόνου. Διότι αυτό είναι υπέρ της ανάπτυξης του τόπου και της επίλυσης των προβλημάτων.
      ΠΡΟΕΔΡΕΥΩΝ (Γεώργιος Σούρλας): Ο κ. Χαρακόπουλος έχει το λόγο.
      ΜΑΞΙΜΟΣ ΧΑΡΑΚΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, παρακολουθώντας την ένταση και το πάθος στις αγορεύσεις κατά της εκτροπής του Αχελώου από τους συναδέλφους της Αιτωλοακαρνανίας, θα ήθελα να πω ότι θα είναι λάθος να δημιουργηθεί η αίσθηση από τη σημερινή συζήτηση ότι πρόκειται για μία βεντέτα ανάμεσα σε Θεσσαλούς και Αιτωλοακαρνάνες. Το έργο της εκτροπής του Αχελώου είναι τεράστιας εθνικής σημασίας, είναι ένα έργο πολλαπλώς ωφέλιμο για την πατρίδα μας.
      Κυρίες και κύριοι συνάδελφοι, η κατανομή των υδάτινων πόρων διαφέρει από περιοχή σε περιοχή, ανάλογα με τις κλιματολογικές συνθήκες.
	Έτσι, στη δυτική Ελλάδα με υψηλά ποσοστά βροχοπτώσεων και μειωμένες ανάγκες κατανάλωσης έχουμε υδατικό πλεόνασμα, σε αντίθεση με τη Θεσσαλία, όπου έχουμε χαμηλά ποσοστά βροχής και αυξημένες ανάγκες κατανάλωσης. Για να μην καταλήγει, λοιπόν, αναξιοποίητο το πλεόνασμα αυτό των υδάτων από τη δυτική Ελλάδα, σχεδιάστηκε η εκτροπή μέρους των υδάτων του άνω ρου του Αχελώου ποταμού προς το Θεσσαλικό Κάμπο για να αναστρέψει την περιβαλλοντική υποβάθμιση της Θεσσαλίας.
      Κυρίες και κύριοι συνάδελφοι, από τη στιγμή που ο Υπουργός ΠΕ.ΧΩ.Δ.Ε., ο κ. Σουφλιάς, κατέθεσε τις δύο επίμαχες τροπολογίες, είδε το φως της δημοσιότητας μια ομοβροντία, θα έλεγα, αντιδράσεων από οικολογικές οργανώσεις, αναλυτές στον έντυπο Τύπο, αλλά και φορείς της Αιτωλοακαρνανίας. Αναμφίβολα είναι όχι απλά κατανοητές, αλλά σεβαστές οι ενστάσεις και οι προβληματισμοί όλων για την προστασία του περιβάλλοντος. Φοβούμαι, όμως, ότι κάποιοι δεν κινούνται απλά στα όρια της υπερβολής, αλλά θα έλεγα και της απρέπειας, όταν φθάνουν στο σημείο να παρομοιάζουν τον Υπουργό ΠΕ.ΧΩ.Δ.Ε. με κόκκινους δικτάτορες, όπως ο Στάλιν ή ο Νάσερ. Το έργο της εκτροπής του Αχελώου, όπως φαίνεται και από την αιτιολογική έκθεση, δεν επηρεάζει κατ’ ελάχιστον την οικολογική ισορροπία στην Αιτωλοακαρνανία.
      Θα έλεγα, λοιπόν, απευθυνόμενος προς τους συναδέλφους της Αιτωλοακαρνανίας –βλέπω τον κ. Μωραϊτη εδώ- ότι δεν ζητούμε να μας ελεήσετε από το υστέρημά σας. Τα πλεονάσματα των υδάτων του Αχελώου που καταλήγουν αναξιοποίητα στη θάλασσα και ενίοτε, όταν το ποτάμι φουσκώνει πλημμυρίζουν τις καλλιέργειες, προκαλούν ζημιές και έρχεται η πολιτεία να δίνει αποζημιώσεις, αυτά τα πλεονάσματα των υδάτων ζητούμε να έλθουν στο θεσσαλικό κάμπο και να λυτρωθούμε από τον εφιάλτη της ερημοποίησης. Μιλούμε, δηλαδή, για λιγότερο από το 20% των υδάτων του Αχελώου που καταλήγουν αναξιοποίητα στη θάλασσα, για περίπου εξακόσια εκατομμύρια κυβικά μέτρα που ούτε η Αιτωλοακαρνανία θα τα στερηθεί και, βεβαίως, θα δώσουν ζωή στο Θεσσαλικό Κάμπο.
      Κύριε Πρόεδρε, κυρίες και κύριοι συνάδελφοι, η συζήτηση για την εκτροπή του Αχελώου υπήρξε αφορμή για μια πληθώρα δημοσιευμάτων τις τελευταίες μέρες, σχετικά με τις καλλιέργειες στο Θεσσαλικό Κάμπο που χαρακτηρίζονται υδροβόρες και το μέλλον της ελληνικής γεωργίας. Δυστυχώς οι περισσότεροι αναλυτές περιορίζονται σε γενικόλογους αφορισμούς προς το βαμβάκι. Μιλούν γενικά και αόριστα για την ανάγκη αναδιαρθρώσεων των καλλιεργειών. Κανείς δεν γίνεται συγκεκριμένος, οι αναλύσεις στερούνται «δια ταύτα». 
      Ο μόνος ο οποίος έγινε στο παρελθόν συγκεκριμένος, μιλώντας για τις αναδιαρθρώσεις καλλιεργειών, ήταν ο πρώην Υπουργός Γεωργίας ο κ. Τζουμάκας, ο οποίος προέτρεψε τους αγρότες «βάλτε καρπούζια και αποθηκεύστε τα». Και έκτοτε, ξέρετε ότι η ρήση του αυτή έγινε ανέκδοτο στα καφενεία της Θεσσαλίας. 
      Θα πρέπει, λοιπόν, όλοι να προβληματιστούμε σοβαρά, διότι γνωρίζετε πολύ καλά ότι και τα ενεργειακά φυτά, τα οποία προβάλλουν ως η μελλοντική καλλιέργεια –που σύντομα θα πρέπει να στραφούμε, συμμορφούμενοι προς τις κοινοτικές οδηγίες και τους κανονισμούς- είναι και αυτά καλλιέργειες σε σημαντικό βαθμό υδροβόρες.
      Κύριε Πρόεδρε, η μερική εκτροπή του Αχελώου είναι αναμφίβολα ένα τεράστιο έργο εθνικής σημασίας, ένα έργο που θα ξαναζωντανέψει τον ποταμό Πηνειό, ο οποίος τους καλοκαιρινούς μήνες μετατρέπεται σε ξεροπόταμο. Είναι ένα έργο το οποίο θα εμπλουτίσει τον υδροφόρο ορίζοντα της Θεσσαλίας. 
      Σήμερα ο υδροφόρος ορίζοντας έχει πέσει δραματικά. Το νερό στις γεωτρήσεις είναι κάτω από διακόσια μέτρα και έτσι οι αγρότες αναγκάζονται να καταβάλουν μεγάλο ποσοστό σε ενέργεια, είτε σε πετρέλαιο, είτε σε ρεύμα για να αντλήσουν και να ποτίσουν τα χωράφια τους. Είναι ένα έργο το οποίο θα αντιμετωπίσει τα προβλήματα υφαλμύρωσης και καθιζήσεων που παρατηρούνται στην περιοχή μας. Στο χωριό Νίκη, χαρακτηριστικά, έχουν σκιστεί κυριολεκτικά σπίτια στα δύο από τις καθιζήσεις.
      Είναι ένα έργο το οποίο θα συμβάλει στην αντιμετώπιση του προβλήματος ύδρευσης των αστικών κέντρων της Λάρισας και της Μαγνησίας, που σε μεγάλο βαθμό γίνεται σήμερα από γεωτρήσεις. Είναι ένα έργο το οποίο σε περιόδους πετρελαϊκής  κρίσης και ενεργειακής εξάρτησης της χώρας, θα συμβάλει στην παραγωγή πράσινης, ηλεκτρικής, φιλικής προς το περιβάλλον, ενέργειας. 
      Κλείνω, κύριε Πρόεδρε, λέγοντας το εξής: Όπως ο αιμοδότης που δίνει μια φιάλη αίμα, μπορεί να σώσει το συνάνθρωπό του, χωρίς να υπάρχει καμία επίπτωση στη δική του υγεία, έτσι και η εκτροπή του Αχελώου μπορεί να αποδειχθεί σωτήρια για τη Θεσσαλία, χωρίς να δημιουργεί κανένα πρόβλημα στην Αιτωλοακαρνανία.
      Θέλω, λοιπόν, να καλέσω όλες τις πτέρυγες να υπερψηφίσουν τις συγκεκριμένες τροπολογίες, γιατί φοβούμαι ότι αυτές είναι ίσως από τις τελευταίες ευκαιρίες για την πραγματοποίηση του έργου.
       Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Και εμείς ευχαριστούμε τον κ. Χαρακόπουλο.
      H κα Μακρή έχει το λόγο.
      ΖΕΤΤΑ ΜΑΚΡΗ: Ο κ. Χατζηγάκης μας προέτρεψε να ξεπεράσουμε τους εαυτούς μας και να τοποθετηθούμε στις τροπολογίες, με βάση το συμφέρον της χώρας. Εγώ δεν χρειάζεται, ούτε αυτό να κάνω και θα τοποθετηθώ θετικά και στις δύο τροπολογίες του θεσσαλού και παναθηναϊκού Υπουργού. 
      Σε ό,τι αφορά την τροπολογία που αναφέρεται στον Ελαιώνα, νομίζω ότι πρέπει όλοι να την ψηφίσουμε. Άλλωστε ο Παναθηναϊκός είναι η πρώτη ποδοσφαιρική ομάδα που μας έκανε να νοιώσουμε, ως χώρα, περήφανοι. Είναι η ομάδα εκείνη που πρώτη μας επέβαλε να διευρύνουμε τις απαιτήσεις μας και τις αναμονές μας από το ποδόσφαιρο και δεν σας κρύβω, ότι με πολλή χαρά άκουσα, ότι ανάλογη δέσμευση αναλαμβάνει για τον Ολυμπιακό γιατί ότι αυτό θα διασφαλίσει την ειρήνη στο σπίτι μου, μια που οι γιοι μου είναι Ολυμπιακοί. 
      Σε ό,τι αφορά, τώρα στη δεύτερη τροπολογία, νομίζω ότι πρέπει να συγχαρώ τον Υπουργό ΠΕ.ΧΩ.Δ.Ε. και τους συνεργάτες του, γι’ αυτήν τη νομοθετική πρωτοβουλία, να διαχειριστούν με το βέλτιστο τρόπο μια χρονίζουσα εκκρεμότητα, όπως είναι αυτή της εκτροπής του Αχελώου. Και το λέω αυτό, γιατί αυτή η εκκρεμότητα που απασχολεί έντονα, εντονότατα τις δύο πλευρές, τη Θεσσαλία και την Αιτωλοακαρνανία, είναι στην πραγματικότητα μια υπερτοπική παρέμβαση εθνικού χαρακτήρα. Το τόνισε ο κ. Σιούφας και με τις ίδιες σχεδόν λέξεις και ο συνάδελφός μου, ο κ. Λέγκας.
      «Η εκτροπή θα ήταν εξαιρετικά ωφέλιμη, όχι μόνο στην ανάπτυξη της γεωργικής παραγωγής της Θεσσαλίας, αλλά και στην ανάπτυξη γενικότερα των πλουτοπαραγωγικών πηγών της χώρας», διαπίστωνε ήδη από το 1984 το Τεχνικό Επιμελητήριο της Ελλάδας και λυπούμαι που δεν είναι εδώ ο κ. Μακρυπίδης να το ακούσει. Το Τεχνικό Επιμελητήριο, ούτε επηρεάζεται, ούτε ελέγχεται από τους Θεσσαλούς πολίτες και τους εκπροσώπους της Θεσσαλίας στο Κοινοβούλιο. Και θα ήθελα να πω στο συνάδελφό μου, τον κ. Μακρυπίδη, πως και εμάς μας αδικεί όταν μας κατηγορεί, ότι με τοπικιστικά κριτήρια τοποθετούμαστε, όπως και εμείς θα τον αδικούσαμε, αν ενδεχομένως λέγαμε το ίδιο για εκείνον.
      Το θέμα της βέλτιστης διαχείρισης του Αχελώου, δεν  έπαψε να απασχολεί ειδικούς και μη, ενδιαφερόμενους και δήθεν θιγόμενους, όπου άλλοι με σοβαρότητα και επιχειρήματα και άλλοι με επιπολαιότητα και ανεύθυνα, εξέφραζαν απόψεις και θέσεις. Εμείς αγνοούμε, κύριε Πρόεδρε, τους τελευταίους, αλλά συνομιλούμε, συνεργαζόμαστε και συντονιζόμαστε με τους πρώτους, όσους, δηλαδή, εξετάζουν το ζήτημα της εκτροπής του Αχελώου συνθετικά, υπεύθυνα, μακροπρόθεσμα και, βεβαίως, υπό το φως των νέων δεδομένων.
      Η σοβαρή αυτή παρέμβαση που έχει περιβαλλοντικό και αναπτυξιακό χαρακτήρα, στοχεύει στην αποτροπή της οικολογικής και περιβαλλοντικής καταστροφής της θεσσαλικής πεδιάδας. Τα σοβαρά προβλήματα της ύδρευσης, η δραματική πτώση της στάθμης των υπογείων υδροφορέων, ο μηδενισμός της παροχής του ποταμού Πηνειού, η πλημμελής άρδευση χιλιάδων στρεμμάτων είναι αρκετοί και ικανοί λόγοι, για  να υπάρξουν πρωτοβουλίες κυβερνητικές, όπως οι τροπολογίες που κατέθεσε το Υπουργείο.
      Κανείς σήμερα δεν μπορεί να αμφισβητήσει σοβαρά και πειστικά τις θετικές, περιβαλλοντικές επιπτώσεις του έργου για τη Θεσσαλία. Τυχόν δυσμενείς επιπτώσεις στο περιβάλλον, δεν έχει αποδειχθεί ότι θα υπάρξουν και είναι, άλλωστε, χαρακτηριστικό -το τόνισε και ο Υπουργός- ότι η τρίτη απόφαση που εκδόθηκε από το Συμβούλιο της Επικρατείας το 2005, κάνει λόγο μόνο για έλλειψη ολοκληρωμένων σχεδίων διαχείρισης των υδατικών πόρων των συγκεκριμένων λεκανών απορροής, όπως απαιτεί και προβλέπει η νέα οδηγία 2000/60, απορρίπτοντας οποιαδήποτε άλλη ακραία άποψη, που κατά παράδοση ακολουθεί κάθε μεγάλο αναπτυξιακό έργο.
     Στους ανησυχούντες και αντιδρώντες είναι σκόπιμο να θυμίσουμε ότι περιβαλλοντικό και οικολογικό έγκλημα αργά αλλά σταθερά συντελείται στην περιοχή όσο δεν μεταφέρεται νερό από τον άνω ρου του Αχελώου. 
     Καλό είναι και χρήσιμο να εξαντλήσουμε όλη μας την ενεργητικότητα στην καλύτερη αξιοποίηση της διάθεσης της Κυβέρνησης να ολοκληρώσει το σύγχρονο αυτό γεφύρι της Άρτας. Ποτέ άλλοτε η εκτέλεση ενός τόσο σημαντικού έργου δεν σταμάτησε τόσες φορές. Βρέθηκε αίφνης μια αιτία πόλωσης μεταξύ Θεσσαλών και Αιτωλοακαρνάνων αλλά και διχασμού μεταξύ τεχνοκρατών, υποστηρικτών και οικολόγων πολεμίων. Και αυτή η διαμάχη, η πολιτική, είναι πιο σοβαρή από την γεωγραφική. 
     Σήμερα που είναι κοινή συνείδηση ότι το περιβάλλον στηρίζει και συντηρεί την ανάπτυξη και αποτελεί προϋπόθεση για κάθε είδους οικονομική δραστηριότητα πρέπει όλοι να τοποθετηθούμε. Ορισμένοι δε να επανατοποθετηθούμε για την υπόθεση της μεταφοράς νερού από τoν άνω ρου του Αχελώου στη Θεσσαλία αναθεωρώντας όχι μόνο την επιχειρηματολογία μας αλλά και τις προτάσεις μας. Τόσο οι υποστηρικτές όσο και οι πολέμιοι του έργου πρέπει να αναγνωρίσουν ότι τίποτα δεν είναι όπως παλιά, ούτε σε όσα συμβαίνουν στο τομέα της αγροτικής ανάπτυξης της χώρας, ούτε σε ό,τι αφορά στην περιβαλλοντική, ούτε σε ό,τι αφορά στην οικονομική κατάσταση στη Θεσσαλία. 
     Η νέα Κ.Α.Π., η περιβαλλοντική υποβάθμιση της πληττόμενης περιοχής, της Θεσσαλίας δηλαδή, η οικονομική ύφεση, η εγκατάλειψη της υπαίθρου, η εκτέλεση μεγάλου μέρους του έργου, συνηγορούν υπέρ της συνέχισης και της ολοκλήρωσής του. Οι ενστάσεις που όλα τα χρόνια πρόβαλλαν οι οικολόγοι έχουν εκδικαστεί από το Συμβούλιο της Επικρατείας και έχουν αντιμετωπιστεί από τις μελέτες περιβαλλοντικών επιπτώσεων. Δυστυχώς έμειναν μόνο οι ιδεοληψίες και οι προκαταλήψεις. Όμως ο αγώνας για την αποκατάσταση και τη διατήρηση του φυσικού περιβάλλοντος πρέπει να γίνει χωρίς δογματισμούς και εμμονές. Το περιβάλλον και τους φυσικούς πόρους πρέπει να τα παραδώσουμε στους απογόνους μας, τουλάχιστον, στην κατάσταση που εμείς τα παραλάβαμε. 
     Και τελειώνω προσθέτοντας στη δική μου θετική τοποθέτηση μια άλλη που κατά την εκτίμησή μου είναι σημαντικότερη, αυτή του τέως Υπουργού Ενέργειας και Φυσικών Πόρων, του κ. Κουλουμπή, που ούτε Θεσσαλός είναι, ούτε στην Θεσσαλία πολιτεύθηκε, ούτε έχει εκεί συμφέροντα. Μιλώντας λοιπόν, σε μια διημερίδα τον  Δεκέμβριο του 2005 –θα καταθέσω στα πρακτικά την ομιλία- είπε ότι «για την ανάπτυξη της χώρα μας» -προσθέτω εγώ, της μικρής μας χώρας που δεν έχει τις επιλογές που έχει η Κίνα στην οποία αναφέρθηκε ο κ. Βερελής- «οι επιλογές μας είναι πια περιορισμένες». Και λέει παρακάτω: «και επειδή γίνεται εκμετάλλευση στο όνομα του περιβάλλοντος πρέπει ξεκάθαρα να πούμε ότι το έργο της εκτροπής του Αχελώου και της άρδευσης της θεσσαλικής πεδιάδας δεν συμφέρει μόνο οικονομικά τη χώρα. Τη συμφέρει και για λόγους περιβάλλοντος. Σε τόσο σοβαρά θέματα», τελειώνει ο κ. Κουλουμπής, «όπως το αφορούν στην ανάπτυξη και το μέλλον της χώρας μας θα πρέπει να βρίσκουμε κοινούς τόπους να συμφωνούμε. Και θα πρέπει να συμφωνήσουμε ότι τα νερά δεν είναι ιδιοκτησία ή περιουσία κανενός πολίτη ή κανενός φορέα ή κάποιας περιοχής της χώρας. Τα νερά είναι εθνικό προϊόν, είναι εθνική περιουσία και τα χρησιμοποιούμε όπως συμφέρει την εθνική μας οικονομία».
     Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μακρή. 
     Το λόγο έχει ο κ. Παπουτσής. 
     ΧΡΗΣΤΟΣ ΠΑΠΟΥΤΣΗΣ: Ευχαριστώ, κύριε Πρόεδρε. Αν ανατρέξουμε στην ιστορία της χώρας και την αναπτυξιακή διαδικασία με προσοχή, ψυχραιμία,  αποστασιοποιημένοι κάπως από τα πράγματα και δούμε την εξέλιξη όλη αυτή με ειλικρίνεια, θα διαπιστώσουμε ότι σε πολλές περιπτώσεις είτε συγκεκριμένες, είτε λανθάνουσες αντιλήψεις οι οποίες διαμορφώθηκαν γύρω από πάσης φύσεως συμφέροντα εμπόδισαν την εξέλιξη μεγάλων έργων. Μεγάλων έργων που τα έχει ανάγκη η χώρα μας. Τέτοια συμφέροντα και τέτοιου είδους αντιλήψεις είναι αυτές οι οποίες εμπόδισαν την ολοκλήρωση αυτού του πολύ μεγάλου έργου που αφορά την εκτροπή του Αχελώου όταν από την εποχή της κυβέρνησης του ΠΑ.ΣΟ.Κ. με τον Ανδρέα Παπανδρέου ξεκίνησε αυτή η υπόθεση και αργότερα επί σειρά ετών πάντοτε υπήρχαν κάποιοι οι οποίοι με διάφορους τρόπους εκμεταλλεύθηκαν τις όποιες αδυναμίες τους συστήματος, της ελληνικής γραφειοκρατίας και της αδυναμίας της να υιοθετήσει με ακριβή τρόπο την ευρωπαϊκή νομοθεσία.
      Έτσι είχαμε τη μεγάλη καθυστέρηση σ’ αυτό το πολύ μεγάλο έργο. Και σπεύδω να συμφωνήσω με όσους υποστηρίζουν ότι, πράγματι, πρόκειται για ένα μεγάλο αναπτυξιακό, ενεργειακό μα πάνω απ’ όλα περιβαλλοντικό έργο. Οι ίδιες καθυστερήσεις και για τους ίδιους, ακριβώς, λόγους έχουν στερήσει από την πρωτεύουσα της χώρας τη δυνατότητα να διαθέτει ένα μεγάλο σύγχρονο γήπεδο ποδοσφαίρου. Δεν μιλώ μόνο για τον Παναθηναϊκό. Το ίδιο ισχύει και για την Α.Ε.Κ.. Και δεν άκουσα από τον κύριο Υπουργό τέτοια ευαισθησία. Προφανώς είναι πάρα πολύ ευαίσθητος στις πιέσεις άλλων συμφερόντων ανταγωνιστικών.
      Ξέρετε, είμαι από εκείνους τους συναδέλφους –και είναι πολλοί συνάδελφοι στη Βουλή- που ενδιαφέρονται για το ελληνικό ποδόσφαιρο και τιμούν όλες τις ομάδες, και τον Ολυμπιακό και την Α.Ε.Κ. και τον Παναθηναϊκό και τη Λάρισα, βεβαίως, η οποία δίνει τη μάχη της αυτήν την περίοδο, όλες τις ομάδες σ’ όλη τη χώρα. Όμως, εκείνο το οποίο δεν δέχομαι και με ενοχλεί ως πολίτη είναι αυτός ο ανταγωνισμός, ο οποίος στη βάση του είναι επιχειρηματικός και στην πραγματικότητα έχει επιπτώσεις στις πόλεις, στις τοπικές κοινωνίες και στους αγνούς φιλάθλους. 
      Η υπόθεση του γηπέδου του Παναθηναϊκού είναι σαν το γιοφύρι της Άρτας. Επί σειρά ετών γίνεται πολιτική εκμετάλλευση, επιχειρήθηκε να γίνει κομματική εκμετάλλευση και έγινε στην προηγούμενη φάση και θα εξηγήσω γιατί. Η υπόθεση του γηπέδου του Παναθηναϊκού καθυστερεί τόσα χρόνια, γιατί έγινε αντικείμενο των ανταγωνισμών τόσο στα πλαίσια της παναθηναϊκής οικογένειας όσο επίσης και στα πλαίσια των πολιτικών κομμάτων στη χώρα μας. Και όταν, βεβαίως, ξεκίνησε και δρομολογήθηκε, τότε είδαμε μια επικοινωνιακή καταιγίδα, προκειμένου να οικειοποιηθούν οι μεν ή οι δε την πρόταση, η οποία τρέχει και δρομολογείται.
      Και επειδή περίμενα τέσσερα χρόνια αυτήν, ακριβώς, τη στιγμή, κύριε Πρόεδρε, εγώ θα καταθέσω για την αποκατάσταση της αλήθειας στα Πρακτικά της Βουλής, γιατί εδώ γράφεται η Ιστορία του Έθνους, τα εξής:
      Πρώτα απ’ όλα, θα καταθέσω τη συνέντευξη της κ. Παπανδρέου μαζί με μένα ως υποψηφίου Δημάρχου Αθηναίων στις 15 Ιουλίου 2002 με την οποία προτείνεται εκ μέρους της Κυβέρνησης ο συγκεκριμένος χώρος στον Ελαιώνα, στο Βοτανικό για το γήπεδο. 
      Επίσης, θα καταθέσω τα πρακτικά του Δήμου της Αθήνας, όπου επί τρία έτη επιχειρούσα να πείσω την πλειοψηφία του Δήμου της Αθήνας, προκειμένου να προχωρήσει στο σχέδιο με τη συγκεκριμένη μορφή. Μία επιχειρηματική μορφή της σύμπραξης δημοσίου και ιδιωτικού τομέα με την οποία αναπτύχθηκαν όλες οι χώρες στη Βόρεια Ευρώπη -οι Βρυξέλες, το Άμστερνταμ- υποδεικνύοντας το μοντέλο του γηπέδου του Άμστερνταμ, το οποίο χρησιμοποιεί ο Άγιαξ, και πώς, ακριβώς, δρομολογήθηκε.  
      Τέλος, θα καταθέσω τα πρακτικά και το πρόγραμμα του δημοτικού συνδυασμού της «Όμορφης Πόλης» στο οποίο περιλαμβανόταν ακριβώς η πρόταση. Το λέω αυτό, γιατί και το ΠΑ.ΣΟ.Κ. και εγώ ως Βουλευτής της Α΄ εκλογικής Περιφέρειας Αθήνας δεχθήκαμε κριτική, είτε γιατί εμποδίσαμε το έργο είτε γιατί δε θέλαμε το μητροπολιτικό πάρκο στο Γουδή είτε γιατί δεν θέλαμε το πράσινο στη λεωφόρο Αλεξάνδρας. 
      Και εδώ θα διαπιστώσετε, κυρίες και κύριοι συνάδελφοι και κύριε Πρόεδρε, ότι, ακριβώς, αυτός ήταν ο στόχος. Ο στόχος ήταν η διπλή ανάπλαση. Και η τροπολογία την οποία φέρνει σήμερα το Υ.ΠΕ.ΧΩ.Δ.Ε. και ο κύριος Υπουργός είναι μία τροπολογία η οποία έρχεται να βοηθήσει, να συμβάλλει στη διπλή ανάπλαση. Γιατί το πρόγραμμα δεν είναι πρόγραμμα «γήπεδο Παναθηναϊκού». Το πρόγραμμα είναι η διπλή ανάπλαση του Βοτανικού, της λεωφόρου Αλεξάνδρας και η πλήρης απελευθέρωση και το άνοιγμα του δρόμου για το μητροπολιτικό πάρκο στο Γουδή. Και αυτό σημαίνει πολλές εξωτερικές οικονομίες, οι οποίες δημιουργούνται, με πολλαπλές επιπτώσεις στην οικονομική ανάπτυξη της πόλης, με πολλαπλές επιπτώσεις στην αναβάθμιση της ποιότητας ζωής των Αθηναίων πολιτών, μιας ολόκληρης περιοχής, νέων οικονομικών δραστηριοτήτων που θα διαμορφωθούν γύρω από ένα μεγάλο αθλητικό κέντρο, το οποίο δεν είναι μόνο ποδοσφαιρικό γήπεδο, αλλά όλες οι δράσεις οι οποίες αναπτύσσονται γύρω από τον ερασιτέχνη Παναθηναϊκό.
Και δεν υπάρχει κανένας παραλληλισμός με την περίπτωση της Π.Α.Ε. ΟΛΥΜΠΙΑΚΟΣ. Εδώ μιλάμε για τον ερασιτέχνη ΠΑΝΑΘΗΝΑΪΚΟ, στον οποίο παραχωρεί τη χρήση –όχι το ιδιοκτησιακό δικαίωμα- η εταιρεία, στην οποία συμμετέχει κατά 50% ο Δήμος της Αθήνας και κατά 50% η Εθνική Τράπεζα. 
	Δεν ακούω κανέναν να το λέει αυτό, όπως επίσης δεν ακούω κανέναν να λέει ότι η χρήση και η εκμετάλλευση στην πραγματικότητα αυξάνει την υπεραξία της γης για ολόκληρες περιοχές, ότι επιπλέον αυξάνει τα περιουσιακά στοιχεία του Δήμου της Αθήνας και λειτουργεί υπέρ του δημοσίου συμφέροντος λόγω των πολλαπλών συνεργιών, οι οποίες γίνονται.
      Μάλιστα, θα πρότεινα και στον κύριο Υπουργό να μελετήσει αντίστοιχες λειτουργίες για το γήπεδο της Α.Ε.Κ.. Διότι και η Α.Ε.Κ. δικαιούται να έχει αντίστοιχους αθλητικούς χώρους, που θα μπορέσουν, με τις κατάλληλες συνέργειες, να συμβάλουν στην τοπική ανάπτυξη ολόκληρων περιοχών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δείτε τα παραδείγματα πολλών μεγαλουπόλεων του εξωτερικού -το Παρίσι, οι Βρυξέλλες, το Άμστερνταμ, η Κοπεγχάγη- και το πώς ακριβώς αναπτύσσονται. Διότι, δυστυχώς, από κάπου πρέπει να υπάρχουν τα χρήματα. Και οι δημόσιοι προϋπολογισμοί δεν μπορούν να ξοδεύουν χρήματα.
      Υπάρχουν, όμως, οι διαδικασίες, υπάρχουν οι συνέργειες, οι οποίες αναπτύσσονται μέσα από την κοινή επιχειρηματική δραστηριότητα, από την οποία μπορούμε πράγματι να επωφεληθούμε.
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      Μία φράση ακόμα, κύριε Πρόεδρε.
      Αυτό είναι ένα τεράστιο έργο, το οποίο αφορά ολόκληρες περιοχές της Αθήνας. Οι θετικές επιπτώσεις του θα είναι σε ολόκληρο το πολεοδομικό συγκρότημα της Αττικής, με αναβάθμιση της ποιότητας ζωής των πολιτών και κυρίως με την αποκατάσταση της ανάγκης που έχει η πόλη, με την εξυπηρέτηση της ανάγκης που έχει η πρωτεύουσα της χώρας να έχει ένα σύγχρονο γήπεδο ποδοσφαίρου.
      Το Υ.ΠΕ.ΧΩ.Δ.Ε., όμως, ο Δήμος της Αθήνας αύριο, η Εθνική Τράπεζα, οι φορείς, οι οποίοι θα παρακολουθήσουν από εδώ και πέρα την εκτέλεση αυτού του έργου, θα πρέπει να επιβάλουν αυστηρούς κανονισμούς διαφάνειας και ελέγχου. Ελέγχου κοινοβουλευτικού και ελέγχου κοινωνικού. Επειδή ακριβώς θα είναι η πρώτη εφαρμογή αυτού του νέου συστήματος ανάπτυξης, χρειάζεται αυστηρότατος έλεγχος, διότι εδώ μπορούμε να έχουμε εκτροπές, οι οποίες μπορούν να λειτουργήσουν εις βάρος του δημοσίου συμφέροντος. Δεν πρέπει, όμως, σε καμία περίπτωση, με το φόβο των εκτροπών, στην πραγματικότητα εμείς να μην προχωρήσουμε σε ένα έργο, που πράγματι διασφαλίζει το δημόσιο συμφέρον.
      Ευχαριστώ, κύριε Πρόεδρε.
      (Στο σημείο αυτό ο Βουλευτής κ. Χρήστος Παπουτσής καταθέτει για τα Πρακτικά σχετικά έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Στο τέλος θα μας κάνετε με τον κ. Κακλαμάνη ποδοσφαιρόφιλους.
      ΑΠΟΣΤΟΛΟΣ ΚΑΚΛΑΜΑΝΗΣ: Εμένα δεν πρόκειται.
      ΠΡΟΕΔΡΕΥΩΝ (Γεώργιος Σούρλας): Ούτε εμένα, κύριε Πρόεδρε.
      Το λόγο έχει ο κ. Νασιώκας.
      ΕΚΤΟΡΑΣ ΝΑΣΙΩΚΑΣ: Ευχαριστώ πολύ, κύριε Πρόεδρε.
      Διαδεχόμενος στο Βήμα τον κ. Παπουτσή, μπορώ να προσθέσω ότι συμφωνώ απόλυτα με την όλη επιχειρηματολογία για την ανάπλαση της Λεωφόρου Αλεξάνδρας, και της περιοχής του Βοτανικού στον Ελαιώνα. 
      Επίσης, να προσθέσω ότι ψηφίζουμε –και ψηφίζω- την τροπολογία. Θεωρούμε ότι είναι μία διαδικασία, που μπορεί να δοκιμαστεί και να επιλύσει και άλλα προβλήματα ανάπτυξης κέντρων πόλεων και να δώσει σε ποδοσφαιρικές ομάδες, αλλά και σε άλλες δραστηριότητες, διέξοδο.
      Θα πρόσθετα μόνο ότι γνωρίζουμε όλοι τι σήμαινε για την κυκλοφορία, για την ποιότητα ζωής των κατοίκων του κέντρου της Αθήνας, όταν γινόταν ένας ποδοσφαιρικός αγώνας και μάλιστα μεγάλης σημασίας, διεθνής, στη Λεωφόρο Αλεξάνδρας  το αμέσως πρόσφατο παρελθόν.
      Εγώ, όμως, θα εξαντλήσω την ομιλία μου στην άλλη τροπολογία, κύριε Πρόεδρε και κύριε Υπουργέ, στον Αχελώο.
      Με την ευκαιρία αυτή θέλω να τονίσω και να περιγράψω μία κατάσταση στη Θεσσαλία, σε σχέση με την έλλειψη του νερού, κρίσιμη έως επικίνδυνη. Και δεν είναι μόνο ποσοτικό το θέμα. Και θα επανέλθω.
      Θα ξεκινήσω από την ποιοτική πλευρά του νερού, από την επιβάρυνση του υδροφόρου ορίζοντα, από τα φυτοφάρμακα, τα λιπάσματα και τις επικίνδυνες επιπτώσεις στην υγεία. Και αυτό αν το δούμε σε μία προοπτική, μαζί με το φαινόμενο του θερμοκηπίου, θα μας κάνει όλους περισσότερο ανήσυχους και προβληματισμένους.
      Όσον αφορά την ποσότητα, εάν σκεφτούμε ότι στη διάρκεια εννέα, δέκα μηνών τόνοι νερού από τον Πηνειό χύνονται στη θάλασσα, τεράστια κυβικά, και για ένα διάστημα, δύο ή τρεις μήνες δεν υπάρχει ούτε φλέβα νερού να κινείται στον κάμπο, καταλαβαίνουμε πόσο μεγάλο είναι το πρόβλημα. Αυτό εάν το συνδυάσουμε με μία υπερεκμετάλλευση του υδροφόρου ορίζοντα, τα διακόσια και τριακόσια μέτρα που χρειάζονται για να βγάλουμε νερό και να ποτίσουμε τις χιλιάδες γεωτρήσεις που κάνουμε, καταλαβαίνουμε πόσο μεγάλο είναι το πρόβλημα.  Άρα, συζητάμε για τον Αχελώο, αφού περιγράψουμε μία κατάσταση σε μία περιοχή της Ελλάδος, που δεν είναι η μοναδική, στην οποία υπάρχει πρόβλημα και τα επόμενα χρόνια θα γίνεται μεγαλύτερο. 
      Έτσι, λοιπόν, ερχόμαστε στον Αχελώο, για να συζητήσουμε για το ποτάμι της μυθολογίας, τον υιό του Δία, τον Άσπρο, όπως τον λένε οι κάτοικοι της περιοχής. Δώστε μου την ευκαιρία να σας πω ότι εγώ κατάγομαι από την περιοχή που γίνονται τα έργα εκτροπής. Εκεί είναι το σπίτι του παππού μου και του πατέρα μου, εκεί γεννήθηκα. Το σπίτι είναι κοντά σε μία τοποθεσία που λέγεται Ποτάμι ή Χάνι Νασιώκα, δίπλα ακριβώς σε ένα παραπόταμο του Αχελώου, τον Κουμπουργιαννίτη, που ένα τμήμα του φιλοδοξούμε να εκτρέψουμε.
      ΑΠΟΣΤΟΛΟΣ ΚΑΚΛΑΜΑΝΗΣ: Είχατε άσπρα μαλλιά από τότε;
      ΕΚΤΟΡΑΣ ΝΑΣΙΩΚΑΣ: Έχω άσπρα μαλλιά, επειδή είμαι ορεινός.
      Γνωρίζω πολύ καλά, κύριε Υπουργέ, την αξία του φυσικού περιβάλλοντος, την αξία του νερού και τι πρέπει να κάνουμε, ούτως ώστε να διαχειριζόμαστε σωστά τα αποθέματά μας για να υπάρχει πάντα νερό για όλους. Υπάρχει μία σημαντική εκτίμηση μεγάλων διανοητών ότι ο επόμενος παγκόσμιος πόλεμος ή οι επόμενοι πόλεμοι θα γίνουν για το νερό στον κόσμο. Η χώρα μας τις περασμένες δεκαετίες, πεντηκονταετίες και περισσότερο δεν έκανε τίποτε άλλο παρά να αποξηραίνει τις λίμνες και θα μπορούσα να σας πω πάρα πολλά τέτοια παραδείγματα και για τη Θεσσαλία. Έπρεπε να περάσουν πολλά χρόνια για να καταλάβουμε ότι πρέπει να φτιάχνουμε λίμνες και όχι να κάνουμε αποξήρανση λιμνών. Τώρα πρέπει να κάνουμε σωστή διαχείριση του νερού.
      Δεν τίθεται θέμα, κύριε Υπουργέ, για την αναγκαιότητα του έργου και τη μεγάλη του σπουδαιότητα για όλη την Ελλάδα -εγώ θα έλεγα και για την Αιτωλοακαρνανία. Έγινε και γίνεται ένας τεράστιος διάλογος όλα αυτά τα χρόνια. Υπάρχουν δύο πόλοι, ο καθένας με τα δικά του επιχειρήματα, αλλά θεωρώ ότι αυτές οι γνώμες πολλές φορές έχουν και μία υποκειμενικότητα. Αυτό φαίνεται από το γεγονός ότι όλοι οι Αιτωλοακαρνάνες είναι εναντίον του έργου και όλοι οι Θεσσαλοί είναι υπέρ του έργου. Το σωστό είναι να είμαστε όλοι υπέρ της σωστής διαχείρισης του νερού. Είναι, λοιπόν, μέγιστο αναπτυξιακό και περιβαλλοντικό έργο. Ψηφίζουμε την τροπολογία και πιστεύουμε ότι μπορεί να προχωρήσει το έργο, αν και υπάρχουν πολλές ενστάσεις και θα σας αναφέρω δύο. 
      Η μία είναι, κύριε Υπουργέ, εάν ο κρατικός προϋπολογισμός θα το χρηματοδοτήσει με τη ροή που χρειάζεται. Το αναφέρω αυτό, γιατί γνωρίζετε ότι δεκαπέντε ημέρες πριν, τριακόσιοι δεκαπέντε άνθρωποι από μία εργολαβία στη σήραγγα εκτροπής, τέθηκαν σε διαθεσιμότητα, γιατί υπάρχουν χρήματα που χρωστάμε στην εταιρεία εδώ και ένα χρόνο και έτσι αυτοί δεν πληρώνονται. Για τις εργολαβίες που θα τρέξουν και για το φράγμα και για τη σήραγγα, για τα χρήματα που χρειάζονται για τα πρώτα μεγάλα έργα της εκτροπής –δεν λέω για τα αρδευτικά, τα οποία είναι πάρα πολύ μεγάλα- κρίνω ότι χρειάζεται μία σημαντική δέσμευση που δεν την βλέπουμε, αλλά πρέπει να τη στηρίξουμε όλοι. Θα πρέπει να υπάρξει δέσμευση ότι θα δοθεί χρηματοδότηση για να γίνει το έργο. 
      Δεύτερον, κύριε Υπουργέ, την τροπολογία σε σχέση με τα θέματα διαχείρισης της λεκάνης απορροής, σε σχέση δηλαδή με το ν.3199, εγώ δηλώνω ότι την ψήφισα. Η τροπολογία αυτή έχει ψηφιστεί ήδη και τώρα συζητάμε τις άλλες. Παρ’ όλα αυτά ο τρόπος που χειριστήκατε το συγκεκριμένο θέμα ως Κυβέρνηση και ως κράτος, ίσως δημιουργήσει προβλήματα και κινδύνους στο έργο. Τι σημαίνει αυτό; Άκουσα την επιχειρηματολογία σας και θα δώσω δύο, τρεις δικές μου σκέψεις. 
      Πρώτον, το προεδρικό διάταγμα δεν βγήκε ακόμα. Είπατε: «Και αν δεν βγει ποτέ;». Ένα προεδρικό διάταγμα μπορεί να μη βγει και ποτέ, αλλά δεν θα μπορούσε να βγει σε ένα χρόνο από τότε που ψηφίστηκε ο νόμος; Αυτή είναι η πρώτη ερώτηση. Γιατί το λέω αυτό; Διότι το προεδρικό διάταγμα εξειδικεύει το ειδικότερο περιεχόμενο των μελετών, αυτών των σχεδίων διαχείρισης των λεκανών απορροής. Άρα, τίθεται ένα πρώτο θέμα.
      Υπάρχει και ένα δεύτερο ζήτημα, για να μην αμφισβητηθεί η οδηγία.
      Πράγματι ο ν. 3199 και η οδηγία λέει ότι μέχρι τις 22/12/2009 θα ολοκληρωθούν αυτά τα σχέδια απορροής σε κάθε λεκάνη, αλλά το «μέχρι» δεν σημαίνει, κατά τη γνώμη μου, ότι υποχρεωτικά στις 22/12/2009 πρέπει να ολοκληρωθούν. Γιατί να μην τρέξουμε, ώστε αυτά να έχουν ολοκληρωθεί μέχρι τώρα; Γιατί το λέω; Για να μην αντιμετωπίσει το έργο της εκτροπής, Υπουργέ μου, άλλο ένα πρόβλημα και μπλοκαριστεί εκ νέου μέσα από διαδικασίες προσφυγών. Θα υπάρξουν, αλλά να μην δικαιωθούν αυτές οι προσφυγές.
      Κλείνω, κύριε Πρόεδρε, λέγοντας ότι αυτό το έργο μας ενώνει όλους. Έχει μια μεγάλη ιστορία. Πρέπει εδώ να αναφέρουμε ιδιαιτέρως μια μορφή της πολιτικής ζωής, τον Ανδρέα Παπανδρέου, που εξήγγειλε και προχώρησε τις διαδικασίες και έδωσε μία δυναμική στο έργο. Προϋπήρξαν και πολλοί άλλοι, πριν από αυτόν. Και για αποκατάσταση της αλήθειας να κάνω και μία διευκρίνιση. Αυτό το έργο κυρίως χρηματοδοτήθηκε -για τα πολλά εκατομμύρια ευρώ που έχουν απορροφηθεί- τη δεκαετία του 1990 από τις κυβερνήσεις του Κώστα Σημίτη. Το λέω, γιατί ακούστηκε από τον κύριο Αντιπρόεδρο της Βουλής, τον κ. Χατζηγάκη, ότι αυτήν την περίοδο δεν προωθήθηκε δυναμικά το έργο. Προωθήθηκε με κάθε τρόπο, αντιμετωπίζοντας όμως δυσκολίες που έχουμε και σήμερα. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Νασιώκα.
      Το λόγο έχει ο κ. Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.  
      Όντως, η μερική εκτροπή του άνω ρου του Αχελώου είναι ένα έργο εθνικής, οικονομικής, ενεργειακής, αλλά και περιβαλλοντικής σημασίας. Είναι ένα τεράστιο έργο, λοιπόν, για το οποίο συζητούμε εδώ και δεκαετίες. Εδώ νομίζω ότι αξίζει να πούμε την παροιμία «ήμουνα νιος και γέρασα» και ακόμα το έργο αυτό δεν έχει ολοκληρωθεί, δεν έχει δοθεί, για να λύσει αυτά τα προβλήματα, τα οποία αντιμετωπίζει ολόκληρη η Θεσσαλία.  Και το λέω αυτό, γιατί υπάρχουν ευθύνες στις κυβερνήσεις και της Νέας Δημοκρατίας και του ΠΑ.ΣΟ.Κ., γιατί δεν ολοκληρώθηκε αυτό το έργο μέχρι τώρα. Και το  μαζικό κίνημα το έχει διεκδικήσει και εμείς σταθερά όλα αυτά τα χρόνια από θέσεις αρχών, για να λυθούν αυτά τα προβλήματα που αντιμετωπίζει η Θεσσαλία, υποστηρίζουμε την εκτροπή του άνω ρου του Αχελώου. 
      Να σημειώσω ότι αυτό που ζητάει ολόκληρη η Θεσσαλία δεν αφορά μόνο τη Θεσσαλία, αλλά νομίζω ολόκληρη τη χώρα. Είναι όμως τα νερά του Ασπροποτάμου, τα νερά από τα βουνά της Θεσσαλίας και βέβαια πρέπει να πούμε –το είπαν και άλλοι- ότι μεγάλες ποσότητες πάνε στη θάλασσα. Ασφαλώς και θα πάνε νερά στη θάλασσα, είτε εκβάλλουν στο δέλτα του Πηνειού είτε στο δέλτα του Αχελώου. Όμως, μπορούν κατά μήκος αυτών των ποταμών να γίνουν και άλλα έργα που μπορούν να συγκρατήσουν τα νερά, τα οποία θα είναι χρήσιμα για όλες τις άλλες δουλειές. 
      Η μερική εκτροπή θα αποτρέψει μία περιβαλλοντική καταστροφή σε όλη τη λεκάνη της Θεσσαλίας, η οποία είναι σε εξέλιξη. Ο Πηνειός τα καλοκαίρια κυριολεκτικά στερεύει. Περπατάς απέναντι και δεν υπάρχει σταγόνα νερό, υπάρχουν μόνο τα σκουπίδια από τις χωματερές που κουβαλάει ο ποταμός το χειμώνα και τα οποία μένουν εκεί και το καλοκαίρι. Υπάρχει, λοιπόν, μία καταστροφή στο οικοσύστημα όχι μόνο του Πηνειού ποταμού αλλά και γενικότερα. Η εκτροπή θα βοηθήσει σημαντικά και περιβαλλοντικά αλλά και για την ύδρευση των πόλεων και ενεργειακά. Αναφέρθηκε ο εισηγητής μας ο Νίκος ο Γκατζής στη δυνατότητα των υδροηλεκτρικών έργων από αυτό το έργο και στην ενέργεια που θα παράγουμε. Πρόσφατα σε άλλο νομοσχέδιο υποστηρίξαμε ως κόμμα για την αιολική ενέργεια, για τις Ανανεώσιμες Πηγές Ενέργειας, ότι μόνο το ένα τρίτο των υδροηλεκτρικών έργων σήμερα αξιοποιείται. Δηλαδή, τα δύο τρίτα των δυνατοτήτων της χώρας δεν τα έχουμε αξιοποιήσει και μιλούμε για τα μεγάλα, άσε τα μικρά. Και όταν λέω τα «μικρά», εννοώ ότι υπάρχουν μελέτες που στον Πηνειό ποταμό, για παράδειγμα στη Γυρτόνη και σε άλλα δύο σημεία που έχει επιλέξει η Δ.Ε.Η., μπορούν να γίνουν φράγματα στα όρια του Νομού Λάρισας και να γίνουν και μικρά υδροηλεκτρικά έργα, όπως για παράδειγμα η Γυρτόνη. 
      Εκτός απ’ αυτό, θα βοηθήσει ακόμα σημαντικά και στον αγροτικό τομέα. Και αυτό το λέω γιατί ο υπόγειος υδροφόρος ορίζοντας καθημερινά, χρόνο με το χρόνο, πέφτει πιο κάτω. Κάποιοι αγρότες λένε ότι σε ορισμένες περιοχές έχει φτάσει στα  διακόσια μέτρα. Οι πομόνες όμως που «βαράνε» οι αγρότες, πάνε στα 400 μέτρα. Μπαίνει υφάλμυρο νερό στις πομόνες που ποτίζουν οι αγρότες. 
      Για δείτε, για παράδειγμα, τη μερική εκτροπή του Αχελώου με τα έργα Κεφαλής-Πύλης Μουζακίου. Πέρα από τα άλλα έργα που γίνονται, τα υδροηλεκτρικά, δείτε και τα έργα που θα ρυθμίζουν και τα νερά. Όμως, και ένα δίκτυο με κανάλια σε όλο το Θεσσαλικό Κάμπο, θα βοηθήσει για να ανέβει η στάθμη του νερού. Θα βοηθήσει στο να γεμίσουν οι φλέβες και να ανέβει ο υπόγειος υδροφόρος ορίζοντας. Έχουμε φαινόμενα σε πολλές περιοχές της Θεσσαλίας, όπως στο Ριζόμυλο, στο Αρμένιο, στη Νίκη, στο Σταυρό Φαρσάλων, όπου έχουμε μεγάλα ρήγματα όχι μόνο στη γη, αλλά και σε σπίτια, γιατί αν το ρήγμα περνάει από εκεί που υπάρχουν σπίτια, «σκίζει» και ανοίγει στα δύο και το σπίτι. 
      Μάλιστα, έχουμε συζητήσει εδώ με τον σημερινό Υφυπουργό κ. Ξανθόπουλο τέτοια ζητήματα για τα μέτρα αντιμετώπισης τέτοιων προβλημάτων στη Θεσσαλία που έχουν ολόκληρα χωριά και ολόκληρες περιοχές. 
      Αυτό το έργο, λοιπόν, θα βοηθήσει, μιας και είναι και ενεργειακό, όπως είπα, στη μείωση της εξάρτησης της χώρας μας στην ενέργεια. Έδωσε τα στοιχεία ο εισηγητής μας Νίκος Γκατζής, ο οποίος έφερε και νούμερα για τη δυνατότητα παραγωγής ηλεκτρικής ενέργειας από την εκτροπή των νερών και για το τι ανάγκες μπορεί να καλύψουν στη χώρα μας. 
      Επίσης, θέλω να πω ότι υπάρχει ένα τεράστιο ζήτημα για τα παράλληλα έργα. Στη Θεσσαλία έχουμε ολόκληρες περιοχές όπου έχουμε βροχές ακόμη και την Άνοιξη –το Μάιο μήνα- με αποτέλεσμα να πλημμυρίζουν, όπως η περιοχή της Φαρκαδόνας, ενώ το καλοκαίρι, δηλαδή μετά από έναν-δύο μήνες, αυτές οι περιοχές δεν έχουν να ποτίσουν. Συνεπώς αυτό, μαζί με τα παράλληλα έργα, θα βοηθήσει στη βελτίωση της κατάστασης σε ολόκληρη τη Θεσσαλία. 
      Θέλω να πω και δυο πράγματα για τους εργαζόμενους οι οποίοι δουλεύουν στη σήραγγα και οι οποίοι είτε είναι για μήνες απλήρωτοι είτε απολύονται είτε βρίσκονται σε διαθεσιμότητα. Απαιτούν, λοιπόν, όχι μόνο οι αγρότες και η Θεσσαλία, αλλά και οι εργαζόμενοι που δουλεύουν εκεί να συνεχιστούν τα έργα για να δουλέψουν και αυτοί. 
      Επίσης, θέλω να πω για τις αποζημιώσεις που πρέπει να δοθούν στους κατοίκους της Μεσοχώρας, να λειτουργήσει το φράγμα το οποίο μπορεί να παράγει και ρεύμα. 
      Βέβαια, θα πρέπει να πούμε ότι η εκτροπή δεν ολοκληρώνεται, παρά την τροπολογία που θα ψηφίσουμε. Εμείς ως κόμμα κρατάμε την «πατεινή» που λέμε, γιατί έχουμε πολύ μαλλί να ξάνουμε ακόμη μέχρι να έρθει το νερό στο Θεσσαλικό Κάμπο. 
      Και όσο γι’ αυτό που ανέφεραν ορισμένοι για τα ενεργειακά φυτά, μου θυμίζει κάτι παλιές θεωρίες για τα βατόμουρα και για τη ρίγανη και γενικότερα, για τα αρωματικά φυτά που έλεγαν στους αγρότες να καλλιεργήσουν. Έλεγαν στους αγρότες να αλλάξουν καλλιέργειες, να βάλουν ρίγανη και βατόμουρα.
      Εάν ο Θεσσαλικός Κάμπος δεν καλλιεργήσει δυναμικές καλλιέργειες, τότε τι θα καλλιεργήσει; «Λαμπογυάλια»; Τα ξέρετε; Έτσι λένε στη Θεσσαλία! 
      ΧΡΗΣΤΟΣ ΖΩΗΣ: Και εμείς από εκεί είμαστε!
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κάνετε λάθος! Κάνει δυναμικές καλλιέργειες.
      ΝΙΚΟΛΑΟΣ ΓΚΑΤΖΗΣ: Δυναμικές οικονομικά! Οι μελέτες λένε ότι δεν θα βγάζουν ούτε τις δαπάνες των εργαλείων τους. 
      ΔΗΜΗΤΡΙΟΣ ΤΣΙΟΓΚΑΣ: Οικονομικά δυναμικές, οι οποίες δεν έχουν σχέση μόνο με την οικονομία των αγροτών στη Θεσσαλία, αλλά γενικότερα με την οικονομία ολόκληρης της χώρας. 
      ΠΡΟΕΔΡΕΥΩΝ ( Γεώργιος Σούρλας):  Ευχαριστούμε τον κ. Τσιόγκα.
      ΝΙΚΟΛΑΟΣ  ΣΑΛΑΓΙΑΝΝΗΣ:  Κύριε Πρόεδρε, φθάνουν τα πέντε λεπτά. Πρέπει κάποτε να τελειώνουμε.
      ΠΡΟΕΔΡΕΥΩΝ ( Γεώργιος Σούρλας):   Έχετε απόλυτο δίκιο, κύριε  Σαλαγιάννη. Αν όμως επιβληθεί αυτό, θα διαμαρτυρηθείτε.
      Ο κ. Γαρουφαλιάς έχει το λόγο.
      ΓΕΩΡΓΙΟΣ  ΓΑΡΟΥΦΑΛΙΑΣ:  Κύριε Πρόεδρε….
      ΠΡΟΕΔΡΕΥΩΝ ( Γεώργιος Σούρλας):   Δεν ακούγεστε, κύριε Γαρουφαλιά. Αλλάξτε θέση.
      ΣΤΑΥΡΟΣ  ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων):   Πηγαίνετε προς το μεσαίο χώρο.
      ΓΕΩΡΓΙΟΣ  ΓΑΡΟΥΦΑΛΙΑΣ:  Το μεσαίο χώρο τον επιλέξαμε ως παράταξη και γι’ αυτό πάμε καλά και θα πάμε καλύτερα. Εμείς, λοιπόν, τον ακολουθούμε.
	Κύριε Πρόεδρε, θα ξεκινήσω από την τροπολογία που έχει σχέση με το θέμα του γηπέδου του ΠΑΝΑΘΗΝΑΪΚΟΥ. Επειδή ο κύριος Υπουργός απέδειξε ότι είναι πραγματικά  φίλαθλος, αλλά και υποστηρικτής της συγκεκριμένης ομάδας, θα ήθελα, μια που τώρα έχει ξεμακρύνει από τα θεσσαλικά χώματα και είναι ένας Υπουργός που εκλέγεται μέσω του ψηφοδελτίου της Επικράτειας και έχει έλθει λίγο προς την Αθήνα, να μην ξεχνάει τον τόπο από τον οποίο ξεκίνησε, γεννήθηκε και έζησε. 
      Στην πόλη της Λάρισας, όπως ξέρετε -παράλληλα με αυτή την ωραία πρόταση που γίνεται για τον ΠΑΝΑΘΗΝΑΪΚΟ- υπάρχει ανάγκη δημιουργίας, κύριε Υπουργέ, ενός γηπέδου για την ομάδα της Λάρισας, που πολλές φορές την έχετε επισκεφθεί και την έχετε παρακολουθήσει. 
      Θα σας πρότεινα, αφού βρήκαμε το σωστό δρόμο για να φτιάξουμε υποδομές στον αθλητισμό, τον οποίο όλοι αγαπάμε και  όλες οι οικογένειες τον στηρίζουμε και ιδιαίτερα η νέα γενιά, ας τον προχωρήσουμε και για το ποδόσφαιρο και για τη Λάρισα. Η Λάρισα είναι και «μπασκετούπολη» κι έχουμε ένα αντίστοιχο θέμα και για το μπάσκετ. 
      Μπορούμε, αν θέλετε, μέσα σε αυτήν την ωραία λογική που βάλατε και ξεκινήσαμε αυτόν το δρόμο, να δούμε κάποια αναπτυξιακά έργα για τον αθλητισμό και στην περιφέρεια. Ελλάδα δεν είναι μόνο η Αθήνα. Το λέτε πάρα πολλές φορές, το ακούω και το χαίρομαι και λέω «να, επιτέλους ένας Θεσσαλός πολιτικός που λέει τα πράγματα με το όνομά τους και θυμάται ότι κατάγεται και από το Σουπλί». 
      Έτσι, λοιπόν, επειδή χαιρόμαστε όλα αυτά που λέτε κατά διαστήματα, θα περιμένουμε να χαρούμε ιδιαίτερα όλοι οι Λαρισαίοι και ο νομός, αν μας πείτε ότι μια αντίστοιχη μέθοδος υπάρχει για να λύσει το πρόβλημα και της αγαπημένης μας ομάδας της Λάρισας, αλλά και του μπάσκετ που υπάρχει στη Λάρισα.
      ΠΡΟΕΔΡΕΥΩΝ ( Γεώργιος Σούρλας):  Μήπως θέλετε να τον επαναφέρετε πάλι με σταυρό στη Λάρισα;
      ΓΕΩΡΓΙΟΣ  ΓΑΡΟΥΦΑΛΙΑΣ:  Μετά μεγάλης μας χαράς θα θέλαμε να έλθει, γιατί αποτελούσε πάντα έναν άνθρωπο που στήριζε το νομό. Ανθρώπους, λοιπόν, που στηρίζουν το νομό γιατί να μην τους θέλουμε μαζί μας; Τους θέλουμε μαζί μας και δίπλα  μας. Άλλωστε μην ξεχνάτε, κύριε Πρόεδρε, ότι εγώ με τον κύριο Υπουργό συνυπήρξαμε στο ίδιο ψηφοδέλτιο, υπήρξαμε φίλοι, υπήρξαμε συνεργάτες και με άλλους συναδέλφους, όπως τον κ. Κατσαρό, με τον οποίο είχαμε άριστες σχέσεις. Άρα, τον θέλουμε και πάλι μετά χαράς. Μακάρι να το επιλέξει, θα είναι καλό για το νομό.
      Ερχόμαστε στο θέμα του Αχελώου.
      ΓΕΩΡΓΙΟΣ  ΣΟΥΦΛΙΑΣ ( Υπουργός Περιβάλλοντος, Χωροταξίας και Δημοσίων Έργων):   Κύριε Πρόεδρε, μου επιτρέπετε μία διακοπή;
      ΠΡΟΕΔΡΕΥΩΝ ( Γεώργιος Σούρλας):  Κύριε Γαρουφιαλιά, δέχεστε τη διακοπή;
      ΓΕΩΡΓΙΟΣ  ΓΑΡΟΥΦΙΑΛΙΑΣ:   Μετά μεγάλης χαράς τη δέχομαι.
      ΠΡΟΕΔΡΕΥΩΝ ( Γεώργιος Σούρλας):  Άλλωστε, έχουμε  δέκα ώρες συνεδρίαση, χρειάζεται και λίγο χαλάρωση.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων):  Κύριοι συνάδελφοι, Σουπλί εστί ένα χωριό  με δώδεκα σπίτια. Και μια που το ανέφερε ο κ.Γαρουφιαλιάς με το ποδόσφαιρο, θυμάμαι ότι παλιότερα είχαμε μια ομάδα. Όταν πήγαμε να παίξουμε με το διπλανό χωριό, με αυτούς τους έντεκα,   μαζευόμασταν μόνο έξι  –δεν μαζευόμασταν έντεκα-  και  φάγαμε σαράντα τρία γκολ. 
      Εν πάση περιπτώσει, με τον τον κ. Γαρουφαλιά πράγματι έτσι είναι, συνδεόμαστε και νομίζω ότι εγώ εισηγήθηκα να μπείτε  στην πολιτική και φαντάζομαι ότι έχω κάνει καλά.
      ΓΕΩΡΓΙΟΣ  ΓΑΡΟΥΦΑΛΙΑΣ:  Εσείς θα μπορέσετε να το κρίνετε και οι Λαρισαίοι πολίτες. Αρκετά χρόνια μετά, δεν έχω λόγους, παρά να ευχαριστήσω για τη φιλοφρόνηση και την άποψή σας.
      Θα ήθελα να αναφερθώ στο θέμα του Αχελώου που είναι ένα πάρα πολύ μεγάλο, σημαντικό ζήτημα για την περιφέρεια της Θεσσαλίας. Θεωρώ ειλικρινά ότι πια δεν  υπάρχουν περιθώρια ούτε η υπομονή και αναμονή των κατοίκων του Θεσσαλικού Κάμπου -όλων όσων ανθρώπων ασχολούνται και με το γεωργικό τομέα, αλλά και με άλλους τομείς δράσης, οικονομικής, βιομηχανικής δραστηριότητας και όλων των πολιτών και των νέων ανθρώπων- να βλέπουν κάθε μέρα το οικοσύστημα του θεσσαλικού χώρου να υποβαθμίζεται, να γίνεται υποτυπώδες, να μην υπάρχουν νερά την καλοκαιρινή περίοδο που να βοηθήσουν τη λειτουργία τουλάχιστον ενός εκατομμυρίου ανθρώπων που ζουν στο θεσσαλικό χώρο να ζήσουν τις οικογένειές τους, να βλέπουν τα ποτάμια και τις λίμνες μέρα με τη μέρα να ξηραίνονται, να βλέπουν σε πολλές περιοχές….
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα λίγο χρόνο, γιατί με τις φιλοφρονήσεις καθυστερήσαμε.
      …να βλέπουν πάρα πολλές περιοχές όπως την περιοχή των Φαρσάλων, το Σταυρό που ανέφερε ο συνάδελφός μου, Βουλευτής του Κομμουνιστικού Κόμματος, ο κ.Τσιόγκας, να βλέπουν τα σπίτια τους, το ένα κομμάτι του σπιτιού να κάθεται είκοσι πόντους κάτω από το άλλο κομμάτι του σπιτιού και να μην μπορεί το σπίτι να γίνεται κατοικήσιμο, γιατί η μεγάλη υπεράντληση και αυτές οι «αφαιμάξεις» της μεγάλης υδρολεκάνης του Θεσσαλικού Κάμπου από τις γεωτρήσεις που χρησιμοποιούνται για την άρδευση, αλλά και για την ύδρευση σε μερικές περιπτώσεις, έχουν αρχίσει να καθιστούν την επιφάνεια του εδάφους σε πολλές περιπτώσεις επικίνδυνη. 
      Η υδρολεκάνη έχει ένα τεράστιο πρόβλημα. Αρχίζει να μαστίζεται από νιτρικά άλατα και από τις λιπάνσεις, αλλά και επειδή τώρα έχουμε κατεβεί πάρα πολύ χαμηλά ως προς την στάθμη, αρχίζουμε να έχουμε σε πολλές περιοχές φαινόμενα υφαλμύρωσης. 
      Ξέρετε πολύ καλά, κύριε Πρόεδρε, ότι στην περιοχή του Ρυζόμυλου και προς την περιοχή των Καναλίων του δικού σας νομού, αλλά και το ίδιο το πολεοδομικό συγκρότημα του Βόλου, όταν προσπαθεί να αρδεύσει νερό για να πιουν οι πολίτες, το νερό είναι υφάλμυρο. Πρέπει λοιπόν, κάτι να κάνουμε. Είναι θέμα επιβίωσης. Δεν μπορεί ο θεσσαλικός χώρος να γίνει Σαχάρα. Είναι ένας χώρος πολύ-πολύ δημιουργικός στον αγροτικό τομέα. 
      Όπως γνωρίζουμε όλοι οι πολίτες αυτής της χώρας, έχουμε πάνω από 23% του δυναμικού και του πληθυσμού μας να ασχολείται με τον αγροτικό και τον κτηνοτροφικό τομέα. Αυτούς τους ανθρώπους δεν μπορούμε να τους αγνοήσουμε. 
      Έτσι λοιπόν από τη μια μεριά για τη βελτίωση των περιβαλλοντικών συνθηκών και της λειτουργίας της καθημερινότητας όλων των πολιτών, αλλά και λόγω του ότι είναι απαραίτητο γι’ αυτούς να εμπλουτιστεί ο υδροορίζοντας και να μπορέσουν να ζήσουν τα επόμενα χρόνια ανετότερα και να μπορούν να λειτουργήσουν και για το καλό της οικογένειάς τους αλλά και για την οικονομική λειτουργία του τόπου, θεωρείται ότι είναι αναπτυξιακό και ουσιαστικό έργο το να εκτραπεί ένα κομμάτι, το 20% κατ’ ουσίαν, του άνω ρου του Αχελώου χωρίς να δημιουργούμε πρόβλημα στο γειτονικό νομό της Αιτωλοακαρνανίας. 
      Εμείς δεν έχουμε να χωρίσουμε τίποτα με τους φίλους μας του διπλανού νομού, η περιοχή της Θεσσαλίας με την Αιτωλοακαρνανία. Άλλωστε με την λογική της Ευρωπαϊκής Ένωσης, όπως ξέρετε, κύριε Πρόεδρε, θα πάμε στις διευρυμένες περιφέρειες. Μετά από μερικά χρόνια και η Θεσσαλία και η Αιτωλοακαρνανία θα ανήκουν στον ίδιο χώρο. Θα ήμαστε κατ’ επέκταση ίδια περιφέρεια. Μπορεί να μην έχουμε δεκατρείς περιφέρειες, μπορεί να έχουμε οκτώ ή έξι περιφέρειες…
      ΑΝΔΡΕΑΣ ΜΑΚΡΥΠΙΔΗΣ: Εμείς με την Ήπειρο…   
      ΓΕΩΡΓΙΟΣ ΓΑΡΟΥΦΑΛΙΑΣ: Εσείς με την Ήπειρο θα είστε, αλλά όταν οι δομές της χώρας θα αλλάξουν, κύριε Μακρυπίδη, κάποια στιγμή θα είμαστε μαζί. Δεν υπάρχει κανένας λόγος λοιπόν να αντιδικούμε. Είναι τραγικό λάθος να το βλέπουμε τοπικιστικά, εμείς ή εσείς. 
      Εμείς από το περίσσευμα που έχετε, το 20%, δηλαδή 600 εκατομμύρια κυβικά μέτρα νερού τα θέλουμε…
      ΠΡΟΕΔΡΕΥΩΝ (Γεώργιος Σούρλας): Κύριε Γαρουφαλιά, ολοκληρώστε σας παρακαλώ. 
      ΓΕΩΡΓΙΟΣ ΓΑΡΟΥΦΑΛΙΑΣ: Κλείνω, κύριε Πρόεδρε.
      …για να μπορέσουμε να υποστηρίξουμε την παρουσία ενός Δέλτα του Πηνειού ποταμού, το οποίο όπως πολύ καλά γνωρίζετε έχει χίλια τριακόσια πενήντα είδη διαφορετικών πτηνών που ζουν στην περιοχή και τα οποία δυστυχώς, την περίοδο από το Μάιο και πέρα, μια που το ύψος και ο όγκος του υδάτινου υδροορίζοντα σιγά- σιγά αφανίζεται και δεν υπάρχει, αναγκάζονται –πολλά από αυτά- να μεταναστεύσουν.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, σας παρακαλώ. 
      ΓΕΩΡΓΙΟΣ ΓΑΡΟΥΦΑΛΙΑΣ: Είναι μία περιοχή που υποστηρίζεται, κύριε Πρόεδρε από το ευρωπαϊκό πρόγραμμα NATURA.
      Κλείνοντας, θα ήθελα να πω ότι με τη νέα λογική της Ευρωπαϊκής Ένωσης για την «πράσινη βίβλο», είτε θέλουμε είτε όχι, θα πρέπει να προσαρμοστούμε στη λογική της ενεργειακής οικονομίας ή της παραγωγής ενέργειας με άλλους τρόπους χωρίς να χρησιμοποιούμε πετρέλαιο. Άρα, έχουμε ανάγκη και την υδροηλεκτρική ενέργεια, έχουμε ανάγκη να καλλιεργήσουμε φυτά που είναι ενεργειακά και μέσω αυτών των τρόπων να αντιμετωπίσουμε τα τεράστια προβλήματα. 
      Ευχαριστώ πάρα πολύ, κύριε Πρόεδρε. Οι διακοπές δημιούργησαν και την καθυστέρηση. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Καταλαβαίνω το θεσσαλικό καημό, αλλά πρέπει να είμαστε και μέσα στα χρονικά πλαίσια.
      Ο κ. Βαρβιτσιώτης έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, το 1982 –εγώ ήμουν πολύ μικρός, αλλά παρακολουθούσα τα ποδοσφαιρικά πράγματα ως φίλαθλος και μάλιστα φίλαθλος του ΠΑΝΑΘΗΝΑΪΚΟΥ- ο τότε υποψήφιος δήμαρχος και μετά Δήμαρχος της Αθήνας, ο κ. Μπέης, είχε υποσχεθεί την επίλυση του γηπεδικού προβλήματος με την υποστήριξη της τότε κυβέρνησης του ΠΑ.ΣΟ.Κ.. Το 1983, σε μια μεγάλη συγκέντρωση στο Κιλελέρ, ο Ανδρέας Παπανδρέου εξήγγειλε την εκτροπή του Αχελώου. 
      Πέρασαν πάρα πολλά χρόνια, για να δοθούν λύσεις σε αυτά τα δύο μεγάλα προβλήματα. Δεν εξομοιώνω το ένα με το άλλο, σε καμία περίπτωση, αυτό όμως που εξομοιώνεται εκ των πραγμάτων είναι ο χρόνος που χρειάστηκε για να παρθούν αποφάσεις. Και αισθάνομαι ιδιαίτερα πληγωμένος ως νέος άνθρωπος για το ότι σ’ αυτόν τον τόπο πρέπει να συζητάμε πράγματα επί είκοσι χρόνια για να πάρει κάποιος το βάρος μιας απόφασης. 
      Χαίρομαι που το κάνει αυτό σήμερα ο κ. Σουφλιάς και η Κυβέρνηση της Νέας Δημοκρατίας. Χαίρομαι που επιτέλους παίρνονται αποφάσεις, οι οποίες από ό,τι φαίνεται έχουν και κόστος πολιτικό, έχουν κόστος ενδεχομένως σε κάποιες περιοχές της χώρας που θίγονται, έχουν κόστος γιατί αισθάνονται κάποιοι ότι υπηρετούνται -εντός εισαγωγικών- «συμφέροντα», αλλά έτσι είναι η πολιτική. Και είκοσι χρόνια δεν λαμβάνονταν αποφάσεις. Συζητούντο, επανασυζητούντο τα θέματα, προτάσεις επί προτάσεων, χωρίς να δίνονται λύσεις!
      ΑΝΔΡΕΑΣ ΜΑΚΡΥΠΙΔΗΣ: Προφανώς απευθύνεστε στον υποψήφιο Δήμαρχο της Αθήνας, τον κ. Κακλαμάνη. Είκοσι χρόνια...
      ΠΡΟΕΔΡΕΥΩΝ (Γεώργιος Σούρλας): Κύριε Μακρυπίδη, σας παρακαλώ!
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Μακρυπίδη, οι ευθύνες σας είναι τραγικές! Διότι άκουσα από τους συναδέλφους σας να αναφέρονται στην Κίνα για τον τρόπο με τον οποίο κινείται. Να θαυμάζουμε τις άλλες χώρες, όπως πάρα πολλοί από εσάς αναφερθήκατε πριν. 
      Όμως δεν λαμβάνετε υπ' όψιν σας ότι η Κίνα σήμερα διενεργεί ένα από τα μεγαλύτερα έργα που φτιάχνονται στον πλανήτη, το φράγμα των επτά ποταμών και μέσα σε τέσσερα χρόνια έχει καταφέρει να μετακινήσει περίπου ενάμισι εκατομμύριο ανθρώπους, να δημιουργήσει ένα πλέγμα υδροηλεκτρικών φραγμάτων που θα παράξει ρεύμα για τις επόμενες δεκαετίες. Και αν πραγματικά θαυμάζετε άλλες χώρες, να θαυμάζετε αυτές τις χώρες που προχωρούν και όχι αυτές που παραμένουν στάσιμες, βουτηγμένες σε προβλήματα γραφειοκρατικού τύπου και δεν παίρνουν αποφάσεις για να λύσουν αυτά τα προβλήματα.
      Εγώ σέβομαι τις ενστάσεις σας, σέβομαι τους προβληματισμούς σας. Όμως μία απόφαση που έχει ληφθεί εδώ και είκοσι τρία χρόνια είναι ντροπή να μην έχει υλοποιηθεί! Αυτό σημαίνει ή ότι η απόφαση ήταν λανθασμένη στην αρχική της έκφραση και όλες αυτές οι κυβερνήσεις έκαναν λάθος ή ότι τότε λαϊκίζατε επικίνδυνα, υποσχόμενοι πράγματα τα οποία δεν θέλατε να γίνουν.
      Νομίζω ότι και στα δύο θέματα δίνεται μια λύση, η οποία είναι σοβαρή, ουσιαστική, προχωρά τα πράγματα και νομίζω ότι σ’ αυτήν την κατεύθυνση θα πρέπει όλοι να ομονοούμε. Δεν έχουμε να αντιπαρατεθούμε ούτε μας ανήκει ο Θεσσαλικός Κάμπος ούτε μας ανήκουν τα νερά του Αχελώου, όπως δεν μας ανήκει η Λεωφόρος Αλεξάνδρας και δεν μας ανήκει ο Βοτανικός.
      Όμως σήμερα είμαι χαρούμενος ως Βουλευτής ιδιαίτερα της Β’ Αθήνας που μία περιοχή που γειτνιάζει με τη Δυτική Αθήνα αποκτά ένα υπερτοπικού χαρακτήρα αθλητικό κέντρο, μια μεγάλη ομάδα αποφασίζει να πλησιάσει τη Δυτική Αθήνα και εκεί που υπάρχουν ελλείψεις, εκεί που πραγματικά γεννιούνται οι ποδοσφαιριστές, θα μπορέσουμε να έρθουμε σε επαφή με ένα μεγάλο σωματείο, με μια μεγάλη αθλητική ομάδα, που μας έχει κάνει υπερήφανους σε όλα τα γήπεδα του κόσμου. 
      Κύριε Πρόεδρε, θα ήθελα όμως να αναφερθώ και σε μια ακόμα τροπολογία κατατιθέμενη από τους Βουλευτές Αττικής, την τροπολογία με γενικό αριθμό 612 και ειδικό 11.
      ΠΡΟΕΔΡΕΥΩΝ (Γεώργιος Σούρλας): Κύριε Βαρβιτσιώτη, αυτές θα συζητηθούν μετά από την ψήφιση των δύο τροπολογιών. Έχει συμφωνηθεί.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, περιμένουμε με όλη την ανοχή, την οποία επιδεικνύει το Προεδρείο στις υπερβάσεις του χρόνου –εγώ είμαι εντός χρόνου- όλους τους ομιλητές...
      ΠΡΟΕΔΡΕΥΩΝ (Γεώργιος Σούρλας): Όχι, όχι δεν είναι θέμα χρόνου.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Επιτρέψτε μου, είμαι τέσσερις ώρες...
      ΠΡΟΕΔΡΕΥΩΝ (Γεώργιος Σούρλας): Και εγώ είμαι επτά ως Προεδρεύων. Δεν είναι θέμα χρόνου.
      Μετά από την ψήφιση των δύο τροπολογιών, θα γίνει συζήτηση επί των τροπολογιών των Βουλευτών. Δεν μπορεί να γίνει διαφορετικά!
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, αν θέλετε να μη μου δώσετε το λόγο τώρα, ευχαριστώ πάρα πολύ. 
      ΠΡΟΕΔΡΕΥΩΝ (Γεώργιος Σούρλας): Δεν είναι ότι δεν θέλω να σας δώσω το λόγο. Θα περιμένετε, θα έρθει η ώρα. Δικαιούσθε και θα πάρετε το λόγο. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Μα, ο Υπουργός έχει δηλώσει εκ των προτέρων ότι δεν θα κάνει δεκτή καμία από αυτές τις τροπολογίες. 
      Το να αναφερθούμε σε μία από αυτές τις τροπολογίες, κύριε Πρόεδρε …
      ΠΡΟΕΔΡΕΥΩΝ (Γεώργιος Σούρλας): Όχι, κύριε Βαρβιτσιώτη, θα έλθει η ώρα. Κάντε υπομονή. Εσείς είστε άλλωστε νέος … 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, ευχαριστώ για την κατανόησή σας! 
      ΠΡΟΕΔΡΕΥΩΝ (Γεώργιος Σούρλας): Δεν εννοώ νέος Βουλευτής, εννοώ στην ηλικία νέος. Δεν πιστεύω να μην έχετε αντοχή παραπάνω. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Για τα τέσσερα λεπτά που μίλησα … 
      ΠΡΟΕΔΡΕΥΩΝ (Γεώργιος Σούρλας): Κύριε Βαρβιτσιώτη, σας παρακαλώ πολύ. Να σέβεστε τον Κανονισμό και τις αποφάσεις της Ολομέλειας.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, με όλο τον σεβασμό …
      ΠΡΟΕΔΡΕΥΩΝ (Γεώργιος Σούρλας): Όχι, σας παρακαλώ, καθίστε κάτω! 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Σέβομαι τον Κανονισμό, αλλά ανέχομαι επί σειρά ομιλητών υπερβάσεις του χρόνου που εσείς οι ίδιοι έχετε προδιαγράψει.
      ΠΡΟΕΔΡΕΥΩΝ (Γεώργιος Σούρλας): Κατ’ αρχάς, τι υπερβάσεις γίνονται; Γίνονται με τη συγκατάθεση όλων. Ο Υπουργός μίλησε αντί για οκτώ λεπτά είκοσι πέντε λεπτά …
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Υπερβάσεις με τη συγκατάθεση του Προεδρείου. 
      ΠΡΟΕΔΡΕΥΩΝ (Γεώργιος Σούρλας): … οι κοινοβουλευτικοί αντί για οκτώ λεπτά μίλησαν είκοσι λεπτά.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν προεδρεύουμε όλοι. Εσείς προεδρεύετε και με τη δική σας μη ανοχή εγώ τελειώνω εδώ την ομιλία μου! 
      ΠΡΟΕΔΡΕΥΩΝ (Γεώργιος Σούρλας): Θα περιμένετε και θα έλθει η ώρα να συζητήσουμε τις τροπολογίες. Πρέπει να απαντήσει ο Υπουργός. Επί ποίου θα απαντήσει; Για μία ενότητα που θα επακολουθήσει; Σας παρακαλώ πάρα πολύ.
      Ο κ. Αγοραστός έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι, έχουμε δει ότι οι κυβερνήσεις που δεν τολμούν είναι καταδικασμένες να ζουν με τα προβλήματα που κληροδότησε το χθες. Γνωρίζουμε όλοι μας ότι πληρώνουμε και πληρώσαμε ακριβά την εποχή της ατολμίας, της αναβλητικότητας, των ευκαιριακών αναζητήσεων. Αγαπητοί συνάδελφοι, δικαίωση της πολιτικής είναι η άμεση αντιμετώπιση των προβλημάτων και όχι η μετακύλησή τους στο μέλλον. 
      Συνεπώς, ο Υπουργός ΠΕ.ΧΩ.Δ.Ε. είχε το σθένος να αντιμετωπίσει τα προβλήματα και να αντιμετωπίσει τα οράματα όλων των κυβερνήσεων μη εξαιρουμένης ούτε της κυβέρνησης Εθνικής Ενότητος, αλλά ούτε και της Οικουμενικής. Και αυτό το λέω πρώτον, για το θέμα του Αχελώου. Νομίζω ότι όλοι ενδόμυχα πιστεύουμε σε αυτό το έργο και σε αυτό το έργο πιστεύουν όλοι οι Έλληνες και όλες οι Ελληνίδες, γιατί γνωρίζουν ότι είναι έργο αναπτυξιακό, γνωρίζουν ότι είναι ένα έργο το οποίο θα βοηθήσει μία μεγάλη περιοχή ενός εκατομμυρίου κατοίκων, θα δώσει κίνηση και ώθηση στην οικονομία μιας περιοχής που συμβάλλει καθοριστικά στο Ακαθάριστο Εθνικό Προϊόν της χώρας, θα δώσει πόσιμο νερό στους ανθρώπους της περιοχής, θα δημιουργήσει πράσινη ενέργεια, θα μειώσει το κόστος της καλλιέργειας, θα σταματήσει την υφαλμύρωση των εδαφών, θα σταματήσει τα ρήγματα και τις καθιζήσεις. Είναι ένα έργο για το οποίο πρέπει να απαντήσετε: Θέλετε να γίνει ναι ή όχι; 
      Εάν δεν θέλετε να γίνει ή αν απαντάτε κατ’ αυτόν τον τρόπο θα σας παραπέμψω στις διακηρύξεις των περασμένων κυβερνήσεών σας που το χρησιμοποιούσαν προεκλογικά, αλλά δεν είχαν το σθένος, δεν είχαν την τόλμη, δεν είχαν τον τρόπο να το  υλοποιήσουν και έσερναν έναν ολόκληρο κόσμο, έσερναν τους ψηφοφόρους, έσερναν τους Θεσσαλούς μόνο και μόνο με τα «θα». Και έρχεται η ώρα να υλοποιηθεί. 
      ΝΙΚΟΛΑΟΣ ΣΑΛΑΓΙΑΝΝΗΣ: Πιο σεμνά! 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Αν έχετε κανέναν καλύτερο τρόπο υποδείξτε τον, αλλά όχι τρόπο ο οποίος να παραπέμπει στο μέλλον. 
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε συνάδελφε, πιο σεμνά! 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Εσείς να σέβεστε. 
      Όχι λοιπόν τρόπο που να παραπέμπει στο μέλλον, αλλά που να δίνει λύση άμεσα τώρα. Αυτός είναι ο τρόπος που δίνει σήμερα λύση. Βέβαια, ανησυχείτε, διότι πρόκειται να υλοποιηθεί το έργο, γιατί υπάρχουν και τα χρήματα. Και σας λέω, πρόκειται να υλοποιηθεί και το γνωρίζω πολύ καλά, αλλά όταν κάτι δεν σας αρέσει, προσπαθείτε με παρεμβάσεις να το σταματήσετε. Σας λέω λοιπόν ότι πρόκειται να γίνει και αυτός είναι ο τρόπος που θα γίνει.
      Ακόμη πολλές φορές θεσπίζονται με νόμο διοικητικές πράξεις, όταν αναφέρονται σε ένα σύνθετο έργο για να επισπεύσουν την υλοποίηση αυτού του έργου. Και αυτό γίνεται με τις δύο αυτές τροπολογίες. 
      Εμείς, κύριοι συνάδελφοι, προσπαθούμε να δώσουμε λύσεις σε προβλήματα των πολιτών χωρίς εμμονές, χωρίς υπερβολές, αλλά και χωρίς υποκρισίες γι’ αυτό λέμε τα πράγματα με το όνομά τους και πράττουμε προς την κατεύθυνση της υλοποίησης, όχι του οράματος που παραμένει όραμα. 
      Όσον αφορά το θέμα του γηπέδου του ΠΑΝΑΘΗΝΑΪΚΟΥ, προσωπικά είμαι υπέρ των σύγχρονων σωστών, καλών γηπέδων που να τα σέβονται οι φίλαθλοι, να σταματάει η βία μόνο και μόνο που θα τα βλέπουν και που να πηγαίνουν οικογένειες. 
      Αλλά, κύριε Υπουργέ, υπάρχει έτοιμο το σχέδιο για το γήπεδο της Λάρισας της ΑΕΛ. Έχει ανάγκη η πόλη της Λάρισας, έχει ανάγκη η μεγάλη ομάδα της Λάρισας, έχει ανάγκη ο φίλαθλος κόσμος της Λάρισας από ένα σύγχρονο γήπεδο που θα έχει όλες τις προδιαγραφές των κανονισμών της FIFA, που θα μπορεί εκεί η ομάδα μας να δίνει αγώνες με ομάδες του εξωτερικού παίζοντας στα ευρωπαϊκά σαλόνια, να μην ξενιτεύεται η ομάδα και ξενιτεύονται χιλιάδες φίλαθλοι με όλους τους κινδύνους.
      Λοιπόν, είναι αίτημα όλης της λαρισαϊκής κοινωνίας, είναι αίτημα όλων των Λαρισαίων φιλάθλων η άμεση και γρήγορη υλοποίηση αυτού του γηπέδου για το οποίο, σύμφωνα με το σχέδιο που έχει κατατεθεί, υπάρχει και η χρηματοδότηση, υπάρχουν και τα σχέδια. Είναι έτοιμο προς υλοποίηση.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αγοραστό.
      Ο κ. Έξαρχος έχει το λόγο.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, διεξάγεται μια συζήτηση, θα έλεγα, με νηφαλιότητα παρά τις εξάρσεις που υπάρχουν ορισμένες φορές και θα έλεγα ότι είναι κατανοητές μέχρις ένα βαθμό.
      Θα ήθελα να υπενθυμίσω στην Αίθουσα αλλά και έξω απ’ αυτή ότι για την κατασκευή αυτού του έργου έχουν συμφωνήσει όλα τα πολιτικά κόμματα και το επιβεβαιώνετε, κύριε Πρόεδρε, εδώ και πολλά χρόνια ...
      ΠΡΟΕΔΡΕΥΩΝ (Γεώργιος Σούρλας): Τα είκοσι τρία χρόνια που είμαι εγώ τουλάχιστον εδώ, το θυμάμαι.
      ΒΑΣΙΛΕΙΟΣ ΕΞΑΡΧΟΣ: Άρα, υπάρχει μια απόλυτη συμφωνία των πολιτικών κομμάτων και θα έλεγα, διαχρονική. Έχουν επενδυθεί σημαντικοί πόροι, αρκετά χρήματα που μέχρι σήμερα δεν απέδωσαν, αφού το έργο έχοντας περάσει πραγματικά από σαράντα κύματα για διάφορους λόγους –που είναι γνωστοί και δεν θα επιχειρήσω να τους αναπτύξω- δεν έχει ολοκληρωθεί.
      Τέθηκε, λοιπόν, το ερώτημα και το έθεσε και ο κ. Αγοραστός πριν προς εμάς: Πρέπει να ολοκληρωθεί το έργο; Μα, ασφαλώς. Κατηγορηματικά ναι. Δεν υπάρχει καμία αμφιβολία περί αυτού. Είναι ζήτημα αξιοπιστίας του πολιτικού κόσμου, είναι ζήτημα προστασίας του περιβάλλοντος, όπως θα πω στη συνέχεια, είναι ζήτημα αξιοποίησης των πόρων που έχουν επενδυθεί. Αυτά είναι αυτονόητα πράγματα αν θέλουμε να μην σηκώνουμε κουρνιαχτό και να μην βλέπουμε την πραγματικότητα. 
      Πού πρέπει να ρίξουμε το βάρος, κατά την εκτίμησή μας; Στο ότι αυτή η απόφαση, αυτό το νομοσχέδιο, αυτή η τροπολογία με την οποία ο κ. Σουφλιάς και το Υπουργείο κάνει το αυτονόητο, πώς στην πράξη δεν θα συναντήσει εμπόδια. Αυτά μπορεί να είναι οικονομικά, άρα πρέπει να διασφαλιστούν οι πόροι. Πρέπει να είναι τα σχέδια διαχείρισης, που εγώ το δέχομαι καλόπιστα ότι θα συνεχίσουν έτσι όπως προβλέπει η περιβαλλοντική νομοθεσία. Πρέπει, επίσης, να αλλάξουμε και νοοτροπίες. Θα συμφωνήσω με όσους λένε ότι η νοοτροπία της εξοικονόμησης νερού και οι τεχνικές για την εξοικονόμηση νερού πρέπει να εφαρμοστούν στην πράξη. 
      Θέλω να πω, κυρίες και κύριοι συνάδελφοι, ότι η ευαισθησία για το περιβάλλον είναι δεδομένη και στη Θεσσαλία. Δεν είμαστε άτομα μειωμένης περιβαλλοντικής ευαισθησίας στη Θεσσαλία. Θέλω όμως να θυμίσω και σε κάποιους κυρίως έξω από την Αίθουσα, ότι στη Θεσσαλία αυτή τη στιγμή –και θα ήθελα, κύριε Υπουργέ, αν έχετε την καλοσύνη να κάνετε μια αναφορά- σχεδόν έχει ολοκληρωθεί το έργο της Κάρλας, που είναι το μεγαλύτερο περιβαλλοντικό έργο που εκτελείται τα τελευταία χρόνια στη Θεσσαλία, μετά από διεκδίκηση των φορέων και απόφαση της κυβέρνησης του ΠΑ.ΣΟ.Κ..
      Η Κάρλα, όμως, δεν είναι ξεκομμένη –και αναφέρομαι κυρίως στις περιβαλλοντικές οργανώσεις- και αποτελεί μέρος του υδραυλικού συστήματος της Θεσσαλίας. Η Κάρλα θα τροφοδοτηθεί από τον Πηνειό. Το Φράγμα Σμοκόβου, η Λίμνη Πλαστήρα, ο Πηνειός, το Φράγμα της Γυρτώνης έχουν ανάγκη από τα νερά του Αχελώου, για να υπάρξουν και ως οικοσύστημα και ως ζωντανοί οργανισμοί. Αυτό δεν μπορούμε να το κρύβουμε, δεν μπορούμε να το αποσιωπούμε. 
      Άρα, λοιπόν, η αυξημένη περιβαλλοντική μας ευαισθησία μας ζητά -για να είμαστε εντάξει στον εαυτό μας και απέναντι στην κοινωνία- να κάνουμε τη μερική εκτροπή. Αυτό συμφωνήθηκε πριν από χρόνια. Και αν σήμερα -γιατί το ακούω και αυτό και θέλω για μια στιγμή να το συζητήσουμε ως επιχείρημα- έχουν αλλάξει οι συνθήκες, όπως λένε ορισμένοι, ποιες είναι στον αγροτικό τομέα; Δεν μπορώ να καταλάβω. Δεν θα καλλιεργηθούν δηλαδή κάποια προϊόντα στη Θεσσαλία; Έχουμε καλύτερες εκτάσεις στη χώρα, προκειμένου να αντιμετωπίσουμε το διατροφικό πρόβλημα της χώρας; Γιατί κάνουμε εισαγωγές και κτηνοτροφικών προϊόντων. Και αυτά τα προϊόντα θέλουν λιγότερο νερό; Ποιος μας το λέει αυτό; Μας το λέει κάποιος;
      ΚΩΝΣΤΑΝΤΙΝΟΣ ΒΡΕΤΤΟΣ: Το λέει η μελέτη.
      ΒΑΣΙΛΕΙΟΣ ΕΞΑΡΧΟΣ: Τη μελέτη, κύριε συνάδελφε, την έχω διαβάσει και εγώ. 
      Αν, λοιπόν, προέκυπτε ως συμπέρασμα της μελέτης, ύστερα από πολύ καλή εκτίμηση για το ποια προϊόντα θα καλλιεργήσουμε μετά από ορισμένα χρόνια, ότι πρέπει να κάνουμε επανασχεδιασμό του έργου –που δεν υπάρχει απάντηση ούτε των γεωτεχνικών ούτε κανενός, τι θα καλλιεργήσουμε, γίνονται υποθέσεις- τι θα καλλιεργήσουμε;
      Γίνονται υποθέσεις ότι μετά το 2013 δεν θα συνεχιστεί η επιδότηση στο βαμβάκι. Και δεν κατάλαβα. Δεν θα συνεχιστεί η επιδότηση στην τιμή, στο προϊόν, στην παραγωγή; Ποιος εγγυάται ή ποιος παίρνει το ρίσκο να πει ότι δεν θα υπάρχουν στρεμματικές ενισχύσεις γιατί πρέπει αυτοί οι αγρότες να παραμείνουν εκεί για κοινωνικούς λόγους; Ποιος μπορεί να το πει αυτό; 
      Εγώ δέχομαι ότι θα προέκυπτε και ως ένα θέμα να δούμε αυτό το ζήτημα και από άποψη τεχνική. Τότε, η πρόταση θα ήταν να μειωθούν τα κυβικά. Αυτό το λέω, γιατί θέλω να δεχθώ και αυτήν την άποψη. 
      Μα, δεν γίνεται κάτι τέτοιο.
      Θεωρώ λοιπόν, κύριε Πρόεδρε –για να μην καταχραστώ το χρόνο- ότι είναι ζήτημα συνέπειας και αξιοπιστίας του πολιτικού κόσμου, είναι ζήτημα περιβαλλοντικής προστασίας. Και πρέπει να θυμίσω ότι το νερό είναι πηγή ζωής για τις επόμενες γενιές. Εγώ γνωρίζω ότι στη Λάρισα όλοι οι όμοροι δήμοι κάνουν αιτήσεις στη Δ.Ε.Υ.Α.Λ., στην επιχείρηση ύδρευσης της Λάρισας, να τροφοδοτηθούν με νερό γιατί ή δεν έχουν ή είναι εντελώς ακατάλληλο. Και η Λάρισα υδρεύεται από γεωτρήσεις αυτήν τη στιγμή. Ποιος μπορεί να εγγυηθεί με σοβαρότητα ότι τα επόμενα είκοσι χρόνια αυτές οι γεωτρήσεις δεν θα έχουνε πρόβλημα; Μακάρι να μην έχουν. Ποιος μπορεί να εγγυηθεί ότι δεν θα έχουμε πρόβλημα στη Λίμνη Πλαστήρα που σημαίνει ότι η Καρδίτσα, τα Τρίκαλα και άλλοι οικισμοί δεν θα έχουν πρόβλημα ύδρευσης τα επόμενα χρόνια; 
      Γι' αυτό θεωρώ ότι γίνεται το αυτονόητο. Ναι, χρειάζεται προσοχή και στους περιβαλλοντικούς όρους και στα σχέδια διαχείρισης, αλλά δεν μπορεί να υπάρξει επιστροφή. 
      Το έργο πρέπει να ολοκληρωθεί, κύριε Πρόεδρε.
      Σας ευχαριστώ.
      (Χειροκροτήματα από όλες τις πτέρυγες)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Έξαρχο.
      Το λόγο έχει ο κ. Σαλαγιάννης.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, θα ήθελα να κάνω δύο επισημάνσεις. Η μία είναι ότι εμένα μου έκανε εντύπωση ο νηφάλιος τρόπος με τον οποίο μίλησε σήμερα ο Υπουργός. Αυτό δεν έχει καμία σχέση με τον τρόπο που μίλησαν οι δύο τελευταίοι ομιλητές, συνάδελφοι της Νέας Δημοκρατίας. Κάποιοι νομίζουν ότι ανακάλυψαν τώρα τον Αχελώο και την εκτροπή του και ότι σήμερα εδώ αποφασίζουμε ότι πρέπει να εκτρέψουμε ένα μέρος του άνω ρου του Αχελώου. 
      Τι πάει να πει αυτό, κύριοι συνάδελφοι; Σήμερα παίρνει μια πρωτοβουλία ο Υπουργός –κατά την άποψή μου, θετική και τη χαιρετίζω- να ξεμπλοκάρει την τελευταία εμπλοκή στο Συμβούλιο της Επικρατείας την Τρίτη. Και ελπίζω να είναι η τελευταία. Περί αυτού πρόκειται. Δεν μπορεί να ανακαλύπτουμε τώρα τον Αχελώο, και να λέμε ότι ευτυχώς που πήρε απόφαση μια Κυβέρνηση που βλέπει μόνο μπροστά και παίρνει αποφάσεις και όλα αυτά τα ωραία, «ηρωικά και πένθιμα» που ακούμε. Δεν πρόκειται περί αυτού. Να είμαστε ρεαλιστές. 
      Το δεύτερο που θα ήθελα να πω είναι ότι δεν είναι ένα κομματικό θέμα να αντιπαρατεθούμε ποιος τα κάνει καλύτερα. Ο Αχελώος είναι δείγμα κακοδαιμονίας, έλλειψης ορθολογισμού. Είναι δείγμα έλλειψης πραγματικού σχεδίου ανάπτυξης και πραγματικού σχεδίου ενός μοντέλου ανάπτυξης της χώρας. Είναι σαφέστατο. Είναι καθαρό δείγμα.
      Δεν μπορεί μετά από τριάντα χρόνια, όταν έχουν σπαταληθεί 500.000.000, όταν έχουν γίνει ήδη δέκα–δεκαπέντε χιλιόμετρα της σήραγγας εκτροπής, εμείς να επανερχόμαστε κάθε φορά με το ερώτημα: «Πρέπει να γίνει η εκτροπή του Αχελώου;» Κάθε φορά, με την παραμικρή ευκαιρία που μας τίθεται, μπαίνει το θέμα: «Πρέπει να γίνει;». Δηλαδή μπαίνει εξ αρχής θέμα σκοπιμότητας.
      Και ερωτώ, λοιπόν, εγώ: Μετά από τριάντα χρόνια, για να δούμε, άλλαξε κάτι στις συνθήκες που επικρατούν, για να μας κάνει να επανερχόμαστε συνεχώς στο θέμα της σκοπιμότητας του έργου; Τι έχει αλλάξει από τότε; 
      Δύο πράγματα, κατά την άποψή μου, έχουν αλλάξει και αυτά συνηγορούν πιο ισχυρά υπέρ του έργου. Το ένα είναι ότι από το 1980 και μετά, οι συνέπειες της έλλειψης νερού στη Θεσσαλία έγιναν οδυνηρότερες, τόσο οδυνηρές που η αρδευτική πτυχή ωχριά μπροστά στις άλλες πτυχές του έργου σήμερα και το δεύτερο είναι ότι γίναμε σοφότεροι και εμείς. Λέμε ότι μπορούμε να κάνουμε την εκτροπή μερική, στα εξακόσια εκατομμύρια κυβικά. Και τα δύο είναι κέρδος για το έργο. 
      Δεν μπορεί, λοιπόν, ο καθένας να αρπάζει μια ευκαιρία και να αρχίζει να οξύνει τους φόβους των Αιτωλοακαρνάνων ότι θα τους πάρουμε το νερό. Το νερό είναι ουσιώδες αγαθό εν ανεπαρκεία. Δεν μπορεί, λοιπόν, να το διαχειριζόμαστε με το σκεπτικό «ποιο χωριό το έχει», «ποιος νομός το έχει», «ποια περιφέρεια το έχει». Είναι ένα ζήτημα που πρέπει να το δούμε σε εθνικό σχεδιασμό και μάλιστα με μεγάλη νηφαλιότητα και μεγάλη σοβαρότητα. 
      Αυτή η σοβαρότητα δεν φαίνεται ούτε στον τρόπο που τοποθετούμαστε για το έργο. ‘Έχουν γίνει μέχρι τώρα και από το Τεχνικό Επιμελητήριο δεκάδες συνέδρια και συμπόσια για το έργο αυτό. ‘Έχουμε εξαντλήσει το επιστημονικό στοιχείο του χώρου μας, σε σχέση με το έργο αυτό. Δεν χρειάζεται να μιλήσουμε άλλο για τη σκοπιμότητά του. Δεν είμαστε σοβαροί όμως και αυτό φαίνεται και από τον τρόπο που μιλάνε πολλοί που δεν ξέρουν καν το έργο. Τοποθετούνται μάλιστα με απόλυτο τρόπο, χωρίς να έχουν ιδέα. Λένε: «Δεν μου αρέσει γενικώς η εκτροπή». Και μάλιστα μερικοί μιλάνε για δημοσκοπήσεις.
      Ποια δημοσκόπηση, αγαπητοί συνάδελφοι; Ποιον να ρωτήσουμε: «Θέλετε να γίνει η εκτροπή του Αχελώου»; Νομίζω ότι απαξιώνουμε και την έννοια των δημοσκοπήσεων και της κοινωνικής συναίνεσης ή μη, σε τέτοιας φύσεως θέματα. 
      Εγώ δεν θα πάρω καμιά άλλη πτυχή. Εγώ στα δύο λεπτά που μου μένουν θα πάρω μόνο δύο πτυχές. Το έργο ξεκίνησε ως αρδευτικό, αλλά σήμερα δεν είναι κυρίως αρδευτικό. Αλλά θα αναφερθούμε στο αρδευτικό κομμάτι.
      Αγαπητοί συνάδελφοι, πού πάει αυτή η χώρα; Μπορεί να ζήσει χωρίς πρωτογενή παραγωγή; Ποιο είναι το μοντέλο ανάπτυξής της; Όταν σχεδιάζουμε οι πολιτικοί, οι τεχνοκράτες, όλοι, το μέλλον της χώρας, τι σκεπτόμαστε τάχα; Σκεπτόμαστε ότι μπορεί να μην παράγουμε τίποτα σ’ αυτήν τη χώρα; Αν είναι να παράγουμε, για να δούμε, αυτά τα προϊόντα που τα έχουμε στο πυρ το εξώτερο    -το βαμβάκι, το καλαμπόκι, το σιτάρι, τον καπνό, τα τεύτλα που παράγει η απέραντη θεσσαλική πεδιάδα δεκάδες χρόνια τώρα- δεν προσφέρουν στην εθνική οικονομία; Υπάρχει κάτι άλλο να τα αντικαταστήσουμε; Για να δούμε, τι; ‘Ολα αυτά που λέμε και προτείνουμε στους αγρότες θέλουν πιο πολύ νερό, απ’ ό,τι θέλει το βαμβάκι. Υπάρχει κάτι ξερικό να πάμε να το πούμε στους αγρότες και να το σπείρουμε στη Θεσσαλία; Εκτός αν κάποιοι προτείνουν να καλλιεργήσουμε κάκτους που δεν θέλουν πολύ νερό. Αν μας προτείνουν αυτό, να το πούνε.
      Αν, λοιπόν, θέλουμε να υπάρχει Θεσσαλία -και δεν μπορεί να υπάρχει η χώρα και η συνοχή της στο μέλλον, χωρίς μια τεράστια πεδιάδα που να αξιοποιεί όλο το δυναμικό που έχει- πρέπει να δούμε κάποια πράγματα. Θέλουμε πιο ορθολογική διαχείριση των νερών; Βεβαίως. Θέλουμε πιο ορθές πρακτικές καλλιέργειας; Βεβαίως. Θέλουμε να δούμε και άλλα προϊόντα; Βεβαίως, αλλά όμως, θέλουμε  νερό. 
      Πάω στο δεύτερο θέμα, στο λεπτό που μου απομένει, στην ύδρευση. Στους φίλους οικολόγους που παρόλα αυτά που λένε για τον Αχελώο, στις τελευταίες μελέτες τους διεκτραγωδούν το μέλλον της Θεσσαλίας από έλλειψη νερού, αλλά δεν προτείνουν κάτι άλλο, τους προτείνω να κάνουν μια μελέτη των επιπτώσεων που έχει όλη αυτή η υπόθεση του περιβάλλοντος με τα λιπάσματα, τα φυτοφάρμακα, τα νιτρικά, στην υγεία των κατοίκων της Θεσσαλίας. Θα είναι οδυνηρά, κατά την άποψή μου, τα αποτελέσματα μιας έρευνας για το πόσο έχουν αυξηθεί οι ρυθμοί των καρκίνων τα τελευταία δέκα χρόνια στη Θεσσαλία.
      Και δεν είναι άσχετο αυτό και με τα νερά που πίνουμε, αντλώντας από τα υπόγεια νερά, που είναι όλα με νιτρικά και με λιπάσματα και φυτοφάρμακα εμποτισμένα. Έτσι, λοιπόν, θα μείνουμε; Καλός είναι ο ερωδιός, καλός είναι ο κότσυφας, αλλά υπάρχουν και οι πολίτες. 
      Κύριε Υπουργέ, εμείς στηρίζουμε κάθε προσπάθεια που γίνεται για το έργο, στηρίζουμε τις τροπολογίες, αλλά έχουμε και μία απόλυτη συναίσθηση. Ότι αυτό δεν λύνει το έργο του Αχελώου. Το έργο του Αχελώου το λύνει η απόφασή μας να το χρηματοδοτήσουμε. Και χρηματοδοτώντας με το σταγονόμετρο, το μόνο ενεργό τμήμα του έργου, που είναι η σήραγγα και που κάθε δεκαπέντε μέρες και ένα μήνα κλείνει, δείχνουμε να μην έχουμε πραγματική βούληση στην πράξη για το έργο. 
      Αποφασίστε, λοιπόν, χρηματοδοτείστε το έργο και εμείς θα είμαστε μαζί σας. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σαλαγιάννη. 
      Το λόγο έχει ο κ. Οικονόμου.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Υπουργέ, επί πολύ καιρό δώσατε μεγάλη προσπάθεια, ώστε να καταλήξετε σε αυτή την τροπολογία για το γήπεδο του ΠΑΝΑΘΗΝΑΪΚΟΥ. Επί σειρά συσκέψεων, οι οποίες έδειξαν τη μεγάλη σας αγωνία και το μεγάλο σας προβληματισμό, για το μείζον πρόβλημα των Αθηνών, καθώς όταν συσκέπτεται κάποιος, επί πολύ χρόνο και δίνει μια τέτοια έμφαση σ' αυτό το γεγονός, προφανώς το αξιολογεί και το ιεραρχεί, ως κορυφαίο ζήτημα του γηπέδου του ΠΑΝΑΘΗΝΑΪΚΟΥ. 
      Ως Βουλευτής Αττικής, σας έχω καταθέσει δεκάδες ερωτήσεις για ζητήματα της περιφέρειάς μου. Στις περισσότερες δεν έχω λάβει απάντηση. Πρέπει να το ξέρετε, ότι δεν το κάνω αυτό, γιατί έχω κάποιο ιδιαίτερο πρόβλημα μαζί σας. Άλλωστε, πρέπει να σας δηλώσω ότι μου είστε συμπαθής, αλλά με αναγκάζει και με οδηγεί στην κατάθεση αυτών των ερωτήσεων, η σωρεία των προβλημάτων των περιβαλλοντικών, των οικιστικών και των χωροταξικών που αντιμετωπίζει η περιφέρεια Αττικής. 
      Μία κρίσιμη, η κυριότερη, θα έλεγα, αιτία αυτών των θεμάτων που έχουν  προκύψει στη δική μου περιφέρεια, πρέπει να σας πω ότι είναι το ζήτημα των Αθηνών. Να μην κάνουμε εδώ μια ιστορική αναδρομή πώς δημιουργήθηκε αυτό το έκτρωμα που λέγεται Αθήνα, τη δεκαετία του ’50, του ’60, ποιοι ήταν τότε οι κυβερνώντες, ποιοι έφτιαχναν την παγκόσμια πατέντα της αντιπαροχής. Γνωρίζετε εσείς καλύτερα από εμένα ότι στον κόσμο δεν υπάρχει πουθενά αυτή η έννοια της αντιπαροχής. Έπρεπε να φτιαχτεί η Αθήνα και να στοιβάξει τον πληθυσμό τότε. Το έκανε με όλα τα προβλήματα και τα αποτέλεσμα που σήμερα βιώνουμε. 
      Όμως, εγώ είμαι υποχρεωμένος, κύριε Υπουργέ, να έρθω σήμερα και να κάνω μια απλή ερώτηση. Η Κυβέρνηση της Νέας Δημοκρατίας αξιολογεί το ζήτημα του γηπέδου του ΠΑΝΑΘΗΝΑΪΚΟΥ, ως πρώτο θέμα, ώστε να συσκέπτεστε, επί ωρών ατελείωτων, υπό τα φώτα της δημοσιότητας, αναδεικνύοντας και αναγορεύοντας το ζήτημα αυτό, ως κορυφαίο; Είναι ένα απλό ερώτημα ενός απλού Βουλευτού, ο οποίος δεν είναι πρώτο όνομα, ή στους Βουλευτές, ή στους υπουργήσιμους της Α’ Αθηνών. 
      Ερώτημα προς τους αγαπητούς και βλέπω τον κ. Κακλαμάνη να μπαίνει στην αίθουσα- υποψήφιους δημάρχους των Αθηνών, ο οποίος κάθισε προφανώς εδώ, για να τοποθετηθεί γι’ αυτό το ζήτημα, το οποίο προσφέρει ψήφους και δημοσιότητα. Κύριε Κακλαμάνη, ως υποψήφιος δήμαρχος Αθηνών, αξιολογείτε και εκτιμάτε ότι το θέμα ενός γηπέδου μιας ομάδας, ιστορικής ή όχι –άλλωστε ήμουν και αθλητής αυτής της ομάδας, πρέπει να γνωρίζετε- είναι το κρίσιμο και κορυφαίο θέμα για την Αθήνα; Αν μου απαντήσετε ναι, τότε θέλω να μου δώσετε μια απάντηση, κύριε Σουφλιά, όσον αφορά το εξής: Το ζήτημα της διαχείρισης των σκουπιδιών της πόλεως, πού  και σε ποια ιεράρχηση το βάζετε; 
      Δεύτερο ερώτημα. Για το ζήτημα αυτό έχετε δώσει μέχρι στιγμής μια απάντηση λογική, μια απάντηση πειστική που να δίνει μια προοπτική γι’ αυτό το πρόβλημα; 
      Τρίτο ερώτημα. Πιστεύετε ότι κάνοντας αυτήν την ιεράρχηση, αφού το φέρνετε μ’ αυτόν τον τρόπο, έχετε καταλήξει και έχετε δώσει απάντηση στο ερώτημα πολλών επιστημόνων, πολλών φορέων, πολλών παραγόντων, πως θα αντιμετωπίσει η χωματερή των Άνω Λιοσίων -που ξέρετε ότι θα έπρεπε ήδη να έχει σταματήσει τη λειτουργία της  και κάνει τη διαχείριση των σκουπιδιών των Αθηνών- το πρόβλημα, όταν η μέχρι τώρα διαχείριση δεν έχει προχωρήσει και  η οποία βέβαια έχει φορτωθεί στην περιφέρεια Αττικής. 
      Εγώ, κύριε Υπουργέ, δεν θα την υποστηρίξω, δεν θα την ψηφίσω αυτήν την τροπολογία. Όχι γιατί δεν πρέπει μια ιστορική ομάδα να βρει τη στέγη της, αλλά γιατί πιστεύω ότι είναι μεγάλη ελαφρότητα και μεγάλη υποκρισία για την πολιτική και για τους κατοίκους του Λεκανοπεδίου, να κάνουμε μια τέτοια ιεράρχηση. 
    Θα ήθελα πάρα πολύ να σας δω να αφιερώνετε ώρες ατέλειωτες για το πώς θα αντιμετωπίσετε το ζήτημα της διαχείρισης των σκουπιδιών της πόλεως των Αθηνών. Κύριε Κακλαμάνη, θα ήθελα πάρα πολύ να σας δω –το ίδιο ισχύει και για τους άλλους υποψήφιους δημάρχους των Αθηνών- να αφιερώνετε πάρα πολλές ώρες σ’ αυτό, πέρα από τις βόλτες στις συνοικίες και στις γειτονιές –άλλωστε εγώ είμαι ένα πατησιώτης, όλα τα χρόνια μένω εκεί- που χρειάζονται και αυτές οι βόλτες και αυτές οι επισκέψεις. Θα ήθελα να σας ρωτήσω τι θα κάνουν αυτές οι συνοικίες και οι γειτονιές τα σκουπίδια που παράγουν; Tα εκατομμύρια των κατοίκων αυτής της πόλης τι θα τα κάνουν; Μπορείτε να μου δώσετε ως υπεύθυνοι πολιτικοί άντρες μια πειστική απάντηση; Τι προτείνετε, κύριε Κακλαμάνη εσείς ως υποψήφιος δήμαρχος; Εντάξει τα εύκολα και τα ωραία και τα λαμπερά περί γηπέδου και ΠΑΝΑΘΗΝΑΪΚΟΥ, να πάρουμε και τις «παναθηναϊκές» ψήφους. Για το μεγάλο πρόβλημα το οποίο -κάνω την δυσοίωνη πρόβλεψη αν και νεαρός Βουλευτής- μετά από δύο – τρία  χρόνια θα είναι πρώτο στην ιεράρχηση των εθνικών ζητημάτων, δηλαδή το σκουπίδι στο Λεκανοπέδιο; Μπορείτε να μου απαντήσετε τι θα κάνουμε μ’ αυτό; 
    Και εσείς, κύριε Υπουργέ. Θα ήθελα μια δική σας απάντηση και αν σας στενοχώρησα και δεν μπήκα στο κλίμα του γκλάμουρους περί παναθηναϊκού  και περί γηπέδου, να με συγχωρήσετε. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Οικονόμου.
    Έχω την τιμή να ανακοινώσω στο Σώμα ότι: 
    Α. Η Διαρκής Επιτροπή Εθνικής Άμυνας και Εξωτερικών υποθέσεων καταθέτει τις εκθέσεις της στις προτάσεις νόμων αρμοδιότητας του Υπουργείου Εθνικής  Άμυνας: 
* «κατάργηση της πολιτικής επιστράτευσης για το προσωπικό που απεργεί.»
* «Άμεσα μέτρα για την διασφάλιση του δικαιώματος στην απεργία».
* «Τροποποίηση του ν.δ. 17/1974 – Κατάργηση δυνατότητας πολιτικής επιστράτευσης λόγω απεργίας.»
     Β.  Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Τροποποίηση και συμπλήρωση των διατάξεων για την χρηματοδοτική μίσθωση, διατάξεις περί δημοσίων εσόδων και άλλες ρυθμίσεις».
    Το λόγο έχει ο κ. Τσιάρας.
    ΚΩΝΣΤΑΝΤΙΝΟΣ ΤΣΙΑΡΑΣ: Ευχαριστώ, κύριε  Πρόεδρε. Φαντάζομαι ως ένας εκ των τελευταίων Βουλευτών που προέρχομαι από την Θεσσαλία, έχοντας την επιθυμία να στηρίξω την τροπολογία του κ. Υπουργού για το έργο της μερικής εκτροπής του Αχελώου, έχω ελάχιστα να προσθέσω στη μέχρι τώρα διεξαχθείσα συζήτηση. Και αυτό γιατί τουλάχιστον με δική μου προσωπική χαρά άκουσα τελευταία πολλούς εκ των Βουλευτών, κυρίως της Θεσσαλίας και από την Αξιωματική Αντιπολίτευση, να εκφράζονται θετικά για την συγκεκριμένη τροπολογία. 
    Ήταν νομίζω τόσο συγκεκριμένη και κατατοπιστική η επιχειρηματολογία του κυρίου Υπουργού νωρίτερα που απλά θα προσθέσω κάποια πράγματα στις δικές του σκέψεις, έχοντας την αίσθηση ότι δεν θα προσθέσω πολύ σημαντικά πράγματα. 
    Είναι ένα έργο το οποίο στην πραγματικότητα μας ταλαιπωρεί εδώ και δεκαετίες. Το ξέρουμε πάρα πολύ καλά. Είναι ένα έργο το οποίο ουσιαστικά έχει ολοκληρωθεί σε ένα πολύ μεγάλο του μέρος και απομένει ένα πολύ μικρό κομμάτι, προκειμένου να το δούμε ολοκληρωμένο και να απολαύσουμε τα οφέλη του συγκεκριμένου έργου. 
    Βεβαίως οι ενστάσεις που διατυπώνονται κυρίως από τους Βουλευτές της Αιτωλοακαρνανίας είναι κατανοητές και εγώ προσωπικά όντως καταλαβαίνω τις ανησυχίες τους. Ωστόσο εδώ πρέπει να αναζητήσει κανείς την χρησιμότητα του συγκεκριμένου έργου. Υπάρχουν πιθανές περιβαλλοντικές επιπτώσεις για την Αιτωλοακαρνανία; Να πω εγώ ότι ενδεχομένως υπάρχουν. 
    Τις επιπτώσεις που υπάρχουν στην Θεσσαλία λόγω της τόσο μεγάλης έλλειψης νερού τις έχει αξιολογήσει κανείς μέχρι σήμερα, κύριε Πρόεδρε; Και το λέω αυτό διότι όλοι γνωρίζουμε πάρα πολύ καλά ότι ο συγκεκριμένος υδροφόρος ορίζοντας συνολικότερα της Θεσσαλίας βρίσκεται σε τόσο χαμηλό επίπεδο που οι προβλέψεις μιλούν πως πιθανότατα σε δυο ως τρεις δεκαετίες δεν θα μιλάμε για τον Θεσσαλικό Κάμπο αλλά θα μιλάμε για μια περιοχή ερημοποιημένη η οποία θα μοιάζει πάρα πολύ με τη Σαχάρα. Αυτό δεν είναι ένα ζήτημα το οποίο η όποια πολιτική εξουσία πρέπει να το λαμβάνει σοβαρά υπ’ όψιν; 
    Θέλω να πω πάρα πολύ απλά ότι εφόσον υπάρχουν –και απευθύνομαι κυρίως στους Βουλευτές της Αιτωλοακαρνανίας- όλες αυτές οι μελέτες οι οποίες δείχνουν  πως οι επιπτώσεις θα είναι οι ελάχιστες, δεν πρέπει να ληφθεί σοβαρά υπ’όψιν ότι θα έχουμε τόσα πλεονεκτήματα από την άλλη πλευρά που στην πραγματικότητα θα δημιουργήσουν πολλές και διαφορετικές προοπτικές για τη Θεσσαλία; 
    Δεν είναι σαφώς αρδευτικό και μόνο το έργο. Το έργο στην πραγματικότητα θα καλύψει πάρα πολλές ανάγκες. Θα καλύψει ανάγκες ύδρευσης, θα καλύψει ουσιαστικά ανάγκες διατήρησης των όρων και των συνθηκών του περιβάλλοντος της Θεσσαλίας, θα μπορέσουν να διατηρηθούν και να συντηρηθούν τα οικοσυστήματα της περιοχής και επιπλέον θα έχουμε ένα επιπρόσθετο όφελος που έχει πολλές φορές αναφερθεί, την παραγωγή της λεγόμενης πράσινης ενέργειας. 
      Όλα αυτά –επαναλαμβάνω- έχουν ακουστεί πάρα πολλές φορές, αλλά έχει πολύ μεγάλη σημασία να κρίνουμε το πρόβλημα και από την άλλη του όψη. Δεν είναι μία η όψη του προβλήματος. Υπάρχει και η άλλη όψη του προβλήματος. Και δεν μπορεί κανείς αβίαστα να βγαίνει και να λέει πράγματα τα οποία σε πολύ μεγάλο βαθμό ακούγονται υπερβολικά και άλλο τόσο δεν έχουν κανένα αντίκρισμα στην πραγματικότητα. 
      Και εγώ να δεχθώ –άκουσα νωρίτερα- ότι δεν ανακαλύψαμε σήμερα τον Αχελώο. Φυσικά δεν ανακαλύψαμε σήμερα τον Αχελώο. Γι’ αυτό, όμως, νομίζω ότι πρέπει να πειστούν αρκετοί εκ των συναδέλφων της Αντιπολίτευσης, γιατί απλούστατα η στάση τους στη συζήτηση όλες αυτές τις ημέρες έδειξε ότι μάλλον δεν έχουν και πολύ συγκεκριμένη άποψη για το συγκεκριμένο θέμα. Το λέω αυτό, γιατί άκουσα πολλούς από τους συναδέλφους, οι οποίοι δεν έχουν καμία σχέση ούτε με τη Θεσσαλία ούτε με την Αιτωλοακαρνανία, να τοποθετούνται στο συγκεκριμένο ζήτημα. Έχουν δει την περιοχή; Γνωρίζουν τι έχει γίνει μέχρι τώρα εκεί, σε ποιο σημείο έχει φθάσει το έργο, πού πραγματικά θα υπάρξουν οφέλη και τι μπορεί να αλλάξει στη μέχρι σήμερα πραγματικότητα η ολοκλήρωση του έργου; 
      Θέλω να πω ότι κάποια στιγμή –και το έχω εκφράσει σε συζητήσεις εδώ στην Oλομέλεια- πρέπει να δούμε κάποια πράγματα ουσιαστικά, στην πραγματική τους διάσταση. Όλοι εύκολα λέμε πράγματα, όλοι εύκολα εκφράζουμε απόψεις, τις περισσότερες φορές όμως, δυστυχώς, -και το λέω με μία διαπίστωση των δυόμισι περίπου χρόνων της βουλευτικής μου θητείας- όλα αυτά δεν έχουν και τόσο στενή ή τόσο σοβαρή σχέση με την πραγματικότητα. Κάποια στιγμή όταν θα μιλάμε για κάτι, θα πρέπει να έχουμε μια προσωπική άποψη και θα πρέπει να γνωρίζουμε ότι τα πράγματα είναι έτσι. Διαφορετικά όλοι μας θα λέμε κουβέντες, θα ακούμε όλες τις ετερόκλητες συχνά απόψεις χωρίς στην πραγματικότητα αυτά τα οποία λέμε να ανταποκρίνονται σε αυτό το οποίο πρέπει να γίνει. 
      Εδώ, λοιπόν, πρέπει να συμφωνήσουμε σε ορισμένα πράγματα. Ποια ήταν η πρακτική μέχρι τώρα; Ρυθμίσεις, κυβερνητικές αποφάσεις, το Συμβούλιο της Επικρατείας κάθε φορά να αναστέλλει την ολοκλήρωση του έργου. Ε, κάποια στιγμή δεν πρέπει με συγκεκριμένους νόμους, οι οποίοι επιτέλους να εφαρμόζονται, να τελειώσουν ορισμένα πράγματα; Κάποια στιγμή δεν πρέπει ένα έργο για το οποίο δαπανήθηκαν τα περισσότερα χρήματα, που χρειάζονται για την ολοκλήρωσή του μέχρι σήμερα, να φθάσει και αυτό στο τέλος του; Το λέω, γιατί απλά πρέπει να συμφωνήσουμε σε πράγματα που άπτονται της κοινής λογικής.
      Και βεβαίως να θίξω δύο ζητήματα πολύ σύντομα. Το ένα είναι ότι η διαχείριση του νερού είναι ένα ζήτημα το οποίο πρέπει να μας απασχολήσει κάποια στιγμή σοβαρά. Δεν είναι μια απλή ιστορία. Ούτε μπορεί με μια  τροπολογία ή με ένα νομοσχέδιο που κατατίθεται και επί τη ευκαιρία εκφράζουμε κάποιοι τις απόψεις μας, να λυθεί και να δημιουργηθεί μία συγκεκριμένη προοπτική. Υπάρχουν χώρες, οι οποίες δεκαετίες ολόκληρες ασχολούνται με αυτό το ζήτημα και όντως έχουν καταφέρει πολλά και σπουδαία πράγματα. Το Ισραήλ που είναι αυτήν τη στιγμή στο επίκεντρο της επικαιρότητας ή οι Ηνωμένες Πολιτείες έχουν πραγματικά δώσει λύση σε αυτό το συγκεκριμένο ζήτημα. Πρέπει κάποια στιγμή και εμείς να δούμε γιατί το μέλλον είναι κοντά και δεν προβλέπεται ευοίωνο. 
      Και τελειώνω λέγοντας ότι οι κατά καιρούς κουβέντες μας εδώ στο Ελληνικό Κοινοβούλιο για την επιθυμία μας και τη σοβαρή πολιτική μας βούληση να διατηρήσουμε την αγροτική οικονομία, τον πρωτογενή τομέα και να δώσουμε πραγματικά όλα εκείνα τα δεδομένα, τα οποία χρειάζεται, προκειμένου να συντηρηθεί και να διατηρηθεί στο μέλλον, πρέπει να συνοδεύονται και από πολιτική βούληση, από πολιτική απόφαση και από πολιτική γενναιότητα. 
      Θέλω να συγχαρώ τον κύριο Υπουργό και τους αρμοδίους Υφυπουργούς για τη συγκεκριμένη τροπολογία. Ελπίζω και εύχομαι ως Βουλευτής Θεσσαλίας σύντομα να δούμε και την ολοκλήρωση του έργου. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιάρα.
      Το λόγο έχει ο κ. Μωραΐτης. 
      ΑΘΑΝΑΣΙΟΣ ΜΩΡΑΪΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, αυτό το οποίο βλέπουμε σε αυτές τις τρεις συνεδριάσεις είναι ότι, παρά την καλή διάθεση πολλές φορές κάποιων συναδέλφων να μη μπαίνει το θέμα στην αντιπαράθεση Αιτωλοακαρνάνων και Θεσσαλών, τα επιχειρήματα με τον τρόπο που κατατίθενται πιστεύω ότι δείχνουν ακριβώς το αντίθετο. Πράγματι, δεν υπάρχει μία αντίθεση μεταξύ Αιτωλοακαρνανίας και Θεσσαλίας και θα ήταν μεγάλο σφάλμα να μπει κάποιος σε αυτόν το δρόμο, για να προβάλλει τα επιχειρήματά του. Πιστεύω, όμως, ότι με τις δυο τροπολογίες, τις οποίες καταθέτει ο κύριος Υπουργός, επιχειρείται να βαφτιστεί νόμιμο ένα έργο το οποίο κηρύχθηκε τέσσερις φορές παράνομο από το Συμβούλιο της Επικρατείας. 
      Και πιστεύω, κύριε Υπουργέ, ότι ούτε η διαφήμισή σας τις τελευταίες ημέρες στα Μέσα Μαζικής Ενημέρωσης, αλλά ούτε και τα επιχειρήματά σας σήμερα μάς πείθουν για κάτι άλλο, τελικά ποια ήταν αυτά τα θέματα για τα οποία το Συμβούλιο της Επικρατείας διαφώνησε και στο μέλλον δεν θα έχουμε τέτοια προβλήματα.
      Είναι ένα έργο με άγνωστη πλέον σκοπιμότητα, άγνωστο πλέον ύψος κόστους και άγνωστο πλέον μέγεθος περιβαλλοντικών επιπτώσεων. Και τα τρία θα τα αναλύσω στη συνέχεια.
      Ωστόσο, όμως, θα μου επιτρέψετε να συμφωνήσω κάπου με τον κ. Σουφλιά. Ο κύριος Υπουργός είπε τις τελευταίες ημέρες σε μία συνέντευξη Τύπου, την οποία παρέθεσε, ότι η ιστορία αυτού του έργου αποτελεί ένα πολύ κλασικό παράδειγμα υπερβολής, που πολλές φορές επικρατεί σε αυτόν τον τόπο. Εγώ θα συμφωνήσω μαζί του. Η ιστορία του έργου της εκτροπής είναι πράγματι ένα μνημείο υπερβολής. Θα πρόσθετα, όμως, λαϊκισμού, πρόκλησης αυθαιρεσίας και παραλογισμού της επίσημης ελληνικής πολιτείας.
      Παρακολουθήσαμε με αγωνία σήμερα και τον Υπουργό και διάφορα στελέχη της Συμπολίτευσης να δίνουν μία μάχη να μας πείσουν ότι η εκτροπή του Αχελώου είναι ένα περιβαλλοντικό έργο. 
      Τις προηγούμενες ημέρες βέβαια, ακούσαμε τα περί τοπικιστικού εγωισμού, οικολογικού στραβισμού και ακατανόητες εμμονές. 
      Και όλα αυτά γιατί υπάρχει μία βασική αδυναμία, κύριε Υπουργέ.
      Υπάρχει πρώτον η βασική αδυναμία να πείσετε ότι πράγματι το έργο είναι περιβαλλοντικό. Και βεβαίως και κάτι άλλο, το οποίο το ανέφερε και ο συνάδελφος κ. Τσιάρας στο τέλος. Το μεγάλο εθνικό έλλειμμα για τη χώρα. Και ποιο είναι αυτό; Η ανυπαρξία ενός εθνικού στρατηγικού σχεδίου για την ορθολογική διαχείριση των υδάτινων πόρων σε αυτή τη χώρα. 
      Πιστεύω ότι στα δυόμισι χρόνια, στα οποία είστε Υπουργός, θα έπρεπε το βάρος να το ρίξετε πρώτα εκεί και όχι να πηγαίνετε σε λύσεις…
      (Θόρυβος από την πτέρυγα της Νέας Δημοκρατίας)
      …του προηγούμενου αιώνα.
      Είπε ο κ. Βαρβιτσιώτης κάποια στιγμή στην τοποθέτησή του σήμερα εδώ, ότι είναι ένα έργο το οποίο ξεκίνησε πριν από είκοσι τρία χρόνια.
      Εγώ θα ρωτήσω το εξής: Πόσα πράγματα άλλαξαν εδώ και είκοσι τρία χρόνια στην τεχνολογία, στον κόσμο, στο περιβάλλον; Αυτά δεν πρέπει να τα συνυπολογίζουμε καθόλου, όταν παίρνουμε τέτοιες μεγάλες αποφάσεις, όταν φορτώνουμε τον Έλληνα φορολογούμενο με ένα τέτοιο μεγάλο έργο; Βεβαίως, όμως, δεν είδαμε κάτι τέτοιο.
      Πιστεύω ότι αυτή η ανυπαρξία ενός σοβαρού και στρατηγικού σχεδίου διαχείρισης των υδάτινων πόρων, είναι αυτό το οποίο έχει παγιδέψει όλες τις κυβερνήσεις των τελευταίων τριάντα χρόνων. 
      Κύριε Υπουργέ, πιστεύω ότι αν υπήρχε αυτός ο σχεδιασμός, αυτή η διαχείριση, σήμερα δεν θα μιλούσαμε για εκτροπή του Αχελώου, τη στιγμή που η ιστορία μας έχει επισημάνει τα μεγάλα λάθη, τα οποία έγιναν μέχρι σήμερα. Και η Κάρλα είναι ένα μεγάλο παράδειγμα, το οποίο θα πρέπει να έχουμε υπ’ όψιν μας.
      Πιστεύω, λοιπόν, ότι υπάρχει μέλλον στη Θεσσαλία και χωρίς τα νερά του Αχελώου. 
      Σε όλο τον κόσμο σήμερα οι πάντες μιλούν για το τέλος των φραγμάτων. Οι πάντες λένε ότι πρέπει να βρούμε μια πιο σοβαρή και υπεύθυνη διαχείριση των υδάτινων πόρων. Εμείς, όμως, δυστυχώς επιμένουμε με αυτά τα οποία στήριξαν κάποιοι τη δεκαετία του ’20, του ’30 ή ξεκίνησαν τη δεκαετία του ’80, το 2000 να λύσουμε το πρόβλημα.
      Σας προκαλώ να έρθετε να δείτε λίγο ποια είναι η κατάσταση σήμερα στο Δέλτα του Αχελώου. Διότι δεν μπορώ να ακούω άλλο πλέον τη λογική ή το επιχείρημα, «ε, τι είναι το 20% της εκτροπής των νερών του Αχελώου να πέσει στον Πηνειό;», όταν τα τελευταία χρόνια έχει μειωθεί κατά 40% το νερό στον Αχελώο, όταν ήδη σήμερα βλέπουμε προβλήματα στο οικοσύστημα του Δέλτα του Αχελώου, όταν βλέπουμε πρόβλημα στις λιμνοθάλασσες του Αιτωλικού και του Μεσολογγίου. 
      Και όλα αυτά, κύριε Υπουργέ, την ώρα που ο Νομός Αιτωλοακαρνανίας, που είναι ο νομός με τις περισσότερες λίμνες και τα μεγάλα ποτάμια –τα δύο ήρθαν ήδη στην Αθήνα- έχει πρόβλημα άρδευσης. Υπάρχουν μεγάλες εκτάσεις δίπλα στον Αχελώο, δίπλα στις λίμνες, οι οποίες δεν αρδεύονται. Κι εσείς είπατε «όχι» στο φράγμα των Αχυρών, στο αρδευτικό Σταμνάς – Αγίου Ηλία, στο αρδευτικό της Μακρυνίας. 
      Πιστεύω, λοιπόν, ότι η ώρα της περιφέρειας, που λέγατε προεκλογικά και που το στηρίζατε με διάφορα επιχειρήματα, δυστυχώς για εμάς δεν ήρθε.
      Κυρίες και κύριοι συνάδελφοι, πιστεύω ότι δεν αξίζει να  υποθηκεύσουμε το μέλλον. Δεν αξίζει να καταστρέψουμε το περιβάλλον, να τσαλακώσουμε το Σύνταγμα, τους θεσμούς και τις κοινοτικές υποχρεώσεις, να ματώσουμε τον Έλληνα φορολογούμενο. 
      Πιστεύω ότι έχει μια μεγάλη ευκαιρία το Ελληνικό Κοινοβούλιο να πει ένα όχι, όχι απλά στην εκτροπή του Αχελώου, αλλά ένα όχι στην εκτροπή της λογικής, ένα όχι στην εκτροπή της νομιμότητας, ένα όχι στην εκτροπή της αξιοπρέπειάς μας. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μωραϊτη.
      Ο κ. Κακλαμάνης έχει το λόγο.
      ΝΙΚΗΤΑΣ ΚΑΚΛΑΜΑΝΗΣ: Κύριε Υπουργέ, πιστεύω ότι σήμερα πρέπει να είναι μία από τις σημαντικότερες στιγμές της μακρόχρονης κοινοβουλευτικής σας πορείας και πολιτικά, διότι σχεδόν με ομοφωνία ψηφίζονται από το Ελληνικό Κοινοβούλιο οι τροπολογίες, αφού οι αντιρρήσεις των συναδέλφων και για τη μία εκ των δύο τροπολογιών που ακούστηκαν είναι περισσότερο κατά την άποψή μου συναισθηματικές και όχι πολιτικές, αλλά και για την άλλη. Η μία ιδιαίτερα, αυτή για τον Αχελώο, όπως και να το κάνουμε, θα συνδεθεί με το όνομά σας. Κυρίως θα συνδεθεί με την πολιτική τόλμη και το πολιτικό θάρρος της Κυβέρνησης, όμως εσείς την υπογράφετε. 
      Όσον αφορά τη δεύτερη, παρά τις μεμψιμοιρίες που ακούστηκαν –και απαντώ έτσι και στην πρόκληση του συναδέλφου κ. Οικονόμου- σαφέστατα για κανέναν Αθηναίο δεν είναι το κυρίαρχο θέμα, εάν η πόλη θα έπρεπε να έχει ή να μην έχει γήπεδο για την ομάδα της. Η τροπολογία είναι πολύπλευρη. Είναι κατ’ εξοχήν αναπτυξιακή, είναι περιβαλλοντική και περιλαμβάνει διπλή ανάπλαση για δύο περιοχές. Εάν δεν απατώμαι, μετά την Κυψέλη που είναι η δεύτερη πιο πυκνοκατοικημένη περιοχή στον κόσμο μετά το Χονγκ Κονγκ, έρχονται οι Αμπελόκηποι. Η άλλη περιοχή είναι σε απόσταση τριών χιλιομέτρων από την Ομόνοια και όποιος την έχει επισκεφθεί, απορώ με τι θάρρος και τι δύναμη λέει «όχι» σ’ αυτή την τροπολογία για την ανάπλαση του Βοτανικού, γιατί δεν πρόκειται μόνο για το γήπεδο, το οποίο και χρειάζεται. 
      Σε ό,τι αφορά δε ποια θα είναι η πρόταση του Συνδυασμού «Αθήνα, Πόλη της ζωής μας» για την περιβαλλοντική πολιτική γενικότερα, μέσα στην οποία βεβαίως εντάσσεται και το πρόβλημα που είπατε για την αποκομιδή των σκουπιδιών, ελπίζω ότι θα με τιμήσετε, κ. Οικονόμου, γιατί εγώ θα σας προσκαλέσω, όταν θα παρουσιάσω το πρόγραμμα, για να δείτε ποια είναι η άποψη. Δεν είμαι εκπρόσωπος του κ. Σουφλιά, αλλά επειδή τυχαίνει να ξέρω τις ατέλειωτες ώρες συζήτησης που έχει κάνει με την παρούσα δημοτική αρχή για το συγκεκριμένο πρόβλημα που θέσατε, μόνο μομφή δεν μπορούμε να του αποδώσουμε.
      Άλλο πράγμα συζητάμε, όμως, σήμερα. Άκουσα την άποψή σας. Δεν συμφωνώ μαζί σας και δεν γνωρίζω εάν ο απουσιάζων συνυποψήφιός μου Κώστας Σκανδαλίδης έχει τη δική σας άποψη, πολύ περισσότερο μάλιστα επειδή τον άκουσα να δηλώνει ότι ως δήμαρχος, θεωρώντας βεβαία την εκλογή του –εγώ δεν θεωρώ τη δική μου εκλογή βεβαία και περιμένω τη 15η Οκτωβρίου- εάν σε δύο χρόνια δεν έχει καθαρίσει την Αθήνα, θα παραιτηθεί. Συμπίπτει η άποψή του με τη δική σας και ίσως γι’ αυτό δεν είναι σήμερα εδώ, ή συμπίπτει με αυτή του κ. Παπουτσή, που εμένα με εκφράζει.
      Και έχω να πω και κάτι άλλο. Εγώ αναγνωρίζω ότι πράγματι ο κ. Παπουτσής στο Δημοτικό Συμβούλιο αγωνίστηκε όχι μία, αλλά δύο και τρεις φορές και έφερε το θέμα. Είχα διαβάσει και τη συνέντευξη Τύπου που ο ίδιος επικαλέστηκε απόψε τον Ιούνιο του 2002 από κοινού με την κ. Βάσω Παπανδρέου. Δύο χρόνια που ήσασταν Κυβέρνηση και είχε δεσμευτεί η κ. Βάσω Παπανδρέου να κάνει αυτό που κάνει σήμερα ο κ. Σουφλιάς, γιατί δεν το έκανε; Εκλογές και αλλαγή της Κυβέρνησης έγιναν το Μάρτιο του 2004. Δεν το έκανε προφανώς επειδή δεν ήταν δήμαρχος προερχόμενος από το κόμμα σας; 
      Μιλά  ο κ. Σκανδαλίδης, για μητροπολιτικό δήμο, αγνοώντας ότι ήταν έξι χρόνια αρμόδιος Υπουργός, τέσσερα χρόνια Υπουργός Εσωτερικών και δύο χρόνια Υπουργός Δημόσιας Διοίκησης. Πόσα χρόνια έπρεπε να είναι Υπουργός για να κάνει εκείνος το μητροπολιτικό δήμο; Προσφάτως διάβασα ένα άρθρο του συναδέλφου μας, του κ. Μπένου, που εκφράζει μια άλλη άποψη εξαιρετικά ενδιαφέρουσα -δεν είναι τώρα της παρούσης να σας πω τι λέει ο κ. Μπένος στο άρθρο του- που εκλόνισε την άποψή μου μήπως είναι αυτή η καλύτερη λύση αντί για το Μητροπολιτικό Δήμο με την κλασική έννοια. 
      Παρά ταύτα, κύριε Σουφλιά, εγώ ως Βουλευτής της Αθήνας, ως μη Παναθηναϊκός αλλά Ολυμπιακός, θέλω να σας ευχαριστήσω και να σας συγχαρώ για το ότι φέρατε αυτήν τη νομοθετική ρύθμιση, χωρίς την οποία δεν μπορούσε κανένας δήμαρχος να προχωρήσει και αυτή είναι η απάντηση στον κ. Μακρυπίδη: Οι δήμαρχοι δεν νομοθετούν, οι δήμαρχοι είτε εκτελούν πράγματα που τους επιτρέπει η νομοθεσία ή διεκδικούν, εάν ο νόμος δεν το προβλέπει, από την εκάστοτε κυβέρνηση να τα νομοθετήσει για να τα υλοποιήσουν. Και είκοσι χρόνια ναι μεν είναι δήμαρχοι άλλης παράταξης όχι της δικής τους στην Αθήνα, αλλά κυβέρνηση ήταν το κόμμα του. Αυτή είναι η πραγματικότητα.
      Ταυτόχρονα, θέλω επίσης να σας ευχαριστήσω ως Βουλευτής της Αθήνας για το ότι μέχρι στιγμής τουλάχιστον έχετε δείξει ότι, αν και Θεσσαλός, είστε αποφασισμένος να βοηθήσετε αυτήν την πόλη, διότι δεν είναι μόνο το συγκεκριμένο θέμα, είναι και άλλα πολλά που περνούν μέσα από το Υ.ΠΕ.ΧΩ.Δ.Ε. και που τόσα χρόνια έχουν λιμνάσει. Αυτή είναι η αλήθεια, είτε αρέσει, είτε δεν αρέσει. Το αν ήταν σωστή ή δεν ήταν σωστή -εγώ πιστεύω ότι έκαναν πολλά σωστά οι προηγούμενοι Δήμαρχοι- αυτό θα το κρίνει ο αθηναϊκός λαός στις 15 Οκτωβρίου. 
      Το άλλο όμως είναι ένα δεδομένο, ότι πάρα πολλά πράγματα που αφορούν την ανάπλαση αυτής της πόλης -και αυτή η τροπολογία έχει να κάνει με την ανάπλαση μεγάλου κομματιού αυτής, της πόλης- θα είναι το μεγαλύτερο project στην ιστορία της πόλης αυτής από τη γέννησή της, όταν θα πραγματοποιηθεί. Βεβαίως, αυτήν τη μεγάλη και σημαντική στιγμή για την πόλη της Αθήνας έχετε την τύχη, γιατί είχατε την τόλμη όμως, να την υπογράφετε εσείς. Και χαίρομαι που με ορισμένες εξαιρέσεις –εγώ σέβομαι τις απόψεις του κ. Οικονόμου και ίσως και ενός, δύο άλλων που είχαν κάποιες αντιρρήσεις- την ψηφίζει το Ελληνικό Κοινοβούλιο με μία τόσο μεγάλη πλειοψηφία, όχι όπως είπε για ψηφοθηρικούς λόγους ούτε γιατί έπρεπε ο Παναθηναϊκός μόνο να έχει το γήπεδο -βεβαίως έπρεπε να έχει γήπεδο- αλλά διότι θα αλλάξει, πραγματικά, τη μορφή της πόλης σε δύο πολύ νευραλγικά και υποβαθμισμένα -για διαφορετικούς λόγους το καθένα- σημεία της Αθήνας, σε δύο γειτονιές της Αθήνας. Χαίρομαι και για τον θετικό τρόπο που αντιμετωπίζετε το αίτημα του Ολυμπιακού
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Κακλαμάνη.
      Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ:  Ευχαριστώ, κύριε Πρόεδρε.
      Χαίρομαι που διαδέχομαι στο Βήμα της Βουλής τον αγαπητό συνάδελφο, τον Νικήτα τον Κακλαμάνη, και πιστεύω ότι για πολύ καιρό μέσα σ’ αυτήν εδώ την Αίθουσα θα δίνει μάχες για την Αθήνα, για να μπορεί να τη βοηθήσει και να την αναβαθμίσει, από τα έδρανα του Βουλευτή. 
      ΠΡΟΕΔΡΕΥΩΝ (Γεώργιος Σούρλας): Ο Νικήτας Κακλαμάνης μπορεί να δώσει μάχες από οποιαδήποτε έπαλξη, να έχετε υπόψη σας. Αυτό έδειξε μέχρι τώρα η ιστορία του. 
      ΠΑΝΑΓΙΩΤΗΣ ΣΓΟΥΡΙΔΗΣ:  Εντάξει, εγώ επειδή παρακολουθώ με πολλή σοβαρότητα και με μεγάλη συνέπεια τους συναδέλφους Βουλευτές σ’ αυτήν εδώ την Αίθουσα, ξέρω εδώ και έντεκα χρόνια που ήμουν και Αντιπρόεδρος της Βουλής ότι δεν υπήρχε τέτοια ζέση για παρεμβάσεις σε θέματα της Αθήνας. Χαίρομαι που τώρα ακούω τον αγαπητό συνάδελφο, τον Νικήτα τον Κακλαμάνη, να δίνει αυτήν τη μάχη για την Αθήνα. Χρειαζόμαστε την πρωτεύουσα αυτή να είναι αναβαθμισμένη, γιατί, αν θέλετε, είναι αιχμή του δόρατος και του τουρισμού μας. 
      Έρχομαι στην τροπολογία του γηπέδου του Παναθηναϊκού. Σίγουρα αναβαθμίζει δύο υποβαθμισμένα σημεία της Μητροπολιτικής Αθήνας. 
      Σίγουρα η αναβάθμιση των γηπεδικών εγκαταστάσεων βοηθάει και αναβαθμίζει το ποδόσφαιρό μας, βοηθάει τις ομάδες μας να έχουν καλύτερη πορεία, αν θέλετε, στα ευρωπαϊκά πρωταθλήματα, βοηθάει την Εθνική μας Ομάδα, μας βοηθάει  να πάρουμε είτε το champions league, είτε τη διοργάνωση του Μουντιάλ –πάντα πρέπει να σχεδιάζεις σ’ ένα βάθος χρόνου- βοηθάει στο να έχουμε λιγότερα φαινόμενα χουλιγκανισμού. Γιατί όταν ο χώρος εμπνέει τον πολίτη, ο πολίτης σέβεται το χώρο. Πάρτε ως παράδειγμα το Μετρό. Γιατί έχουμε στο Μετρό μία υπερβολική καθαριότητα; Γιατί ο ίδιος ο χώρος του Μετρό εμπνέει τον πολίτη. Δεν συμβαίνει, όμως, το ίδιο όταν ένας χώρος είναι ακατάστατος. Ο πολίτης δεν τον σέβεται, πετάει το σκουπίδι, πετάει το τσιγάρο. Άρα, οι σωστές εγκαταστάσεις βοηθούν, αν θέλετε, και στην εξάλειψη του φαινομένου του χουλιγκανισμού.
      Εγώ ψηφίζω την τροπολογία αυτή, γιατί και οι δύο ομάδες τις οποίες    υποστηρίζω, SKODA - Ξάνθης, Ολυμπιακός, έχουν εγκαταστάσεις γηπέδων αναβαθμισμένες. 
      Όμως, δεν μπορώ για την ιστορία να μην επισημάνω, κύριε Υπουργέ, το εξής: για να αποκτήσει γήπεδο ο Παναθηναϊκός έχουμε κάποιες ετεροβαρείς, αν θέλετε, αποφάσεις. 
      Ο χώρος όπου θα κτιστεί το γήπεδο του Παναθηναϊκού απαρτίζεται από τρία κομμάτια. 
      Το ένα κομμάτι έχει να κάνει με έκταση του Δήμου από απαλλοτριώσεις οι οποίες θα είναι αρκετά ακριβές. Θα πρέπει να δείτε την τιμή που πωλούνται τελευταία τα οικόπεδα εκεί, ώστε να μην πάμε σε υπερβολικές τιμές απαλλοτριώσεων. 
      Το δεύτερο κομμάτι είναι από έκταση που έχει η Εθνική Τράπεζα, την οποία αγοράζετε ακριβά 24.000.000 ευρώ. 
      Και το τρίτο κομμάτι είναι από γήπεδο που σας παραχωρεί η εταιρία «ΕΤΜΑ», που διπλασιάζετε το συντελεστή δόμησης -θεωρώ ότι δεν θα έπρεπε να πάμε σε τέτοια απόφαση- και αλλάζετε και χρήση γης. 
      Ο χώρος όπου θα χτιστεί το γήπεδο θα δοθεί σε εταιρεία Σ.Δ.Ι.Τ. (Σύμπραξη Δημοσίου και Ιδιωτικού Τομέα), θα το παραχωρήσει ο Δήμος…, κάπως έτσι. Το δε γήπεδο που θα χτιστεί, μαζί με τους χώρους που θα κατασκευαστούν, θα τους εκμεταλλευτεί η εταιρία που θα πάρει το Σ.Δ.Ι.Τ. και θα δώσει leasing στον Παναθηναϊκό τον χώρο αυτό. Πιστεύω ότι θα μπορούσε να δοθεί μία λύση λιγότερο ετεροβαρής.
      Έρχομαι τώρα στην τροπολογία που αφορά την εκτροπή του Αχελώου, που θα έλεγα την τροπολογία συνέχισης των έργων εκτροπής του Αχελώου. Και αυτή την ψηφίζω, γιατί πιστεύω ότι θα πρέπει ο Θεσσαλικός Κάμπος να ξεδιψάσει. Όμως, η χρήση των νερών θα πρέπει να είναι λελογισμένη. Θα πρέπει  να δούμε τη μελέτη για την εκτροπή του Αχελώου που έχουμε στα χέρια μας, για να δούμε πώς μπορούμε, αν θέλετε, να δώσουμε με λιγότερα χρήματα τόσο νερό, όσο χρειάζεται ο κάμπος. Γιατί και αυτά που είπαν οι συνάδελφοι Αιτωλοακαρνάνες έχουν μία βάση και πρέπει να τα δούμε. 
      Όμως, και σ’ αυτό το σημείο θέλω για την ιστορία να πω το εξής: η τροπολογία αυτή, όπως και η προηγούμενη που ψηφίσαμε στο άρθρο 9 του νομοσχεδίου, έχει να κάνει με το ότι έρχεται να καλύψει κακό χειρισμό ανάθεσης εκτέλεσης του έργου στη «ΜΗΧΑΝΙΚΗ». Διότι, ενώ είχατε την τέταρτη απόφαση του Συμβουλίου της Επικρατείας που απέρριπτε τους περιβαλλοντικούς όρους στις 16.11.2004, έρχεστε εσείς και αναθέτετε το έργο στις 18.3.2005 στη «ΜΗΧΑΝΙΚΗ».
Και βγαίνει η απόφαση το Νοέμβριο του 2005 που απορρίπτει τους όρους της σύμβασης. Γιατί επισπεύσατε να δώσετε την ανάθεση του έργου, όταν θα μπορούσατε να προχωρήσετε σ’ αυτήν την τροπολογία και να μην φθάσουμε στο σημείο να πληρώνουμε και ρήτρες στην εταιρεία αυτή; 
      Παρ’ όλα αυτά, εγώ ψηφίζω την τροπολογία αυτή, γιατί πιστεύω ότι ο Θεσσαλικός Κάμπος χρειάζεται το νερό του Αχελώου. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Σγουρίδη.
      Το λόγο έχει ο κ. Ζώης με την αγόρευση του οποίου ολοκληρώνεται και ο κατάλογος των ομιλητών.
      ΧΡΗΣΤΟΣ ΖΩΗΣ:  Ευχαριστώ, κύριε Πρόεδρε.
      Οπωσδήποτε, πάντοτε είναι άχαρος ο ρόλος του τελευταίου ομιλητή και ιδιαίτερα σε μία συνεδρίαση, κατά την οποία όσο σπουδαία κι αν είναι τα θέματα που έχουν αναπτυχθεί, διαπιστώνεται περίπου μία ομοφωνία, αλλά επίσης διαπιστώνεται ότι ακόμα και εκεί που υπάρχουν επιφυλάξεις, αυτές ξεπερνιούνται έναντι της στάθμισης του γενικότερου εξαιρετικού δημοσίου συμφέροντος, το οποίο καλύπτεται οπωσδήποτε από τη μία εκ των δύο τροπολογιών, που συζητούμε αυτήν την ώρα. 
      Πάντως, επειδή –και έχει ήδη ακουστεί- η ιστορία γράφεται εδώ μέσα, έχει τη σημασία της και θα μου επιτρέψετε -ας μην φαίνεται αλαζονικό, όταν το λέω αυτό- να τοποθετηθώ, καίτοι, όπως είπα, είναι άχαρος ο ρόλος του τελευταίου ομιλητή. 
      Κύριε Πρόεδρε, θα πιαστώ απ’ αυτό που είπε ο κ. Κακλαμάνης. Είπε ότι προφανώς είναι πολύ σημαντική –πρέπει να είναι οπωσδήποτε πολύ σημαντική- η σημερινή ημέρα στη μακρά κοινοβουλευτική πολιτική θητεία του Υπουργού ΠΕ.ΧΩ.Δ.Ε. κ. Σουφλιά. Και θα έλεγα όχι μόνον για τον τρόπο με τον οποίο συγκεντρώνεται αυτή η σχεδόν ομοφωνία των κομμάτων και των Βουλευτών -τουλάχιστον όπως φαίνεται απ’ όσους πήραν το λόγο, με την εξαίρεση των συναδέλφων κυρίως, της Αιτωλοακαρνανίας- αλλά κυρίως γιατί συνδέει το όνομά του με ένα πολύ μεγάλο έργο.
      Βεβαίως, είναι ένα έργο -και δεν υπάρχει καμία αμφιβολία- το οποίο έχει τις ρίζες του στο μακρινό παρελθόν. Είναι ένα έργο, το οποίο έχει ήδη τη δική του ιστορία, είναι ένα έργο το οποίο πολλοί θα διεκδικήσουν και το έχουν ήδη κάνει, αλλά όπως και να το κάνουμε είναι ένα έργο, το οποίο έχοντας ολοκληρωθεί, θα φέρει –και ελπίζω να φέρει- ως τελευταία σφραγίδα την υπογραφή του σημερινού Υπουργού. 
      Εγώ, κύριε Πρόεδρε, δεν θα διστάσω να πω ότι ζηλεύω τον κύριο Υπουργό με τη θετική έννοια του όρου, γιατί δεν υπάρχει καμιά αμφιβολία ότι όλοι όσοι για οποιονδήποτε λόγο έχουμε βρεθεί στο δημόσιο βίο να διακονούμε τα κοινά -οι περισσότεροι φαντάζομαι, εγώ θέλω να λέω όλοι, αλλά εν πάση περιπτώσει, επειδή χαμογελάει ο κ. Μπένος, σίγουρα οι περισσότεροι- το κάνουμε ορμώμενοι από τη βαθύτερη ανάγκη του ανθρώπου να συνεισφέρουμε, να προσφέρουμε και να συνδέσουμε το όνομά μας και το πέρασμά μας από την πολιτική και εν τέλει από τον τόπο αυτό με εκείνα τα έργα, τα οποία μπορούν να δώσουν πνοή, να δώσουν ζωή, να δώσουν προοπτική και ανάπτυξη στον τόπο. Και ένα τέτοιο έργο, χωρίς καμιά αμφιβολία, είναι το έργο της μερικής εκτροπής του άνω ρου του Αχελώου. 
      Δεν υπάρχει καμιά αμφιβολία ότι όλες οι ενστάσεις που έχουν κατατεθεί, κυρίως από τους συναδέλφους της Αιτωλοακαρνανίας, είναι ενστάσεις που έχουν τη λογική τους, είναι ενστάσεις που έχουν εκείνα τα αναγκαία επιχειρήματα, ώστε να «στέκεται» η δημόσια αντιπαράθεση και ο δημόσιος λόγος που αρθρώνεται ήδη αυτές τις μέρες εδώ. 
      Όμως, επίσης, δεν υπάρχει αμφιβολία, αγαπητοί κύριοι συνάδελφοι, ότι και ο αντίλογος -ένας αντίλογος ο οποίος έχει υιοθετηθεί και έχει ήδη διατυπωθεί από τη συντριπτική πλειοψηφία των ομιλησάντων- έχει πολύ ισχυρά επιχειρήματα. Επιχειρήματα που ερείζονται σε τεχνοκρατικές μελέτες, επιχειρήματα που ερείζονται σε επιστημονικά συνέδρια, επιχειρήματα που ερείζονται σε γνωμοδοτήσεις εκείνων στους οποίους προστρέχουμε κάθε φορά που έχουμε ανάγκη. 
      Βεβαίως, υπάρχει και η άλλη γνώμη. Υπάρχουν οι ανησυχίες των οικολογικών οργανώσεων, οι ενστάσεις όλων όσων φοβούνται ότι θα διαταραχθεί το οικοσύστημα από αυτό το έργο. Όμως, θα μου επιτρέψετε να πω, κύριε Πρόεδρε, ότι και οι επιστήμονες, οι κατ’ εξοχήν αρμόδιοι τεχνοκράτες -στους οποίους, υπενθυμίζω και επαναλαμβάνω, προστρέχουμε για να μας δώσουν λύσεις στα προβλήματα που μας απασχολούν, όποτε μας απασχολούν- έχουν λάβει υπ’ όψιν τους αυτές τις παραμέτρους  και η απάντησή τους είναι καταλυτική.
      Το έργο, κύριε Πρόεδρε -και αναφέρομαι και στα συμπεράσματα των εργασιών του Τεχνικού Επιμελητηρίου Ελλάδος- είναι αναμφισβήτητα περιβαλλοντικό, ουδόλως αρδευτικό. Κατ’ ανάγκη και κατ’ αποτέλεσμα μπορεί και να χαρακτηριστεί αρδευτικό, αλλά δεν μπορεί κανείς να το χαρακτηρίσει εν τη γενέσει του ως αρδευτικό. Και αν αυτό κανείς το προσπερνάει με περισσή ευκολία, τότε θα μου επιτρέψετε να πω ότι δεν κάνει τίποτα άλλο παρά να λαϊκίζει, δεν κάνει τίποτα άλλο παρά να αναζητεί επιχειρήματα εκεί που δεν υπάρχουν. 
      Το έργο είναι περιβαλλοντικό, είναι αναπτυξιακό και κατ’ αποτέλεσμα μπορεί κανείς να πει ότι είναι και αρδευτικό, με την έννοια ότι βεβαίως αυτά τα νερά, όταν θα πέσουν στη Θεσσαλία, θα χρησιμοποιηθούν και θα αξιοποιηθούν και από τον αγροτικό μας πληθυσμό που τα έχει απόλυτη ανάγκη.
      Όμως, κύριε Πρόεδρε, πρέπει να σας πω ότι το μεγαλύτερο ποσοστό εκτάσεων που αρδεύεται ήδη στη Θεσσαλία δεν έχει ανάγκη αυτό το έργο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό μόνο, κύριε Πρόεδρε.
      Με αυτό το έργο μεγάλωσαν γενιές. Και εγώ είμαι ανάμεσα σε αυτούς που το άκουγαν και το ξανάκουγαν από τα προεκλογικά μπαλκόνια. Δεν πέρασε κανένας Αρχηγός κόμματος και κανένας υποψήφιος Πρωθυπουργός από την πλατεία της Λάρισας και τις πλατείες των άλλων Θεσσαλικών πρωτευουσών που να μην αναφέρθηκε σε αυτό το έργο.
      Αυτό το έργο από μόνο του οπωσδήποτε δεν είναι πανάκεια και δεν είναι φλέβα χρυσού. Είναι όμως ένα έργο εντελώς απαραίτητο, ένα έργο χωρίς το οποίο η Θεσσαλία έχει πολύ λίγες δυνατότητες να ανταποκριθεί στις πάγιες και διαχρονικές ανάγκες που έχει ο πληθυσμός, που έχει το ίδιο της το περιβάλλον. 
      Είναι λοιπόν ένα έργο, κύριε Πρόεδρε, το οποίο –ξαναλέω- μπορεί να μην είναι το άπαν για την αντιμετώπιση των σοβαρών προβλημάτων της, όμως είναι και ένα έργο χωρίς το οποίο δεν μπορούμε να προγραμματίσουμε όλα τα άλλα με τα οποία θα μπορέσουμε να αντιμετωπίσουμε τα προβλήματα αυτά. 
      Δεν υπάρχει συνεπώς, καμία αμφιβολία ότι όχι μόνο συντάσσομαι, όχι μόνο υιοθετώ, όχι μόνο υπερψηφίζω αυτή την τροπολογία, αλλά θα καλέσω και τους συναδέλφους της Αιτωλοακαρνανίας την υστάτη αυτήν ώρα να το ξανασκεφτούν, γιατί η αλήθεια είναι ότι χρειάζεται μία υπέρβαση όλων όσων διακονούμε την πολιτική ζωή αυτού του τόπου. Και είναι μοναδική ευκαιρία για τον καθένα από εμάς, μία φορά στη διάρκεια ίσως όλου του πολιτικού βίου, να δείξει ότι διαθέτει τη γενναιότητα για να κάνει τις υπερβάσεις του.
      Αυτή είναι η υπέρβαση στην οποία καλείστε, κύριοι συνάδελφοι -με όλη την κατανόηση στις θέσεις που έχετε ήδη αναπτύξει- να ανταποκριθείτε όχι ως Βουλευτές Αιτωλοακαρνανίας, αλλά ως Βουλευτές του ελληνικού Λαού. Γιατί εδώ, κύριε Πρόεδρε -και το έχουμε ξεχάσει αυτό- κανένας μας δεν εκπροσωπεί ένα νομό, όλοι μαζί εκπροσωπούμε τους Έλληνες. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ζώη.
      Θα μου επιτρέψετε και εμένα να κάνω μία μικρή εκτροπή, γιατί αυτά που θα πω έπρεπε να τα απευθύνω από το Βουλευτικό Έδρανο, αλλά είναι ανέφικτη αυτή η δυνατότητα, αφού δεν μπορώ να αντικατασταθώ στο Προεδρείο.
      Θέλω να πω ότι τάσσομαι υπέρ της τροπολογίας, της νομοθετικής ρύθμισης για την εκτροπή του Αχελώου, γιατί είδα τον Αχελώο, περπάτησα σ’ αυτόν όπου μπορούσα. Γνωρίζω ότι τεράστιες ποσότητες χύνονται στη θάλασσα. Είναι κρίμα και πολύ άδικο να διψούν αλλού άνθρωποι, να «διψούν» οι καλλιέργειες και το νερό να χύνεται στη θάλασσα.
      Εγώ θα πω ένα πάρα πολύ απλό πράγμα, ότι αν χρειάζεται η Αιτωλοακαρνανία όλο το νερό του Αχελώου, ούτε σταγόνα στη Θεσσαλία! Σταγόνα! Θα είμαι μαζί με τους Βουλευτές να αποτραπεί η εκτροπή, όταν υπάρχει πρόβλημα. Όμως, αν περισσεύει νερό, γιατί να πηγαίνει στη θάλασσα και όχι στη Θεσσαλία; Μπορεί κανείς να απαντήσει σ’ αυτό το δραματικό ερώτημα; 
      Κύριοι συνάδελφοι, δεν υπάρχουν άλλοι ομιλητές. Τώρα, αν θέλετε να προχωρήσουμε σε δευτερολογίες, να σας ενημερώσω ότι έχουμε ακόμα να συζητήσουμε και τις τροπολογίες των Βουλευτών.
      ΒΑΣΙΛΕΙΟΣ ΟΙΚΟΝΟΜΟΥ: Γι’ αυτό καθόμαστε, κύριε Πρόεδρε
      ΠΡΟΕΔΡΕΥΩΝ (Γεώργιος Σούρλας): Το Προεδρείο αντέχει. Μέχρι τώρα η συνεδρίαση έχει κρατήσει εννιά ώρες.
      ΑΘΗΝΑ ΚΟΡΚΑ-ΚΩΝΣΤΑ: Κύριε Πρόεδρε, εγώ θα ήθελα να δευτερολογήσω.
      ΝΙΚΟΛΑΟΣ ΓΚΑΤΖΗΣ: Όχι δευτερολογίες, κύριε Πρόεδρε! Τα ίδια και τα ίδια θα λέμε; 
      ΠΡΟΕΔΡΕΥΩΝ (Γεώργιος Σούρλας): Έχετε το δικαίωμα να δευτερολογήσετε.
      ΝΙΚΟΛΑΟΣ ΓΚΑΤΖΗΣ: Έχουμε, αλλά να τελειώνουμε.
      ΠΡΟΕΔΡΕΥΩΝ (Γεώργιος Σούρλας): Το Προεδρείο διαθέτει αντοχές ακόμη. Το θέμα είναι εσείς τι θέλετε να κάνετε.
      Ορίστε, κύριε Μπένο.
      ΣΤΑΥΡΟΣ ΜΠΕΝΟΣ: Να μην υπάρξουν δευτερολογίες, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Εσείς, κύριε Τασούλα, τι λέτε; 
      ΚΩΝΣΤΑΝΤΙΝΟΣ ΤΑΣΟΥΛΑΣ: Να προχωρήσουμε στις τροπολογίες των Βουλευτών.
      ΠΡΟΕΔΡΕΥΩΝ (Γεώργιος Σούρλας): Οι Κοινοβουλευτικοί Εκπρόσωποι λένε να πάμε στις τροπολογίες των Βουλευτών.
      ΝΙΚΟΛΑΟΣ ΓΚΑΤΖΗΣ: Να κλείσουμε.
      ΠΡΟΕΔΡΕΥΩΝ (Γεώργιος Σούρλας): Να ψηφιστούν οι υπουργικές τροπολογίες και να πάμε στις βουλευτικές.
      Έχει ζητήσει το λόγο ο κ. Βρεττός. Ορίστε, έχετε το λόγο.
      ΚΩΝΣΤΑΝΤΙΝΟΣ ΒΡΕΤΤΟΣ: Απευθύνομαι στη συνάδελφο της Νέας Δημοκρατίας την κ. Κόρκα-Κώνστα. Υπάρχει μια τακτική εδώ. Ή θα την ακολουθήσουμε όλοι ή όχι.
      ΝΙΚΟΛΑΟΣ ΓΚΑΤΖΗΣ: Σωστά. 
      ΚΩΝΣΤΑΝΤΙΝΟΣ ΒΡΕΤΤΟΣ: Αν εσείς ξεκινήσετε, αυτό σημαίνει μία ώρα επιπλέον συνεδρίαση. Δεν σημαίνει πέντε λεπτά, να το ξέρετε. Δείτε τους κουρασμένους συναδέλφους και καταλάβετε τι σημαίνει αυτό. 
      ΠΡΟΕΔΡΕΥΩΝ (Γεώργιος Σούρλας): Έχετε το δικαίωμα δευτερολογίας. Το Προεδρείο είναι στη διάθεσή σας. 
      ΑΘΗΝΑ ΚΟΡΚΑ-ΚΩΝΣΤΑ: Θα ήθελα το λόγο για ένα λεπτό!
      ΚΩΝΣΤΑΝΤΙΝΟΣ ΒΡΕΤΤΟΣ: Όχι, αυτό σημαίνει μια ώρα επιπλέον, γιατί θα μιλήσω κι εγώ σίγουρα. Δεν το συζητώ.
      ΠΡΟΕΔΡΕΥΩΝ (Γεώργιος Σούρλας): Να φανταστείτε ότι γι’ αυτές τις τροπολογίες έχουν διατεθεί τέσσερις ώρες. Για καμία συνεδρίαση δεν έχουν διατεθεί τόσες ώρες ακόμη και για ενότητες άρθρων.
      ΣΤΑΥΡΟΣ ΜΠΕΝΟΣ: Παναθηναϊκός είναι αυτός!
      ΠΡΟΕΔΡΕΥΩΝ (Γεώργιος Σούρλας): Δόθηκε άνεση χρόνου σε όλους και δεν νομίζω να έχετε κανένα παράπονο.
      Κύριε Υπουργέ, θέλετε τώρα –πριν ψηφίσουμε αυτές τις δύο τροπολογίες- να προσθέσετε κάτι επ’ αυτών;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ναι, κύριε Πρόεδρε.
      ΝΙΚΟΛΑΟΣ ΓΚΑΤΖΗΣ: Επί ποίων τροπολογιών, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Επί αυτών των δύο ιστορικής σημασίας τροπολογιών. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Νομίζω ότι σε όλα όσα έχουν τεθεί από τους κυρίους συναδέλφους έχω απαντήσει και έχουν απαντήσει και οι κύριοι συνάδελφοι.
      Απλώς θέλω να επισημάνω στον κ. Μωραΐτη ότι δεν αποφάσισε ποτέ το Συμβούλιο της Επικρατείας ότι είναι παράνομο το έργο. Το Συμβούλιο της Επικρατείας και το 1994 και το 2000 και το 2005 με τις αποφάσεις του δεν απέρριψε την εκτροπή του Αχελώου, απλώς ζήτησε να αλλάξουν ορισμένα πράγματα στους περιβαντολλογικούς όρους.
      Εις ό,τι αφορά την ανάγκη –βεβαίως τα είπαν οι κύριοι συνάδελφοι εκ Θεσσαλίας που υποστήριξαν την εκτροπή- θέλω να επισημάνω κυρίως σε εσάς, κ. Μωραΐτη, την αγόρευση του συναδέλφου σας του κ. Έξαρχου σε ό,τι αφορά το θέμα των προβλημάτων από πλευράς υγείας, αλλά και περιβάλλοντος και τι ανάγκες έχει.
      Σε ό,τι αφορά τώρα τον κ. Σγουρίδη που είπε ότι επισπεύσαμε την ανάθεση του έργου, δεν κάναμε καμία επίσπευση. Έγινε ο διαγωνισμός μέσα στα φυσιολογικά και νόμιμα χρονικά όρια που προέβλεπε η διακήρυξη και έγινε η ανάθεση. 
      Δεν περιμέναμε να έχουμε αυτήν την απόφαση –σας εξομολογούμαι- του Συμβουλίου της Επικρατείας να ζητά τώρα σχέδιο διαχείρισης των υδατικών λεκανών, όταν δεν το έκανε στις δύο προηγούμενες αποφάσεις του και όταν είχαμε την απόφαση του 2000 ότι ήθελε κυρίως την προστασία της Ιεράς Μονής του Αγίου Γεωργίου, την οποία ικανοποιήσαμε. Δεν μπορούσαμε να προβλέψουμε τέτοιες εξελίξεις.
      Είπα και προηγουμένως, ας μην επαναλαμβάνουν μερικοί το επιχείρημα του προεδρικού διατάγματος. Δεν περιμέναμε αυτήν την απόφαση από το Συμβούλιο της Επικρατείας, αλλά και αν το προεδρικό διάταγμα ήταν έτοιμο, πάλι θα χρειαζόταν ο χρόνος βάσει των διαδικασιών που προβλέπει μέχρι το 2009.
      Εδώ υπάρχει ένα απλό θέμα. Υπάρχει πολιτική βούληση για τη μερική εκτροπή του Αχελώου; Αυτό βγαίνει παρά τις αντιδράσεις σας σε ορισμένες διαδικασίες, εκτός των Βουλευτών της Αιτωλοακαρνανίας και δυο-τριών άλλων, βγαίνει και εκτός του Συνασπισμού –κάνω μια σύνοψη- βγαίνει ότι η πολιτική απόφαση της μέγιστης πλειοψηφίας του Σώματος αυτού, του κυρίαρχου Σώματος, είναι ότι πρέπει να γίνει η μερική εκτροπή του Αχελώου.
      Το λέω απευθυνόμενος όχι μόνο προς τους Βουλευτές, αλλά ειλικρινά το λέω απευθυνόμενος και στο Συμβούλιο Επικρατείας. Αυτή είναι η πολιτική βούληση. Και στα μεγάλα έργα, ιδίως στα αναπτυξιακά έργα, θα πρέπει τελικώς να αναφύεται η ευθύνη στα νόμιμα και δημοκρατικά εκλεγμένα Σώματα, στη Βουλή των Ελλήνων και στις κυβερνήσεις. 
      Αυτά θεώρησα υποχρέωσή μου να τα αναφέρω για να γραφούν στα Πρακτικά για να μπορέσει επιτέλους να προχωρήσει αυτό το έργο, το έργο το οποίο το συζητάμε δεκαετίες, το έργο το οποίο το απεφάσισαν όλες οι κυβερνήσεις, το έργο το οποίο προβλέπουν όλες οι μελέτες. Και εν πάση περιπτώσει, εντάξει τα επιχειρήματα τα οποία αναπτύσσονται, αλλά τελικώς οι τεχνοκράτες, οι μελετητές αλλά και η πολιτική βούληση και οι ανάγκες μας υπαγορεύουν και μας επιβάλλουν να γίνει το έργο. 
      Κύριε Πρόεδρε, θέλω απλώς στην τροπολογία με γενικό αριθμό 698 και ειδικό 37 στην παράγραφο 4 –δεν είναι κάποια σοβαρή αλλαγή απλώς για την πληρότητα- εκεί που λέει «δημόσια έργα τα οποία δημοπρατήθηκαν και κατασκευάστηκαν, ή βρίσκονται στο στάδιο κατασκευής και αφορούν σε έργα εκτροπής του άνω ρου του Αχελώου» να προσθέσουμε μία φράση και να γίνει «δημόσια έργα καθώς και έργα της Δ.Ε.Η. τα οποία…» διότι αναφέρεται στο φράγμα της Μεσοχώρας. Επίσης μετά την λέξη «Θεσσαλία» να προστεθει η φράση «και έργα παραγωγής ηλεκτρικής ενέργειας». Και νομίζω ότι δεν έχει κανένας καμία αντίρρηση για να μην δημιουργούνται προβλήματα να μπει αυτή η προσθήκη σε αυτή την τροπολογία. 
      Δεν έχω τίποτα άλλο να προσθέσω, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί των Υπουργικών τροπολογιών με γενικό αριθμό 696 και ειδικό αριθμό 35 και γενικό αριθμό 698 και ειδικό αριθμό 37 και θα γίνει η ψήφισή τους χωριστά. 
      Ερωτάται το Σώμα: Γίνεται δεκτή η τροπολογία με γενικό αριθμό 696 και ειδικό αριθμό 35, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 696 και ειδικό 35, έγινε δεκτή, όπως τροποποιήθηκε από τον κύριο Υπουργό, κατά πλειοψηφία και εντάσσεται στο νομοσχέδιο ως ίδιο άρθρο.
      Ερωτάται το Σώμα: Γίνεται δεκτή η τροπολογία με γενικό αριθμό 698 και ειδικό αριθμό 37, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
      ΑΝΔΡΕΑΣ ΜΑΚΡΥΠΙΔΗΣ: Κατά πλειοψηφία.
      ΑΘΑΝΑΣΙΟΣ ΜΩΡΑΙΤΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 698 και ειδικό 37, έγινε δεκτή, όπως τροποποιήθηκε από τον κύριο Υπουργό, κατά πλειοψηφία και εντάσσεται στο νομοσχέδιο ως ίδιο άρθρο.
      Εισερχόμαστε στη συζήτηση των βουλευτικών τροπολογιών. 
      Κύριε Υπουργέ, θα θέλαμε να ακούσουμε τη δική σας θέση, επειδή είναι πάρα πολλές οι τροπολογίες. Οι Βουλευτές που έχουν καταθέσει εμπροθέσμως τις τροπολογίες, έχουν δικαίωμα να πάρουν το λόγο για τέσσερα λεπτά, ωστόσο όμως εσείς θα πρέπει απευθυνόμενος στο Σώμα να πείτε αν κάνετε δεκτές ή όχι αυτές τις τροπολογίες.
       ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, επειδή συνεδριάζει η Βουλή επί πάρα πολλές ώρες θα μου επιτρέψουν οι κύριοι συνάδελφοι, διότι έχω δει τις τροπολογίες τους, να πω εξ αρχής:
      Σε  ό,τι αφορά τις τροπολογίες που αναφέρονται στο Κτηματολόγιο και αναφέρονται σε μία διαφωνία που έχουν οι υπάλληλοι των  Υποθηκοφυλακείων, δηλαδή για τον εσωτερικό κανονισμό, θα ήθελα να πω ότι δεν γίνεται δεκτή η τροπολογία των κυρίων συναδέλφων, διότι είναι ανάγκη να βγει ένας εσωτερικός κανονισμός των κτηματολογικών γραφείων που δεν είναι πλέον τα τελικά, τα σταθερά, τα μόνιμα κτηματολογικά γραφεία, ο οποίος θα βγει με συνυπογραφή του Υπουργού ΠΕ.ΧΩ.Δ.Ε. και του Υπουργού Δικαιοσύνης. Και δεν έχουν και δίκιο να διαμαρτύρονται. Δε γίνονται δεκτές αυτές οι τροπολογίες.
      Υπάρχουν κάποιες τροπολογίες που αναφέρονται στα 5 ευρώ που είναι κάποιο τέλος και ζητούν να δοθεί για την κτηματογράφηση, για να γίνουν οι δασικοί χάρτες. Δε χρειάζεται να δώσουμε τα 5 ευρώ, διότι ήδη αυτά προβλέπονται στις συνολικές δαπάνες κτηματογράφησης.
      Υπάρχει μία άλλη τροπολογία που λέει πρώτα να κτηματογραφούνται οι δασικές εκτάσεις και μετά τα υπόλοιπα. Και αυτό δε χρειάζεται και ότι υπάρχει ένας κανονισμός πώς κτηματογραφούνται. Κτηματογραφούνται όλα με μία σειρά και γνωρίζει και αυτή τη δουλειά κάνει το Κτηματολόγιο. Επομένως, δε χρειάζεται ειδική μέριμνα γι’ αυτά και δε γίνονται δεκτές αυτές οι τροπολογίες.
      Υπάρχουν τροπολογίες που αναφέρονται σε θέματα οικιστικά.
      Πολλές απ’ αυτές τις τροπολογίες είναι πράγματι ενδιαφέρουσες και πρέπει να τις εξετάσουμε. Όπως είπα και προηγουμένως, έχουν βάση δικαίου, αλλά δεν ταιριάζουν σ’ αυτό το νομοσχέδιο. Αυτές να τις δούμε στο νομοσχέδιο περί των οικοδομικών αδειών που έχουμε έτοιμο και που πιστεύω σύντομα ότι θα το φέρουμε στη Βουλή. Εκεί, λοιπόν, να τις δούμε και να τις εξετάσουμε με θετικό μάτι κατά βάση. 
      Υπάρχει και μια τροπολογία του κ. Κατσιγιάννη και νομίζω της κυρίας Ξηροτύρη για τις εκλογές του Τεχνικού Επιμελητηρίου. Το Τεχνικό Επιμελητήριο ζητά …
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, για τη διευκόλυνση των συναδέλφων, επειδή είναι πολλές οι τροπολογίες, η τροπολογία στην οποία αναφέρεστε είναι η με γενικό αριθμό 636 και ειδικό 24;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ναι, αυτή είναι.
      ΠΡΟΕΔΡΕΥΩΝ (Γεώργιος Σούρλας): Και της κυρίας Ξηροτύρη που είναι ακριβώς η ίδια, είναι η με γενικό αριθμό 645 και ειδικό 32. Μιλάμε γι’ αυτές τις δυο τροπολογίες προφανώς που είναι ίδιες.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Για τους κυρίους συναδέλφους που δεν έχουν δει αυτή την τροπολογία, απλώς διαβάζω επί λέξει την αιτιολογική έκθεση της τροπολογίας την οποία ζητά το Τεχνικό Επιμελητήριο και προτείνουν οι κύριοι συνάδελφοι.
      Συμφωνώ με αυτήν την τροπολογία και λέω να περιληφθεί σ’ αυτό το νομοσχέδιο διότι έχουν εκλογές –νομίζω- τον Οκτώβριο. 
      Τι λέει; Ότι σκοπός είναι να ρυθμιστούν με αυτή την τροπολογία θέματα των εκλογών για την ανάδειξη αιρετών μελών και οργάνων του Τεχνικού Επιμελητηρίου. Η πρόβλεψη για την προεδρία δικαστικού λειτουργού στις εφορευτικές επιτροπές –διότι αυτό κάνει η τροπολογία, δηλαδή προβλέπει την προεδρία να την έχει δικαστικός λειτουργός στις εφορευτικές επιτροπές- έχει σκοπό να διασφαλίσει την ομαλή και ασφαλή από πλευράς νομιμότητος επιτέλεση του έργου τους, των επιτροπών, δηλαδή. Και οι λοιπές προβλέψεις σκοπεύουν επίσης, να διορθώσουν υπέρ της αρχής της αναλογικότητας την κατανομή των εδρών. Δηλαδή, να είναι περισσότερο αναλογικό το σύστημα.
      Εγώ συμφωνώ σ’ αυτό και κάνω δεκτή αυτήν την τροπολογία.
      ΠΡΟΕΔΡΕΥΩΝ (Γεώργιος Σούρλας): Ας ξεκινήσουμε, λοιπόν, από αυτήν την τροπολογία. 
      Θέλει κάποιος συνάδελφος να πάρει το λόγο;
      ΒΑΣΙΛΕΙΟΣ ΟΙΚΟΝΟΜΟΥ: Όχι, κύριε Πρόεδρε, από αυτή.
      ΠΡΟΕΔΡΕΥΩΝ (Γεώργιος Σούρλας): Μα από πού να αρχίσουμε; Από κάπου πρέπει να αρχίσουμε. Θα αρχίσουμε απ’ αυτή που λέει ο Υπουργός ότι κάνει δεκτή.
      Θέλει κάποιος από τους συντάκτες της τροπολογίας, όπως είναι ο κ. Κατσιγιάννης, να πάρει το λόγο αλλά με την παράκληση να είναι πολύ σύντομος και μετά ο οιοσδήποτε άλλος θέλει να πάρει το λόγο πάνω στην τροπολογία; 
      Μετά κύριε Οικονόμου θα προχωρήσουμε στις άλλες τροπολογίες. Συνολικά θα τις συζητήσουμε. Θα έχει ο καθένας τέσσερα λεπτά και θα μπορεί να αναφερθεί σε όποια τροπολογία θέλει. Βασικά όμως να αναφερθεί στις δικές του τροπολογίες. 
      Κύριε Κατσιγιάννη, θέλετε το λόγο;
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Κύριε Πρόεδρε, δεν θέλω να πω κάτι για τη συγκεκριμένη τροπολογία, εφόσον την κάνει δεκτή ο κύριος Υπουργός. 
      Έχω όμως να κάνω παρεμβάσεις για κάποιες άλλες τροπολογίες. Θα μιλήσουμε για κάθε μια ξεχωριστά; 
      ΠΡΟΕΔΡΕΥΩΝ (Γεώργιος Σούρλας): Θα μιλήσουμε τώρα γι’ αυτή που την κάνει δεκτή ο κύριος Υπουργός.
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Ευχαριστώ πολύ τον κύριο Υπουργό.
      ΚΩΝΣΤΑΝΤΙΝΟΣ ΒΡΕΤΤΟΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Γεώργιος Σούρλας): Ο κ. Βρεττός έχει το λόγο.
      ΚΩΝΣΤΑΝΤΙΝΟΣ ΒΡΕΤΤΟΣ: Κύριε Πρόεδρε, είναι γνωστή αυτή η τροπολογία. Μας την είχε προτείνει το Τεχνικό Επιμελητήριο της Ελλάδας. Δυστυχώς δεν πρόλαβα να την υπογράψω και εγώ ή να κάνω κάτι αντίστοιχο. Θέλω να σας πω ότι συμφωνώ κι εγώ απολύτως  με την τροπολογία.
      ΠΡΟΕΔΡΕΥΩΝ (Γεώργιος Σούρλας): Δηλαδή, αυτή η τροπολογία απ’ ό,τι φαίνεται γίνεται ομόφωνα δεκτή.
      Ερωτάται το Σώμα: Γίνεται δεκτή η τροπολογία με γενικό αριθμό 636 και ειδικό 24 και η όμοιά της με γενικό αριθμό 645 και με ειδικό 32;
      ΟΛΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Γεώργιος Σούρλας): Συνεπώς, η τροπολογία με γενικό αριθμό 636 και ειδικό 24 και η όμοιά της με γενικό αριθμό 645 και με ειδικό 32 έγινε δεκτή ομόφωνα και εντάσσεται στο νομοσχέδιο ως ίδιο άρθρο.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, το λόγο.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, θα έχετε τώρα ένα τετράλεπτο ο καθένας για να αναφερθεί στο σύνολο των τροπολογιών.
      Ορίστε, κύριε Οικονόμου, έχετε το λόγο.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, εγώ έχω καταθέσει τέσσερις τροπολογίες, αλλά πρέπει να ομολογήσω ότι πολλές από τις τροπολογίες που έχουν καταθέσει συνάδελφοι της περιφέρειας μου από τη Νέα Δημοκρατία με βρίσκουν σύμφωνο. Κάνει λάθος ο κύριος Υπουργός που χάνει ακόμα χρόνο.
      Είναι ζητήματα, κύριε Υπουργέ, τα οποία λιμνάζουν. Πολλές φορές δεν μπορώ να σας κρύψω ότι έχουν την ευθύνη και οι προηγούμενες κυβερνήσεις, αλλά όμως σε τελική ανάλυση εσείς για τα τελευταία δυόμισι χρόνια θα πρέπει να δώσετε λόγο και θα πρέπει να δείτε τι κάνετε και εσείς οι ίδιοι.
      Τα ζήτημα των τροπολογιών με γενικό αριθμό 609, 611 και 613 …
      ΑΘΑΝΑΣΙΟΣ ΜΠΟΥΡΑΣ: Τόσα χρόνια δεν δίνατε λόγο εσείς στον ελληνικό λαό …
      ΒΑΣΙΛΕΙΟΣ ΟΙΚΟΝΟΜΟΥ: Εντάξει, ας δώσει και για τα δυόμισι χρόνια. Οι άλλοι, κύριε Μπούρα, δώσανε λόγο στις εκλογές. 
      ΑΘΑΝΑΣΙΟΣ ΜΠΟΥΡΑΣ: Δεν δώσανε λόγο είκοσι χρόνια …
      ΒΑΣΙΛΕΙΟΣ ΟΙΚΟΝΟΜΟΥ: Δώσανε λόγο και πολλές φορές βέβαια επιβεβαιώθηκαν δια της εκλογής τους.
      ΠΡΟΕΔΡΕΥΩΝ (Γεώργιος Σούρλας): Ας μην έχουμε ένταση τώρα.
      ΒΑΣΙΛΕΙΟΣ ΟΙΚΟΝΟΜΟΥ: Τώρα, λοιπόν, είναι ώρα να δίνετε εσείς λόγο. Πώς θα το κάνουμε δηλαδή; Δεν θα αναστρέφουμε συνέχεια τους ρόλους. Όταν θα γίνετε ξανά αντιπολίτευση, θα ζητάτε εσείς το λόγο. Όσο είστε Κυβέρνηση, θα δίνετε εσείς λόγο.
      ΑΘΑΝΑΣΙΟΣ ΜΠΟΥΡΑΣ: Μετά από είκοσι χρόνια.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Μπούρα, θέλω να πω λόγο θετικό και για δικές σας τροπολογίες.
      Λέω, λοιπόν, για τις τροπολογίες με γενικούς αριθμούς 609, 611 και 613. Για τις τροπολογίες περί φροντιστηρίων, πρέπει να σας πω ότι κλείνουν πενήντα φροντιστήρια στην ανατολική Αττική, κύριε Υπουργέ. Είναι άμεσο το ζήτημα και για τους εργαζόμενους και για τους μαθητές. Το έχουν καταθέσει οι συνάδελφοι, συμφωνούμε και εμείς. Έχετε συναίνεση σ’ αυτά τα θέματα.
      Στο ζήτημα του Πευκόφυτου, πρόκειται για έναν οικισμό για τον οποίο είναι πασιφανές ότι έχει γίνει αδικία. Το έχουν καταθέσει οι συνάδελφοι, υπάρχει και από εμάς μία συναίνεση. Δεν είναι ζητήματα για τα οποία μπορούμε να πούμε ότι δεν έχετε αυτή τη συναίνεση και θα μπορούσατε να ψάξετε.
      Όσον αφορά την αναθεώρηση οικοδομικών αδειών για τη νότια Αττική, δώστε μία παράταση. Υπάρχουν άνθρωποι με χαμηλά εισοδήματα, δεν μπορούν να τελειώσουν τις οικοδομές τους και έχουν πέσει σε «κενό αέρος» ή νόμου, όπως θέλετε ας το πούμε.
      Αυτά είναι ζητήματα τα οποία είναι δεδομένα, είναι λογικά και αυτονόητα. Η πρωτοβουλία για τη λύση αυτών των ζητημάτων είναι οικουμενικού χαρακτήρα. Λύστε τα τώρα όμως. Αυτό το νομοσχέδιο που λέτε το περιμένουμε στην Αττική εδώ και δύο χρόνια. Δύο χρόνια ακούμε ότι θα έρθουν ζητήματα να λυθούν και δεν έρχονται. Πάρτε την ευκαιρία, λοιπόν, απ’ αυτές τις τροπολογίες.
      Εγώ σας έχω καταθέσει την τροπολογία με γενικό αριθμό 707 για τα ζητήματα της Νέας Ζωής και νομίζω ότι και οι συνάδελφοι από τη Νέα Δημοκρατία το έχουν καταθέσει. Αυτή είναι άλλη μία αδικία για τα θέματα του οικισμού της Μάντρας. Να μπορέσουμε να γνωρίσουμε αυτόν τον οικισμό. Ζουν άνθρωποι, υπάρχουν περιουσίες και αυτή τη στιγμή βρίσκονται στον αέρα.
      Για να ολοκληρώσω, θέλω να θέσω το ζήτημα των τριών τροπολογιών που έχω καταθέσει για τα υποθηκοφυλακεία. Δώστε μία λύση για δικό σας καλό, για να λειτουργήσουν καλύτερα. Θέλετε να επιμένετε στο ζήτημα όπως το έχετε ψηφίσει στο νόμο; Γίνεται, δεν υπάρχει πρόβλημα. Όμως, αν νομίζετε ότι μέσα σε τρεις μήνες θα μπορέσουν να γίνουν εγγραφές στα κτηματολογικά βιβλία και δεν θα υπάρχουν ατέλειωτες ουρές στα υποθηκοφυλακεία, προχωρήστε. Εσείς θα έχετε πρόβλημα, εμείς θα εισπράξουμε το κόστος αυτής της ενέργειάς σας.
      Αν νομίζετε ότι μπορούμε να αλλάξουμε –μιλάω για την τροπολογία με γενικό αριθμό 706 που έχω καταθέσει- βασικές έννοιες του Αστικού Κώδικα, στα 1041 και 1045 και μετά, για το πότε μπορεί να ασκηθεί μία αγωγή, εντάξει, είναι δικαίωμά σας. Αυτά, όμως, θα τα βρείτε μπροστά σας.
      Όπως, επίσης και για το ζήτημα του κανονισμού, μπορεί να πείτε εσείς ότι έτσι πιστεύετε ότι πρέπει να μπει μία τάξη στα θέματα του υποθηκοφυλακείου. Εγώ, όμως, σας λέω ότι τα μηνύματα που έχω απ’ αυτές τις υπηρεσίες είναι ότι θα υπάρξει σύγχυση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Άρα, λοιπόν, νομίζω ότι επιλύοντας αυτά τα θέματα, θα μπορέσετε να κάνετε καλύτερη διοίκηση. Αν, όμως, πιστεύετε ότι αυτά που έχετε ψηφίσει στο βασικό νόμο είναι τα ορθότερα, προχωρήστε έτσι. Δεν υπάρχει πρόβλημα.
      Εγώ, όμως, ήθελα να πω κάτι, γιατί άκουσα τον αγαπητό συνάδελφο κ. Κακλαμάνη να λέει ότι έχετε κάνει ώρες συσκέψεων για τα ζητήματα των απορριμμάτων. Θα μου πείτε ότι πάλι γυρνάω σ’ αυτά τα θλιβερά.
      ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, για τις τροπολογίες μιλάμε τώρα. Ας μην πάμε στα λύματα.
      ΒΑΣΙΛΕΙΟΣ ΟΙΚΟΝΟΜΟΥ: Απλώς, θα ήθελα να μάθω, επειδή εγώ δεν ξέρω πότε έγιναν αυτές οι ώρες των συσκέψεων. Απλώς, έτσι ενημερωτικά επειδή είναι εδώ και οι συνάδελφοι. Πότε έγιναν άραγε αυτές οι ώρες συσκέψεων;
      ΠΡΟΕΔΡΕΥΩΝ (Γεώργιος Σούρλας): Κύριε Οικονόμου, δεν υπάρχει λόγος τώρα να κάνουμε τέτοιες αναφορές. 
      ΒΑΣΙΛΕΙΟΣ ΟΙΚΟΝΟΜΟΥ:  Τελείωσα, κύριε Πρόεδρε.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Θα έχετε στα δημαρχιακά να πείτε πολλά.
      Και εγώ σας ευχαριστώ που είχατε την υπομονή εσείς οι παριστάμενοι εδώ να είστε ώρες ατελείωτες. Αυτό είναι και μία δοκιμασία κοινοβουλευτικής αντοχής και ευπρέπειας, γιατί πρέπει να σημειώσω ότι η συζήτηση διεξάγεται με ευπρέπεια.
      Η κ. Κόρκα-Κώνστα έχει το λόγο.
      ΑΘΗΝΑ ΚΟΡΚΑ-ΚΩΝΣΤΑ: Κύριε Πρόεδρε, ήθελα το λόγο για ένα λεπτό, επειδή κατά τη διάρκεια της τοποθέτησής μου στις τροπολογίες, την ώρα που τελείωνα, εισήλθε ο κύριος Υπουργός στην Αίθουσα. 
      Θέλω να ευχαριστήσω και εγώ προσωπικά, αλλά και εκ μέρους των κατοίκων της πρωτεύουσας του νομού που εκπροσωπώ, του Νομού Κορινθίας –είμαστε και εμείς κάτοικοι που ταλαιπωρούμαστε κουβαλώντας νερό με μπετόνια εν έτει 2006- διότι με την ολοκλήρωση του νομοσχεδίου και των τροπολογιών, θεωρώ ότι ανοίγουν δρόμοι και δρομολογούνται λύσεις για χρόνια προβλήματα, όπως είναι και το συγκεκριμένο πρόβλημα της ύδρευσης της Κορίνθου.
      Σας ευχαριστώ προσωπικά εσάς τους κυρίους Υφυπουργούς και κατά συνέπεια την Κυβέρνηση της Νέας Δημοκρατίας. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κόρκα-Κώνστα. 
      Το λόγο έχει ο κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Θέλω να αναφερθώ στη με γενικό αριθμό 626 και ειδικό 19 τροπολογία που έχω καταθέσει μαζί με τους συναδέλφους Βουλευτές, κύριο Βερελή και κύριο Χυτήρη. 
      Έλεγε χθες ο κ. Ξανθόπουλος ότι ο κ. Υπουργός κατά τη σύνταξη αυτού του σχεδίου νόμου είχε ανοιχτά τα αυτιά του, προκειμένου να ακούσει όλους τους εμπλεκόμενους σ’ αυτήν τη διαδικασία. Εδώ, όμως, διαπίστωσα το εξής. Ενώ ο κύριος Ξανθόπουλος είχε απευθυνθεί με επιστολή του ακόμα μετά την ψήφιση του ν.3316/2005 στο Γεωτεχνικό Επιμελητήριο, προκειμένου να ζητήσει τον καθορισμό της αντιστοιχίας των αντικειμένων των μελετητών, αφού γνωρίζουμε όλοι μας ότι υπάρχουν αυξημένες διεκδικήσεις επαγγελματικών δικαιωμάτων μεταξύ των διαφόρων ειδικοτήτων, ενώ είχε ζητήσει επαναλαμβάνω και με γραπτό κείμενο τη γνώμη τους, την άποψή τους κ.λπ., εν τούτοις όταν συντασσόταν αυτό το νομοσχέδιο, δεν υπήρξε καμία ενημέρωση, καμία θέση του Γεωτεχνικού Επιμελητηρίου, παρά το ότι είναι θεσμοθετημένος σύμβουλος της πολιτείας και επίσης, παρά το ότι οι αποφάσεις τις οποίες έχει πάρει είναι ομόφωνες, με δεδομένο μάλιστα ότι αυτή τη στιγμή ο πρόεδρος του Γεωτεχνικού Επιμελητηρίου είναι στέλεχος της Κυβέρνησης, σε υπεύθυνες θέσεις. Το λέω αυτό, γιατί πραγματικά εδώ επισημαίνονται πράγματα τα οποία είναι καθοριστικής σημασίας και σε σχέση με το Κτηματολόγιο, αλλά και σε σχέση με τροποποιήσεις που προτείνονται για το ν.3316/2005 και αφορούν τις μελέτες.
      Θα έλεγα, λοιπόν, ότι είναι ανάγκη να γίνει δεκτή αυτή η τροπολογία, όχι μόνο γιατί επισημαίνονται σημαντικά ζητήματα που αφορούν και τη διαδικασία, την οποία ο κύριος Υπουργός με την προγενέστερη τοποθέτησή του τη θεωρεί εύλογη ως διαδικασία –αλλά, όμως, δεν αναφέρεται πουθενά και για τους δασικούς χάρτες και για όλα αυτά- αλλά και γιατί νομίζω ότι με το να μη γίνεται δεκτή αυτή η τροπολογία, ουσιαστικά είναι σαν να μη λαμβάνονται υπ’ όψιν τα είκοσι εννέα χιλιάδες μέλη του Γεωτεχνικού Επιμελητηρίου, που ομόφωνα τέλος πάντων ζητούν να λάβουν μέρος σε κάποιες διαδικασίες που τους αφορούν, σε αντικείμενα που εκ των πραγμάτων πρέπει να συμμετέχουν και αναγνωρίζεται αυτή η συμμετοχή τους. Και αναγνωρίζεται από το ότι το ίδιο το Υπουργείο έχει ζητήσει να πάρει γνώμη για αυτά τα ζητήματα και όμως, παρά το ότι η γνώμη αυτή κατατίθεται από μέρους τους και μάλιστα με ομόφωνες αποφάσεις, η Κυβέρνηση δεν τις λαμβάνει υπ’ όψη της.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Στρατάκη, για τα επαγγελματικά δικαιώματα συζητάμε....
      ΕΜΜΑΝΟΥΗΛ ΣΤΡΑΤΑΚΗΣ: Μα, δεν είπα κάτι διαφορετικό. Είπα ότι ζητάτε στο πλαίσιο τροποποίησης του ν.3316, που και σε αυτόν το νόμο υπάρχουν τροποποιήσεις που αφορούν το ν.3316.
      Θα έλεγα, λοιπόν, ότι θα ήταν για την Κυβέρνηση, αν ήθελε πραγματικά να δεχθεί την τροπολογία αυτή, μια καλή ευκαιρία να λυθούν ζητήματα που ταλανίζουν είκοσι εννέα χιλιάδες επιστήμονες, να λυθούν ζητήματα που ταλανίζουν και το Υπουργείο. Γιατί ασφαλώς με το να επιδιώκεται αυτή η έκφραση άποψης με την επιστολή σημαίνει ότι υπάρχουν προβλήματα που θέλει το Υπουργείο να λύσει και κανείς δεν αμφισβητεί αυτή την προσπάθεια, αλλά όμως, με το να τα αφήνουμε στις καλένδες και να μη λαμβάνουμε θέση ή να μην παίρνουμε αποφάσεις ή να μη δεχόμαστε τις τροπολογίες, νομίζω ότι πραγματικά δεν συμβάλλουμε θετικά και έχουμε σε μια κατάσταση ομηρίας όλους αυτούς τους ειδικούς επιστήμονες. Και εν πάση περιπτώσει, δεν διευκολύνουμε διαδικασίες που θα μπορούσαν να συμβάλλουν θετικά και στην προώθηση του Κτηματολογίου και των άλλων διαδικασιών, για να επαληθευθώ δηλαδή και στην αρχική μου τοποθέτηση, όπως την έκανα στη συζήτηση επί της αρχής, που τόνισα ακριβώς αυτά τα σημεία. Διότι πιστεύω ότι υποχρέωση του Υπουργείου ήταν να δεχθεί απόψεις που είναι ήδη καταγραμμένες, που δημιουργούν προβλήματα. Και καλό θα ήταν ένα νομοσχέδιο, μετά από μερικά χρόνια να τα αλλάζει, όπως γίνεται σήμερα, προς θετική όμως κατεύθυνση και όχι να περνάει μόνο συγκεκριμένα θέματα που αφορούν για παράδειγμα, όπως είπα και το πρωί, τη μη κατεδάφιση βιλών εντός των δασών, ενώ από τη άλλη πλευρά δεν συμβάλλουμε στο να καταρτιστούν δασικοί χάρτες κατά προτεραιότητα, όπως επιβάλλεται, προκειμένου να προστατεύσουμε τα δάση, αλλά και να λύσουμε άλλης μορφής προβλήματα που είναι γνωστό ότι προκύπτουν.
      Θα παρακαλούσα, κύριε Υπουργέ, αν είναι δυνατόν, να γίνει δεκτή αυτή η τροπολογία, γιατί πιστεύω ότι θα συμβάλλει θετικά στο έργο που νομίζω ότι όλοι θέλουμε να επιτελέσουμε σ' αυτόν τον τόπο. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Ξανθόπουλος έχει το λόγο.
       ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, λυπάμαι, διότι το να λέγεται μια ανακρίβεια μία φορά το περνάω έτσι, δύο φορές το περνάω πάλι έτσι. Αλλά τρείς, τέσσερις φορές και κατ’ επανάληψη;
       Για τις κατασκηνώσεις και μόνο ο Υπουργός ορθώς έφερε αυτή την τροπολογία για να μην γκρεμιστούνε μερικά ωραία πέτρινα κτήρια των κατασκηνώσεων του Υ.ΠΕ.ΧΩ.Δ.Ε. στη Μαλακάσα. 
      Και μετά ακούμε για βίλες και για διάφορες ιστορίες αγρίων θηρίων. Είναι ρητή η τροπολογία αυτή. Κατασκηνώσεις και μόνο. Υπάρχουν και άλλες κατασκηνώσεις, της Δ.Ε.Η. παραδείγματος χάριν στην Ευρυτανία.
      ΕΜΜΑΝΟΥΗΛ ΣΤΡΑΤΑΚΗΣ: Γιατί δεν το προσδιορίσατε;
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Προσδιορίζεται μέσα, λέει για κατασκηνώσεις. Δε λέει, περί εκτάσεων οικοδομημένων με οποιαδήποτε άλλη χρήση. 
      ΕΜΜΑΝΟΥΗΛ ΣΤΡΑΤΑΚΗΣ: Χαίρομαι και να καταγραφεί στα Πρακτικά.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Θέλετε, λοιπόν, να γκρεμίσουμε τα κτίρια των κατασκηνώσεων του Υ.ΠΕ.ΧΩ.Δ.Ε. και της Δ.Ε.Η.; Πείτε το καθαρά, να τα γκρεμίσουμε!
      ΠΡΟΕΔΡΕΥΩΝ (Γεώργιος Σούρλας): Ο κ. Βρεττός έχει το λόγο.
      ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ, κύριε Πρόεδρε.
      Έχουν κατατεθεί τροπολογίες από συναδέλφους μου, τον κ. Κατσιγιάννη, τον κ. Μπούρα, τον κ. Βλάχο και τον κ. Σταύρου, αν δεν κάνω λάθος, που αφορούν την περιοχή μου. 
      ΠΡΟΕΔΡΕΥΩΝ (Γεώργιος Σούρλας): Ο κ. Σταύρου μίλησε για την τροπολογία.
      ΚΩΝΣΤΑΝΤΙΝΟΣ ΒΡΕΤΤΟΣ: Θα ξεκινήσω από την πρώτη που αναφέρεται στον οικισμό του Δήμου Μάνδρας Αττικής της Νέας Ζωής. Οι άνθρωποι αυτοί έχουν κάνει τεράστιες, τιτάνιες προσπάθειες να δικαιωθούν, να μπορούν να δουν τον οικισμό τους να λειτουργεί, όπως πρέπει. Πρόκειται για μια οργανωμένη οικιστική δόμηση, αλλά δυστυχώς οι κάτοικοι ακόμη δεν έχουν βρει το δίκιο τους.
      Έγιναν μεγάλες προσπάθειες και από εμάς, αλλά δεν φθάσαμε εκεί που θα έπρεπε να φθάσουμε. Σε ημίμετρα καταλήξαμε, ενώ χρειάζεται νομοθετική ρύθμιση, την οποία ο κύριος Υπουργός  θα πρέπει να αναλάβει να κάνει. Εγώ δεν είμαι από τους ανθρώπους που θα πω, δεν τη φτιάξαμε εμείς, μην τη φτιάξετε και εσείς. Εγώ θα χαρώ πάρα πολύ, αν η Κυβέρνηση της Νέας Δημοκρατίας και οι συνάδελφοί μου δικαιωθούν με αυτή τους την ενέργεια. Στο κάτω-κάτω δικαιώνονται αυτοί, δικαιώνομαι και εγώ που βοήθησα αυτούς τους ανθρώπους στην προσπάθειά τους.
      Θα παρακαλέσω, λοιπόν, τον κύριο Υπουργό να τη λάβει υπ’ όψιν στο πρώτο νομοσχέδιο και να την προωθήσει. 
      Παρόμοιο θα μπορούσα να πω για το Σπατατζίκι που έχει αδικηθεί. Μπήκε στη ζώνη Πεντελικού, ως μη όφειλε. Ήταν ένας οικισμός πριν το 1923, δεν έπρεπε να μπει εκεί, είναι οικιστική περιοχή. Πρέπει και αυτοί να δικαιωθούν.
      Επίσης, συμφωνώ με δύο άλλες τροπολογίες. Η μία αφορά τα διατάγματα προστασίας ορεινών όγκων και παραχωρητήρια του ελληνικού κράτους για γεωργική ή οικιστική αποκατάσταση ακτημόνων ή προσφύγων. Έχουμε στην περιοχή μας τέτοιες περιπτώσεις που πρέπει και αυτές να δικαιωθούν. Η άλλη τροπολογία των συναδέλφων μου που θέλω να υποστηρίξω είναι αυτή που αναφέρεται στις άδειες, στην εκχώρηση περισσότερου χρόνου για τις οικοδομικές άδειες, ώστε να μπορούν να επαναλειτουργήσουν. 
      Δυστυχώς, δεν μπορώ να συμφωνήσω με την πρόταση για τα φροντιστήρια. Εκεί είναι μία άλλη υπόθεση. Πιστεύω ότι σε περιοχές αποκλειστικής κατοικίας, δεν θα πρέπει να αρχίσουμε να βάζουμε διάφορες άλλες χρήσεις, διότι αρχίζουν τα πράγματα και γίνονται προβληματικά.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Και εμείς σας ευχαριστούμε. 
      Ο κ. Βλάχος έχει το λόγο.
      ΓΕΩΡΓΙΟΣ ΒΛΑΧΟΣ: Σας ευχαριστώ, κύριε Πρόεδρε.
      Κύριε Πρόεδρε, κύριε Υπουργέ, κύριοι Υφυπουργοί, καταθέσαμε με συναδέλφους από τη μεριά της Νέας Δημοκρατίας κάποιες τροπολογίες που αφορούν μεγάλα προβλήματα της Περιφέρειας Αττικής. Και είναι γεγονός ότι η Περιφέρεια Αττικής αντιμετωπίζει πολλά προβλήματα, τα οποία κληρονομήσαμε από τις προηγούμενες κυβερνήσεις. Προβλήματα μεγάλα, σημαντικά, αυτονόητα μεν, δυσεπίλυτα δε. Και βεβαίως, ακούστηκε από συναδέλφους της Αντιπολίτευσης σήμερα, ότι γίνονται ερωτήσεις, σωρεία ερωτήσεων, συμφωνίες κ.λπ.. Όλα αυτά τα προβλήματα όμως, ή αν θέλετε και τις απαντήσεις σε ερωτήσεις που γίνονται σήμερα στον Υπουργό, μπορώ να τις δώσω εγώ από τις απαντήσεις της κ. Παπανδρέου. Για πολλά χρόνια παίρναμε τις ίδιες και τις ίδιες απαντήσεις.
    Σήμερα λοιπόν εμείς θα μπορούσαμε να καταθέσουμε άλλες πέντε τροπολογίες. Καταθέσαμε πέντε τροπολογίες, κύριε Υπουργέ. Είπαμε να ξεκινήσουμε από κάπου. Γιατί έχουμε υποσχεθεί πολλά στους συμπολίτες μας στην Αττική. Εμείς τους είπαμε δηλαδή πολύ απλά ότι θα αγγίξουμε τα προβλήματα της καθημερινότητας. Γιατί η δική μας Κυβέρνηση θα κάνει διαφορετική προσέγγιση σ’ αυτά τα μεγάλα προβλήματα. Γιατί πιστεύουμε ότι έχουν δίκιο. Και δεν είπαμε ότι έχουν δίκιο για να πάρουμε τις ψήφους. Το λέγαμε προεκλογικά, το λέγαμε όταν είμαστε αντιπολίτευση, το λέμε και σήμερα. Και θέλουμε τη συνεργασία του Υπουργείου γιατί πραγματικά μέσα απ’ αυτήν τη συνεργασία βγαίνει κάτι καλό το οποίο θα εισπράττουν και οι συμπολίτες μας σε όλη την Αττική. 
    Όμως, επειδή είπατε κύριε Υπουργέ  ότι κάποια μπορεί να πάνε σε επόμενο νομοσχέδιο, θα έλεγα ότι κάποιες τροπολογίες είναι επείγουσες. Για παράδειγμα ακούστηκε και από άλλους συναδέλφους: H περιοχή της Νέας Ζωής στην Μάνδρα. Είναι εντός γενικού πολεοδομικού και φτάνουν τα χαρτάκια με εκατοντάδες εκατομμύρια πρόστιμα σ’ αυτούς τους ανθρώπους μην ξέροντας τι να κάνουν. Είναι μια περιοχή που κατοικείται, ένας ολόκληρος οικισμός που έχει μπλοκάρει γιατί το Δασαρχείο θέλει να βλέπει τα πράγματα όπως θέλει. Η αυθαιρεσία είναι εκεί. 
    Εμείς λέμε ότι κάποτε πρέπει να τραβήξουμε γραμμή και να σταματήσουμε την αυθαιρεσία. Ν’ αρχίσουμε την αντίστροφη μέτρηση για να προστατεύσουμε την Αττική και το περιβάλλον. Και θα το κάνουμε αυτό αν θωρακίσουμε με νόμους όλη την περιοχή, αν ξεκαθαρίσουμε τι είναι τι. 
    Το δεύτερο που ακούστηκε. Ο οικισμός Σπατατζίκι-Πευκόφυτο από λάθος μπήκε μέσα στο προεδρικό διάταγμα όντας οικισμός προ του 1923 και πέφτουν τα κεραμίδια των ανθρώπων και δεν μπορούν να τα επισκευάσουν, κύριε Υπουργέ. Πάει η Αστυνομία και η Πολεοδομία και τους σταματάει. Αυτονόητα πράγματα που δεν καταλάβαιναν οι κυβερνήσεις του ΠΑ.ΣΟ.Κ.. Η κ. Παπανδρέου δεν μας άκουγε. 
    Έχουμε το άλλο με τα φροντιστήρια. Στην αμιγή κατοικία ενώ επιτρέπεται κάλλιστα και λειτουργούν ιδιωτικά σχολεία, δημοτικά, γυμνάσια, σήμερα δεν μπορούν να λειτουργήσουν τα φροντιστήρια ξένων γλωσσών και μέσης εκπαίδευσης της γειτονιάς. Τα πολύ μικρά φροντιστήρια. Γιατί πολύ απλά στο Υπουργείο Παιδείας κάποιοι σοφοί έτσι αποφάσισαν ότι  πρέπει να ζητάνε τώρα και το χαρτί για τη χρήση γης. Και σήμερα, δηλαδή τον Σεπτέμβριο, θα κλείσουν δεκάδες φροντιστήρια. Τα παιδιά του κόσμου δεν θα έχουν που να πάνε να συνεχίσουν τα προγράμματά τους. 
    Εγώ θα διαφωνήσω με τον κ. Βρεττό. Δεν υπάρχει αμιγής κατοικία. Όταν επιτρέπεται το ιδιωτικό σχολείο μας ενοχλεί το φροντιστήριο της γειτονιάς; Αυτό είναι το πρόβλημα; Και έτσι θα προστατεύσουμε την περιοχή; Ας περπατήσουμε όλη την περιοχή να δείτε πως οργιάζει η αυθαιρεσία. Αυτά δεν είναι, νομίζω, χρήσεις που επιβαρύνουν την περιοχή. Πρέπει λοιπόν να κάνουμε διαφορετική προσέγγιση. 
    Και από τις πέντε θα πω και την τέταρτη: η παράταση αδειών. Έχουμε βαρεθεί να βλέπουμε στοιχειωμένα κτήρια στην Λαυρεωτική και στα Μεσόγεια γιατί δεν μπορούμε να κάνουμε αναθεώρηση αδειών και να τελειοποιηθούν οι οικοδομές και είναι στα «σκελετά». Τι χρειάζεται δηλαδή; Είναι αυτονόητο ότι πρέπει να τελειώσουν οι άδειες, να τελειώσουν τα κτήρια, να μην φαίνονται έτσι στοιχειωμένα; Κάποια στιγμή με τα χρόνια νομίζω ότι θα έχουν φθορές και στον φέροντα οργανισμό. 
    Και το τελευταίο που είπαμε για τα κληροτεμάχια. Είναι οι πέντε τροπολογίες που εμείς θέσαμε για πρώτη φορά στην Βουλή και πιστεύω ότι θα έχουμε την συνεργασία σας να αρχίσουμε να λύνουμε προβλήματα. Και δεν είναι μόνο αυτά. Θα πρέπει να ακολουθήσουν και άλλες ρυθμίσεις για να ανακουφίσουμε τους πολίτες της Περιφέρειας Αττικής που πραγματικά αντιμετωπίζουν αυτά τα συσσωρευμένα προβλήματα με ευθύνη άλλων εποχών, άλλων κυβερνήσεων. Εμείς παρουσιάζοντας το διαφορετικό πρόσωπο της Νέας Δημοκρατίας, της νέας διακυβέρνησης θέλουμε την συνεργασία με τους πολίτες, με τους Βουλευτές, με την Κυβέρνηση για να δώσουμε το συντομότερο αυτές τις λύσεις που επιθυμούμε εδώ και χρόνια. 
    Σας ευχαριστώ πολύ. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Βλάχο. Ο κ. Μπούρας έχει το λόγο. 
    ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε. 
    Κύριε Υπουργέ, κύριοι Υφυπουργοί, αν και βρισκόμαστε στο τέλος μιας πολυήμερης και πολύωρης διαδικασίας εγώ πρέπει κατ’ αρχήν να σας ευχαριστήσω που έχετε την καλοσύνη να μας ακούσετε. Να πω και ότι με χαρά άκουσα τον κ. Υπουργό να λέει ότι τις συγκεκριμένες τροπολογίες τις βλέπει θετικά. 
      Θα έφευγα, βέβαια, και εγώ χαρούμενος και οι συνάδελφοί μου, εάν σήμερα μπορούσαν να ενσωματωθούν αυτά στο παρόν νομοσχέδιο. Ήθελα, όμως, όταν ξαναπάρετε το λόγο, κύριε Υπουργέ, εάν είναι δυνατόν τουλάχιστον η διαβεβαίωσή σας να είναι σαφέστερη -αν και υπήρξε, βέβαια κατά τη δική μου άποψη- γιατί τα θέματα αυτά δεν μπορούν να περιμένουν. Οι τροπολογίες που καταθέσαμε μαζί με τους συναδέλφους μου –τον κ. Βλάχο, τον κ. Κατσιγιάννη, τον κ. Σταύρου- αλλά και οι τροπολογίες των συναδέλφων του ΠΑ.ΣΟ.Κ. που συμφωνούν, ανεξάρτητα αν πράγματι έκαναν πολλές προσπάθειες οι ίδιοι -και το γνωρίζουμε- αλλά ήταν σε ώτα μη ακουόντων τότε που ήταν κυβέρνηση. Οι ίδιοι, όμως, προσπάθησαν. 
      Εκείνο, το οποίο πρέπει να πω είναι ότι τα θέματα αυτά έπρεπε να είχαν λυθεί. Ξεκινάω από τη Νέα Ζωή. Γνωρίζετε ότι στην περιοχή εκεί στη Μάνδρα υπήρξα και Nομάρχης. Και πρέπει να σας πω ότι στα Θεωρεία εδώ και μέρες μας παρακολουθούν με αγωνία κάποιοι άνθρωποι που εκφράζουν τους πολίτες. Δεν μιλούμε για κάτι αυθαίρετο. Μιλούμε για τον οικισμό Νέας Ζωής Μάνδρας, ο οποίος βρίσκεται εντός του γενικού πολεοδομικού, έχει εκκλησία και όχι εξωκκλήσι και στον οποίο πηγαίνει, όχι δημοτική συγκοινωνία, αλλά ο Ο.Ο.Σ.Α., η κρατική συγκοινωνία. Οι άνθρωποι αυτοί πραγματικά καθημερινά γίνονται δέκτες εκατομμυρίων προστίμων, όπως τόνισε και ο συνάδελφός μου κ. Βλάχος, και βεβαίως τους λέμε ότι σύμφωνα με το ν. 3208 πρέπει να μπουν στο συρτάρι, γιατί δεν πληρώνονται αυτά μέχρι οριστικοποιήσεως του δασολογίου -που δεν ξέρω πότε θα γίνει- αλλά όταν ζητούν μια φορολογική ενημερότητα, συναντούν φοβερά προβλήματα. 
      Οι άνθρωποι εκεί είναι πεντακόσιοι μόνιμοι κάτοικοι. Τα παιδιά πάνε σχολεία. Έχουν εκατόν ογδόντα εννέα κατοικίες και βρίσκονται σε μία ομηρία εδώ και αρκετά χρόνια. Γι’ αυτό, κύριε Υπουργέ, δεν χρειάζεται μελέτη το θέμα. Το ξέρετε. Οι υπηρεσίες σας το ξέρουν πάρα πολύ καλά. Και σήμερα θα μπορούσε αυτή η τροπολογία, που είναι υπερπλήρης και απόλυτα δικαιολογημένη, να ενσωματωθεί στο νομοσχέδιο. 
      Το δεύτερο είναι το θέμα του οικισμού Πευκόφυτο στον Άγιο Στέφανο, το Σπατατζίκι. Εγώ είπα και στην επίσκεψη που κάναμε, αν ήταν δυνατόν είτε εσείς είτε συνεργάτες σας να πάμε μια βόλτα σ’ αυτόν τον οικισμό, όπως και στη Νέα Ζωή και να δείτε για ποια πραγματική κατάσταση μιλούμε. Μιλούμε για έναν οικισμό, ο οποίος είναι όχι του περασμένου, αλλά του προπερασμένου αιώνα. Για να μην κουράζω το Σώμα, διαβάστε να δείτε με ποια βασιλικά διατάγματα βρίσκεται αυτός ο οικισμός για πολλές δεκαετίες. Για πέραν των δύο εκατονταετιών. Όμως, από οποιαδήποτε αμέλεια, λάθος ή οτιδήποτε άλλο παρελείφθη από το διάταγμα προστασίας του Όρους Πεντέλη. Δεν εξαιρέθηκε η περιοχή ως ωφείλετο. Από εκεί και πέρα, υπάρχει μια ομηρεία και μία δυστυχία των ανθρώπων, οι οποίοι είναι φτωχοί. Είναι μόνιμοι κάτοικοι. Δεν ομιλούμε ούτε για παραθερισμό ούτε για τίποτα. Μιλούμε για ανθρώπους εργάτες, βιοπαλαιστές που κατοικούν και δεν μπορούν να έχουν μια σύγχρονη πόλη και ζουν όμηροι με το άγχος του μέλλοντος. 
      Κύριε Υπουργέ, είναι πάρα πολύ ξεκαθαρισμένο το θέμα. Σας έχει επισκεφτεί και η Δημοτική Αρχή. Πρέπει και αυτό το θέμα να το λύσετε, ει δυνατόν και σήμερα, ή τουλάχιστον να διαβεβαιώσετε σήμερα ότι έτσι έχουν τα πράγματα. 
      Το τρίτο που θέλω να υπερασπιστώ για μισό λεπτό, κύριε Πρόεδρε -και ευχαριστώ για την καλοσύνη σας- είναι, όπως τόνισαν και οι συνάδελφοί μου, ότι αυτά τα προεδρικά διατάγματα προστασίας των ορεινών όγκων όχι μόνο δεν έλυσαν, αλλά δημιούργησαν και δημιουργούν τεράστια προβλήματα. Και προτείνουμε πολύ απλά. Όταν η διαχρονική πολιτεία έδωσε τη δυνατότητα και παραχώρησε με επίσημα παραχωρητήρια του ελληνικού κράτους σε κάποιους ανθρώπους, δεν μπορεί αυτοί οι άνθρωποι σήμερα να βρίσκονται όμηροι. 
      Γι’ αυτό τι λέμε; Οι ρυθμίσεις όρων δόμησης και χρήσεων γης, που καθορίζονται σε ζώνες οικιστικού ελέγχου και διατάγματα προστασίας ορεινών όγκων, δεν έχουν εφαρμογή σε εκτάσεις που προέρχονται από παραχωρητήρια του Ελληνικού Δημοσίου. Δηλαδή, οι άνθρωποι δεν τα έκλεψαν, δεν τα άρπαξαν. Τους τα παραχώρησε το διαχρονικά δομημένο κράτος.
      ΠΡΟΕΔΡΕΥΩΝ (Γεώργιος Σούρλας): Κύριε Μπούρα, σας παρακαλώ να ολοκληρώσετε.
      ΑΘΑΝΑΣΙΟΣ ΜΠΟΥΡΑΣ: Εγώ, κύριε Υπουργέ, πρέπει να σας παρακαλέσω αυτά τα θέματα, τα οποία θίγουμε με τις συγκεκριμένες τροπολογίες μας και άλλα πολλά, να τα συμπεριλάβετε, ει δυνατόν, στο σημερινό νομοσχέδιο. Είναι ώριμα. Δεν είναι άσχετα με το σημερινό νομοσχέδιο. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Μπούρα.
      ΑΘΑΝΑΣΙΟΣ ΜΠΟΥΡΑΣ: Αλλιώς, πρέπει ειλικρινά να αποτελέσουν όχι τροπολογίες του επόμενου νομοσχεδίου, που είπατε ότι σύντομα μπορεί να έρθει, αλλά άρθρα που θα λύνουν επιτέλους αυτά τα χρονίζοντα θέματα.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Υπουργέ, νομίζω ότι είναι μία καλή ευκαιρία αν όχι να ενσωματωθούν ορισμένες από αυτές τις τροπολογίες στο νομοσχέδιο, πάντως να δώσουν το έναυσμα για μία σοβαρή ενασχόληση με θέματα που έχουν να κάνουν με την καταπίεση του δικαιώματος της ιδιοκτησίας από το ίδιο το ελληνικό κράτος.
      Θυμίζω ότι το δικαίωμα της ιδιοκτησίας είναι επίσης συνταγματικά προστατευόμενο, όπως και το δικαίωμα εις το περιβάλλον ή το δικαίωμα εις την εκπαίδευση ή στην ασφάλεια ή στη ζωή.
      Πρέπει να θυμηθούμε ότι η ιδιοκτησία δεν είναι εχθρός του περιβάλλοντος, αλλά προστατευόμενο συνταγματικά αγαθό. 
      Πολύ σωστά, κύριε Υπουργέ, οι συνάδελφοι –όπως ανέφεραν προηγουμένως ο κ. Βλάχος και ο κ. Μπούρας- με την προτεινόμενη τροπολογία με γενικό αριθμό 612 και ειδικό 11, επισημαίνουν την αντίφαση μεταξύ του να έχει κάποιος ακτήμων παραχωρητήριο από το ελληνικό δημόσιο και αυτή η έκταση, για την οποία έχει παραχωρητήριο, να θεωρείται από τη δασική ή άλλες προστατευτικές νομοθεσίες, αδύνατον να αξιοποιηθεί είτε παραγωγικά είτε οικιστικά.
      Κύριε Υπουργέ, προς επίρρωση της αντιφατικότητας τέτοιας συμπεριφοράς του κράτους, προσθέτω εδώ, σε αυτήν τη συζήτηση για την τροπολογία των συναδέλφων, τα εξής:
      Αυτές οι παραχωρηθείσες εκτάσεις, που εδόθησαν από τις επιτροπές απαλλοτριώσεων του Αγροτικού Κώδικα, κατατάσσονται σε δύο είδη κληροτεμαχίων. 
      Έχουμε κληροτεμάχια παραχωρηθέντα από το ελληνικό δημόσιο σε ακτήμονες αγρότες, τα οποία εάν καλύπτονται στο 25% τουλάχιστον της εκτάσεώς τους από τα δασοπονικά είδη, της δρυός, της πεύκης, της οξιάς, του πλατάνου και της καστανιάς, τότε θεωρείται ότι δεν εντάσσονται στην αγροτική νομοθεσία, που επιτρέπει αγροτική παραγωγική εκμετάλλευση, αλλά εντάσσονται στη δασική νομοθεσία, η οποία τα αποκλείει.
      Εάν αυτά τα κληροτεμάχια καλύπτονται στο 25% τουλάχιστον από άλλα δασοπονικά είδη, της ιτιάς, της κουμαριάς, της κουτσουπιάς, του κέδρου ας πούμε, τότε θεωρείται ότι υπάγονται στην αγροτική νομοθεσία και μπορεί ο κληρούχος να τα αξιοποιήσει παραγωγικά και μπορεί και να χτίσει σε αυτά.
      Συνεπώς, έχουμε δύο είδη κληρούχων από παραχωρητήρια του ελληνικού δημοσίου, που η συμπεριφορά του ελληνικού δημοσίου απέναντι στο δικαίωμα ιδιοκτησίας, που οι ίδιοι έχουν, είναι εντελώς αντίθετη.
      Συνεπώς είναι άξιο, στο πλαίσιο της αξίας της ιδιοκτησίας και της αξίας της λογικής, αυτού του είδους οι αντιφάσεις και αυτού του είδους οι διακρίσεις να αντιμετωπιστούν ενιαία και να θεωρηθεί ότι αυτά τα κληροτεμάχια εντάσσονται στην αγροτική νομοθεσία και δεν ισχύει σε αυτές τις περιπτώσεις η δασική νομοθεσία, η οποία απαγορεύει κάθε παραγωγική δραστηριότητα.
      Έχουμε τέτοιου είδους περιπτώσεις, οι οποίες συγκροτούν ακόμη πιο εξωφρενική αντίφαση, εάν σκεφθεί κανείς ότι σε πολλές τέτοιες εκτάσεις, κύριε Υπουργέ, το ελληνικό δημόσιο έχει καταβάλει εκατομμύρια δραχμών ή εκατομμύρια ευρώ για να κάνει αρδευτικά έργα. Έχουν γίνει αρδευτικά έργα από το ελληνικό δημόσιο στο Δήμο Άνω Καλαμά του Νομού Ιωαννίνων και ένα μέρος της εκτάσεως, όπως πολύ καλά ξέρει ο Υφυπουργός κ. Καλογιάννης, η οποία ανήκει σε πρώην ακτήμονες και για την οποία το ελληνικό δημόσιο έκανε μεγάλα έξοδα για αρδευτική αξιοποίηση. Θεωρείται, με βάση αυτόν τον παραλογισμό, ότι είναι δασική και συνεπώς δε μπορεί να αξιοποιηθεί, παρά το ότι έγιναν έργα αρδευτικά. 
      Αυτή η αντίφαση, την οποία επισημαίνω επ΄ ευκαιρία της τροπολογίας των συναδέλφων, νομίζω με το πνεύμα της λογικής και το πνεύμα το οποίο σας διακρίνει θα πρέπει κάποια στιγμή να λυθεί. Να είστε βέβαιος ότι όλοι θα συμβάλουμε σ’ αυτό και όλοι θα προτείνουμε λύσεις, γιατί είναι δικαίωμα συνταγματικό η ιδιοκτησία, όπως είναι εξίσου συνταγματικό δικαίωμα και η προστασία του περιβάλλοντος.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κατσιγιάννης με την παράκληση να μην επαναλαμβάνετε τα ίδια. Αντιλαμβάνομαι τη διάθεσή σας να υποστηρίξετε την τροπολογία, αλλά έχουμε εξαντλήσει όλα τα περιθώρια αντοχής.
      Ορίστε, κύριε Κατσιγιάννη.
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Ευχαριστώ, κύριε Πρόεδρε.
      Οι τροπολογίες τις οποίες υπερασπιζόμαστε ο κ. Μπούρας, ο κ. Βλάχος, ο κ. Σταύρου και εγώ θα μπορούσαν να έχουν κάλλιστα την υποστήριξη της συντριπτικής πλειοψηφίας των Βουλευτών της Αττικής. Είναι κάποια προβλήματα για τα οποία όλοι αναγνωρίζουμε ότι πρέπει σύντομα να δοθεί κάποια λύση. Αναφέρομαι κατ’ αρχήν στο πρόβλημα του οικισμού της Νέας Ζωής του Δήμου Μάνδρας, όπου με πρόσφατη υπουργική απόφαση του 2003 είναι εντός γενικού πολεοδομικού σχεδίου. Η συγκεκριμένη περιοχή είναι αναγνωρισμένη, έχει γίνει δεκτή στο πλαίσιο του γενικού πολεοδομικού σχεδιασμού ως πολεοδομική ενότητα 5 με προτεινόμενο συγκεκριμένο συντελεστή δόμησης, μπορεί δε σύμφωνα με τις διατάξεις του ν. 1512/1985 να γίνει διαδικασία νομιμοποίησης. Δεν είναι κάτι το οποίο έτσι ξαφνικά μας ήρθε και ζητάμε να ενταχθεί στο σχέδιο πόλης. Έχουν γίνει όλες αυτές οι διαδικασίες, απλώς μια τελεσίδικη πράξη του Δασάρχη κόβει τον οικισμό στα δύο και δημιουργεί κάποια προβλήματα στην περαιτέρω πολεοδόμηση. Γι’ αυτό χρειάζεται αυτή η νομοθετική ρύθμιση.
      Από εκεί και πέρα, στον οικισμό Πευκόφυτο, το Σπατατζίκι στον Άγιο Στέφανο, έχει γίνει το εξής καταπληκτικό, που είναι απ’ αυτά με τα οποία οι προηγούμενες διοικήσεις του Οργανισμού Αθήνας μας είχαν συνηθίσει. ‘Ένα χωριό ολόκληρο με πληθυσμό εκατοντάδων κατοίκων από τον προηγούμενο αιώνα αγνοήθηκε κατά τον σχεδιασμό της ζώνης προστασίας της Πεντέλης. Ενώ όλοι οι άλλοι οικισμοί, όλα τα άλλα χωριά της περιοχής, έχουν δικό τους πολεοδομικό καθεστώς, αυτό έχει ενταχθεί σε ένα πολεοδομικό καθεστώς εκτός σχεδίου περιοχής και δεν επιτρέπεται όχι μόνον η ανοικοδόμηση, αλλά και η επισκευή των κτισμάτων. Αυτό που ζητάμε είναι το αυτονόητο. Ζητάμε να αναγνωριστεί αυτός ο οικισμός που διαπιστωμένα υφίσταται τουλάχιστον από τον προηγούμενο αιώνα ως οικισμός προ του ’23.
      Το άλλο θέμα έχει να κάνει με την ισχύ των οικοδομικών αδειών στη ζώνη της Λαυρεωτικής και των Μεσογείων. Ειδικά εκεί -πάλι κατόρθωμα των παλαιών διοικήσεων του Οργανισμού Αθήνας- ενώ σε όλη τη χώρα οι οικοδομικές άδειες έχουν ισχύ τεσσάρων ετών και μετά την ολοκλήρωση του φέροντα οργανισμού η άδεια παρατείνεται και αναθεωρείται επ’ αόριστον, με προεδρικό διάταγμα σε αντίθεση με το νόμο, επιβλήθηκε άλλο καθεστώς. Εκεί οι άδειες έληγαν σε συγκεκριμένο χρονικό διάστημα, είτε είχε ολοκληρωθεί η κτηριοδομή είτε όχι. 
      Αυτό που ζητάμε, λοιπόν, είναι να δοθεί παράταση μόνον για αυτές τις  κτηριοδομές στις οποίες έχει ολοκληρωθεί ο φέρων οργανισμός, προκειμένου να έχουν οι ιδιοκτήτες τη δυνατότητα να ολοκληρώσουν αυτές τις κτηριοδομές.
      Τώρα, ως προς την τροπολογία για τις ζώνες οικιστικού ελέγχου, εγώ κατ’ αρχήν να δηλώσω ότι είμαι αντίθετος με αυτήν τη λογική των ζωνών οικιστικού ελέγχου. Είναι ξεπερασμένα πολεοδομικά εργαλεία που προβλέπονταν απλώς για να ανασχέσουν οικιστικές πιέσεις σε κάποια περιοχή μέχρι να έλθει ο πραγματικός χωροταξικός σχεδιασμός ο οποίος θα μελετούσε την ανάπτυξη της περιοχής.
      Εδώ δυστυχώς υπάρχει μία λανθασμένη αντίληψη και πάλι από τις παλιές διοικήσεις του Οργανισμού Αθήνας, μία λανθασμένη αντίληψη ως προς τις ζώνες οικιστικού ελέγχου που θεωρούνται τα τελεσίδικα χωροταξικά εργαλεία, κάτι που δεν είναι. Το τελικό χωροταξικό εργαλείο για την περιοχή, για τη μικροκλίμακα της περιοχής είναι το γενικό πολεοδομικό σχέδιο σύμφωνα με το ν.2508. Είναι αδιανόητο, λοιπόν, μέσα από τέτοιες ασκήσεις επί χάρτου που κάνει ο Οργανισμός Αθήνας, άνθρωποι στους οποίους εδόθησαν για οικιστική αποκατάσταση εκτάσεις από το ελληνικό δημόσιο πριν από ογδόντα χρόνια, σήμερα να στερούνται ουσιαστικά την ιδιοκτησία τους.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κατσιγιάννη.
      Το λόγο έχει ο κ. Μπούγας, με τον οποίο ολοκληρώνεται και η συζήτηση.
      ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε. 
      Κύριε Πρόεδρε, πριν υποστηρίξω την τροπολογία με γενικό αριθμό 704 και ειδικό 38 την οποία έχω καταθέσει, επιτρέψτε μου να πω δύο λόγια σε συνέχεια των όσων ανέφεραν οι προηγούμενοι συνάδελφοι σχετικά με τις ζώνες οικιστικού ελέγχου. Είναι αληθές ότι οι περιορισμοί οι οποίοι επιβάλλονται σε περιοχές όπου έχουν θεσμοθετηθεί ζώνες οικιστικού ελέγχου πλήττουν de facto μερικές φορές την ιδιοκτησία, έτσι ώστε να συνιστούν κατ’ ουσίαν απαλλοτρίωση και όχι απλώς περιορισμούς. Επειδή, λοιπόν, υπάρχει κίνδυνος αντισυνταγματικότητας αυτών των περιοριστικών διατάξεων, καλό θα είναι, είτε να αμβλύνονται αυτοί οι περιορισμοί ή όπου δεν είναι δυνατόν για λόγους δημοσίου συμφέροντος να αμβλυνθούν, τότε το δημόσιο να καταβάλλει αποζημίωση, διότι πλήττει τον πυρήνα της ιδιοκτησίας και συνιστά de facto απαλλοτρίωση.
      Έρχομαι τώρα στην κατατεθείσα τροπολογία. Το νομικό πρόσωπο ιδιωτικού δικαίου με την επωνυμία «Μπάλειο-Τρίγκειο» Θεραπευτήριο που εδρεύει στην Ιτέα Φωκίδος είναι το μοναδικό προνοιακό ίδρυμα στο Νομό Φωκίδας το οποίο παρέχει υπηρεσίες σε ανήμπορους συνανθρώπους μας τρίτης ηλικίας, υπηρεσίες διατροφής, παροχής περίθαλψης, ψυχαγωγίας, φυσικοθεραπείας και άλλες. Πιεστικές κοινωνικές ανάγκες δημιούργησαν την υποχρέωσή μας να επεκτείνουμε το οίκημα αυτό. Ήδη το Υπουργείο Υγείας και Κοινωνικής Αλληλεγγύης στον προϋπολογισμό του τρέχοντος έτους, του 2006, έχει εγκρίνει πίστωση 1.800.000 ευρώ για την επέκταση νέας πτέρυγας του Θεραπευτηρίου και την ανέγερση νέου ορόφου σε αυτό. 
      Όμως, κύριε Πρόεδρε και κύριοι Υπουργοί, εξ αιτίας των πολεοδομικών όρων που ισχύουν στην περιοχή είναι αδύνατη η επέκταση του Θεραπευτηρίου και βέβαια, κατά συνέπεια, και η αξιοποίηση του ποσού το οποίο έχει εγκριθεί. Για το λόγο αυτό πρέπει διά νόμου να προβλεφθεί εντοπισμένη και περιορισμένη μεταβολή του συντελεστή δόμησης και του ανωτάτου επιτρεπόμενου ύψους. Πρέπει δε να πω ότι ο συντελεστής δόμησης και το ύψος που ισχύει για τα κτήρια που ανεγείρονται έναντι του Θεραπευτηρίου είναι πολύ μεγαλύτερος από την αύξηση την οποία ζητάμε. Είναι –επαναλαμβάνω- λίαν περιορισμένη η αύξηση τόσο του συντελεστή όσο και του ύψους. Δεν πρόκειται να επιδεινώσει το φυσικό και το δομημένο περιβάλλον και δεν συνιστά καμία μα καμία περιβαλλοντική δυσμενή επίδραση στην ευρύτερη περιοχή.
      Κύριε Υπουργέ, δεν θα επέμενα να υιοθετήσετε την τροπολογία αυτή, αν δεν υπήρχε ο κατεπείγων λόγος, τον οποίο σας προανέφερα. Υπάρχει άμεση ανάγκη απορρόφησης του εγκριθέντος ποσού. Είναι πολύ μεγάλο το ποσό για τα δεδομένα της περιοχής. Υπάρχουν πιεστικότατες κοινωνικές ανάγκες. Ήδη έχει εξαντλήσει τη δυνατότητα φιλοξενίας ηλικιωμένων συνανθρώπων μας το ίδρυμα.
Υπάρχουν αιτήσεις οι οποίες εκκρεμούν και δεν μπορούν να γίνουν δεκτές, διότι δεν υπάρχει ο αναγκαίος χώρος και υφίσταται –επαναλαμβάνω- κατεπείγων λόγος για την αύξηση της δυναμικότητας του κτιρίου, ο οποίος μπορεί να θεραπευθεί μόνο εφόσον υιοθετηθεί η προτεινόμενη τροπολογία. 
      Γι’ αυτόν το λόγο επαναλαμβάνω την παράκλησή μου –το είπα και το πρωί- σήμερα στο παρόν νομοσχέδιο, στο συζητούμενο σχέδιο νόμου να ενσωματωθεί η προτεινόμενη τροπολογία, διότι πολύ φοβάμαι ότι στο επόμενο νομοσχέδιο θα είναι ήδη αργά και θα έχουμε απολέσει ένα ιδιαίτερα σημαντικό για τα δεδομένα της περιοχής ποσό. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπούγα.
      Κύριοι Υπουργοί, έχει ολοκληρωθεί η συζήτηση και επί των τροπολογιών των Βουλευτών. Δεν ξέρω αν ο κύριος Υπουργός θέλει να πάρει το λόγο. Διαφορετικά, θα κλείσουμε τη συζήτηση. 
      Κύριε Υπουργέ, θέλετε το λόγο; 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Μάλιστα, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ. 
      
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, πράγματι οι κύριοι συνάδελφοι επισημαίνουν πολύ ζέοντα θέματα, θέματα που αποτελούν «πληγές» για την κοινωνία και για τους ανθρώπους που ζουν εκεί και θέλουμε ειλικρινά να τα αντιμετωπίσουμε με τον καλύτερο δυνατό τρόπο, χωρίς όμως να παραβιάζουμε αρχές του Συντάγματος ή άλλους βασικούς κανόνες του δικαίου.
      Κατ’ αρχήν, δεν μπορούν να περιληφθούν σ’ αυτό το νομοσχέδιο, διότι δεν είναι σχετικό με τα οικιστικά και τα πολεοδομικά θέματα. 
      Δεύτερον, το Υπουργείο, όπως γνωρίζετε, έχει μελετήσει το νόμο περί οικοδομικών αδειών. Νομίζω ότι έχω δημόσια δώσει το κείμενο αυτού του νόμου και επομένως ορισμένα απ’ αυτά τα θέματα θα τα εξετάσουμε σ’ αυτόν το νόμο περί οικοδομικών αδειών. 
      Επιπλέον εμείς ήδη έχουμε μία ομάδα που δουλεύει πολλές ώρες και πιστεύω ότι σύντομα θα είμαστε έτοιμοι να φέρουμε και ένα ακόμη νομοσχέδιο για τα πολεοδομικά θέματα. Επομένως όλα αυτά τα θέματα, τα οποία θίγετε, είναι αντικείμενο αυτών των δύο νομοσχεδίων, τα οποία δεν θα αργήσουν να έλθουν. 
      Το μεν ένα νομοσχέδιο περί οικοδομικών αδειών θα έλθει αμέσως μετά τις δημοτικές εκλογές. Είναι έτοιμο, αλλά η ψήφισή του δεν θα είχε κανένα νόημα αν δεν συνεργαζόταν και η Τοπική Αυτοδιοίκηση. Ακόμα και αν το ψηφίζαμε οκτώ μήνες πιο πριν μέσα στον προεκλογικό πυρετό, πάλι δεν θα βοηθούσε σε τίποτα η ψήφισή του, αφού δεν θα μπορούσε να εφαρμοστεί, δεδομένου ότι οι δημοτικοί άρχοντες δεν θα ασχολούνταν μ’ αυτό το νομοσχέδιο. Ο νόμος, λοιπόν, περί οικοδομικών αδειών, θα έρθει προς ψήφιση στη Βουλή το αργότερο τον Οκτώβριο. 
      Όσον αφορά το άλλο, δηλαδή το πολεοδομικό, ελπίζουμε ότι θα έρθει μέσα σε λίγους μήνες από τον Οκτώβριο. Εκεί, λοιπόν, θα τα εξετάσουμε με την κατεύθυνση να αντιμετωπίσουμε κατά τον καλύτερο δυνατό τρόπο και όπου μπορούμε, αυτά τα θέματα. 
      Φυσικά, δέχομαι την άποψη που ελέχθη και η οποία έγκειται στο να μην είναι με τη μορφή τροπολογιών και να συζητήσουμε εξ αρχής μαζί αυτά τα θέματα και να βρούμε, όπου μπορούμε να βρούμε, την καλύτερη λύση. 
      Αυτό έχω να δηλώσω και επιτρέψτε μου, κύριε Πρόεδρε, να ευχαριστήσω όλους τους κυρίους συναδέλφους, ακόμη και αυτούς με τους οποίους υπήρξε διαφωνία σε ορισμένα θέματα. Άλλωστε, είναι φυσικό να υπάρχει διαφωνία σε τόσο σημαντικά θέματα που απασχόλησαν τη Βουλή με το νομοσχέδιο για το Κτηματολόγιο. Εγώ τους ευχαριστώ όλους για τις τοποθετήσεις τους. 
      Το συμπέρασμα είναι ότι υπάρχει μια ευρύτερη συμφωνία τόσο στο σχέδιο νόμου για το Κτηματολόγιο όσο και στις τόσο σημαντικές τροπολογίες, ανεξάρτητα αν εκφράστηκαν κάποιες διαφωνίες, ιδίως σε διαδικαστικά θέματα. 
      Εμείς θα προσπαθήσουμε εν συνεχεία, μετά την ψήφιση του νομοσχεδίου, να γίνουν όλα αυτά πράξη! 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό. 
      Εισερχόμαστε στην ψήφιση του ακροτελεύτιου άρθρου. 
      Ερωτάται το Σώμα: Γίνεται δεκτό το ακροτελεύτιο άρθρο; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Γεώργιος Σούρλας):  Το ακροτελεύτιο άρθρο έγινε δεκτό ομόφωνα.
      Συνεπώς το νομοσχέδιο του Υπουργείου Περιβάλλοντος, Χωροταξίας και Δημοσίων Έργων: «Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις» έγινε δεκτό επί της αρχής και επί των άρθρων.
      Η ψήφισή του στο σύνολο  αναβάλλεται για άλλη συνεδρίαση. 
      Θα λύσουμε μία συνεδρίαση διάρκειας δέκα ωρών και τριάντα λεπτών και με τον παριστάμενο έχοντα την τιμή να προεδρεύει συνεχώς επί έξι ώρες, ένα τεστ αντοχής θετικό. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ευχαριστούμε ιδιαιτέρως και την κυρία εισηγήτρια που λύνει το πρόβλημα της ύδρευσης της Κορίνθου.
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 20.04’ λύεται η συνεδρίαση για αύριο ημέρα Πέμπτη 20 Ιουλίου 2006 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμ. 81/50/23-6-2006 επερώτησης είκοσι επτά Βουλευτών του ΠΑ.ΣΟ.Κ. προς τον Υπουργό Απασχόλησης και Κοινωνικής Προστασίας, σχετικά με την υγιεινή και την ασφάλεια στην Εργασία, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 

