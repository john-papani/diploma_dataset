Σελίδα 4637 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΣΥΝΕΔΡΙΑΣΗ Δ'

Πέμπτη 6 Μαρτίου 1997

Αθήνα σήμερα, στις 6 Μαρτίου 1997, ημέρα Πέμπτη και ώρα 10.12', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Α' Αντιπροέδρου, κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας ν'ανακοινώσει τις αναφορές προς το Σώμα.

Ανακοινώνονται προς το Σώμα από τη Βουλευτή Α' Αθηνών από την κα Ελένη Ανουσάκη τ'ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία η 'Ενωση Αγροτικών Συνεταιρισμών Πηλίου-Βόρειων Σποράδων ΣΥΝ.ΠΕ ζητεί την αύξηση της τιμής αποζημίωσης των μηλοπαραγωγών Πηλίου που επλήγησαν από ανεμοθύελλα.

2) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Βελεστίνου Μαγνησίας ζητεί οικονομική ενίσχυση για την ανέγερση Δημοτικού Πνευματικού Κέντρου.

3) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία το Κοινωνικό Πολιτιστικό μη Κερδοσκοπικό Σωματείο "Φίλοι των ζώων και ζωοφίλων" Βόλου ζητεί την εξεύρεση οριστικής λύσης του προβλήματος των αδέσποτων σκυλιών.

4) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Πανελλήνιος Σύλλογος Απόρων Ανασφαλίστων Αναπήρων Πόλεων κάτω των 65 ετών και το Σωματείο "Φίλες της Αγάπης" Βόλου ζητούν τη διενέργεια απογραφής των απόρων ανασφαλίστων αναπήρων ώστε να λαμβάνουν σύνταξη αναπηρίας από τον ΟΓΑ.

5) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Σύλλογος Σαρακατσαναίων Ν.Μαγνησίας ζητεί οικονομική ενίσχυση για τη διοργάνωση των πολιτιστικών του δραστηριοτήτων.

6) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ, ΠΕΤΡΟΣ ΚΟΥΝΑΛΑΚΗΣ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία ο Δήμος Νέας Ιωνίας Θεσ/νίκης ζητεί να μην εγκριθεί η εγκατάσταση μονάδας πολυπροπυλενίου στο βιομηχανικό συγκρότημα ΕΚΟ.

7) Ο Βουλευτής κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η 'Ενωση Δημοσιογράφων Ιδιοκτητών Περιοδικού Τύπου ζητεί τη διευθέτηση παλαιών χρεών αγγελιοσήμου.

8) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΣΠΥΡΟΣ ΔΑΝΕΛΛΗΣ κατέθεσαν αναφορά με την οποία η 'Ενωση Τεχνικών ΔΕΗ - παραρτήματος Σάμου ζητεί να μην εγκριθεί άδεια εγκατάστασης ανεμογεννητριών από ιδιώτες.

9) Οι Βουλευτές κύριοι ΦΩΤΗΣ ΚΟΥΒΕΛΗΣ και ΣΠΥΡΟΣ ΔΑΝΕΛΛΗΣ κατέθεσαν αναφορά με την οποία το Εργατοϋπαλληλικό Κέντρο Αρκαδίας και η Επιθεώρηση Εργασίας Ν.Αρκαδίας ζητούν τη στελέχωση με προσωπικό της επιθεώρησης εργασίας του Ν. Αρκαδίας.

10) Ο Βουλευτής κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Αγροτικός Σύλλογος Μασημερίου Θεσ/νίκης, ο Αγροτικός Συνεταιρισμός Θέρμης, ο Αγροτικός Συνεταιρισμός Μεσημερίου, ο Αγροτικός Συνεταιρισμός Τριλόφου Θεσ/νίκης, ο Γεωργικός Πιστωτικός Συνεταιρισμός Σίνδου Θεσ/νίκης, ο Αγροτικός Συνεταιρισμός Πλαγιαρίου Θεσ/νίκης, ο Αγροτικός Συνεταιρισμός Χορτιάτη, ο Αγροτικός Συνεταιρισμός Χαλάστρας, ο Τοπικός Οργανισμός Εγγείων Βελτιώσεων Αγίου Αθανασίου και ο Αγροτικός Συνεταιρισμός Βασιλικών ζητούν την οικονομική ενίσχυση των βαμβακοπαραγωγών των περιοχών τους που οι καλλιέργειές τους επλήγησαν από κακοκαιρίες.

11) Οι Βουλευτές κύριοι ΛΕΩΝ ΑΥΔΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Σύλλογος Γονέων και Κηδεμόνων Ειδικού Γυμνασίου-Λυκείου Αθηνών ζητεί την επίλυση των προβλημάτων λειτουργίας του Σχολείου.

12) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία οι Αλιευτικοί Συνεταιρισμοί Κόλπου Καλλονής Λέσβου, αναφέρονται στη σύσκεψη που πραγματοποιήθηκε στις 4-2-97 στο Υπουργείο Γεωργίας προκειμένου να εκδοθεί νέο Π.Δ. που θα καθορίζει την οστρακοαλιεία σε όλη την επικράτεια.

13) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Κοινότητα Κιμμερίων Ξάνθης ζητεί την αποκατάσταση των ζημιών της περιοχής της που προκλήθηκαν από πλημμύρες.

14) Οι Βουλευτές κύριοι ΑΧΙΛΛΕΑΣ ΚΑΝΤΑΡΤΖΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η 'Ενωση Εργατ/τών Πριστηρίων Νομού Τρικάλων καταγγέλλει την απασχόληση αλλοδαπών εργατών ανασφάλιστων, με μικρό ημερομίσθιο, καθώς και συνταξιούχων, επίσης ανασφάλιστων, 

Σελίδα 4638 

στην κατεργασία του ξύλου.

15) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Πανελλήνια Ομοσπονδία Φωτογράφων η Πυραμίδα Ελλήνων Φωτογράφων η Ελληνική Φωτογραφική Εταιρεία, η 'Ενωση Καλλιτεχνών Φωτογράφων Αθήνας, η 'Ενωση Φωτορεπόρτερ Ελλάδας κ.λπ. καταγγέλλουν την έλλειψη διαφάνειας, όσον αφορά στη διοργάνωση έκθεσης φωτογραφίας, υπό την αιγίδα του ΥΠΠΟ, στα πλαίσια των εκδηλώσεων για την Πολιτιστική Πρωτεύουσα της Ευρώπης Θεσ/νίκη 97.

16) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Κοινότητα και ο Συν/σμός Συκαμινέας Λέσβου διαμαρτύρονται για την ενέργεια της Δ/νσης Γεωργίας Λέσβου να ζητήσει την επιστροφή των αποζημιώσεων, που εισέπραξαν για το κλάδεμα των ελαιοδένδρων, από ελαιοπαραγωγούς κατοίκους της Κοινότητας.

17) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία Αλιευτικοί Συν/σμοί Κόλπου Καλλονής Λέσβου ζητούν την επαναχορήγηση "τράνζιτ" πετρελαίου στους αλιείς.

18) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία Αλιευτικοί Σύλλογοι και Συν/σμοί Επαγγελματιών Παράκτιων Αλιέων Νήσου Λέσβου, ζητούν την επαναχορήγηση "τράνζιτ" πετρελαίου στους αλιείς.

19) Οι Βουλευτές κύριοι ΑΧΙΛΛΕΑΣ ΚΑΝΤΑΡΤΖΗΣ, ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία το Συνδικάτο Οικοδόμων Νομού Λάρισας ζητεί την αναγνώριση και διανομή στα μέλη του των υπέρ αγνώστων ενσήμων.

20) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία Σωματεία Εργαζομένων ΟΤΕ Νομού Ηρακλείου ζητούν την έναρξη λειτουργίας της ενιαίας τηλεπικοινωνιακής περιφέρειας Κρήτης με έδρα στο Ηράκλειο.

21) Ο Βουλευτής Καβάλας κ. ΙΩΑΝΝΗΣ ΤΣΑΚΛΙΔΗΣ κατέθεσε αναφορά με την οποία ο Αγροτικός Σύλλογος Νέας Περάμου Καβάλας ζητεί την έκδοση υπουργικής απόφασης παράτασης ενός έτους της οριστικής εγκατάλειψης των αμπελώνων στο Νομό Καβάλας.

22) Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορές με τις οποίες η Τοπική Διοικούσα Επιτροπή ΕΛΕΠΑΠ Βόλου ζητεί χρηματοδότηση για την έναρξη λειτουργίας του Παραρτήματος ΕΛΕΠΑΠ Βόλου Μαγνησίας.

23) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Επαγγελματικός και Εμπορικός Σύλλογος Ανάληψης Κουτσουρά-Μακρύ Γιαλού του Νομού Λασιθίου ζητεί να ληφθούν τα αναγκαία μέτρα για την αποτελεσματική λειτουργία του αστυνομικού σταθμού Κουτσουρά.

24) Οι Βουλευτές κύριοι ΜΙΧΑΗΛ ΚΑΡΧΙΜΑΚΗΣ, ΕΛΕΝΗ ΑΝΟΥΣΑΚΗ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Επιμελητήριο Λασιθίου ζητεί χρηματοδότηση για την ίδρυση στη θέση "Παχειά 'Αμμο" Ν.Λασιθίου Διεθνούς Εκθεσιακού Συνεδριακού Κέντρου.

25) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία το Σωματείο Εργαζομένων στα Μεταλλεία Αμιάντου Β.Ελλάδας Ζιδανί Κοζάνης ζητεί τη ρύθμιση της συναξιοδότησης των μελών του.

26) Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία το Σώμα Ελληνίδων Οδηγών διαμαρτύρεται για τη φορολόγηση των δωρεών και χορηγιών προς τα Ιδρύματα και Σωματεία ευαγούς και κοινωφελούς σκοπού.

27) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία η Αγγελική Γ.Γρίβα ιδιοκτήτρια του Βρεφονηπιακού Σταθμού Νηπιαγωγείου "ARIEC CHINO" διαμαρτύρεται για τον αθέμιτο ανταγωνισμό των Δημοτικών Παιδικών Σταθμών εις βάρος των Ιδιωτικών.

28) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με τις οποίες η Δημοτική Επιχείρηση 'Υδρευσης - Αποχέτευσης Μείζονος Περιοχής Βόλου ζητεί οικονομική ενίσχυση για την αποπεράτωση των εργασιών του έργου "Αποχέτευση-Βιολογικός Καθαρισμός Βόλου".

29) O Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ κατέθεσε αναφορά με την οποία η Κοινότητα Καλουδίου Αιτωλ/νίας ζητεί οικονομική ενίσχυση για την κάλυψη των λειτουργικών της αναγκών.

30) Ο Βουλευτής Σερρών κ. ΑΛΕΞΑΝΔΡΟΣ ΔΑΜΙΑΝΙΔΗΣ κατέθεσε αναφορά με την οποία η Κοινότητα Θολού Σερρών ζητεί την ανακατασκευή της σιδηροδρομικής γραμμής.

31) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η Κοινότητα Κλεπάς του Ν.Αιτωλ/νίας ζητεί την αντιμετώπιση της καθίζησης τμήματος οικισμού της περιοχής της.

32) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ κατέθεσε αναφορά με την οποία η Ιχθυόσκαλα Δημοσίου Μεσολογγίου ζητεί το κτίριο που στεγάζεται η ιχθυόσκαλα Μεσολογγίου να γίνει κτήμα του Δημοσίου.

33) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία το Σωματείο Διπλωματούχων Πρακτικών Μηχανικών Μηχανοδηγών και Συντηρητών Μηχανών Εσωτερικής Καύσεως, Οδηγών Γεωργικών Ελκυστήρων Νομού Φωκίδας διαμαρτύρονται για τις απολύσεις προσωπικού που κάνει η Εταιρεία ΑΕΕ Αργυρομεταλλευμάτων και Βαρυτίνης (πρώην ΒΟΞΙΤΑΙ).

34) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Πανελλήνιος Σύλλογος Εκπαιδευτικών, ο Σύλλογος Διαχειριστών, το Ενιαίο Σωματείο Εργαζομένων και ο Πανελλήνιος Σύνδεσμος Ιδιωτικού Βοηθητικού Προσωπικού των Κρατικών Παιδικών Σταθμών διαμαρτύρονται για τη μελετώμενη μεταβίβαση των Κρατικών Παιδικών Σταθμών στην Τοπική Αυτοδιοίκηση.

35) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία το Επιμελητήριο Μαγνησίας ζητεί η ιατροφαρμακευτική περίθαλψη των συνταξιούχων του ΤΕΒΕ να επιστραφεί στο φυσικό της φορέα.

36) Ο Α' Αντιπρόεδρος της Βουλής και Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Ομοσπονδία Εξωραϊστικών Συλλόγων Κινέττας Μεγάρων Αττικής ζητεί την ένταξη της περιοχής της στο Σχέδιο Πόλεως οικιστικής περιοχής Κινέττας.

37) Ο Βουλευτής Αθήνας κ. ΠΕΤΡΟΣ ΚΟΥΝΑΛΑΚΗΣ κατέθεσε αναφορά με την οποία η Κοινότητα Φιλλανδίας ζητεί την άμεση επαναλειτουργία του σχολείου της Ελληνικής Κοινότητας Φιλλανδίας.

38) Ο Βουλευτής Αθήνας κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Επιτροπή Αγώνα κατά της ίδρυσης και λειτουργίας φυλακών βαρυποινιτών στο Ν. Φωκίδας ζητεί

Σελίδα 4639 

την ανάκληση της απόφασης ίδρυσης φυλακών στο Νομό Φωκίδας.

39) Οι Βουλευτές κύριοι ΦΩΤΗΣ ΚΟΥΒΕΛΗΣ, ΠΕΤΡΟΣ ΚΟΥΝΑΛΑΚΗΣ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία η Πανελλήνια Ομοσπονδία Υγειονομικών Υπαλλήλων ΙΚΑ καταγγέλλει την έλλειψη ακτινοπροστασίας στα ακτινοδιαγνωστικά, ακτινοθεραπευτικά και πυρηνικής ιατρικής εργαστήρια του ΙΚΑ.

40) Οι Βουλευτές κύριοι ΜΟΥΣΤΑΦΑ ΜΟΥΣΤΑΦΑ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία η Κοινότητα Καλλιράχης Θάσου ζητεί την τοποθέτηση αγροφύλακα στην περιοχή της.

41) Οι Βουλευτές κύριοι ΔΗΜΗΤΡΗΣ ΚΩΣΤΟΠΟΥΛΟΣ και ΛΕΩΝ ΑΥΔΗΣ κατέθεσαν αναφορά με την οποία το Εργατικό Κέντρο Ζακύνθου αναφέρεται στα "τοπικά σύμφωνα απασχόλησης".

42) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο Ιατρικός Σύλλογος Λέσβου ζητεί να προσληφθεί στο ΙΚΑ Μυτιλήνης η γιατρός-κυτταρολόγος Ε.Μανιάτη.

43) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με τη οποία ο Σύλλογος Γονέων και Κηδεμόνων Μουσικού Γυμνασίου Μυτιλήνης ζητεί την επίλυση του στεγαστικού προβλήματος του Σχολείου.

44) Οι Βουλευτές κύριοι ΕΥΑΓΓΕΛΟΣ ΑΠΟΣΤΟΛΟΥ, ΜΟΥΣΤΑΦΑ ΜΟΥΣΤΑΦΑ και ΑΝΔΡΙΑΝΗΣ ΛΟΥΛΕ κατέθεσαν αναφορά με την οποία ο Σύλλογος Ακτημόνων Κρωμνιωτών Ν.Μυλοτόπου Γιαννιτσών αναφέρεται στο ιδιοκτησιακό καθεστώς ακτημόνων Κρωμνιωτών Ν. Μυλοτόπου Γιαννιτσών.

45) Οι Βουλευτές κύριοι ΕΥΑΓΓΕΛΟΣ ΑΠΟΣΤΟΛΟΥ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία το Αριστοτέλειο Πανεπιστήμιο Θεσσαλονίκης ζητεί την εκπροσώπηση των κτηνιάτρων στο Συμβούλιο Αγροτικής Πολιτικής.

46) Οι Βουλευτές κύριοι ΑΧΙΛΛΕΑΣ ΚΑΝΤΑΡΤΖΗΣ, ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία το Συνδικάτο Οικοδόμων Νομού Λάρισας ζητεί την άμεση λειτουργία του Περιφερειακού Νοσοκομείου Θεσσαλίας.

47) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία Αγρότες, Αγροτικοί Σύλλογοι οι Συν/σμοί Νομού Ηλείας εκφράζουν την αντίθεσή τους στις προτάσεις της Επιτροπής Γεωργίας της Ε.Ε. που οδηγούν το ελληνικό ελαιόλαδο σε αφανισμό.

48) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία η Δ/νση Κοινωνικής Πρόνοιας Λέσβου ζητεί την αύξηση των πιστώσεων του Νομαρχιακού Προϋπολογισμού που αφορούν στην επιχορήγηση των Προνοιακών Ιδρυμάτων του Νομού Λέσβου.

49) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Παράρτημα Τεχνικών ΔΕΗ ζητεί να μην επιτραπεί η εγκατάσταση στο νησί, ανεμογεννητριών από ιδιώτες.

50) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ κατέθεσε αναφορά με την οποία η Κοινότητα Πετροχωρίου Αιτωλ/νίας ζητεί οικονομική ενίσχυση για την κατασκευή της παραλιακής οδού στη λίμνη Τριχωνίδα.

51) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Νέας Αγχιάλης του Νομού Μαγνησίας ζητεί την ένταξη του έργου της στέγασης των διαφόρων υπηρεσιών του στο ΕΑΠΤΑ 2.

52) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η 11η εδαφική περιφέρεια της επαρχίας Φαρσάλων του Νομού Λάρισας ζητεί να περιέλθει το Σπορελαιουργείο "Κένταυρος" στο Συμβούλιο Περιοχής Επαρχίας Φαρσάλων.

53) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία το Δημοτικό Ωδείο Λάρισας ζητεί χρηματοδότηση για τον εξοπλισμό του.

54) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Κοινότητα Ευξεινούπολης του Νομού Μαγνησίας ζητεί οικονομική ενίσχυση για την ανέγερση Παιδικού Σταθμού στην περιοχή της.

55) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία το Βιοτεχνικό Επιμελητήριο Πειραιά ζητεί την επιλογή της θέσης "Σχιστό του Δήμου Περάματος ως χώρος μετεγκαστάστασης βιοτεχνικών επιχειρήσεων.

56) Οι Βουλευτές κύριοι ΓΕΩΡΓΙΟΣ ΣΟΥΡΛΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η 'Ενωση Αγροτικών Συνεταιρισμών Πηλίου-Β.Σποράδων ζητεί υψηλότερη αποζημίωση στους μηλοπαραγωγούς Πηλίου για την κάλυψη των ζημιών, που υπέστησαν από την ανεμοθύελλα του Σεπτεμβρίου 1996.

57) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Πανελλήνια Ομοσπονδία Υγειονομικών Υπαλλήλων ΙΚΑ διαμαρτύρεται για την έλλειψη ακτινοπροστασίας στα Ακτινοδιαγνωστικά, Ακτινοθεραπευτικά και Πυρηνικής Ιατρικής εργαστήρια του ΙΚΑ.

58) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Πανελλήνια Ομοσπονδία Υγειονομικών Υπαλλήλων ΙΚΑ διαμαρτύρεται για την έλλειψη ακτινοπροστασίας στα Ακτινοδιαγνωστικά, Ακτινοθεραπευτικά και Πυρηνικής Ιατρικής εργαστήρια του ΙΚΑ.

59) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Πολιτιστικός Σύλλογος Ζαγοράς "ΓΙΑΝΝΗΣ ΚΟΡΔΑΤΟΣ" ζητεί οικονομική ενίσχυση για την υλοποίηση του πολιτιστικού του προγράμματος.

60) Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορές με τις οποίες η Δημοτική Επιχείρηση 'Υδρευσης-Αποχέτευσης Μείζονος Περιοχής Βόλου ζητεί χρηματοδότηση για την ολοκλήρωση του έργου του "Βιολογικού Καθαρισμού της ΔΕΥΑΜΒ.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 2029/27-1-97 ερώτηση δόθηκε με το υπ' αριθμ. 1346/26-2-97 έγγραφο από τον Υφυπουργό Υγείας η ακόλουθη απάντηση:

"Απαντώντας στην αριθμ. 2029/27-1-97 ερώτηση που κατέθεσε ο Βουλευτής κ. Κορκολόπουλος Βασ., σχετικά με την κάλυψη της περιοχής Ν. Φιγαλείας με ασθενοφόρο αυτοκίνητο, σας γνωρίζουμε τα παρακάτω:

Η περιοχή της Νέας Φιγαλείας, καλύπτεται από τα Νοσοκομείο- Κ.Υ. Κρεστένων, το οποίο βρίσκεται σε κοντινή απόσταση από την αναφερόμενη περιοχή.

Στο παραπάνω Νοσ/μείο, υπάρχει ασθενοφόρο αυτοκίνητο, που βρίσκεται σε διαρκή ετοιμότητα, για την αντιμετώπιση εκτάκτων αναγκών της περιοχής.

Σελίδα 4640 

 

Ο έλεγχος όμως και ο συντονισμός των ασθενοφόρων αυτ/των τόσο του αναφερόμενου Νοσ/μείου, όσο και των υπολοίπων υγειονομικών σχηματισμών του Νομού, γίνεται από το Κέντρο 'Αμεσης Βοήθειας (Κ.Α.Β.) Πύργου, που έχει συσταθεί και λειτουργεί σύμφωνα με την αριθμ. ΙΑ οικ. 6448/4-7-94 Απόφαση του Νομάρχη, όπως προβλέπεται από τον ν. 1579/85.

Κατά συνέπεια όλες οι μεταφορές των επειγόντων και εκτάκτων περιστατικών, πραγματοποιούνται μέσω του ΚΑΒ Πύργου, τηλ. 166, στο οποίο θα πρέπει να απευθύνονται οι πολίτες.

Ο Υφυπουργός

ΕΜΜ. ΣΚΟΥΛΑΚΗΣ"

2. Στην με αριθμό 2031/27-1-97 ερώτηση δόθηκε με το υπ' αριθμ. 1347/26-2-97 έγγραφο από τον Υφυπουργό Υγείας η ακόλουθη απάντηση:

"Απαντώντας στην αριθμ. 2031/27-1-97 ερώτηση που κατέθεσε στη Βουλή των Ελλήνων ο Βουλευτής κ. Παναγιώτης Ψωμιάδης αναφορικά με την εξόφληση των χρεών των Νοσηλευτικών Ιδρυμάτων της Χώρας, σας πληροφορούμε ότι προωθείται Νομοθετική ρύθμιση για την εξόφληση των οφειλών μετά από διάλογο και συμφωνία με τους εκπροσώπους των προμηθευτών των Νοσ/κών Ιδρυμάτων.

Η ρύθμιση θα γίνει σε σύντομο χρονικό διάστημα και γι' αυτό έχουν ήδη δρομολογηθεί οι προπαρασκευαστικές ενέργειες για την άμεση εφαρμογή της.

Ο Υφυπουργός

ΕΜΜ. ΣΚΟΥΛΑΚΗΣ"

3. Στην με αριθμό 2033/27-1-97 ερώτηση δόθηκε με το υπ' αριθμ. 4095/26-2-97 έγγραφο από τον Υπουργό Υγείας η ακόλουθη απάντηση:

"Απαντώντας στην υπ' αριθμ. 2035/27-1-97 ερώτηση, που κατατέθηκε στη Βουλή από το Βουλευτή κ. Αναστάσιο Καραμάριο, και η οποία αφορά στο Γεν. Νοσοκομείο της Ρόδου, σας πληροφορούμε τα εξής:

Το Υπουργείο εποπτεύει για την εύρυθμη λειτουργία κάθε Νοσοκομείου παίρνοντας κάθε φορά τα αναγκαία μέτρα. Το ίδιο κάνει και για το Νοσοκομείο της Ρόδου. Στα πλαίσια αυτά ρυθμίστηκαν και θέσεις συμπλήρωσης κενών προσωπικού.

Στο ΦΕΚ 10/31-12-96 και 6/30-1-97 τεύχος ΑΣΕΠ δημοσιεύθηκαν οι οριστικοί πίνακες διοριζομένων στο ΓΝΝ Ρόδου (70 θέσεις Νοσηλευτικού και 17 στα Κέντρα Υγείας και στο παράρτημα ΕΚΑΒ).

Το Νοσοκομείο τηρώντας στην προβλεπόμενη διαδικασία προχωρά στην ολοκλήρωση των διορισμών.

Ο Υπουργός

Κ. ΓΕΙΤΟΝΑΣ"

4. Στην με αριθμό 2103/29-1-97 ερώτηση δόθηκε με το υπ' αριθμ. 1348/26-2-97 έγγραφο από τον Υφυπουργό Υγείας η ακόλουθη απάντηση:

"Απαντώντας στην αριθμ. 2103/29-1-97 ερώτηση που κατέθεσε στη Βουλή των Ελλήνων ο Βουλευτής κ. Νίκος Νικολόπουλος αναφορικά με τη ρύθμιση των χρεών των Νοσ/κών Ιδρυμάτων και τις ανακοστολογήσεις των φαρμάκων, σας πληροφορούμε ότι:

α) Προωθείται Νομοθετική ρύθμιση για την εξόφληση των οφειλών των Νοσ/κών Ιδρυμάτων μετά από διάλογο και συμφωνία με τους εκπροσώπους των προμηθευτών των Νοσοκομείων.

Η ρύθμιση θα γίνει σε σύντομο χρονικό διάστημα και γι' αυτό έχουν ήδη δρομολογηθεί οι προπαρασκευαστικές ενέργειες για την εφαρμογή της.

β) 'Οσον αφορά τις ανακοστολογήσεις των φαρμάκων έχει αρμοδιότητα το Υπουργείο Ανάπτυξης το οποίο είναι συνερωτώμενο.

Ο Υφυπουργός

ΕΜΜ. ΣΚΟΥΛΑΚΗΣ"

5. Στην με αριθμό 2116/23-1-97 ερώτηση δόθηκε με το υπ' αριθμ. 4091/26-2-97 έγγραφο από τον Υπουργό Υγείας η ακόλουθη απάντηση:

"Απαντώντας στην υπ' αριθμ. 2116/23-1-97 ερώτηση που κατατέθηκε στη Βουλή από το Βουλευτή κ. Γ. Γαρουφαλιά σχετικά με θέση Ιατροδικαστή στο Νοσ. Λάρισας, σας πληροφορούμε τα εξής:

1. Η σύσταση θέσεων Ιατροδικαστών στα Νοσοκομεία γίνεται με Προεδρικό Διάταγμα, όπως προβλέπεται από τις διατάξεις του άρθρου 123 του 2071/92 (ΦΕΚ. 123 ΦΕΚ Α'/92).

Το αίτημα του Νοσοκομείου Λάρισας εκκρεμεί και θα εξετασθεί άμεσα.

Ο Υπουργός

Κ. ΓΕΙΤΟΝΑΣ"

6. Στην με αριθμό 2129/30-1-97 ερώτηση δόθηκε με το υπ' αριθμ. 1421/26-2-97 έγγραφο από τον Υφυπουργό Υγείας η ακόλουθη απάντηση:

"Απαντώντας στην ερώτηση 2129/30-1-97 που κατέθεσε στη Βουλή ο Βουλευτής κ. Ηλίας Βεζδρεβάνης αναφορικά με την ίδρυση Κέντρου Υγείας (Κ.Υ.) στην περιοχή της κοινότητας Μαργαριτίου, ν. Θεσπρωτίας σας γνωρίζουμε ότι:

1. Στην κοινότητα Μαργαριτίου λειτουργεί περιφερειακό ιατρείο (Π.Ι.) που υπάγεται στην αρμοδιότητα του Κέντρου Υγείας Ηγουμενίτσας. Για την καλύτερη εξυπηρέτηση του πληθυσμού της περιοχής του Π.Ι. το Υπουργείο μας διορίζει και δεύτερον αγροτικό γιατρό, λαμβάνοντας υπόψη τις προτάσεις των φορέων και τις ανάγκες της περιοχής.

2. 'Οσον αφορά την ίδρυση Κ.Υ. στην εν λόγω κοινότητα, σας γνωρίζουμε ότι το αίτημα θα εξετασθεί μετά την πλήρη στελέχωση και ανάπτυξη του Κέντρου Υγείας Ηγουμενίτσας.

Ο Υφυπουργός

ΕΜΜΑΝ. ΣΚΟΥΛΑΚΗΣ"

7. Στην με αριθμό 2147/31-1-97 ερώτηση δόθηκε με το υπ' αριθμ. 1420/26-2-97 έγγραφο από τον Υφυπουργό Υγείας η ακόλουθη απάντηση:

"Απαντώντας στην ερώτηση 2147/31-1-97, που κατέθεσαν στη Βουλή οι Βουλευτές κ. κ. Απ. Τασούλας και Αχ. Κανταρτζής αναφορικά με σύσταση Περιφερειακού Ιατρείου (Π.Ι.) στην κοινότητα Θυρίου Αιτ/νίας, σας γνωρίζουμε ότι στην Υπηρεσία μας δεν εκκρεμεί ανάλογο αίτημα από το Γ.Ν.Ν. Αγρινίου, το οποίο έχει την ευθύνη για την υγειονομική κάλυψη της περιοχής.

Ο Υφυπουργός

ΕΜΜ. ΣΚΟΥΛΑΚΗΣ"

8. Στην με αριθμό 2228/6-2-97 ερώτηση δόθηκε με το υπ' αριθμ. 639/3-3-97 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 2228/97 ερώτηση, που κατατέθηκε στη Βουλή από τους Βουλευτές κ. Ν. Γκατζή και Στρ. Κόρακα, για το θιγόμενο σ' αυτή θέμα, σας πληροφορούμε ότι ο Υφυπουργός Εργασίας και Κοινωνικών Ασφαλίσεων έχει ενημερώσει την Εθνικής Αντιπροσωπεία κατά τη συζήτηση της 5-2-97, φωτοαντίγραφα πρακτικών της οποίας σας στέλνουμε.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

9. Στην με αριθμό 2252/7-2-97 ερώτηση δόθηκε με το υπ' αριθμ. 3320/28-2-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 2252/7.2.97 που κατατέθηκε στη Βουλή των Ελλήνων από τους Βουλευτές κ.κ. Ε. Αποστόλου και Σ. Δανέλλη, σας πληροφορούμε τα εξής:

Σελίδα 4641 

 

Το έργο του Φυσικού Αερίου προβλέπει την τροφοδότηση σε πρώτη φάση των περιοχών της Αττικής, Θεσσαλονίκης, Λάρισας και Βόλου. Ωστόσο εξετάζεται και η δυνατότητα επέκτασης του δικτύου στη Δυτική Μακεδονία.

Η ΔΕΗ έχει ήδη αναθέσει μελέτη σκοπιμότητας για την επέκταση του αγωγού προς τη Δυτική Μακεδονία και με την προοπτική της τροφοδοσίας της Αλβανίας με τον αγωγό αυτό. Η μελέτη έχει χρηματοδοτηθεί από το Πρόγραμμα TEN'S της Ευρωπαϊκής Επιτροπής. Μετά το πέρας της μελέτης θε εκτιμηθεί η βιωσιμότητα αυτού του κλάδου.

Η Υπουργός

ΒΑΣΩ ΠΑΠΑΝΔΡΕΟΥ"

10. Στην με αριθμό 2256/7-2-97 ερώτηση δόθηκε με το υπ' αριθμ. 1180/28-2-97 έγγραφο από τον Υπουργό Εργασίας η ακόλουθη απάντηση:

"Απαντώντας στην ερώτηση 2256/7-2-96 που κατατέθηκε στη Βουλή από το Βουλευτή κ. Καραμπίνα Κων/νο σχετικά με την πρόσληψη του γιατρού χωρίς ειδικότητα ΚΕΦΑΛΑ ΕΜΜΑΝΟΥΗΛ στο Υποκ/μα ΙΚΑ Σάμου, σας γνωρίζουμε ότι:

Με την Ρ01/329/21-8-96 απόφαση του Διοικητή του Ιδρύματος αποφασίστηκε η σύναψη ειδικής σύμβασης του παραπάνω γιατρού με το Υποκ/μα ΙΚΑ Σάμου για κάλυψη προσωρινών αναγκών λόγω παραμεθορίου περιοχής.

Εκκρεμεί μόνο μία αίτηση πρόσληψης γιατρού Παθολόγου, η οποία επιθυμεί σύμβαση για το Βαθύ Σάμου, η οποία όμως προς το παρόν δεν κρίνεται απαραίτητο από το ΙΚΑ να ικανοποιηθεί, γιατί δεν υφίστανται επιτακτικές ανάγκες στην Υγειονομική Υπηρεσία του Υποκ/τος.

Με την Φ06/38003/24-10-96 απόφαση του Διοικητή του ΙΚΑ μετατέθηκε ο γιατρός ΚΕΦΑΛΑΣ ΕΜΜΑΝΟΥΗΛ, από το Υποκ/μα ΙΚΑ Σάμου και κατόπιν σύμφωνης γνώμης της Προϊσταμένης Υγειον/κής Υπηρεσίας, του Υποκ/τος αυτού, στην Τ.Μ.Υ. ΙΚΑ Βύρωνα, ύστερα από αίτηση του, για να περατώσει την ειδικότητά του, η οποία μέχρι σήμερα δεν ολοκληρώθηκε.

Τέλος όσον αφορά την στελέχωση του Υποκ/τος ΙΚΑ Σάμου με γιατρούς διαφόρων ειδικοτήτων, σας γνωρίζουμε ότι οι κενές οργανικές θέσεις γιατρών στο ανωτέρω Υποκ/μα είναι: 1 Ακτινολόγου, 1 Μικροβιολόγου, 1 Οφθαλμιάτρου και 1 Γυναικολόγου, για τις οποίες δεν υπάρχουν ενδιαφερόμενοι γιατροί πλην 2 Γυναικολόγων, οι οποίοι επιθυμούν σύναψη σύμβασης στο ιδιωτικό τους ιατρείο, αίτημα το οποίο δεν είναι δυνατόν να ικανοποιηθεί, καθόσον το Υποκ/μα ΙΚΑ Σάμου, διαθέτει εξοπλισμένο Γυναικολογικό Ιατρείο.

Ο Υπουργός

ΜΙΛΤ. ΠΑΠΑΪΩΑΝΝΟΥ"

11. Στην με αριθμό 2278/7-2-97 ερώτηση δόθηκε με το υπ' αριθμ. 435/28-2-97 έγγραφο από τον Υφυπουργό Εθνικής Οικονομίας η ακόλουθη απάντηση:

"Απαντώντας στην ερώτηση 2278/7.2.97 που κατέθεσε στη Βουλή των Ελλήνων ο Βουλευτής κ. Μ. Καρχιμάκης, σχετικά με το Αεροδρόμιο Σητείας Ν. Λασιθίου, σας γνωρίζουμε τα εξής:

Το Αεροδρόμιο Σητείας (α' φάση) έχει ενταχθεί στο ΠΕΠ Κρήτης. Το έργο βρίσκεται στο στάδιο έναρξης κατασκευής με προϋπολογισμό σύμβασης 707.600.000.

Η α' φάση του έργου αφορά την κατασκευή αεροδιαδρόμου 1200 μ.μ. εμφανίζει δε όπως περιγράφεται και στο εγκεκριμένο Τ.Δ. πλήρη λειτουργική αυτοτέλεια.

Η β' φάση του έργου (επέκταση διαδρόμου 800 μέτρων) θα εξετασθεί στα πλαίσια των αδιάθετων υπολοίπων του υποπρογράμματος, αφού προηγουμένως ολοκληρωθεί η α' φάση του έργου.

Ο Υφυπουργός

ΧΡ. ΠΑΧΤΑΣ"

12. Στην με αριθμό 2327/11-2-97 ερώτηση δόθηκε με το υπ' αριθμ. 658/3-3-97 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 2327/11-2-97 ερώτηση, που κατατέθηκε στη Βουλή από το Βουλευτή κ. Θ. Δημοσχάκη για τα θιγόμενα σ' αυτή θέματα της αρμοδιότητας μας, σας πληροφορούμε τα εξής:

Την υλοποίηση του προγράμματος χορήγησης οικονομικής ενίσχυσης στις βιομηχανικές, βιοτεχνικές και μεταλλευτικές επιχειρήσεις που βρίσκονται εγκατεστημένες στην Περιοχή Δ' όπως αυτή ορίζεται με τις διατάξεις του ν. 1262/82 (μεταξύ αυτών και η Θράκη) έχει αναλάβει ο Οργανισμός Απασχόλησης Εργατικού Δυναμικού (ΟΑΕΔ) που επιχορηγείται από τον Κρατικό Προϋπολογισμό, αφού δεν έχει προβλεφθεί με Νόμο διάθεση εξιδίων πόρων του Οργανισμού για το σκοπό αυτό.

'Ηδη ο ΟΑΕΔ έχει καταβάλλει μέχρι 31-12-96 (χωρίς να ληφθεί υπ' όψιν η παράταση του οικονομικού έτους έως 28-2-97) ποσό 10,7 δις και στις Υπηρεσίες του εκκρεμούν για πληρωμή δικαιολογητικά ύψους 1,9 δις λόγω ελλείψεως σχετικής πίστωσης.

Προκειμένου να γίνει δυνατή η εξόφληση της οφειλής και να λειτουργήσει ξανά το πρόγραμμα, ο Οργανισμός ζήτησε επιχορήγηση από τον Κρατικό Προϋπολογισμό στο οικονομικό έτος 1997 ύψους 25 δις, αλλά μέχρι σήμερα δεν έχει επιβεβαιωθεί η εξασφάλισή τους, ώστε να δοθούν οι απαραίτητες οδηγίες στις Υπηρεσίες του για τη συνέχιση των πληρωμών με πιστώσεις οικονομικού έτους 1997. Για το θέμα αυτό αρμόδιο να σας απαντήσει είναι το Υπουργείο Οικονομικών προς το οποίο κοινοποιούμε φωτοαντίγραφο της Ερώτησης.

Ο Υπουργός

ΜΙΛΤ. ΠΑΠΑΪΩΑΝΝΟΥ"

13. Στην με αριθμό 2334/11-2-97 ερώτηση δόθηκε με το υπ' αριθμ. 645/3-3-97 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 2334/97 ερώτηση, που κατατέθηκε στη Βουλή από το Βουλευτή κ. Δ. Σιούφα, σας πληροφορούμε ότι, οι κοινοτικές οδηγίες που αφορούν την κοινωνική και εργασιακή πολιτική της Ευρωπαϊκής 'Ενωσης που δεν έχουν εναρμονισθεί με το Εθνικό μας δίκαιο είναι οι εξής:

1. 91/322/ ΕΠΙΤΡ. "σχετικά με τις οριακές τιμές σύμφωνα με την οδηγία 80/1107/ΕΟΚ για την προστασία των εργαζομένων στον κίνδυνο έκθεσης σε χημικούς, φυσικούς και βιολογικούς παράγοντες". (Μη υποχρεωτικής εφαρμογής).

2. 91/382/ΕΟΚ "ΤΡΟΠ. της 83/477/ΕΟΚ (Αμίαντος).

3. 92/85/ΕΟΚ (10η ΕΙΔ. ΟΔΗΓΙΑ) "σχετικά με την εφαρμογή μέτρων που αποβλέπουν στη βελτίωση της υγείας και της ασφάλειας κατά την εργασία των εγκύων, λεχώνων και γαλουχουσών εργαζομένων.

4. 92/91/ΕΟΚ (11η ΕΙΔ. ΟΔΗΓΙΑ) "Περί των ελαχίστων προδιαγραφών για τη βελτίωση της προστασίας της ασφάλειας και της υγείας των εργαζομένων στις εξορυκτικές δια γεωτρήσεων βιομηχανίες".

5. 93/104/ΕΟΚ "σχετικά με ορισμένα στοιχεία της οργάνωσης του χρόνου εργασίας.

6. 94/33/ΕΟΚ "Περί προσεγγίσεως της νομοθεσίας των κρατών μελών όσον αφορά την προστασία των νέων".

7. 95/30/ΕΟΚ "για την προσαρμογή στην τεχνική πρόοδο της οδηγίας 90/679/ΕΟΚ (Βιολογικοί παράγοντες)".

8. 95/63/ΕΚ "Τροποποίηση της οδηγίας 89/655/ΕΟΚ (Εξοπλισμός Εργασίας)".

9. 92/56/ΕΟΚ "Τροποποίηση της οδηγίας 75/129 ΕΟΚ".

Για τις αριθμ. 2,3, 4 και 7 παραπάνω οδηγίες έχουν ήδη εκδοθεί Προεδρικά Διατάγματα για την εναρμόνισή τους, τα οποία βρίσκονται για γνωμοδότηση στο Συμβούλιο της Επικρατείας.

'Οσον αφορά τη συμμετοχή εκπροσώπων της χώρας μας στις ομάδες εργασίας της Ευρωπαϊκής 'Ενωσης σας γνωρίζουμε ότι από τις αρμόδιες Γενικές Διευθύνσεις του Υπουρ-

Σελίδα 4642 

γείου μας προτείνονται πάντοτε εκπρόσωποι για να παρακολουθούν ενεργά τις εργασίες των ομάδων αυτών.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

14. Στην με αριθμό 2351/12-2-97 ερώτηση δόθηκε με το υπ' αριθμ. 672/3-3-97 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθμ. 2351/12-2-1997 ερώτηση, που κατατέθηκε στη Βουλή από το Βουλευτή κ. Ευάγ. Αποστόλου, για το θιγόμενο σ' αυτή θέμα, σας πληροφορούμε ότι, ο Υφυπουργός Εργασίας και Κοινωνικών Ασφαλίσεων, έχει ενημερώσει την Εθνική Αντιπροσωπεία κατά τη συζήτηση της 17-2-1997, φωτοαντίγραφο πρακτικών της οποίας σας στέλνουμε.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

15. Στην με αριθμό 2398/13-2-97 ερώτηση δόθηκε με το υπ' αριθμ. 90/3-3-97 έγγραφο από τον Υπουργό Ναυτιλίας η ακόλουθη απάντηση:

"Επί του αριθμ. 2398/13-2-97 εγγράφου σας με το οποίο μας διαβιβάσατε την από 13-2-97 ερώτηση που κατατέθηκε από τους Βουλευτές κ.κ. Στ. ΚΟΡΑΚΑ και Στ. ΠΑΝΑΓΙΩΤΟΥ αναφορικά με προβλήματα μελών πληρώματος του Ε/Γ -Ο/Γ πλοίου "ΠΑΝΑΓΙΑ ΕΚΑΤΟΝΤΑΠΥΛΙΑΝΗ" σας πληροφορούμε τ' ακόλουθα:

1. Μετά από παρέμβαση των Υπηρεσιών του ΥΕΝ σχετικά με το θέμα της καταβολής των αποδοχών σε μέλη πληρώματος που απασχολήθηκαν κατά την διάρκεια των απεργιακών κινητοποιήσεων ως πλήρωμα ασφαλείας, η πλοιοκτήτρια εταιρεία μας ενημέρωσε ότι κατεβλήθησαν κανονικά στους δικαιούχους οι αποδοχές τους.

2. 'Οσον αφορά το πρόβλημα που παρουσιάσθηκε με τον Β' μηχ/γό του πλοίου ΣΤΑΜΟΥΛΗ Κων/νο, μετά την προσκόμιση υπό του ιδίου βεβαιώσεων του Νομαρχιακού Νοσοκομείου Σάμου με τις οποίες απαιτείτο διενέργεια εξετάσεων ο εν λόγω ναυτικός απολύθηκε από το πλοίο λόγω ασθενείας και εστάλη υπό της εταιρείας στο Τζάννειο Νοσοκομείο προκειμένου εξετασθεί και εφόσον απαιτείτο να νοσηλευθεί.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, πριν εισέλθουμε στη συζήτηση των επικαίρων ερωτήσεων, ανακοινώνω ότι δε θα γίνει ανάγνωση του δελτίου των επικαίρων ερωτήσεων της Τετάρτης, δεδομένου ότι δεν έχουν ακόμη κάνει την επιλογή τους τα Κόμματα και θα ανακοινωθεί σε άλλο στάδιο.

Σελίδα 4643 

 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στη συζήτηση

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου

Πρώτη στην ημερήσια διάταξη είναι η με αριθμό 825/28.2.97 επίκαιρη ερώτηση της Βουλευτού του Πανελληνίου Σοσιαλιστικού Κινήματος κας Ελένης Ανουσάκη προς τους Υπουργούς Πολιτισμού και Περιβάλλοντος-Χωροταξίας και Δημοσίων 'Εργων, σχετικά με το κλείσιμο του Απότσου από αναγκαστική έξωση και τη λήψη μέτρων για τη διατήρησή του.

Η επίκαιρη ερώτηση έχει ως εξής:

"Μετά το θρυλικό πατάρι του Λουμίδη, του Ορφανίδη που έγινε κοσμηματοπωλείο, του Φλόκα που έγινε Τράπεζα, έρχεται να προστεθεί και το κλείσιμο του Απότσου από αναγκαστική έξωση. Το τελευταίο, ίσως, παραδοσιακό μαγαζί της Πανεπιστημίου που σφραγίστηκε το περασμένο Σάββατο 15 Φεβρουαρίου μετά από ιστορία ογδόντα επτά ετών.

'Ενα στέκι φιλόξενο, ένας χώρος άνετος, που υμνήθηκε με κολακευτικές κριτικές από τον ξένο Τύπο, που φιλοξένησε μεγάλες προσωπικότητες και λειτούργησε σαν μικρή Βουλή για χιλιάδες γνωστούς και άγνωστους, έπεσε "θύμα του σύγχρονου πνεύματος". Το κέντρο της Αθήνας έχασε και το τελευταίο στολίδι του. Είναι όμως ανάγκη να διτηρήσουμε τη μνήμη μας, την ιστορία μας, την πολιτιστική μας ταυτότητα.

Ερωτώνται οι κύριοι Υπουργοί, Πολιτισμού και ΥΠΕΧΩΔΕ:

Τι προτίθενται να κάνουν προκειμένου να δοθεί άμεση λύση και να διατηρηθεί το υπέροχο αυτό στέκι σαν μνημείο;"

Ο Υπουργός Περιβάλλοντος, Χωροταξίας και Δημοσίων 'Εργων κ. Κώστας Λαλιώτης έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κύριε Πρόεδρε, η κα Ανουσάκη με τη γνωστή ευαισθησία για το τι συμβαίνει στην Αθήνα έχει παρέμβει αρκετές φορές για τη διάσωση και την προστασία πολλών διατηρητέων μνημείων.

Είχα την τύχη να απαντήσω σε πολλές ερωτήσεις της και αυτό αποτελεί ένα δείγμα ευαισθησίας και ευθύνης της κας Ανουσάκη.

Με τη σημερινή της επίκαιρη ερώτηση πάλι θέτει δάκτυλο επί τον τύπο των ήλων, γιατί η πόλη, η Αθήνα, δεν είναι τίποτα άλλο παρά μία συσχέτιση των ανθρώπων με το χώρο και με το χρόνο. Μέσα από αυτήν τη σχέση των ανθρώπων με το χώρο και το χρόνο καθοσιώνονται πόλοι αναφοράς που σφραγίζουν την κοινωνική ζωή των πόλεων.

Το παραδοσιακό μαγαζί της Πανεπιστημίου, μετά από ογδόντα επτά χρόνια διαδρομή, είχε αναδειχθεί σε χώρο κοινωνικής αναφοράς και ήταν και ένας πόλος μνήμης, μιας και στις τοιχογραφίες του αποτυπωνόταν η ζωή της πόλης στα τελευταία ενενήντα χρόνια. Είναι αλήθεια, ότι έπεσε και αυτό το μαγαζί το παραδοσιακό, θύμα μίας αλόγιστης ανάπτυξης.

Το Υπουργείο Περιβάλλοντος, Χωροταξίας και Δημοσίων 'Εργων σε συνεργασία με το Υπουργείο Πολιτισμού, έχει πάρει μία πρωτοβουλία -την ανακοίνωσε και ο κ. Βενιζέλος- να προχωρήσει σε μία νομοθετική ρύθμιση, έτσι ώστε να μπορούμε να παρεμβαίνουμε στην καλύτερη προστασία και στη διατήρηση ορισμένων κτιρίων, αλλά και στην προστασία ορισμένων χρήσεων σε ορισμένα κτίρια. 

Σε αυτό κατατείνει η προσπάθειά μας και για το χώρο του Απότσου και για το χώρο της παλιάς Ταινιοθήκης.

Βρισκόμαστε σε μια διαδικασία ρυθμίσεων, που να μας επιτρέπει ακαριαίες παρεμβάσεις. Γιατί αυτήν τη στιγμή υπάρχει ένα κενό νόμου. Και παρ' όλο που έχουμε εκδηλώσει με ευαισθησία την πρόθεσή μας να παρέμβουμε, οι νόμοι είναι νόμοι και δεν μπορούμε να τους ανατρέψουμε, παρά μόνο με μία νομοθετική ρύθμιση, που θα μας δίνει τη δυνατότητα να παρεμβαίνουμε.

Μόλις επιστρέψει ο κ. Βενιζέλος από την Αμερική, θα έχουμε μία συνεργασία, έτσι ώστε αυτήν τη νομοθετική ρύθμιση να την ενσωματώσουμε στο νομοσχέδιο, που έχει υπό επεξεργασία το Υπουργείο Πολιτισμού ή και στον οικιστικό νόμο.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Η κα Ανουσάκη έχει το λόγο.

ΕΛΕΝΗ ΑΝΟΥΣΑΚΗ: Κύριε Λαλιώτη, κύριε Υπουργέ, εναποθέτω αυτό το τεράστιο θέμα στα χέρια σας και στην καρδιά σας.

Το γεγονός, ότι εδώ απέναντί σας είναι ένας άνθρωπος, μια γυναίκα, Βουλευτής, που εκλέγεται από τον αθηναϊκό λαό αυτό σημαίνει ότι έχει εμπνευστεί από την παρουσία σας και από όλο τον αγώνα σας που κάνατε τα πολύ νεανικά σας χρόνια. Είσθε, θα έλεγα -κατά έναν τρόπο- ο οδηγητής μου. 

Αυτή κύριε Υπουργέ είναι μια εξομολόγηση, μέσα στα δύο λεπτά επιτρέπονται όμως οι πολιτικές εξομολογήσεις.

Δε θέλω να αδικήσω τον κ. Γιαννόπουλο. Εκείνος είναι η ψυχή μου, το τσίγκλισμά μου να διεκδικώ, μέσα στο Κοινοβούλιο. Απλό μα τόσο σημαντικό γεγονός.

Εσείς όμως είσθε ο εμπνευστής μου.

Πραγματικά, και του Ζόναρς και του Λουμίδη και ειδικά του Απότσου, πρέπει να παραμείνουν ως έχουν. Είναι ανάγκη να διατηρήσουμε τη μνήμη μας, την ιστορία μας και την πολιτιστική μας ταυτότητα. Είναι η κληρονομιά μας. 'Ηταν μια μικρή Βουλή.

Θα πω κι εγώ μερικά. Για τον Απότση. Πρωτολειτούργησε το 1910 στην καρδιά της Αθήνας.

Και από τότε εδραιώθηκε στην καρδιά μας. Μπήκε όμως ένα λουκέτο και ένα χαρτί στη πόρτα του Καφενείου "τελειώσαμε, δεν είμαστε πια εδώ. Κλείνουμε". Οι λόγοι της έξωσης είναι, όπως είπατε γραφειοκρατικοί, νομικοί και ξένοι προς την πορεία και τη λειτουργία του Απότσου.

'Οπως και το Ζόναρς, έτσι και ο Απότσος, ήταν ο χώρος μας, το σπίτι μας. Τα γκαρσόνια ήταν δικοί μας άνθρωποι. Μεγαλώσαμε μαζί τους.

Δυστυχώς όμως, το παρελθόν μας, η παράδοσή μας ηττήθηκε. Ελπίζω πώς όχι.

Δεν πιστεύω ότι ηττήθηκαν, μετά απ' αυτά που είπατε, κύριε Υπουργέ. Σας συγχαίρω και εσάς και τον κ. Βενιζέλο. Και άμεσα, έγκαιρα και έγκυρα να διαφυλαχθεί αυτό το στολίδι της Αθήνας.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.) : Κύριε Πρόεδρε, ήδη το Υπουργείο Περιβάλλοντος, Χωροταξίας και Δημοσίων 'Εργων έχει πραγματοποιήσει την αυτοψία, για να συγκεντρώσει όλα τα απαραίτητα στοιχεία, έτσι ώστε να είναι έτοιμος ο φάκελος, για να παρέμβουμε αμέσως μετά τη νομοθετική ρύθμιση.

Εύχομαι και ελπίζω να προλάβουμε αυτό τουλάχιστον το παραδοσιακό στέκι, που αποτελούσε ένα κόσμημα στο κέντρο της Αθήνας και ήταν ένας χώρος, που θα μπορούσε να χαρακτηριστεί χώρος αναφοράς πολιτιστικής και κοινωνικής. Από εκεί έχουν περάσει όλοι οι διανοούμενοι της Χώρας, όλοι οι προσκεκλημένοι που έχουν έρθει στην Ελλάδα, όλοι οι πολιτικοί.

Και βεβαίως, αν δούμε τα σχόλια ή τα αφιερώματα του Τύπου στην Ελλάδα, αλλά και διεθνώς, θα δούμε ότι αυτό το μαγαζί ήταν μέρος της αθηναϊκής πολιτιστικής και κοινωνικής ηθογραφίας, αναπόσπαστο κομμάτι της παράδοσης, αλλά και της μνήμης μας.

Και εύχομαι και πιστεύω -και θα προσπαθήσουμε γι' αυτό- να το διασώσουμε, να το προστατεύσουμε.

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη στην ημερήσια διάταξη είναι η υπ' αριθμόν 811/26.2.97 επίκαιρη ερώτηση του Βουλευτή της Νέας Δημοκρατίας κ. Βασιλείου Πάππα προς τον Υπουργό Δικαιοσύνης, σχετικά με το πρόσφατο κρούσμα απόδρασης κρατουμένων από τις φυλακές Κασσάνδρας Χαλκιδικής, τη λήψη μέτρων για τη στελέχωση των φυλακών με το αναγκαίο προσωπικό, κ.λπ..

Η επίκαιρη ερώτηση του κυρίου συναδέλφου έχει ως εξής:

"Πρόσφατο κρούσμα απόδρασης τριών Γιουγκοσλάβων κρατουμένων από τις αγροτικές φυλακές Κασσάνδρας Χαλκιδικής 

Σελίδα 4644 

φέρει εκ νέου στην επιφάνεια το θέμα της πλημμελούς φύλαξης των ανωτέρω φυλακών ελλείψει προσωπικού.

Πρόκειται για τη μεγαλύτερη αγροτική φυλακή σε έκταση και αριθμό κρατουμένων με τους λιγότερους υπαλλήλους. Οι τελευταίες παραιτήσεις και επικείμενες συνταξιοδοτήσεις ικανού αριθμού φυλάκων δυσχεραίνουν περισσότερο την κατάσταση. Τέλος, η έλλειψη ενιαίου καταστήματος και η δημιουργία παραρτημάτων σε μεγάλες αποστάσεις καθιστούν το έργο της φύλαξης δυσκολότερο.

Στο παραπάνω πρόβλημα έρχεται να προστεθεί η παραμονή σε εκκρεμότητα έργων ανακαίνισης και αναβάθμισης των αγροτικών φυλακών Κασσάνδρας, η υλοποίηση των οποίων θα συμβάλει καθοριστικά στη βελτίωση των συνθηκών εργασίας υπαλλήλων και κρατουμένων, όπως και στην αναβάθμιση του νομού.

Ερωτάται ο κύριος Υπουργός Δικαιοσύνης σε ποιες άμεσες ενέργειες προτίθεται να προβεί προκειμένου να αποφευχθούν στο μέλλον παρόμοια δυσάρεστα περιστατικά απόδρασης κρατουμένων. Συγκεκριμένα εάν προτίθεται να επανδρώσει τις αγροτικές φυλακές Κασσάνδρας με ανάλογο προσωπικό και αν είναι στις προθέσεις των Υπηρεσιών του Υπουργείου να επιταχυνθούν οι ρυθμοί για την ανακαίνιση και αναβάθμιση των παραπάνω φυλακών."

Ο Υπουργός Δικαιοσύνης, κ. Ευάγγελος Γιαννόπουλος έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Κύριε Πρόεδρε, κύριοι συνάδελφοι, κατ' αρχήν το αίσθημα της ελευθερίας του πολίτη είναι έμφυτο και όποιος μπαίνει στη φυλακή με πολλά χρόνια κοιτάζει πώς να δραπετεύσει και οι βαριά εγκληματικοί τύποι κοιτάζουν πώς θα γίνουν "νονοί".

Βεβαίως, δεν είναι η πρώτη φορά που συμβαίνει μία απόδραση. Το συνήθως συμβαίνον, έτσι είναι. Σε αυτές τις λεγόμενες αγροτικές φυλακές η φύλαξή τους γίνεται διακριτικά θα έλεγε κανείς. Δεν υπάρχει εξωτερική φρούρηση, είναι μόνο παρακολούθηση των εργαζόμενων σ' αυτήν προσώπων. Αυτοί που δραπέτευσαν είναι "μικρομεσαίοι" δεν είναι μεγάλης εγκληματικής δραστηριότητας φυλακισμένοι. Αυτά ήθελα να πω, όσον αφορά την απόδραση.

'Οσον αφορά τα μέτρα, έγιναν έργα ανακαίνισης στο κατάστημα και έχουν ολοκληρωθεί. 'Εχει πραγματοποιηθεί ήδη η τοποθέτηση κεντρικής θέρμανσης στους θαλάμους των κρατουμένων, υπάρχει ζεστό νερό κατά τη διάρκεια λειτουργίας του καλοριφέρ με μπόιλερ, σε κάθε θάλαμο.

Η φυλακή έχει ασφαλτοστρωθεί. 'Εγινε πλήρης ανακαίνιση των θαλάμων και των γραφείων. Κατασκευάστηκε εσωτερική περίφραξη του κλειστού τμήματος της φυλακής. Το συνολικό κόστος των έργων είναι της τάξεως των 130 εκατομμυρίων δραχμών.

Τα έργα που πρόκειται να γίνουν, αφού εγκριθεί η πίστωση από το ΤΑΧΔΥΚ είναι: Η εξωτερική περίφραξη του όλου κτήματος, η ασφαλτόστρωση εσωτερικών δρόμων του κτήματος, μία αίθουσα πολλαπλών χρήσεων και τέλος, το έργο του βιολογικού καθαρισμού λυμμάτων.

'Οσον αφορά τη φρούρηση είναι γεγονός, ότι έχει μειωθεί το προσωπικό που υπηρετεί συνολικά στη φυλακή. Είναι ογδόντα τρία άτομα επί συνόλου εκατόν πέντε οργανικών θέσεων. Το φυλακτικό προσωπικό είναι εξήντα εννέα άτομα, επί οργανικών θέσεων ογδόντα ένα ατόμων.

Το Υπουργείο έχει προγραμματίσει να προσλάβει διακόσιους εβδόμηντα φύλακες φυλακών από το διαγωνισμό που έγινε τελευταία. 'Ηδη, στο νομοσχέδιο που έχει κατατεθεί στη Βουλή περιλαμβάνεται διάταξη για την πρόσληψη αυτών των διακοσίων εβδομήντα φυλάκων από τον παλιό διαγωνισμό, γιατί αν πάμε στο ΑΣΕΠ θέλουμε κάπου δύο-τρία χρόνια με τη χρονοβόρο διαδικασία που υπάρχει και δεν ξέρω πότε θα πρέπει να τροποποιήσουμε ορισμένες διατάξεις αυτού του νόμου.

'Ετσι, λοιπόν, όσον αφορά το θέμα των φυλακών, κάνουμε και καινούριες, γίνονται και συμπληρώσεις, γίνεται εκσυγχρονισμός. Το ίδιο ισχύει και για τα δικαστικά κτίρια. Το έργο του ΤΑΧΔΥΚ είναι ένα πάρα πολύ σπουδαίο έργο που πρόκειται να εκτελεστεί, ώστε να λείψουν και αυτά τα παρατράγουδα των δραπατεύσεων ή οπωσδήποτε, των διαταρασσόντων την τάξη της φυλακής προσώπων, που σημειώνεται καμία φορά.

Αυτά, κύριε Πρόεδρε, είχα να πω στον κ. Πάππα. Θα ήθελα να τον διαβεβαιώσω ότι μπορεί να κοιμάται ήσυχος, ότι δεν κινδυνεύει, ούτε η δημόσια τάξη ούτε η δημόσια ασφάλεια ούτε η ηρεμία των κατοίκων της περιοχής.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πάππας έχει το λόγο.

ΒΑΣΙΛΕΙΟΣ ΠΑΠΠΑΣ: Κύριε Πρόεδρε, κύριε Υπουργέ, το πρόσφατο κρούσμα της απόδρασης των κρατουμένων έφερε και πάλι στην επιφάνεια το θέμα της πλημμελούς φύλαξης των αγροτικών φυλακών της Κασσάνδρας Χαλκιδικής. Και στο παρελθόν είχαν παρουσιαστεί παρόμοια κρούσματα, αλλά και στο μέλλον θα υπάρξουν αν δε ληφθούν τα κατάλληλα μέτρα. Μέτρ δραστικά και άμεσα προκειμένου να αποφευχθούν και τυχόν ανεξέλεγκτες καταστάσεις. 

Είχα την ευκαιρία πρόσφατα να επισκεφθώ τις αγροτικές φυλακές Κασσάνδρας, να δω από κοντά την τραγική κατάσταση και να συζητήσω με τους αρμόδιους φορείς τους.

Πραγματικά,όσον αφορά το προσωπικό, εκεί εργάζονται σήμερα περί τους εξήντα εννέα υπαλλήλους. Υπάρχουν τριακόσιοι περίπου κρατούμενοι αυτήν τη στιγμή. 'Εχουν παραιτηθεί τους τελευταίους μήνες δεκατρείς φύλακες. Βρίσκονται σε άδεια και προς παραίτηση δέκα φύλακες.Υπάρχουν διοικητικοί μόνο έξι, γεωργοτεχνίτες μόνο δύο με αποτέλεσμα να χρησιμοποιούνται και σε άλλες εργασίες πέραν των κυρίων καθηκόντων τους. 'Οσον αφορά το κτιριακό συγκρότημα, των φυλακών, αποτελείται από ένα κεντρικό κατάστημα και από τρία παραρτήματα, που βρίσκονται σε μία απόσταση πέντε έως δεκαπέντε χιλιομέτρων και στα οποία παραρτήματα υπάρχουν κρατούμενοι, οι οποίοι φυλάσσονται επί 24ώρου βάσεως.

Καταλαβαίνετε πόσο ελλιπής είναι η φύλαξη αυτήν τη στιγμή. Συγχρόνως θέλω να τονίσω και το θέμα της ανακαίνισης και αναβάθμισης έργων, τα οποία αυτήν τη στιγμή εκκρεμούν αδικαιολόγητα και συγκεκριμένα είναι αυτά τα έργα που ανέφερε προηγουμένως ο κύριος Υπουργός. Είναι μια μελέτη για βιολογικό καθαρισμό, είναι έργα για ασφαλτόστρωση, περίφραξη, αντικατάσταση κουφωμάτων και κατασκευή μιας αίθουσας πολλαπλών χρήσεων για τους κρατουμένους, και για το προσωπικό, ένας χώρος ενημέρωσης, ψυχαγωγίας και επιμόρφωσής των ώστε να συμβάλει στην άνοδο του επίπεδού τους. 

Εκείνο που θέλω να παρακαλέσω ιδιαίτερη είναι η Διεύθυνση Τεχνικών Υπηρεσιών όσο το δυνατόν συντομότερα να επισπεύσει αυτές τις γραφειοκρατικές εργασίες και να δοθούν οι ανάλογες πιστώσεις από το ΤΑΧΔΙΚ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός Δικαιοσύνης έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Απάντησα, κύριε Πρόεδρε, και στον κύριο συνάδελφο. Γνωστοποιήθηκαν οι θέσεις του Υπουργείου και του ΤΑΧΔΙΚ με τη διαβεβαίωση ότι, μέσα σε ένα χρόνο όσα δικαστικά κτίρια είναι να γίνουν, θα γίνουν. Τα έχω ήδη προγραμματίσει. 

'Εχω στείλει έναν προγραμματισμό σε όλους τους συναδέλφους Βουλευτές. Για δε τις φυλακές, ιδιαίτερη μέριμνα λαμβάνεται, και για τη φρούρηση βέβαια και για την καλύτερη διαβίωση των κρατουμένων, ακολουθώντας τα νεότερα συστήματα του σωφρονιστικού, οπωσδήποτε πολιτιστικού θα έλεγε κανείς, κλίματος.

Κατά τα άλλα για τις δραπετεύσεις είπα και προηγουμένως ότι καθένας που μπαίνει στη φυλακή και έχει δικαστεί για πάνω από πέντε-δέκα χρόνια, κοιτάζει πώς θα δραπετεύσει. Υπάρχει και η αμέλεια των υπαλλήλων, υπάρχει και η δυσλειτουργία της συνεργασίας μέσα στη φυλακή, υπάρχουν και άλλα συστήματα και νοοτροπίες που σιγά-σιγά αυτά θα εκλείψουν.

Πιστεύω, ότι ύστερα από έξι-οκτώ μήνες δε θα έχουμε πλέον κρούσματα αποδράσεων, γιατί τα νέα συστήματα που έχουν οπωσδήποτε καθιερωθεί για να πραγματοποιηθούν, θα 

Σελίδα 4645 

γίνουν και θα ησυχάσουμε και απ'αυτήν την ανωμαλία, θα έλεγε κανείς, αυτού του τμήματος της κοινωνίας των φυλακισμένων που διάφορες ατυχείς θέσεις ή συγκυρίες τους έχουν ρίξει στη φυλακή.

'Οσοι εργάζονται στις αγροτικές φυλακές είναι εκείνοι, οι οποίοι έχουν επιδείξει καλή διαγωγή για να μειώσουν τις ημέρες φυλάκισης, γιατί εκεί υπολογίζονται εις διπλούν οι ημέρες. 'Ολοι ζητάνε να πάνε εκεί, γίνεται μια επιλογή. 'Ε, αν φύγει και κανείς, δε χάλασε και ο κόσμος. 'Οπως είπα και προηγουμένως, περί μικρομεσαίων πρόκειται. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Η υπ'αριθ. 3 της ημερήσιας διάταξης επίκαιρη ερώτηση με αριθμό κατάθεσης 836/3.3.97 του Βουλευτή του Κομμουνιστικού Κόμματος Ελλάδος κ. Σταύρου Παναγιώτου θα συζητηθεί λίγο αργότερα, λόγω προσκαίρου κωλύμματος της κυρίας Υφυπουργού Ανάπτυξης, η οποία θα έρθει.

Τέταρτη στην ημερήσια διάταξη είναι η υπ'αριθμ. 832/3.3.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εξωτερικών, σχετικά με την απόφαση του Υπουργείου στέγασης υπηρεσιών της Πρεσβείας μας στο Παρίσι στο "Ελληνικό Σπίτι" των αποδήμων στη γαλλική πρωτεύουσα, την ανάκληση της απόφασης κλπ.

Η επίκαιρη ερώτηση έχει ως εξής :

" Οι Ελληνες που ζουν στο Παρίσι διακατέχονται από αγανάκτηση για τη συμπεριφορά της Ελληνικής Κυβέρνησης. Αιτία είναι η απόφαση του Υπουργού Εξωτερικών να στεγάσει Υπηρεσίες της Ελληνικής Πρεσβείας στο "Ελληνικό Σπίτι", το οποίο έχει παραχωρηθεί στην Κοινότητα από την εποχή που Πρωθυπουργός της Χώρας ήταν ο Κωνσταντίνος Καραμανλής. Η πράξη αυτή, ας σημειωθεί, ότι πραγματοποιείται σε μία περίοδο , κατά την οποία ελάχιστοι 'Ελληνες με άγνωστη και ύποπτη υποκίνηση , επιχειρούν να διαλύσουν την Κοινότητα με αλλεπάλληλες προσφυγές στη Γαλλική Δικαιοσύνη.

Ερωτάται ο κύριος Υπουργός Εξωτερικών :

- Τι θα πράξει για να ενισχύσει τους απόδημους 'Ελληνες του Παρισιού προκειμένου να αντιμετωπίσουν το διωγμό που υφίσταται η Κοινότητά τους; και

- Αν σκοπεύει ν' αλλάξει την απαράδεκτη απόφασή του για το Ελληνικό Σπίτι;"

Ο Υφυπουργός Εξωτερικών κ. Γιάννος Κρανιδιώτης έχει το λόγο.

ΓΙΑΝΝΟΣ ΚΡΑΝΙΔΙΩΤΗΣ (Υφυπ. Εξωτερικών): Κύριοι Βουλευτές, δεν υπάρχει θέμα εκδίωξης της Κοινότητας από το "Ελληνικό Σπίτι" στο Παρίσι. Αντίθετα, η Κυβέρνηση πήρε τις πρωτοβουλίες για την αναβάθμιση του κτιρίου και την αποτελεσματική και λειτουργική του αξιοποίηση.

Επιτρέψατέ μου να σας εξηγήσω αναλυτικά το ιστορικό αυτής της υπόθεσης.

Το ακίνητο της οδού Μαινίλ στο Παρίσι , αγοράσθηκε εξ' ολοκλήρου από το Ελληνικό Κράτος τη δεκαετία του ' 70. Παρέμεινε κλειστό για μια δεκαετία περίπου. Σε ανταπόκριση αιτημάτων της Ελληνικής Κοινότητας του Παρισιού που είναι Σύλλογος του Γαλλικού Δικαίου παραχωρήθηκε το 1981 για μια πενταετία με αντάλλαγμα για την παραχώρηση την εκτέλεση σειράς έργων για την επισκευή και ανακαίνιση του ακινήτου της τάξης των οκτακοσίων χιλιάδων γαλλικών φράγκων και ορισμένες επιπρόσθετες συμβατικές υποχρεώσεις. Παρά το γεγονός , ότι οι υποχρεώσεις αυτές ουδέποτε υλοποιήθηκαν, η παραχώρηση του ακινήτου στο Σύλλογο παρετάθη κατ' αρχήν σιωπηρώς και στη συνέχεια εγγράφως για μία ακόμη πενταετία, δηλαδή μέχρι το Μάρτιο του 1991. Δεδομένου, ότι ούτε και κατά τη δεύτερη πενταετία η Ελληνική Κοινότητα μπόρεσε να ανταποκριθεί στην οικονομική υποχρέωση, ενώ στο μεταξύ η κατάσταση του ακινήτου χειροτέρευε συνεχώς , η Κτηματική Εταιρεία Δημοσίου μετά το τέλος της δεύτερης πενταετίας, με απόφαση του Διοικητικού Συμβουλίου, παρεχώρησε τη χρήση του ακινήτου στο Υπουργείο Εξωτερικών για αόριστο χρόνο , έναντι της υποχρέωσής του να προβεί στις επισκευές της εξωτερικής όψης της στέγης και κυρίως της δομικής στήριξης του κτιρίου, επίσης να το συντηρεί και να το διατηρεί σε καλή κατάσταση.

Το Υπουργείο Εξωτερικών παρεχώρησε το Νοέμβριο του 1994 τη χρήση στο Σύλλογο για διάστημα έξι ετών. Στις συμβατικές υποχρεώσεις προβλεπόταν η υποχρέωση της συμμετοχής της Ελληνικής Κοινότητας Παρισίων στις δαπάνες ανακαίνισης επισκευής με ποσό τριακοσίων χιλιάδων γαλλικών φράγκων.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού).

Κύριε Πρόεδρε επιτρέψτε μου να έχω δύο λεπτά ακόμα.

Το Υπουργείο Εξωτερικών σύμφωνα με την υποχρέωση που είχε αναλάβει διέθεσε γύρω στο ενάμισι εκατομμύριο γαλλικά φράγκα για τις εκτεταμένες εργασίες στήριξης και ανακαίνισης του κτιρίου. Το κυρίως έργο ολοκληρώθηκε όλως προσφάτως.Κάτω από το φως αυτών και με κύριο γνώμονα την ανάγκη συνεχούς και αδιάλειπτης φροντίδας του ακινήτου , που αποτελεί πράγματι την έκφραση της πολιτιστικής και μορφωτικής παρουσίας του συνόλου του Ελληνισμού στο Παρίσι, το Υπουργείο Εξωτερικών με νεότερη απόφασή του στις 29.7.1996 , αναλαμβάνει με σκοπό την εξυπηρέτηση των ανωτέρω αναγκαιοτήτων τη διαχείριση , τη συντήρηση του ακινήτου και οποιαδήποτε δαπάνη, που σύμφωνα με το νόμο βαρύνει τον ιδιοκτήτη.

Τούτο συνεπάγεται την άρση οποιασδήποτε οικονομικής επιβάρυνσης του συλλόγου αυτού, ο οποίος αφήνεται απερίσπαστος από οικονομικές δεσμεύσεις, να συνεχίσει την προσφορά του, στο Παρίσι.Εξασφαλίζεται με τη διευθέτηση η απρόσκοπτη συνέχεια της στέγασης της Ελληνικής Κοινότητας με χρήση ολόκληρου του δεύτερου ορόφου του κτιρίου για να στεγάσει τα δικά της γραφεία και να διαθέσει στέγη σε άλλους συλλόγους και οργανώσεις της παροικίας.Ταυτόχρονα θα διατίθεται στην παροικία για ποικίλες πολιτιστικές διοργανώσεις η μεγάλη αίθουσα του ισογείου. Μαζί με την Ελληνική Κοινότητα θα συστεγαστούν και άλλες οργανώσεις της παροικίας όπως επίσης το γραφείο του Συμβούλου Εκπαίδευσης, του Εργατικού Ακολούθου.

Το Υπουργείο Εξωτερικών πιστεύει, ότι με τις σχέσεις που δημιουργούν οι καθημερινές επαφές θα αναπτυχθεί και θα ενισχυθεί σημαντικά ο δεσμός που πρέπει να διέπει απαραίτητα τη λειτουργική σκοπιμότητα των υπηρεσιών του Ελληνικού Κράτους με τους 'Ελληνες της διασποράς.

Τελειώνω λέγοντας, ότι προσβλέπουμε στη συμπαράσταση και της Κοινότητας, μαζί με τις υπηρεσίες του Δημοσίου, για την καλύτερη αξιοποίηση αυτού του κτιρίου.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Να σας ρωτήσω κάτι, κύριε Κρανιδιώτη, στο Ευρωκοινοβούλιο στο οποίο θητεύσατε, επιτρέπεται να υπερβαίνετε πολύ το χρόνο; Από ό,τι ξέρω, καθόλου.

ΓΙΑΝΝΟΣ ΚΡΑΝΙΔΙΩΤΗΣ (Υφυπ. Εξωτερικών):Γι'αυτό διαφέρει το Ευρωπαϊκό Κοινοβούλιο από το Ελληνικό Κοινοβούλιο. Είμαι πιο ευτυχής να ομιλώ στο Ελληνικό Κοινοβούλιο.

ΠΡΟΕΔΡΕΥΩΝ (Παναγιώτης Ν. Κρητικός): Εγώ θέλω τη μαρτυρία σας και ως μαρτυρία για την Αίθουσα εδώ, για τους κυρίους συναδέλφους. Γιατί ξέρω, ότι αμέσως με τη συμπλήρωση του χρόνου κλείνουν τα μικρόφωνα. Και βεβαίως δεν μπορούμε να πούμε ότι...

ΙΩΑΝΝΗΣ ΚΑΡΑΚΩΣΤΑΣ: Ας μην αντιγράφουμε τους ξένους.

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε! Μήπως δεν υπάρχει Δημοκρατία εκεί;

ΙΩΑΝΝΗΣ ΚΑΡΑΚΩΣΤΑΣ: Εδώ γενήθηκε η Δημοκρατία.

(Παναγιώτης Ν. Κρητικός): Εδώ μεγάλωσε και εδώ μεγαλώνει. Αλλά να μην παραμεγαλώνει εις βάρος των άλλων.

Ο κ. Κουναλάκης έχει το λόγο.

ΠΕΤΡΟΣ ΚΟΥΝΑΛΑΚΗΣ: Κύριε Πρόεδρε, ήθελα κατ'αρχή να πω, ότι η Κοινότητα του Παρισιού εκπροσωπεί δέκα πέντε χιλιάδες 'Ελληνες της πόλης και δεν μας είπε τίποτα ο κ. Κρανιδιώτης για το τι θα κάνει η Κυβέρνηση, γιατί η Κοινότητα αυτή βρίσκεται σε άμεσο κίνδυνο. Δεν ξέρω αν ο κ. Κρανιδιώτης έχει υπόψη του, ότι έχουν υποβληθεί αλλεπάλ-

Σελίδα 4646 

ληλες μηνύσεις τα τελευταία δύο χρόνια, δέκα τον αριθμό, Ελλήνων ακροδεξιών που είχαν συνεργαστεί με το δικτατορικό καθεστώς -γιατί όλοι ζήσαμε στο Παρίσι τότε- και έχει οδηγήσει αυτή η κατάσταση σε διορισμό διαμεσολαβητή από τη Γαλλική Δικαιοσύνη μέχρι τον τελικό δικαστικό διακανονισμό.

Οι 'Ελληνες του Παρισιού, λοιπόν και η Κοινότητα, στην οποία μετέχουν εκατοντάδες διανοούμενοι επιφανείς και πάρα πολύ γνωστοί, περίμεναν από την Ελληνική Κυβέρνηση μια συμπαράσταση, γιατί κόπτεται για τον απόδημο Ελληνισμό η Κυβέρνηση. Αντι' αυτού, είχαμε αυτό που είπε ο κ. Κρανιδιώτης. Ο κ. Πάγκαλος υπογράφει το 1996 και δημοσιεύεται αυτό στην Εφημερίδα της Κυβερνήσεως, μια απόφαση που ουσιαστικά αφαιρεί το κτίριο από την Κοινότητα.

Κύριε Κρανιδιώτη, πήγατε να ωραιοποιήσετε τα πράγματα, αλλά εγώ σας λέω το εξής, ότι μετά τη δημοσίευση της απόφασης του κ. Πάγκαλου στις 20/2/97, η Ελληνική Πρεσβεία στο Παρίσι ζητά από το Γάλλο διαχειριστή να μετακομίσει τα υπάρχοντα της Κοινότητας σε διάστημα δέκα πέντε ημερών στο δεύτερο όροφο, γιατί πρόκειται εκεί να εγκατασταθούν οι υπηρεσίες της Πρεσβείας. Δηλαδή, τυπικά μάλλον δεν παίρνετε πίσω το κτίριο, αλλά στην ουσία περιορίζεται η Κοινότητα σε ένα δωμάτιο στο δεύτερο όροφο, ενώ επί πολλά χρόνια διαχειρίζονταν το σύνολο των κτιρίων και είχαν γίνει εκεί πέρα εκατοντάδες πολιτιστικές εκδηλώσεις, εκθέσεις, συζητήσεις, είχαν περάσει από εκεί όλοι οι διανοούμενοι 'Ελληνες. Η Κοινότητα έχει ελληνικό σχολείο με πεντακόσια παιδιά, το οποίο συντηρεί και κάνει πάρα πολύ σημαντικό έργο και δυστυχώς, με την απόφαση αυτή, όλα αυτά τίθενται σε κίνδυνο.

Θέλω να τελειώσω με ένα γράμμα του κ. Πάγκαλου, διότι είναι και αυτό από τις γνωστές αντιφάσεις. 'Οταν λειτούργησε το σπίτι, ο κ. Πάγκαλος, σημερινός Υπουργός Εξωτερικών, είχε γράψει το εξής γράμμα ιδιοχείρως: "Στους παλαιούς συμπολίτες μου, 'Ελληνες του Παρισιού και στο σπίτι τους, εύχομαι κάθε επιτυχία στις προσπάθειές τους. Είμαι ιδιαίτερα ευτυχής, γιατί τόσοι αγώνες για να μείνουν ζωντανές οι ιδέες του πατριωτισμού, της Δημοκρατίας και της κοινωνικής προόδου, βρίσκουν επιτέλους τη δικαίωσή τους" -στο σπίτι, δηλαδή. Ο κ. Πάγκαλος είναι αυτός ο οποίος τώρα αναιρεί αυτά τα οποία έλεγε και παίρνει πίσω το κτίριο δυστυχώς.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Κρανιδιώτης έχει το λόγο.

ΓΙΑΝΝΟΣ ΚΡΑΝΙΔΙΩΤΗΣ (Υφυπ. Εξωτερικών): Η άποψη που προκρίθηκε στο Υπουργείο Εξωτερικών είναι, ότι θα μπορούσε αυτό το κτίριο να εξυπηρετήσει καλύτερα και τους σκοπούς της Ελληνικής παροικίας στο Παρίσι, αλλά και τους σκοπούς των Ελληνικών υπηρεσιών, εάν μπορούσε να ανασκευαστεί, να αναμορφωθεί και να συστεγάσει όλες αυτές τις υπηρεσίες.

Η Κοινότητα δε φεύγει από το κτίριο, παραμένει στο δεύτερο όροφο. Δεν είναι ένα δωμάτιο, αλλά είναι πάνω από εκατό τετραγωνικά μέτρα ο χώρος ο οποίος διατίθεται. Και ταυτόχρονα, θα εξυπηρετηθούν και κάποιες άλλες δημόσιες υπηρεσίες, που στοχεύουν στην αναβάθμιση της Ελληνικής παρουσίας στο Παρίσι. Θα χρησιμοποιηθούν και οι αίθουσες για εκδηλώσεις προβολής της Ελλάδας.

Αντίθετα, κινδυνεύαμε το κτίριο αυτό να μείνει παραμελημένο και ουσιαστικά εξουδετερωμένο, διότι δεν μπορούσαν να γίνουν οι απαραίτητες εκείνες επισκευές, για να το στρατεύσουν σ' αυτήν την κατεύθυνση που είπα.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Πέμπτη στην ημερήσια διάταξη είναι η με αριθμό 813/26.2.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τον Υπουργό Γεωργίας, σχετικά με τη λειτουργία του Εθνικού Οργανισμού Καπνού (ΕΟΚ), την οικονομική του ενίσχυση κ.λπ.

Η επίκαιρη ερώτηση έχει ως εξής:

"'Οπως είναι γνωστό ο Εθνικός Οργανισμός Καπνού (ΕΟΚ), σαν αποκεντρωμένη σ' όλη την Ελλάδα Υπηρεσία διαδραματίζει πρωτεύοντα και καθοριστικό λόγο στην ανάπτυξη της καπνοκαλλιέργειας στη Χώρα μας.

Επειδή είναι η μοναδική ίσως, με εξειδικευμένο και έμπειρο προσωπικό, αποκεντρωμένη Υπηρεσία που αποτελεί την εγγύηση για πραγματικούς και ουσιαστικούς ελέγχους με το μικρότερο οικονομικό κόστος.

Επειδή ο ΕΟΚ σήμερα βρίσκεται σε πλήρη σχεδόν αδράνεια και προοδευτικά οδηγείται στη διάλυση.

Ερωτάται ο κύριος Υπουργός:

Τι πρόκειται να γίνει για τον ΕΟΚ:

α. Θα προωθηθεί νομοθετικά η οικονομική του ενίσχυση; β. Θα εξαιρεθεί απ' τις διατάξεις του μελετωμένου νομοσχεδίου για σύσταση ΟΕΚΕΠΕ;".

Ο Υφυπουργός Γεωργίας κ. Δημήτριος Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε, κύριοι συνάδελφοι, ο Εθνικός Οργανισμός Καπνού ελέγχει, συμβουλεύει και παρακολουθεί την πορεία της παραγωγικής διαδικασίας από την εγκατάσταση των φυτωρίων, μέχρι την εμπορία και διακίνηση του προϊόντος. Παράλληλα, από το Υπουργείο Γεωργίας του έχει ανατεθεί ο έλεγχος, η αναγνώριση και η εκκαθάριση των σχετικών δαπανών για την πληρωμή των κοινοτικών ενισχύσεων σε εκτέλεση κοινοτικών κανονισμών.

Στο πρώτο ερώτημά σας, κύριε συνάδελφε, θέλω να δηλώσω στο Σώμα και να γνωρίσω και σε σας, ότι η οικονομική ενίσχυση του Εθνικού Οργανισμού Καπνού, διασφαλίζεται με τροπολογία, που συμπεριλαμβάνει σε σχέδιο νόμου το Υπουργείο Γεωργίας, που κατατίθεται άμεσα στη Βουλή και προβλέπει την επιχορήγηση του ΕΟΚ από τον Κρατικό Προϋπολογισμό.

Στο δεύτερο ερώτημά σας, στα πλαίσια της εναρμόνισης όλων των υπηρεσιών του Υπουργείου Γεωργίας, στα νέα ευρωπαϊκά, αλλά και στα διεθνή δεδομένα, μια και είναι γνωστό πια σε όλους, ότι το αγροτικό προϊόν παράγεται κατά 50% στις Βρυξέλλες και κατά 50% στη Χώρα μας, είναι ανάγκη να προχωρήσουμε στην αναγκαία εναρμόνιση, στον εκσυγχρονισμό, στην ανασυγκρότηση, και στην προσαρμογή ολων των οργανισμών στις νέες ανάγκες της Χώρας μας.

Σ' αυτήν, λοιπόν, την κατεύθυνση, υπάρχει σχέδιο νόμου, το οποίο ίσως σας είναι γνωστό, έχουμε πληροφορήσει όλα τα Κόμματα γι' αυτό. Είναι το σχέδιο νόμου "Σύσταση Οργανισμού Γεωργικής Επαγγελματικής Εκπαίδευσης και κατάρτισης, Οργανισμού Πιστοποίησης Λογαριασμών, Οργανισμού Ελέγχου Κοινοτικών Ενισχύσεων" κ.λπ.. Συνιστάται, λοιπόν, Οργανισμός Ελέγχου Κοινοτικών Ενισχύσεων προσανατολισμού εγγυήσεων, με αντικείμενο τους πάσης φύσεως ελέγχους των στοιχείων των φακέλων, που προσκομίζονται από τους δικαιούχους στον Οργανισμό, προκειμένου να τύχουν οικονομικών ενισχύσεων ή πριμοδοτήσεων, που χορηγούνται από το Ευρωπαϊκό Γεωργικό Ταμείο Προσανατολισμού και Εγγυήσεων στη Χώρα μας.

Εκεί, λοιπόν, θα συζητήσουμε και θα δούμε όχι μόνο τον ΕΟΚ, αλλά όλους τους οργανισμούς, για να προσαρμοστούν στα νέα δεδομένα, έτσι ώστε να επιτελούν με μεγαλύτερη αποτελεσματικότητα τα καθήκοντά τους, μια και είναι γνωστό, ότι σε αρκετά προϊόντα, ενώ πρέπει να δίνονται έγκαιρα οι επιδοτήσεις, υπάρχουν φοβερές καθυστερήσεις σε όλα τα προϊόντα που επιδοτούνται από τρεις έως οκτώ μήνες. Στα πλαίσια αυτά της εναρμόνισης των αναγκών της Χώρας μας και προκειμένου να αντιμετωπίσουμε ουσιαστικά τα αιτήματα των αγροτών να πληρώνονται γρήγορα, πράγματι προβληματιζόμαστε για όλους τους οργανισμούς και όχι μόνο για τον ΕΟΚ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Υπουργέ, στο πρώτο ερώτημα θεωρώ ικανοποιητική την απάντησή σας, εφόσον φυσικά υλοποιηθεί στην πράξη. Στο δεύτερο ερώτημα όμως, εκείνο που είναι το πρόβλημα είναι αν θα εξαιρεθεί από την ΟΕΚΕΠΕ, τον υπό ίδρυση αυτό φορέα της Κοινότητας, ο Οργανισμός Καπνού, διότι το μεγάλο ερώτημα που τίθεται,

Σελίδα 4647 

κύριε Υπουργέ, είναι ποιος μπορεί να παίξει το ρόλο του συντονιστή, με τι μέσα και με τι οργάνωση, προκειμένου να ανταπεξέλθει η καπνοκαλλιέργεια με βάση τις κοινοτικές θέσεις και το διεθνή ανταγωνισμό.

Στο ερώτημα αυτό εμείς απαντούμε ότι μόνο ο Οργανισμός Καπνού μπορεί να παίξει αυτόν το ρόλο. Ο Οργανισμός Καπνού αυτήν τη στιγμή όμως βρίσκεται σχεδόν υπό διάλυση. Θα ήθελα, λοιπόν, να με προσέξετε, κύριε Υπουργέ, για να αντιληφθείτε την κατάσταση, διότι επαναλαμβάνω ο Οργανισμός Καπνού βρίσκεται υπό διάλυση αυτήν τη στιγμή γιατί έχει οικονομικά προβλήματα. Είπατε ότι θα τα ικανοποιήσετε και αυτό είναι πολύ καλό και ευχόμεθα να γίνει.

Στο δεύτερο, όμως, θα πρέπει να προσέξετε και θέλω να μου απαντήσετε στο εξής, γιατί δεν το καταλαβαίνω:'Οταν η Κοινότητα και το Ελεγκτικό Συνέδριο αναγνωρίζουν τον ικανοποιητικό τρόπο λειτουργίας του Οργανισμού Καπνού στη Χώρα μας, διότι ο κοινοτικός φορέας ελέγχου δεν μπορεί να εξασφαλίσει την ποιότητα σε εβδομήντα δύο χιλιάδες καπνοπαραγωγούς, αλλά και σε τριάντα πέντε μεταποιητικές επιχειρήσεις που είναι διεσπαρμένες στη Χώρα μας, γιατί το Υπουργείο Γεωργίας θέλει να αφαιρέσει ελεγκτικές αρμοδιότητες από τον Οργανισμό Καπνού; Και θέλω εδώ να τονίσω ότι η Κοινότητα αφήνει την ευθύνη της οργάνωσης των ελέγχων καπνού στο κράτος-μέλος αντί της σύστασης κοινοτικού φορέα ελέγχου.

Αυτό το τελευταίο θέλω να μου το απαντήσετε, κύριε Υπουργέ. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός, έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε συνάδελφε, ήμουν πολύ σαφής και τόνισα τις αρμοδιότητες του Οργανισμού Καπνού, τις οποίες όχι μόνο δεν τις αφαιρούμε, αλλά όσον αφορά τις πραγματικές λειτουργικές του ενασχολήσεις τις διευρύνουμε και τις ουσιαστικοποιούμε. Και οι λειτουργικές αυτές ενασχολήσεις του Οργανισμού σας είπα ότι είναι εκείνες που ξεκινούν από τη σπορά μέχρι όλη τη διαδικασία της ποιοτικής ανάδειξης ενός προϊόντος που αντιμετωπίζει δυσκολίες.

Στο θέμα των επιδοτήσεων και των ενισχύσεων αποδείχθηκε ότι όχι μόνο ο Οργανισμός Καπνού αλλά και οι άλλοι οργανισμοί έχουν δημιουργήσει αλλεπάλληλα προβλήματα και θα περίμενα ακριβώς αυτό να ήταν το περιεχόμενο της ερώτησης και της δικής σας και των άλλων συναδέλφων. 'Οχι να περισώσουμε κάποιους οργανισμούς, που πραγματικά ανέδειξαν, ή απέδειξαν μέχρι τώρα ότι καθυστερούν και δεν ικανοποιούν έγκαιρα τα αιτήματα των αγροτών, αλλά να βρούμε τον καλύτερο δυνατό τρόπο, έτσι ώστε οι εισροές αυτές να φθάνουν γρήγορα στα χέρια των παραγωγών. Αυτός είναι ο στόχος μας.

Δεν είναι στο μυαλό μας να καταργήσουμε, ή να υποβαθμίσουμε τον οργανισμό. Είναι να αναδείξουμε, να φτιάξουμε έναν τέτοιο οργανισμό που πραγματικά θα έχει τη δυνατότητα να μεταφέρει τα χρήματα των δικαιούχων στα χέρια τους και μάλιστα πολύ έγκαιρα. Θα το κουβεντιάσουμε, λοιπόν και θα δούμε ποιους απ' αυτούς τους οργανισμούς πραγματικά πρέπει να κρατήσουμε εν λειτουργία και μάλιστα με αυτό ή άλλο αντικείμενο- αφού επιθυμητό είναι ο γεωπόνος του Οργανισμού Καπνού να είναι κοντά στον παραγωγό να δει τα προβλήματα ποιότητας, καλύτερης καλλιέργειας και καλύτερης παραγωγής.

Το θέμα των πληρωμών δυστυχώς πρέπει να το δούμε σε νέα διάσταση, όταν μάλιστα διαχειρίζεται -και πρέπει να διαχειριστεί- το Κράτος περίπου ένα έως ενάμισι τρισεκατομμύριο δραχμές. Πρέπει, λοιπόν, αυτήν τη δουλειά να την κάνει ένα όργανο έτσι ώστε πράγματι και οι παραγωγοί να ικανοποιούνται και οι πληρωμές να φθάνουν γρήγορα στα χέρια τους.

ΠΡΟΕΔΡΕΥΩΝ (Παναγιώτης Ν. Κρητικός): Επίκαιρες ερωτήσεις δευτέρου κύκλου.

Πρώτη στην ημερήσια διάταξη είναι η υπ'αριθμ. 810/26.2.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Νικολάου Φλώρου προς τον Υπουργό Εθνικής Οικονομίας και Οικονομικών, σχετικά με τις προθέσεις της Κυβέρνησης για τη σύσταση αγοράς Ευρωομολόγων, η οποία σε περίληψη έχει ως εξής:

"Η Τουρκία έχει δημιουργήσει στην Κωνσταντινούπολη από τον προηγούμενο χρόνο (1996) ένα Διεθνές Χρηματοοικονομικό Κέντρο (Interna tional Offshore Financial Center) για τους συμμετέχοντες στη διαπραγμάτευση Ευρωομολόγων και Ευρωμετοχών. Το Κέντρο, με καθημερινό ύψος συναλλαγών600 εκατομμυρίων δολαρίων, είναι παράρτημα του Χρηματιστηρίου της Κωνσταντινούπολης και προβλέπεται να αποδεχθεί εντός των ημερών συναλλαγές σε κρατικά Τουρκικά ευρωομόλογα.

Η δημιουργία της αγοράς στην Κωνσταντινούπολη θα έχει σαν αποτέλεσμα τη σταδιακή ανάπτυξη άλλων συναφών αγορών για διαπραγμάτευση τόσο κρατικών τίτλων όσο και μετοχών εταιρειών που προέρχονται από την περιοχή της νοτιοανατολικής Ευρώπης, των Βαλκανίων και των χωρών της πρώην Σοβιετικής 'Ενωσης. Η δημιουργία της αγοράς έχει στρατηγικές επιπτώσεις στην περιοχή γενικότερα και για την Ελλάδα ειδικότερα. 

Η Χώρα μας έχει μία σειρά από συγκριτικά πλεονεκτήματα απέναντι στη γείτονα χώρα για τη σύσταση και λειτουργία μιας οργανωμένης αγοράς ευρωομολόγων και ευρωμετοχών.

Ερωτάται ο Υπουργός: 

Τι σχεδιάζει να κάνει το Υπουργείο Οικονομικών όσον αφορά τη δημιουργία ενός αναλόγου τέτοιου Διεθνούς Χρηματοοικονομικού Κέντρου";

Είναι μία θαυμάσια ιδέα απ' ό,τι φαίνεται, κύριε Υπουργέ.

Ο Υφυπουργός Οικονομικών κ. Δρυς έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, θα ήθελα να παρακαλέσω να συζητήσουμε αμέσως μετά την τέταρτη ερώτηση του κ. Αποστόλου για σοβαρούς υπηρεσιακούς λόγους.

ΠΡΟΕΔΡΕΥΩΝ (Παναγιώτης Ν. Κρητικός): Θα συζητηθεί αμέσως μετά.

Ορίστε, έχετε το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, κύριοι συνάδελφοι, πράγματι η αγορά ευρωομολόγων, δηλαδή ομολόγων τα οποία αποτιμώνται σε νόμισμα διαφορετικό από εκείνο της χώρας στην οποία εκδίδονται, έχει γνωρίσει εντυπωσιακή ανάπτυξη τις τελευταίες δύο δεκαετίες. Γεγονός είναι επίσης, ότι η αγορά αυτή έχει ορισμένα πλεονεκτήματα για τους δανειζόμενους, όπως είναι η δυνατότητα άντλησης κεφαλαίων, η ελευθερία και η ελαστικότητα, που δεν υπάρχουν σε εγχώριες αγορές, το χαμηλότερο κόστος χρηματοδότησης και η ανάπτυξη ενός αξιόπιστου και εκτεταμένου θεσμικού πλαισίου αναδοχής, διανομής και τοποθέτησης των ομολόγων.

Η αγορά ευρωομολόγων παρουσιάζει, όμως, και αρκετά πλεονεκτήματα για τους επενδυτές, όπως είναι η φορολογική απαλλαγή, η οποία σε πολλές χώρες φθάνει μέχρι 50% των κερδών από τόκους και η υψηλή αξιοπιστία των εκδοτών τίτλων, που είναι συνήθως κυβερνήσεις και μεγάλες επιχειρήσεις.

Παράλληλα, όμως, η αγορά ευρωομολόγων παρουσιάζει και κινδύνους, πολύ μεγαλύτερους από εκείνους της εσωτερικής αγοράς. Οι κίνδυνοι αυτοί συνδέονται με τη φύση της εν λόγω αγοράς, την οποία επηρεάζουν σε μεγάλο βαθμό οι διακυμάνσεις των συναλλαγματικών ισοτιμιών.

Ειδικότερα, η αγορά ευρωομολόγων βοηθά στην τροφοδότηση κερδοσκοπικών κινήσεων κεφαλαίων, ενώ μπορεί επίσης να υπονομεύσει την αποτελεσματικότητα της χαρασσόμενης νομισματικής και συναλλαγματικής πολιτικής, ιδιαίτερα σε καθεστώς σταθερών ισοτιμιών, όπως ισχύει στη Χώρα μας τα τελευταία τρία χρόνια.

Τα μειονεκτήματα αυτής της αγοράς, ενισχύονται από το γεγονός, ότι οι μηχανισμοί ελέγχου και εποπτείας της από την πλευρά του κράτους, είναι εξ ορισμού σημαντικά ελαστικότεροι σε σχέση με την εγχώρια αγορά. Γι' αυτό άλλωστε έχουν αναπτυχθεί τόσο πολύ στο εξωτερικό, οι αγορές του είδους αυτού.

Σελίδα 4648 

 

Οι κίνδυνοι που ελλοχεύουν είναι πολύ μεγάλοι και από ορισμένους μάλιστα διατυπώνεται η άποψη, ότι οι αγορές αυτές, κύριε Πρόεδρε, στηρίζονται σε μία χάρτινη πυραμίδα, που μπορεί να καταρρεύσει ανά πάσα στιγμή με καταστροφικές συνέπειες.

Με βάση τα ανωτέρω δεν τίθεται θέμα δημιουργίας, προς το παρόν τουλάχιστον, μιας τέτοιας αγοράς στη Χώρα μας.

Επισημαίνεται πάντως, ότι όσον αφορά τη δημιουργία Διεθνούς Χρηματιστηριακού Κέντρου, πρόκειται σύντομα να κατατεθεί νομοσχέδιο στη Βουλή, που προβλέπει τη δημιουργία στο Χρηματιστηριακό Κέντρο Θεσσαλονίκης, παράλληλης αγοράς αναδυόμενων κεφαλαιαγορών. Η αγορά αυτή θα έχει ως αντικείμενο τα ελληνικά πιστοποιητικά, που θα ενσωματώνουν μετοχές εκδιδόμενες από εταιρείες των Βαλκανίων και νέα χρηματιστηριακά προϊόντα, που θα ορίζονται στο εν λόγω νομοσχέδιο.

'Οσον αφορά τις δραστηριότητες του Χρηματιστηρίου Κωνσταντινούπολης, αυτές είναι ήδη γνωστές από τον προηγούμενο χρόνο και μάλιστα σας διαβεβαιώ, ότι πραγματοποιήθηκαν και σχετικές συζητήσεις εκπροσώπων του Χρηματιστηρίου Αξιών Αθηνών, με ανώτατο διοικητικό στέλεχος του Χρηματιστηρίου Κωνσταντινούπολης, όπου επισημάνθηκαν οι δυσκολίες που συνάντησαν στην προσπάθειά τους για τη λειτουργία της αγοράς αυτής.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Φλώρος έχει το λόγο.

ΝΙΚΟΛΑΟΣ ΦΛΩΡΟΣ: Κύριε Πρόεδρε, δε θα ήθελα να διαφωνήσω με μερικά κομμάτια της απάντησης του κυρίου Υπουργού, αλλά η απάντησή του δε θα με βρει καθ' όλα σύμφωνο.

Η δημιουργία μιας τέτοιας αγοράς ευρωομολόγων θα βοηθήσει πάρα πολύ στην εξυπηρέτηση του εξωτερικού χρέους της Χώρας μας, το οποίο ανέρχεται περίπου σε τριάντα τρία δισεκατομμύρια δολάρια.

Νομίζω ότι παρόλα τα θετικά τα οποία έχουν γίνει στην ελληνική οικονομία τα τελευταία χρόνια -οι προοπτικές είναι ευοίωνες, οι δείκτες είναι καλύτεροι παρά ποτέ, η πιστοληπτική ικανότητα της Χώρας έχει αναβαθμιστεί δύο φορές τα τελευταία χρόνια- χρειάζεται να πάρουμε μία σειρά από πρωτοβουλίες για την αναβάθμιση του πλαισίου λειτουργίας της οικονομίας μας, όσον αφορά τις σχέσεις με το εξωτερικό.

Μία τέτοια πρωτοβουλία προς την κατεύθυνση ενός τέτοιου διεθνούς χρηματιστηριακού κέντρου, θα ήταν πάρα πολύ σημαντική.

Συμπληρώνοντας αυτό το οποίο είπε ο κύριος Υπουργός για τη δημιουργία παράλληλης αγοράς αναδυόμενων χρηματιστηρίων στη Θεσσαλονίκη, θέλω να σας πω ότι για τη Θεσσαλονίκη είχαμε ακούσει πριν από αρκετά χρόνια, ότι υπάρχει μία προμελέτη για τη δημιουργία αγοράς προϊόντων commodity mar ket. Πληροφορούμαστε -είναι κάτι γνωστό- ότι μέσα στο 1997, στη Σμύρνη, με χρηματοδότηση της Διεθνούς Τράπεζας, θα συσταθεί και θα λειτουργήσει χρηματιστήριο προϊόντων, το οποίο θα αποτελέσει κέντρο συναλλαγών για χώρες των Βαλκανίων και του Περσικού, που δραστηριοποιούνται στο εμπόριο αγροτικών προϊόντων, πετρελαίου, υφαντουργικών κ.α.

Θέλω να πω ότι διαβλέπω, προσωπικά, κάποια έλλειψη στρατηγικής διορατικότητας, όσον αφορά στην αναβάθμιση των χρηματοοικονομικών υποδομών της οικονομίας μας. Δε λέω ότι έχουμε μείνει πίσω. Γίνεται πρόοδος μεγάλη, αλλά δε νομίζω ότι χρησιμοποιούμε όλες τις ευκαιρίες τις οποίες έχουμε στη διάθεσή μας.

Στο θέμα της αγοράς ευρωομολόγων, η οποία έχει μεγάλη σχέση με την εξυπηρέτηση του δημοσίου χρέους, πρέπει να σας πω ότι παρότι έχουν γίνει σημαντικές προσπάθειες στο Υπουργείο Εθνικής Οικονομίας και Οικονομικών για τη διαχείριση του δημοσίου χρέους, δε γίνεται ενεργός διαχείριση του εξωτερικού δημοσίου χρέους, πράγμα που υπάρχει σε όλες τις χώρες της Ευρωπαϊκής 'Ενωσης.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε, συμπληρώσατε το χρόνο σας και με το παραπάνω.

Ο Υφυπουργός Οικονομικών κ. Δρυς έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, θέλω να διαβεβαιώσω τον κ. Φλώρο, ότι το Υπουργείο Οικονομικών θα μελετήσει τις προτάσεις του και στο προσεχές νομοσχέδιο για τα νέα χρηματοοικονομικά προϊόντα, θα τις λάβει σοβαρά υπόψη του. 

Θέλω να κάνω και εγώ δύο σχόλια. Πρώτον, κύριε Φλώρο, θέλω να σας διαβεβαιώσω ότι στο Υπουργείο Οικονομικών και ιδιαίτερα στο Γενικό Λογιστήριο, ακολουθούμε τα τελευταία τρία χρόνια, μία ενεργό πολιτική διαχείρισης του δημόσιου χρέους.

Συμφωνώ ότι τα αποτελέσματα μείωσης αυτού του δημόσιου χρέους, δεν είναι αυτά τα οποία θα θέλαμε όλοι. Αλλά πρέπει να δείτε πόσο ταχύτατα έχει αυξηθεί το δημόσιο χρέος την τριετία 1990-1993 και πόσο έχει σταθεροποιηθεί τα τρία τελευταία χρόνια 1994-1997.

Δεύτερον, θέλω επίσης να σας διαβεβαιώσω, ότι για τη δημιουργία και την ανάπτυξη μίας ολοκληρωμένης international offshore market στην Ελλάδα, όπως είπατε προηγούμενα, απαιτείται προσεκτική εξέταση των παραγόντων που συνηγορούν ή αποτρέπουν τη ίδρυση και λειτουργία της αγοράς αυτής. Επίσης απαιτείται συνεκτίμηση των αρμοδίων Υπουργείων, Οικονομικών, Εμπορίου, Εργασίας, Εξωτερικών, καθώς και εμπεριστατωμένη μελέτη για τη σκοπιμότητα και τον προσανατολισμό της αγοράς αυτής σε τραπεζικά, σε χρηματιστηριακά, ναυτιλιακά προϊόντα και επενδύσεις.

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω το Σώμα να εγκρίνει την πρόταξη της τέταρτης στην ημερήσια διάταξη επίκαιρης ερώτησης δευτέρου κύκλου του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον κύριο Υπουργό Εθνικής Οικονομίας και Οικονομικών, ο οποίος επείγεται να αναχωρήσει, προκειμένου να τον διευκολύνουμε.

Πιστεύω ότι δε θα έχει αντίρρηση και ο κ. Φούσας, του οποίου η επίκαιρη ερώτηση έπεται.

ΑΝΤΩΝΙΟΣ ΦΟΥΣΑΣ: Δεν έχω αντίρρηση, επειδή είναι από την Κέρκυρα, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ευχαριστώ πολύ, κύριε Φούσα.

Επομένως εγκρίνει το Σώμα;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Το Σώμα ενέκρινε.

Η τέταρτη στην ημερήσια διάταξη υπ' αριθμόν 831/3-3-97 επίκαιρη ερώτηση είναι του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Εθνικής Οικονομίας και Οικονομικών, σχετικά με την ανάκληση της απόφασης του Υπουργείου, που αφορά την προμήθεια αφορολόγητων καυσίμων από τους παράκτιους αλιείς.

Η ερώτηση του κυρίου συναδέλφου έχει ως εξής:

"Μέχρι 31-1-97 οι παράκτιοι αλιείς έπαιρναν τα καύσιμα χωρίς δασμούς και φόρους, δηλαδή αγόραζαν το πετρέλαιο 70 δραχμές ανά λίτρο, αντί των 170 δραχμών που είχε στην ελεύθερη αγορά. Σήμερα με απόφαση του Υπουργείου Οικονομικών έχει σταματήσει ο ανεφοδιασμός με "Τράνζιτ" πετρέλαιο σε όλους τους παράκτιους αλιείς, πράγμα που σημαίνει μεγάλη οικονομική επιβάρυνση για ανθρώπους που συντηρούν την οικογένειά τους με το καθημερινό μεροκάματο. Αποτέλεσμα αυτής της πολιτικής είναι οι πρόσφατες κινητοποίησεις των ψαράδων. 

Επειδή η παροχή αφορολόγητων καυσίμων στους παράκτιους αλιείς είναι ένα δικαίωμα δεκαετιών.

Ερωτάται ο κύριος Υπουργός Οικονομικών αν προτίθεται να ανακαλέσει την παραπάνω απόφαση".

Ο κύριος Υπουργός έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, θέλω να σας διαβεβαιώσω και εσάς και όλους τους Βουλευτές ότι το Υπουργείο Οικονομικών δεν έχει προβεί σε διακοπή της διαδικασίας χορήγησης πετρελαίου στα αλιευτικά σκάφη με το καθεστώς του συμψηφισμού, το οποίο ίσχυε μέχρι 

Σελίδα 4649 

31-1-97.

Οι εταιρείες πετρελαιοειδών, οι οποίες υπάγονται στο σύνδεσμο εταιρειών εμπορίας πετρελαιοειδών, με μονομερή απόφαση τους απεχώρησαν από το σύστημα του συμψηφισμού. Μία σειρά, όμως, από άλλες εταιρείες πετρελαιοειδών εξακολουθούν να συνεργάζονται με το Υπουργείο Οικονομικών και με τους αλιείς και χορηγούν πετρέλαιο στην παράκτια αλιεία, με το σύστημα του συμψηφισμού. Σας αναφέρω για παράδειγμα την "ΑΡΓΩ" και την "ΕΛIΝΟΙΛ", οι οποίες δίνουν πετρέλαιο στους αλιείς με το ίδιο καθεστώς συμψηφισμού που ίσχυε και πριν. Βεβαίως, οι δύο αυτές εταιρείες έχουν το μειονέκτημα, ότι δε διαθέτουν εκτεταμένο δίκτυο διανομής και επομένως δημιουργείται πρόβλημα στις υπόλοιπες περιοχές.

Επομένως, κύριοι συνάδελφοι, το Υπουργείο Οικονομικών όφειλε να διασφαλίσει τη συνέχιση της παροχής αφολογόγητου πετρελαίου στην παράκτια αλιεία. Αυτό το οποίο έκανε, ήταν να ζητήσει τη γνώμη και τις προτάσεις όλων των ενδιαφερομένων φορέων, για να εξευρεθεί ένα καινούριο σύστημα τροφοδοσίας των αλιευτικών σκαφών με αφολορόγητο πετρέλαιο. 'Ομως, κανένας φορέας, κύριε Πρόεδρε, εκ των ενδιαφερομένων δεν υπέβαλε στο Υπουργείο Οικονομικών αξιόπιστη και υλοποίησιμη πρόταση, παρά τον εκτεταμένο διάλογο τον οποίο κάναμε μαζί τους.

Κατόπιν αυτού το Υπουργείο Οικονομικών ανέλαβε την πρωτοβουλία και εξέδωσε απόφαση, με την οποία μέσα σε χρονικό διάστημα ολίγων ημερών που σε καμμία περίπτωση δε θα υπερβαίνει τις τριάντα ημέρες, θα επιστρέφουμε στους αλιείς τον Ειδικό Φόρο Κατανάλωσης τον οποίο καταβάλλουν όταν αγοράζουν πετρέλαιο από τα πρατήρια καυσίμων.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, πάντως το θέμα είναι ότι υπάρχει πρόβλημα στην παράκτια αλιεία, η οποία ξέρετε ότι είναι μία δραστηριότητα αρκετά δύσκολη. Το επάγγελμα έχει δυσκολίες, οι οποίες απορρέουν, όχι μόνο από τη φύση του και τις ιδιομορφίες του, αλλά και από το ότι δεν υπάρχει και μία συγκεκριμένη πολιτική -να το ομολογήσουμε αυτό- όσον αφορά την εκμετάλλευση του θαλάσσιου πλούτου της Χώρας, ειδικά στο επάγγελμα της παράκτιας αλιείας που υπεισέρχονται ένα σωρό ερασιτέχνες. Αφήνω, όμως, αυτό το θέμα. Υπάρχει κάποιο πρόβλημα με ορισμένες εταιρείες οι οποίες είναι αδιανόητο να φορτώνουν τη λαθρεμπορία στους παράκτιους αλιείς, τη στιγμή που με πεντακόσια λίτρα πετρέλαιο και χίλια λίτρα δεν είναι δυνατόν να γίνει λαθρεμπορία, ειδικά σε απομακρυσμένα νησιά.

Εμείς λέμε ότι αν είναι δυνατόν, να δείτε το πρόβλημα και να δώσετε μία οριστική λύση. Προτείνουμε, αν μπορεί, να θεσπιστεί ένα ενιαίο τιμολόγιο για τα καύσιμα της ναυτιλίας. Αυτό εσείς μπορείτε να δείτε πώς θα γίνει, πάντως σε όλη την Ευρωπαϊκή 'Ενωση ισχύει το αφορολόγητο καύσιμο για τη ναυτιλία και δεν είναι μόνο προνόμιο για τους 'Ελληνες ναυτικούς. 'Ομως, προσέξτε, κύριε Υπουργέ, το επάγγελμα του αλιεργάτη, ειδικά της παράκτιας αλιείας. Και θα σας αναφέρω, απ' ό,τι έχω πληροφορηθεί, ότι και η αρμόδια διεύθυνση του Υπουργείου Γεωργίας συνηγορεί να συνεχιστεί το παλιό καθεστώς, αλλά και οι βενζινοπώλες στηρίζουν την άποψη ότι δεν είναι η παράκτια αλιεία αυτή που κάνει τη λαθρεμπορία.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, οφείλω να ενημερώσω τον κύριο συνάδελφο, ότι υπάρχει ενιαία αλιευτική πολιτική, η οποία ακολουθείται σε ολόκληρη την Ευρωπαϊκή 'Ενωση. Νομίζω ότι δεν είναι συμφέρον της Ελλάδος να φύγει ή να ανατρέψει αυτήν την πολιτική.Τουναντίον το Υπουργείο Γεωργίας καταβάλλει σημαντικές προσπάθειες για την ενίσχυση της μεσογειακής αλιείας, μέσα στα πλαίσια της πιο πάνω αλιευτικής πολιτικής.

Ενιαία τιμή καυσίμων δεν μπορεί να υπάρξει σ' ολόκληρη την Ευρωπαϊκή 'Ενωση. Υποχρεούμεθα να χορηγούμε αφορολόγητα καύσιμα στη ναυτιλία και την αλιεία. 

Θέλω επίσης να σας διαβεβαιώσω ότι έχουμε μία ενιαία άποψη για το θέμα αυτό. Την άποψη αυτή δεν τη διαμόρφωσε μόνο του το Υπουργείο Οικονομικών, αλλά σε συνεργασία με το Υπουργείο Γεωργίας. 

Στο πρόβλημα που προέκυψε, η μόνη λύση που βρήκαμε είναι αυτή που σας ανέφερα. Θα ήθελα, όμως, να σας ενημερώσω για το λαθρεμπόριο καυσίμων, για την ύπαρξη του οποίου άκουσα ότι αμφιβάλλετε. Στο Νομό σας έχει παραπεμφθεί μία από τις μεγαλύτερες εταιρείες πετρελαιοειδών, διότι ένα πρατήριο καυσίμων παρέλαβε 8,5 εκατ. λίτρα, αλιευτικού πετρελαίου, έστειλε στην συνέχεια στην εταιρεία του για συμψηφισμό 14,0 εκατ. λίτρα. Η εταιρεία του παρέλαβε ισόποση ποσότητα αφορολόγητου πετρέλαιου. Γι' αυτό παραπέμπεται η εταιρεία για λαθρεμπόριο καυσίμων της τάξεως του 1,7 δισ. δρχ. Καταλαβαίνετε, λοιπόν, το μέγεθος του λαθρεμπορίου, το οποίο δυστυχώς λαμβάνει χώρα, στο οποίο δεν εμπλέκονται μόνο τα πρατήρια καυσίμων, αλλά υπάρχει ολόκληρο κύκλωμα, το οποίο λυμαίνεται στην κυριολεξία την αγορά και αποκομίζει σημαντικά οφέλη από το λαθρεμπόριο καυσίμων.

ΠΡΟΕΔΡΕΥΩΝ (Παναγιώτης Ν. Κρητικός): Επανερχόμαστε στη συζήτηση της δεύτερης στην ημερήσια διάταξη με αριθμό 824/28-2-97 επίκαιρης ερώτησης του Βουλευτή της Νέας Δημοκρατίας κ. Αντωνίου Φούσα προς τον Υπουργό Γεωργίας, σχετικά με τις προθέσεις της Κυβέρνησης για την τύχη της γαλακτοβιομηχανίας "ΔΩΔΩΝΗ", τη μεταβίβαση των μετοχών στις ενώσεις γεωργικών συνεταιρισμών κ.λπ.

Η ερώτηση εν περιλήψει έχει ως εξής :

"Στα Ιωάννινα, όπως είναι γνωστό, εδρεύει και λειτουργεί η γνωστή γαλακτοβιομηχανία "ΔΩΔΩΝΗ", η οποία είναι η μοναδική ανθούσα στο είδος της επιχείρηση στην ' Ηπειρο και η μεγαλύτερη σ' όλη τη Χώρα και μάλιστα με πολλές εξαγωγές στις Η.Π.Α. και την Ευρώπη.

'Οπως επίσης είναι γνωστό, μέσω της "ΔΩΔΩΝΗΣ" εξυπηρετούνται και στηρίζονται άμεσα ή έμμεσα όλοι οι κτηνοτρόφοι της Ηπείρου παρά την πρόσφατη μείωση της τιμής του γάλακτος κατά 30% περίπου και απασχολούνται σ' αυτή περί του εξακόσιους εργαζομένους, ενώ εξυπηρετούνται πολλές χιλιάδες κτηνοτρόφοι και παραγωγοί γάλακτος.

Από πλευράς ιδιοκτησιακού καθεστώτος, σήμερα έχει το 60% των μετοχών η Α.Τ.Ε. και το υπόλοιπο 40% έχουν οι τοπικές ενώσεις γεωργικών συνεταιρισμών. Η Κυβέρνηση, όμως, αποφάσισε να αλλάξει το καθεστώς αυτό, ενώ όλους τους κτηνοτρόφους της Ηπείρου διακατέχει μια έντονη ανησυχία για την περαιτέρω τύχη της γαλακτοβιομηχανίας αυτής, αφού οργιάζουν οι φήμες και γενικά επικρατεί μία πρωτοφανής σύγχυση και αναστάτωση μεταξύ των κτηνοτρόφων και αφού τα διαδραματιζόμενα βλέπουν το φως της δημοσιότητας με ιδιαίτερη προβολή σ' όλα τα τοπικά Μέσα Μαζικής Ενημέρωσης.

Εν όψει των ανωτέρω ερωτάται ο κύριος Υπουργός Γεωργίας: Πρώτον, ποια τα κίνητρα και ποιος ο σκοπός της δμιουργίας αυτής της ιδιαίτερα ανησυχητκής εικόνας και κατάστασης στη γαλακτοβιομηχανία "ΔΩΔΩΝΗ". Δεύτερον ποιες είναι οι πραγματικές προθέσεις της Κυβέρνησης και του Υπουργείου Γεωργίας για τη τύχη της;

Τρίτον, πώς ακριβώς αντιλαμβάνεται τη μεταβίβαση των μετοχών στις τοπικές ενώσεις γεωργικών συνεταιρισμών και ποιες οι εγγυήσεις για την περαιτέρω χωρίς πρόβλημα λειτουργία της, και, τέταρτον, σε ποιες άμεσες ενέργειες προτίθεται να προβεί για να καθησυχάσει τον κτηνοτροφικό και γεωργικό κόσμο της Ηπείρου για την "ΔΩΔΩΝΗ", που αποτελεί το κόσμημα όλης της περιοχής και το μοναδικό στήριγμά της;"

Ο Υφυπουργός Γεωργίας κ. Γερανίδης έχει ο λόγο.

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας): Κύριε Πρόεδρε, αγαπητοί συνάδελφοι, πράγματι η "ΔΩΔΩΝΗ" είναι ένας σημαντικός κρίκος στην παραγωγική διαδικασία, όχι μόνο της Ηπείρου, αλλά και όλης της Ελλάδος. Είναι πράγματι ένα κόσμημα, όπως ανέφερε ο αγαπητός συνάδελφος. Είναι, όμως, ένα κρίσιμο προϊόν παραγωγής μιας συστηματικής δουλειάς 

Σελίδα 4650 

του ίδιου του Συνεταιριστικού Κινήματος της Ηπείρου σε συνεργασία με την Α.Τ.Ε. και νομίζω ότι και οι δικές μας πολιτικές προθέσεις και της Α.Τ.Ε., η οποία θέλει να φύγει απ' αυτό το σύστημα, δεν μπορούσαν παρά να λάβουν υπόψιν τους τη θέληση του συνόλου της κοινωνίας της Ηπείρου και κυρίως μιας μεγάλης πολιτικής ευρύτατης συμφωνίας που υπάρχει στην 'Ηπειρο γύρω από το Συνεταιριστικό Κίνημα. 'Αρα η "ΔΩΔΩΝΗ" θα πρέπει να πάει στα φυσικά της χέρια, από εκεί που στην ουσία δημιουργήθηκε. Και αυτό δεν είναι άλλο από το Συνεταιριστικό Κίνημα της Ηπείρου στον πρώτο και στο δεύτερο βαθμό.

Επειδή πράγματι πρόκειται για μια σοβαρή επιχείριση με καταλυτικό ρόλο στην 'Ηπειρο για την κτηνοτροφία και για την ευρύτερη περιοχή, αυτή η μεταβίβαση γίνεται μέσα σε στάδια συγκεκριμένα και βήματα, ώστε να μη διαταραχθεί η μέχρι τώρα σοβαρή της λειτουργία. Σε πρώτο στάδιο η Α.Τ.Ε. μεταφέρει από το 60% το 40% των μετοχών της προς τις συνεταριστικές οργανώσεις της Ηπείρου. Σε ένα δεύτερο στάδιο αυτές αναλαμβάνουν με τη διαδικασία αύξησης του μετοχικού κεφαλαίου για να αποκτήσουν ίδια κεφάλαια, να μεταφέρουν ένα τμήμα των μετοχών προς τις πρωτοβάθμιες οργανώσεις των κτηνοτρόφων. Η Α.Τ.Ε. σ' αυτό το στάδιο εγκαταλείπει άλλο ένα 10% από το 20% που της μένει. Και κάποια στιγμή αποχωρεί οριστικά. Νομίζω ότι είναι μια διαδικασία, στην οποία συμφωνεί το σύνολο των εμπλεκομένων στην 'Ηπειρο και αυτό είναι πολύ κρίσιμο, πιστεύω, για το μέλλον της ίδιας της εταιρείας. Εξ' άλλου το Συνεταιριστικό Κίνημα της περιοχής σας, κύριε συνάδελφε, έχει αποδείξει, όχι μόνο μ' αυτήν του τη δραστηριότητα, αλλά και με άλλες, και στην κτηνοτροφία και στα σφαγεία, ότι έχει πολύ ανεπτυγμένη συνείδηση. Είναι πρωτοπόρο, θα έλεγα, σε σχέση με αυτά που συμβαίνουν στο χώρο του Συνεταιριστικού Κινήματος και νομίζω το ίδιο το Συνεταιριστικό Κίνημα και οι ίδιοι οι παραγωγοί είναι η εγγύηση της συνέχισης της λειτουργίας αποδοτικά, αυτής της εταιρείας.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Φούσας έχει το λόγο.

ΑΝΤΩΝΙΟΣ ΦΟΥΣΑΣ: Βέβαια, κύριε Πρόεδρε και κύριοι συνάδελφοι, η επίκαιρη ερώτησή μου είχε ως αποδέκτη βασικά τον κύριο Υπουργό της Γεωργίας, ο οποίος βεβαίως είναι παρών. Και το υπογραμμίζω αυτό, πως θα ήθελα και τη δική του δημόσια εμφάνιση στη Βουλή και τοποθέτηση, διότι εκείνος είχε τις σχετικές πρωτοβουλίες, τόσο μεν για να γίνουν μεταβιβάσεις -δεν παραγνωρίζω το δικό σας ρόλο, δεν παραγνωρίζω ωστόσο ότι ενιαία λειτουργείτε- και διότι είναι Ηπειρώτης ο ίδιος, αλλά και διότι είχε την πρωτοβουλία όλων μαζί να συζητήσουμε, αλλά και διότι γνωρίζει τα ειδικότερα προβλήματα της περιοχής. 

Φαίνεται, όμως, κύριε Υφυπουργέ, πως δεν έχετε καλή ενημέρωση. Ποιος σας είπε ότι η κοινωνία της Ηπείρου αποδέχεται τη λύση την οποία εσείς λέτε; Σας ενημερώνω ότι επισκέφθηκα όλες τις κτηνοτροφικές περιοχές και οι κτηνοτρόφοι διαφωνούν με αυτήν τη λύση και ανησυχούν βαθύτατα γι'αυτή τη λύση. Εξάλλου δεν το ξέρετε ότι οι δικοί σας Βουλευτές διαφωνούν μεταξύ τους; Δεν ξέρετε τη δημόσια τοποθέτηση του πρώην Υπουργού Γεωργίας του -κ. Μωραϊτη; Γιατί μας λέτε, λοιπόν, στη Βουλή, ότι αυτό συμβαίνει; Σας διαβεβαιώ, λοιπόν, ότι ανησυχούν οι κτηνοτρόφοι της περιοχής. Και επιτέλους, πείτε μας ποια είναι η ξεκάθαρη θέση σας.

Σας ερωτώ ευθέως να μας πείτε, πρώτον, ποια είναι αυτή η διαδικασία μεταβιβάσεως. Ποιο είναι αυτό το τίμημα που τελικώς θα πληρωθεί; Πώς θα εξοικονομήσουν οι ενώσεις τα χρήματα αυτά; Πού θα τα βρουν τα χρήματα να πληρώσουν στη "ΔΩΔΩΝΗ" και στην ΑΤΕ; Ποιος είναι ο χρόνος που επιτέλους θα ολοκληρωθεί αυτή η διαδικασία; 'Ολα αυτά τα θέματα δε μας τα ξεκαθαρίζετε. Αντίθετα, δημιουργείτε μια σύγχυση, συνεχίζετε μια σύγχυση, που σας διαβεβαιώνω πως όλοι οι κτηνοτρόφοι της περιοχής είναι ιδιαίτερα αναστατωμένοι. Πράγματι, η "ΔΩΔΩΝΗ" είναι μια από τις καλύτερες βιομηχανίες στο είδος της. Και δεν είναι απλώς από τις καλύτερες βιομηχανίες. Είναι από εκείνες που έχουν όλοι οι Ηπειρώτες κτηνοτρόφοι στηρίξει τις ελπίδες τους, ότι αυτή η βιομηχανία πρέπει να μείνει ως έχει. Και να, ποια είναι η πρότασή μου:

'Οπως θα ξέρετε, παρόμοιο πρόβλημα είχε δημιουργηθεί το 1990-1991 επί κυβερνήσεως Νέας Δημοκρατίας. Και τότε είχαν υπάρξει παρόμοιες και άλλες σκέψεις. Και υπήρξε η ρητή δήλωση, πως το καθεστώς που σήμερα είναι, θα συνεχιστεί.

Αυτή είναι η δική μου πρόταση. Τι λόγο έχετε, λοιπόν, να μεταβιβαστεί στις ενώσεις; Τιμώ, βεβαίως, ιδιαίτερα τις συνεταιριστικές οργανώσεις. Πέστε μου, όμως, μία ανθούσα επιχείρηση μιας συνεταιριστικής ένωσης. 'Εστω μία!

Σε λίγο θα σας καταθέσω μια άλλη ερώτηση, τι γίνεται με το εργοστάσιο ξύλου στα Γιάννενα. Το γνωρίζει αυτό και ο κ. Αργύρης και ο κ. Τζουμάκας. Και τι θα πείτε εάν σε λίγο χρονικό διάστημα αντιμετωπίσουμε πάλι το μέγα πρόβλημα, να καταστεί και αυτή η βιομηχανία καταχρεωμένη. Και αυτός είναι ο μεγάλος κίνδυνος. 

Εγώ θέλω να σας παρακαλέσω έστω και τώρα, να ξεκαθαρίσετε τη θέση σας. Συγκεκριμένα τι θα κάνετε, με πόσο τίμημα θα μεταβιβαστεί, αλλά σκεφθείτε και τους εξακόσιους εκεί εργαζομένους, που έντονα ανησυχούν και σκεφθείτε και τους κτηνοτρόφους γενικότερα. 

Καλά, δεν πιστεύετε τις δικές μου τοποθετήσεις, δεν πιστεύετε τις φωνές των Βουλευτών του Κόμματός σας.'Ομως, δεν πιστεύετε τις θέσεις του νομάρχη του νομού μας, του κ. Ζορμπαλά, ο οποίος με δική του επιστολή διετύπωσε τις δικές του ανησυχίες; Θέλω να πιστεύω ότι θα αντιμετωπίσετε το θέμα με περισσότερη προσοχή.

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Γεωργίας κ. Γερανίδης έχει το λόγο.

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας): Πρότασή σας, αγαπητέ συνάδελφε, είναι να παραμείνει στο καθεστώς που είναι. Πρέπει, όμως, να γνωρίζετε ότι η Α.Τ.Ε. έχει χαράξει μια γενικότερη πολιτική, με την οποία θέλει να απομακρυνθεί από το σύνολο αυτών των δραστηριοτήτων, που δεν έχουν άμεση σχέση με το χρηματοπιστωτικό τομέα και τις δραστηριότητές της. Και νομίζω ότι αυτή είναι μια σωστή πολιτική στη βάση της. Δε θα είναι εκεί η τράπεζα πάντα ως επιχειρηματικός φορέας. Εσείς όμως, έμμεσα παραγνωρίζετε και τον καταλυτικό ρόλο του Συνεταιριστικού Κινήματος της περιοχής της Ηπείρου, διότι ήταν αυτό που με την ΑΤΕ επί ίσοις όροις ξεκίνησε αυτήν τη μεγάλη διαδικασία, αυτήν τη μεγάλη παραγωγική παρέμβαση για να μιλάμε τώρα και εσείς και εγώ για κόσμημα. Και νομίζω ότι το σύνολο αυτών των δυνάμεων είναι η μοναδική εγγύηση για την απρόσκοπτη λειτουργία.

Τώρα, το ό,τι υπάρχουν ανησυχίες. Εκείνο που παρατήρησα -μάλιστα εδώ θα σας πω ότι εγώ είμαι αρμόδιος για την κτηνοτροφία και ορθώς απαντώ εγώ- από την εμπλοκή μου σ' αυτό το θέμα, είναι ότι οι ανησυχίες δεν έχουν βάση. Θα έλεγα δε και προς εσάς και προς το σύνολο των πολιτικών δυνάμεων, έτσι κάπως, το πολιτικό παιχνίδι να είναι μακριά από τη "ΔΩΔΩΝΗ", γιατί μόνο κακό μπορεί να της κάνει.

Νομίζω ότι η θέση και της πολιτική ηγεσίας και της Α.Τ.Ε. και του Συνεταιριστικού Κινήματος, είναι ξεκάθαρη και ως προς τη διαδικασία και ως προς το χρονοδιάγραμμα και το ξέρετε. Είναι απλά ζήτημα ημερών, είναι στην τελική διαπραγμάτευση, στις τελικές λεπτομέρειες. Γιατί ακριβώς και οι λεπτομέρειες έχουν μια κρίσιμη σημασία για την πορεία αυτής της εταιρίας. Απλά, τις επόμενες ημέρες ήδη θα προχωρήσουμε στη μεταβίβαση του 40% στις συνεταιριστικές οργανώσεις και παραπέρα αυτή η διαδικασία θα συνεχιστεί μέχρι να αποχωρήσει πλήρως η Α.Τ.Ε..

ΑΝΤΩΝΙΟΣ ΦΟΥΣΑΣ: Μου επιτρέπετε μία διακοπή με την άδεια του Προεδρείου;

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας): Σας επιτρέπω.

ΠΡΟΕΔΡΕΥΩΝ (Παναγιώτης Ν. Κρητικός): Δεν επιτρέπεται, όμως, από τον Κανονισμό. Δε γίνεται διάλογος κατ' αυτόν τον τρόπο. Δε θα "πρωτοτυπήσουμε", γιατί θα δημιουργήσουμε προηγούμενο. Σας παρακαλώ!

Σελίδα 4651 

 

ΑΝΤΩΝΙΟΣ ΦΟΥΣΑΣ:...

ΠΡΟΕΔΡΕΥΩΝ (Παναγιώτης Ν. Κρητικός): Δεν μπορείτε να μιλήσετε, πέρασε και ο χρόνος.

Συνεχίστε, κύριε Υπουργέ.

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας): Πάντως, σας είπα ότι το πολιτικό παιχνίδι πρέπει να μείνει μακριά απ' αυτήν την εταιρία. Μόνο δεινά θα φέρει.

ΑΝΤΩΝΙΟΣ ΦΟΥΣΑΣ:...

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας): Και σε σας τα λέγω.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Προχωρούμε στην τρίτη στην ημερήσια διάταξη με αριθμό 835/3-3-97 επίκαιρη ερώτηση του Βουλευτού του Κ.Κ.Ε. κ. Νικολάου Γκατζή προς τον Υπουργό Γεωργίας, σχετικά με τη λήψη των αναγκαίων μέτρων λειτουργίας των βιομηχανικών σφαγείων Βόλου, τη διαγραφή των χρεών τους προς την Α.Τ.Ε. κ.λπ.

Η ερώτηση του κυρίου συναδέλφου έχει ως εξής:

"Στο Βόλο στη δεκαετία του 1980-1990 κατασκευάστηκαν τα νέα βιομηχανικά σφαγεία, αφού εντάχθηκαν στον Κανονισμό 355/77 (έγκρισης Επιτροπής 21-6-83), με επιλέξιμη δαπάνη διακόσια πενήντα επτά εκατομμύρια. Η τελική δαπάνη έχει αγγίξει τα τετρακόσια πενήντα εκατομμύρια σημερινής αξίας πάνω του ενός δισεκατομμυρίου δραχμών.

Δέκα χρόνια μετά την αποπεράτωση του έργου, δε στάθηκε δυνατόν να βρεθεί λύση για το φορέα λειτουργίας των νέων σφαγείων, με αποτέλεσμα λόγω της εγκατάλειψης να υπάρχουν φθορές.

Το τελευταίο διάστημα ο Δήμος Βόλου εξετάζει το ενδεχόμενο να λειτουργήσει τα σφαγεία, υπό την προϋπόθεση ότι θα διαγραφούν τα χρέη προς την Α.Τ.Ε., που προέκυψαν από δάνειο ενενήντα δύο και μισό εκατομμυρίων δραχμών, που πήρε ο Δήμος το 1984, προκειμένου να εξυπηρετήσει μεταβατικά την κατασκευή των σφαγείων, που του είχε ανατεθεί προσωρινά από το Υπουργείο Γεωργίας, μέχρι να βρεθεί ο οριστικός φορέας.

Ερωτάται ο κύριος Υπουργός:

Τι μέτρα προτίθεται να πάρει η Κυβέρνηση για τη λειτουργία τους, ώστε και η αγορά να τροφοδοτείται από σφάγια σύμφωνα με όλους τους κανόνες υγιεινής, οι εργαζόμενοι να συνεχίσουν την εργασία τους και μία επένδυση του ενός δισεκατομμυρίου να αποδοθεί επιτέλους σε κοινή χρήση;

Θα ικανοποιήσει το αίτημα για διαγραφή των χρεών προς την Α.Τ.Ε. και θα κάνει αποδεκτές τις προτάσεις του Δήμου Βόλου για τον τρόπο λειτουργίας των νέων σφαγείων, ώστε επιτέλους να λυθεί το πρόβλημα";

Ο Υφυπ. Γεωργίας κ. Βασίλης Γερανίδης έχει το λόγο.

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας): Κύριε Πρόεδρε, αγαπητοί συνάδελφοι, πράγματι έτσι είναι, όπως το λέει ο συνάδελφος, και είναι κρίμα, διότι μία σειρά από τέτοια κρίσιμα έργα έχουν αποπερατωθεί εδώ και χρόνο και από διάφορα προβλήματα, κυρίως των φορέων που ανέλαβαν τη διαχείριση αυτών των σφαγείων, δεν είναι σε λειτουργία και μία περίοδο μάλιστα, που και το καταναλωτικό κοινό και οι προσαρμογές οι ανάλογες απαιτούν σύγχρονα σφαγεία, ώστε να υπάρχει από κάθε άποψη μία ανταπόκριση στην αντίληψη περί υγιεινής τροφίμων. Στην Ελλάδα έχουμε ένα τέτοιο πρόβλημα, γιατί μία σειρά τέτοιων υποδομών δεν έχουν μπει σε λειτουργία και διότι πρέπει να γίνουν και γρήγορα βήματα εκσυγχρονισμού και της ήδη υπάρχουσας υποδομής, αλλά και επέκτασή της.

Σε σχέση με τα σφαγεία του Βόλου, όσον αφορά εμάς, σαν πολιτική ηγεσία, έχουμε δεσμευθεί και έχουμε συμπεριλάβει στο νομοσχέδιο για τις ρυθμίσεις των συνεταιριστικών οργανώσεων, πλήρως το σύνολο των χρεών. 'Ενα τμήμα εμείς από τον Κρατικό Προϋπολογισμό, και ένα τμήμα η Α.Τ.Ε., αλλά πλήρως το σύνολο των χρεών. 'Ημασταν πρόσφατα κλιμάκιο, με επικεφαλής τον Πρωθυπουργό στη Μαγνησία, και συζητήσαμε αυτό το θέμα. Υπάρχει μία συζήτηση και είναι κυρίως ζήτημα των τοπικών παραγωγικών φορέων για τη συγκρότηση του φορέα, που πλέον τώρα ελεύθερα το σφαγείο από κάθε χρέος θα το αναλάβουν να το λειτουργήσουν.

Αυτήν τη συζήτηση θα την αναλάβουμε και θα τη συντονίσουμε εμείς, αλλά, κύριοι συνάδελφοι, είναι κυρίως θέμα των φορέων των εμπλεκομένων της περιοχής σας. Φαίνεται ότι υπάρχει μία απροθυμία από κάποιους φορείς, ξαναζεστάθηκε το ενδιαφέρον του δήμου, αλλά είναι ένα ζήτημα, που κάτω από το δικό μας συντονισμό, νομίζω ότι σε μία συζήτηση η Νομαρχιακή Αυτοδιοίκηση, ο δήμος, αλλά και οι εμπλεκόμενοι φορείς κτηνοτρόφων, των κρεοπωλών πρέπει να συγκροτήσουν εκείνο το φορέα τον ανάλογο, ώστε να λειτουργήσει αποδοτικά και να μην ξαναερχόμαστε πάλι ως τοπικοί Βουλευτές να ζητούμε σε ένα-δύο χρόνια νέες ρυθμίσεις.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, έχω τη χαρά να ανακοινώσω στο Σώμα, ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", πενήντα τέσσερις μαθητές από τη Σχολή Ανθυπασπιστών Ναυτικού του Κέντρου Εκπαίδευσης "ΚΑΝΕΛΛΟΠΟΥΛΟΣ". Τους καλωσορίζουμε στο Κοινοβούλιο.

(Χειροκροτήματα)

Ο κ. Γκατζής έχει το λόγο.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, πιστεύω ότι είναι γνωστά τα προβλήματα των υπαρχόντων σφαγείων στο Βόλο. Είναι τελείως ακατάλληλα, τεράστιες οι προσπάθειες των εργαζομένων να κρατήσουν σε ένα επίπεδο τα σφαγεία, στοιχειώδους υγιεινής προστασίας, οι καταναλωτές αγωνιούν, έχουμε προβλήματα με τους ίδιους τους εργαζόμενους για την αβεβαιότητα της δουλειάς τους, διότι επανειλημένως ο Δήμος Βόλου πήρε απόφαση να κλείσει τα υπάρχοντα σφαγεία. 'Εχουμε επίσης αντιδράσεις από τους κρεοπώλες και από άλλους φορείς, όπως τους συλλόγους των καταναλωτών κ.λπ.

Το πρόβλημα είναι ότι υπάρχουν σφαγεία και δεν λειτουργούν. Δέκα χρόνια παραμένουν κλειστά σύγχρονα σφαγεία με όλα τα μέσα, που δαπανήθηκαν τεράστια κονδύλια, τα οποία σήμερα, όπως λέμε και στην ερώτησή μας, ξεπερνάνε το ένα δισεκατομμύριο δραχμές, και από την αδιαφορία περισσότερο της Πολιτείας.

Κύριε Υφυπουργέ, δεν είναι θέμα του Δήμου Βόλου. Δεν ξαναζεστάθηκε ο Δήμος Βόλου. Δεν είχε καμία υποχρέωση.

Απεναντίας ύστερα από τις πιέσεις του Υπουργείου Γεωργίας, δέχτηκε να είναι μεσολαβητής ενός δανείου. Γιατί είχαν έρθει εκεί τότε ο γραμματέας με τους συνεταιριστικούς παράγοντες της ΠΑΣΕΓΕΣ για να ζητήσουν από το δήμο να μεσολαβήσει για να παρθεί το δάνειο και να προχωρήσει το έργο. Δεν έχει αναλάβει καμία υποχρέωση απόσβεσης του δανείου. Επομένως δεν έχει και καμία ευθύνη.

Λειτουργείστε τα, κύριε Υπουργέ. Βρέστε τρόπο να τα λειτουργήσετε. Ο ένας τρόπος είναι να χαρίσετε το δάνειο αυτό, που δεν μπορεί να το πληρώσει ο Δήμος Βόλου.

Δεν κατάλαβα την ερώτησή σας για ρύθμιση ή τακτοποίηση. Γιατί αν πρόκειται για ρύθμιση, όπως κάνετε με τους συνεταιρισμούς κ.λπ. και να έχουμε μία μακροχρόνια ρύθμιση απαίτησης πληρωμής δανείων, τότε να είσθε βέβαιος ότι αυτό δε θα το δεχθεί ο Δήμος Βόλου. Αν, όμως, θέλετε να το τακτοποιήσετε και να λυθεί αυτό το κοινωνικό πρόβλημα, τότε πρέπει να προχωρήσετε και να κάνετε τη δεύτερη τακτοποίηση που είπατε, ότι θα το αναλάβει η τράπεζα και το Υπουργείο για να λειτουργήσει αυτό το σφαγείο. Δεν είναι δυνατόν να μένει έτσι η κατάσταση. Να έχουμε σύγχρονα σφαγεία, να έχουμε τη δυνατότητα να λειτουργήσουν αυτά και η Πολιτεία να απέχει και να προσπαθεί ακόμη να βρει το φορέα. Από φορέα εκδηλώθηκε ενδιαφέρον. Είναι ο Δήμος Βόλου. Δώστε, λοιπόν, την ευκαιρία, δώστε και τη δυνατότητα να λυθεί το πρόβλημα.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός Γεωργίας έχει το λόγο.

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας): Κατ'αρχήν στη βάση συμφωνούμε.

'Εχουμε, όμως, μια βασική διαφωνία. Γιατί μόνιμα μέσα από μια φιλοσοφία αναγωγής των ευθυνών στην Πολιτεία, σιγά-σιγά θα μας κάνετε και σφαγείς!

Σελίδα 4652 

 

ΝΙΚΟΛΑΟΣ ΓΚΑΤΖΗΣ: Μα, το Υπουργείο ...

ΒΑΣΙΛΕΙΟΣ ΓΕΡΑΝΙΔΗΣ (Υφυπ. Γεωργίας): Εν πάση περιπτώσει, τα σφαγεία δεν είναι κρατική λειτουργία. Μακριά από εμάς! Οι φορείς μπορεί να είναι ιδιωτικοί, συνεταιριστικοί, δημοτικοί ή ανώνυμες εταιρείες. Πάντως δεν μπορεί να είναι το Κράτος.

Το Κράτος έχει μία ευθύνη: Να συντονίσει, να καθοδηγήσει, να εποπτεύσει, να σχεδιάσει, να χρηματοδοτήσει. 'Ομως, είναι η ίδια η κοινωνία με τους φορείς της, που θα τα λειτουργήσει και όχι το Κράτος. Αυτό είναι ξεκάθαρο. 

'Οσον αφορά εμάς, ό,τι ήταν να γίνει από άποψη πολιτικής, έχει γίνει. Σας είπα ότι αναλαμβάνουμε το σύνολο του χρέους μέχρι τελευταίας δεκάρας. Το είπα με σαφήνεια. Μην το μπερδεύετε και αυτό. Δηλαδή, ο Κρατικός Προϋπολογισμός, οι 'Ελληνες πολίτες το αναλαμβάνουν -όχι εγώ και η παρούσα πολιτική ηγεσία- και η ΑΤΕ. 

'Αρα μένει στην τοπική κοινωνία και στους φορείς της να βρουν το φορέα. Αν είναι ο δήμος, ο δήμος. Εάν είναι ανώνυμη εταιρεία με το δήμο, τους κρεοπώλες, τους κτηνοτρόφους, όλους τους εμπλεκόμενους, ακόμη καλύτερα. Από εμάς δεν υπάρχει καμία διαφωνία.

Και στο μέρος που μας αφορά, να συντονίσουμε αυτήν την προσπάθεια, να τεθούμε επικεφαλής, θα τεθούμε. 

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Επανερχόμαστε στην κρατηθείσα τρίτη στην ημερήσια διάταξη επίκαιρη ερώτηση πρώτου κύκλου με αριθμό 836/3-3-97 του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς την Υπουργό Ανάπτυξης, σχετικά με το διαγωνισμό πώλησης της Βιομηχανίας Αζωτούχων Λιπασμάτων Α.Ε. (ΑΕΒΑΛ) στην Κοζάνη, τα μέτρα εξυγίανσης και εκσυγχρονισμού της ελληνικής λιπασματοβιομηχανίας κ.λπ.

Η επίκαιρη ερώτηση σε περίληψη έχει ως εξής:

"Το λίπασμα είναι ένας από τους βασικούς παράγοντες που διαμορφώνουν το κόστος παραγωγής. Γι' αυτό έχει σημασία η ύπαρξη φτηνού και καλής ποιότητας λιπάσματος, που είναι δυνατόν σε μεγάλο βαθμό να εξασφαλίσει η ντόπια λιπασματοβιομηχανία, με την εφαρμογή της σωστής πολιτικής. 'Ομως, η Κυβέρνηση δε φαίνεται να ενδιαφέρεται για λύση των οξυμμένων προβλημάτων της ελληνικής λιπασματοβιομηχανίας.

Στα πλαίσια της αποκρατικοποίησης, προχώρησε σε διαγωνισμό για την πώληση της ΑΕΒΑΛ (Α.Ε. Βιομηχανία Αζωτούχων Λιπασμάτων), χωρίς να διασφαλίζονται οι υπάρχουσες θέσεις εργασίας και χωρίς να τίθενται ουσιαστικοί όροι, επιδιώκοντας απλά και μόνο να περάσει η εταιρεία σε ιδιώτες. 

Δεδομένου ότι εκτός των άλλων από την ΑΕΒΑΛ ζουν διακόσιες εβδομήντα οικογένειες και βρίσκεται στην περιοχή της Κοζάνης, που μαραζώνει οικονομικά και τα τελευταία χρόνια η ανεργία έχει τα μεγαλύτερα ποσοστά, ερωτάται η κυρία Υπουργός:

Γιατί δεν παίρνει μέτρα ρύθμισης των προβλημάτων της, ώστε να συνεχίσει τη δραστηριότητά της;

Γιατί η Κυβέρνηση δεν προχωρά σε συνολικό πρόγραμμα εξυγίανσης και εκσυγχρονισμού της ελληνικής λιπασματοβιομηχανίας, ώστε να έχει ο αγρότης φτηνό και καλής ποιότητας λίπασμα;". 

Η Υφυπουργός Ανάπτυξης κα 'Αννα Διαμαντοπούλου έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Ευχαριστώ, κύριε Πρόεδρε.

Για το πρώτο σημείο, που αφορά συνολικά την πολιτική για τη λιπασματοβιομηχανία, θέλω να θυμίσω ότι από το 1992,που υπάρχει απελευθέρωση της αγοράς των λιπασμάτων, δεν υπάρχει η δυνατότητα σχεδιασμού σε κρατικό και κεντρικό επίπεδο της λιπασματοβιομηχανίας.

Υπήρχαν τέσσερα κρατικά εργοστάσια, τα οποία παρήγαγαν λίπασμα και των οποίων η παραγωγή ήταν εξαιρετικά μεγάλη για τις εσωτερικές ανάγκες.

Και υπήρξε μια σταδιακή στρατηγική, ώστε να μην υπάρξει ένα σοκ στα εργοστάσια αυτά και κλείσουν απότομα, γιατί πραγματικά η παραγωγή τους ήταν πολύ μεγαλύτερη από τις ανάγκες της Χώρας. 

Υπήρξε η δυνατότητα σ' αυτό το διάστημα και να στηριχθούν και να παραμείνουν σε λειτουργία. Θυμάσθε πολύ καλά, όμως, ότι την τριετία της Νέας Δημοκρατίας η Δραπετσώνα είχε ήδη κλείσει και η ΑΕΒΑΛ είχε απολύσει επτακόσιους ανθρώπους.

Σε δεύτερο επίπεδο, θα πρέπει να μπορέσουν αυτά τα εργοστάσια να γίνουν ανταγωνιστικά, ώστε το λίπασμα να έχει χαμηλές τιμές και να έχει την απαιτούμενη ποιότητα.

Ιδιαίτερα για την ΑΕΒΑΛ, στην οποία αναφέρεσθε, πρέπει να πούμε ότι όλο αυτό το διάστημα λειτουργικά στηρίχθηκε από την ΕΤΒΑ με εγγυητικές επιστολές ενός δισεκατομμυρίου επτακοσίων πενήντα εκατομμυρίων. Είχε αυτό το πλαφόν. Αλλιώς δε θα μπορούσε να σταθεί επ' ουδενί, μια και η εταιρία έχει πολύ κακή οικονομική κατάσταση και συσσωρεύει χρέη.

Υπήρξε αύξηση του μετοχικού της κεφαλαίου κατά ένα δισεκατομμύριο. Υπήρξε δεύτερη χρηματοδότηση επτακοσίων εκατομμυρίων την περασμένη χρονιά και υπήρξε μια συνεχής προσπάθεια να σταθεί, ώστε να μπορέσουμε μέσα από μια διαδικασία ιδιωτικοποίησης να γίνουν οι απαιτούμενες επενδύσεις, να μείνει το απαιτούμενο προσωπικό, να μπορέσει να παίξει έναν ανταγωνιστικό ρόλο, από σήμερα ακόμη καλύτερο, όχι μόνο σε επίπεδο εθνικό, αλλά και βαλκανικό, μια και ανταγωνιστικά εργοστάσια των βαλκανίων έχουν κλείσει.

'Εχει γίνει, όπως είναι γνωστό η προκήρυξη της ιδιωτικοποίησης. Υπάρχει ήδη ένα πρώτο ενδιαφέρον. Και πρέπει να σας πω ότι για τα άτομα, τα οποία θα χάσουν την εργασία τους, έχει γίνει μια πολύ σοβαρή μελέτη. Υπολογίζεται ότι θα μειωθεί το προσωπικό περί τα εκατό άτομα, σε περίπτωση λειτουργίας από ιδιώτη ή από άλλο φορέα, γιατί έχουμε και από μη ιδιώτες προτάσεις ενδιαφέροντος. Υπάρχει ένας μεγάλος αριθμός εργαζομένων σχεδόν το 50% που είναι στο όριο της συνταξιοδότησης. Για δε τους υπολοίπους θα υπάρξει πακέτο κοινωνικών μέτρων, το οποίο ανακοινώνει σήμερα η Κυβερνητική Οικονομική Επιτροπή, στην οποία και συζητάται.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Στην απάντησή της η κύρια Υφυπουργός, παραδέχεται ότι μετά το 1992 με τις αποφάσεις της Ευρωπαϊκής 'Ενωσης, δεν μπορεί να υπάρχει στη Χώρα μας σχεδιασμένη ανάπτυξη της Ελληνικής Λιπασματοβιομηχανίας.

'Ετσι, παρατηρείται το φαινόμενο να αντιμετωπίζουν σοβαρά προβλήματα οι δύο τουλάχιστον από τις τέσσερις λιπασματοβιομηχανίες και να οδηγούνται στη συρρίκνωση και σε τελευταία ανάλυση, ίσως και στο κλείσιμο.

Παράλληλα, αυξάνονται οι εισαγωγές των ξένων λιπασμάτων στην ελληνική αγορά, με τα γνωστά προβλήματα και την προοπτική η Ελληνική Λιπασματοβιομηχανία να δεχθεί τέτοιο πλήγμα, που αυτό να είναι ανεπανόρθωτο.

Στην προκειμένη περίπτωση της ΑΕΒΑΛ, όσον αφορά τα αίτια των χρεών, δεν μας είπε η κυρία Υφυπουργός για ποιό λόγο έχει υπερχρεωθεί η εταιρία. Δεν μας είπε εάν αυτό οφείλεται στο μεγάλο αριθμό των απασχολουμένων και ποιές είναι οι αιτίες που απασχολούνται τόσοι πολλοί εργαζόμενοι στη συγκεκριμένη λιπασματοβιομηχανία, καθώς επίσης και σε μια σειρά άλλες επιχειρήσεις. Το φαινόμενο είναι γνωστό. Είναι μια πολιτική που εφαρμόζεται από τις κυβερνήσεις που κυβερνούν, για τους γνωστούς ρουσφετολογικούς λόγους. Και σε τελευταία ανάλυση, όταν παρουσιάζεται το πρόβλημα φορτώνονται οι ευθύνες στους εργαζόμενους.

Εκείνο το οποίο θέλουμε εμείς να σημειώσουμε είναι ότι η σημασία της Ελληνικής Λιπασματοβιομηχανίας είναι βασική για την εθνική οικονομία, για την αγροτική οικονομία, για τους εργαζόμενους. Θα έπρεπε να υπάρχει ένας σχεδιασμός συνολικά, να υπάρξει η συγκρότηση ενιαίου φορέα λιπασμάτων, στον οποίο, εκτός από τις βιομηχανίες, να συμμετέχουν και οι εκπρόσωποι των εργαζομένων, των αγροτών, καθώς επίσης και της ΣΥΝΕΛ.

ΠΡΟΕΔΡΕΥΩΝ (Παναγιώτης Ν. Κρητικός): Η κυρία Υφυπουργός Ανάπτυξης έχει το λόγο.

Σελίδα 4653 

 

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κυρία συνάδελφε, επιμένετε σε μια πρόταση που αφορά ένα σύστημα που δεν υπάρχει στη Χώρα μας. Δεν μπορεί να υπάρξει κεντρικός σχεδιασμός σε έναν κλάδο της βιομηχανίας γιατί το σύστημα δεν επιτρέπει την εξασφάλιση παραγωγού-προμηθευτή-πελάτη. 'Αρα, η πρότασή σας δεν μπορεί να απαντηθεί από μένα.

Αυτό που μπορώ να πω είναι ότι δεν μπορεί εργοστάσιο το οποίο σωρεύει ζημιές να παραμείνει σ' αυτήν την κατάσταση, γιατί οι ζημιές οι οποίες σωρεύονται πληρώνονται από τον Ελληνικό Λαό. Τα προβλήματα που έχουν όλες αυτές οι βιομηχανίες, αυτήν τη στιγμή επιβαρύνουν το Ι.Κ.Α. το οποίο έχει ήδη προβλήματα, επιβαρύνουν τους άλλους ασφαλιστικούς οργανισμούς, και τη ΔΕΗ. Πρέπει να ξέρετε ότι η ΑΕΒΑΛ έχει ένα χρέος στη ΔΕΗ έξι δισεκατομμύρια και κινδυνεύουν και οι ίδιοι οι οργανισμοί να έχουν επάλληλα προβλήματα.

Επομένως, ο τρόπος που εχουμε επιλέξει επαναλαμβάνω είναι ένας στρατηγικός σχεδιασμός να μην κλείσουν απότομα, να μην έχουμε προβλήματα εργασίας και μαζικών απολύσεων, ώστε να προχωρήσουν στην ιδιωτικοποίηση. Στην ΑΕΒΑΛ το κάναμε νομίζω με τον καλύτερο τρόπο και έχουμε φθάσει στο σημείο που η μεν προκήρυξη είναι στον αέρα, ενδιαφέρον υπάρχει και οι εκατό θέσεις εργασίας που θα χαθούν δεν θα δημιουργήσουν πρόβλημα. 

ΠΡΟΕΔΡΕΩΝ (Παναγιώτης Ν. Κρητικός): Τελευταία στην ημερήσια διάταξη είναι η με αριθμό 826/28.2.97 Επίκαιρη Ερώτηση της Βουλευτού του Δημοκρατικού Κοινωνικού Κινήματος κας Βασιλικής Αράπη-Καραγιάννη προς τους Υπουργούς Περιβάλλοντος - Χωροταξίας και Δημοσίων 'Εργων, Ανάπτυξης, και Πολιτισμού, σχετικά με τη λήψη μέτρων προστασίας του ιστορικού γεφυριού της Πλάκας στο Νομό 'Αρτας από την κατασκευή του νέου υδροηλεκτρικού φράγματος της Δημόσιας Επιχείρησης Ηλεκτρισμού (ΔΕΗ) στην περιοχή.

Η Επίκαιρη Ερώτηση έχει ως εξής:

"Την έντονη ανησυχία τους εκφράζουν οι κάτοικοι και οι πολιτιστικοί φορείς του Νομού 'Αρτας, για την τύχη του ιστορικού Γεφυριού της Πλάκας από την κατασκευή του νέου υδροηλεκτρικού φράγματος της ΔΕΗ.

Σύμφωνα με συγκλίνουσες απόψεις επιστημόνων, τα νερά θα ποντίσουν το παραδοσιακό γεφύρι, το οποίο αποτελεί ιστορικό και αρχιτεκτονικό μνημείο.

Ερωτώνται οι κύριοι Υπουργοί.

Ποιά μέτρα θα ληφθούν, ώστε να μη χαθεί το μονότοξο πέτρινο γεφύρι της Πλάκας, αληνικό κόσμημα για την περιοχή των Δυτικών Τζουμέρκων.".

Η Υφυπουργός Ανάπτυξης κα Διαμαντοπούλου έχει και πάλι το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Αναπτυξης): Κύριε Πρόεδρε, νομίζω ότι το σημαντικό στοιχείο της επίκαιρης ερώτησης που αξίζει να προβληθεί είναι ότι για το Νομό 'Αρτας έχει υποβληθεί φάκελλος από τη ΔΕΗ για το υδροηλεκτρικό έργο του Αγίου Νικολάου, ένα έργο εξαιρετικά μεγάλης σημασίας για την περιοχή προϋπολογισμού εβδομήντα δισεκατομμυρίων δραχμών, το οποίο θα παίξει μεγάλο ρόλο στην εξοικονόμηση ενέργειας και θα δημιουργήσει πάρα πολλές θέσεις εργασίας στο Νομό 'Αρτας.

Φυσικά κανένα έργο δεν μπορεί να γίνεται σε βάρος του περιβάλλοντος, ούτε σε βάρος της πολιτιστικής κληρονομιάς. Για να γίνει η προέγκριση της χωροθέτησης από το Υ.ΠΕ.ΧΩ.Δ.Ε., θα πρέπει να υπάρξει μια σειρά αδειών και σύμφωνων γνωμών που μια από αυτές είναι του Υπουργείου Πολιτισμού. 'Οπως και σε πολλά άλλα έργα, έτσι και εκεί το Υπουργείο Πολιτισμού θα προτείνει το πλαίσιο έργων που πρέπει να γίνουν για να προφυλαχθεί το μνημείο. Σ' αυτήν τη φάση όμως, είμαστε ακόμα στην προέγκριση της χωροθέτησης από το Υ.ΠΕ.ΧΩ.Δ.Ε.

ΠΡΟΕΔΡΕΥΩΝ (Παναγιώτης Ν. Κρητικός): Η κυρία Αράπη έχει το λόγο.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κυρία Υπουργέ, υπήρχε ένα δημοτικό τραγούδι που έλεγε "πριν κατεβάσει ο Δούναβης και πνίξει το ποτάμι". Εδώ το γεφύρι και τα ποτάμια. Δυστυχώς, εδώ δεν έχουμε πνίξιμο από το Δούναβη.

Από το 1866 αυτό το γεφύρι υπάρχει και έχει ιστορική σημασία. Φυσικά εσείς δεν είσαστε απ' την περιοχή. Εγώ όμως, υπήρξα γενική γραμματέας της Ομοσπονδίας Τζουμέρκων και είμαι ακόμα μέλος, γνωρίζω την περιοχή, γνωρίζω την ιστορία της περιοχής. 'Εχει ειδικά η 'Αρτα και ο 'Αραχθος πληρώσει μεγάλο τίμημα. Είναι βαρύ το τίμημα της παραγωγής ενέργειας υδροηλεκτρικών εργοστασίων, πρώτον, διότι έχει το φράγμα του Πουρναρίου, που είναι το μεγαλύτερο της Ελλάδας.

Ο Πρωθυπουργός πήγε και εγκαινίασε πριν από λίγες μέρες το φράγμα που γίνεται στο χωριό Πηγές. Ανήκουν στην 'Αρτα οι Πηγές. Το φράγμα της Μεσοχώρας είναι επίσης στο Νομό 'Αρτας και στα Τζουμέρκα.

Νομίζω ότι είναι πάρα πολύ βαρύ το τίμημα για το Νομό 'Αρτας, να βρίσκεται τελευταία σε ανάπτυξη και να παρέχει με τη ΔΕΗ, τόσο μεγάλη οικονομική δυνατότητα και για τη χώρα και από την άλλη μεριά να έρχεσθε τώρα και να θέλετε να δημιουργήσετε άλλα τρία φράγματα.

Νομίζω ότι το γεφύρι αυτό και ειδικά ο 'Αραχθος έχει πληρώσει πάρα πολύ βαρύ το τίμημα παραγωγής ηλεκτρικής ενέργειας. Καιρός θα είναι να δείτε και τους Συλλόγους και τους Οικολόγους και τους φορείς που είναι ενάντια σε αυτό το έργο. Νομίζω ότι για κάποια χρόνια είχε σταματήσει η ΔΕΗ να ασχολείται με το φράγμα αυτό. Τώρα τι είναι εκείνο που σας κάνει να το ξαναβάζετε μπροστά, δεν το ξέρω.

Η κα Μπενάκη το 1992 ως Υπουργός Πολιτισμού είχε πάρει μία απόφαση -και λόγω των εγγράφων που της είχε στείλει η 8η Εφορία Αρχαιοτήτων Ιωαννίνων- να διατηρηθεί αυτό το γεφύρι. Είναι το μοναδικό στην Ελλάδα, ύψους σαράντα μέτρων μονότοξο και μήκους εξήντα μέτρων. Νομίζω ότι η πολιτιστική μας κληρονομιά παίζει σπουδαίο ρόλο και δεν είναι μόνο η παραγωγή.

Αυτό που λέτε για τους εργάτες που θα απασχοληθούν κλπ. έχουμε δει και στο Πουρνάρι πόσοι απασχολούνται. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Η κυρία Υφυπουργός έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Ομολογώ ότι υπάρχει μία πρωτοτυπία στην προσέγγιση, ότι δεν πρέπει να γίνονται φράγματα ή ότι οι Νομοί στους οποίους γίνονται φράγματα έχουν πληρώσει πολλά.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: 'Εξι έχει.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Φαντάζομαι ότι όλοι οι Νομοί, που διαθέτουν πλουτοπαραγωγικούς πόρους, θα πρέπει να αξιοποιούνται. Και αυτό είναι προς όφελος της ανάπτυξης της κάθε περιοχής.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Η 'Αρτα είναι η τελευταία στην Ευρώπη.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Σε κάθε περίπτωση, όμως, όπως πολύ καλά και με σαφήνεια είπα, οποιοδήποτε έργο ανάπτυξης είναι υποχρεωμένο να γίνει σε παράλληλο σχεδιασμό με τα οικολογικά δεδομένα της περιοχής και με σεβασμό στην πολιτιστική κληρονομιά μας. Σε κάθε περίπτωση θα βρεθεί τρόπος. Είπαμε ότι ακόμη δεν έχουν δοθεί άδειες και το Υπουργείο Πολιτισμού θα παρουσιάσει πλαίσιο μέτρων, ώστε να προστατευθεί το συγκεκριμένο γεφύρι. Αλλά δεν μπορώ να φαντασθώ ότι μπορούμε να μιλάμε για έργο τόσο μεγάλο, εβδομήντα δισεκατομμυρίων, που αφορά τόσο πολύ την ανάπτυξη της περιοχής και να θέτουμε απαγορευτικό όρο την ύπαρξη του γεφυριού. Θα συνδυάσουμε και τα δύο, όπως γίνεται σε κάθε προσπάθεια σχεδιασμού για την ανάπτυξη αυτής της Χώρας.

Σελίδα 4654 

 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώθηκε η συζήτηση των επικαίρων ερωτήσεων. Κύριοι συνάδελφοι, εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί της αρχής, των άρθρων και του συνόλου της πρότασης νόμου Βουλευτών της Νέας Δημοκρατίας αρμοδιότητας των Υπουργών Γεωργίας: "Ρύθμιση θεμάτων για τη μείωση του κόστους παραγωγής και της λειτουργίας της αγροτικής εκμετάλλευσης, καθώς και την αύξηση της ανταγωνιστικότητας της ελληνικής γεωργίας".

Βρισκόμαστε στο στάδιο της συζητήσεως επί της αρχής.

'Εχω την τιμή να ανακοινώσω στο Σώμα, ότι για τη συζήτηση αυτής της πρότασης νόμου ορίζονται Κοινοβουλευτικοί Εκπρόσωποι από την πλευρά της Νέας Δημοκρατίας ο κ. Αθανάσιος Νάκος, από το Συνασπισμό της Αριστεράς και της Προόδου ο κ. Ευάγγελος Αποστόλου και από το ΔΗ.Κ.ΚΙ. ο κ. Γεώργιος Τσαφούλιας.

Ο κ. Χρυσανθακόπουλος, Βουλευτής Αχαϊας, έχει το λόγο.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Αγαπητοί συνάδελφοι, η πρόταση της Νέας Δημοκρατίας, η οποία αποτελεί μία κίνηση τακτικής μετά τις εκλογές, έρχεται να αναθεωρήσει συνολικά την ιστορική της πρακτική. Είναι μία πρόταση ανέξοδη, βγαλμένη μέσα από μία σύγχυση ιδεολογική και πολιτική, γιατί, όταν κυβερνούσε, διεκατέχετο από το πνεύμα του άκρατου φιλελευθερισμού. Αυτό σημαίνει στην πράξη σήμερα, ότι τελούμε σε αναμονή για το ποια από τις τρεις πολιτικές θεωρίες θα επικρατήσει στη Νέα Δημοκρατία, για να δούμε και πόσο στηρίζει αυτό το νόμο.

Θα επικρατήσει η λογική του άκρατου φιλελευθερισμού; Η παλαιότερη του ριζοσπαστικού φιλελευθερισμού; 'Η η όψιμη, η οποία έχει και λαϊκίστικο χαρακτήρα, του κρατικού προστατευτισμού; 

'Ετσι, λοιπόν, από τη στιγμή που αναφέρεται στη μείωση του κόστους παραγωγής για τα αγροτικά προϊόντα, οφείλει να απαντήσει κατ' αρχήν πώς μπορεί να γίνει αυτή η μείωση, γιατί η ίδια ξέρει πολύ καλύτερα, πώς έγιναν οι αυξήσεις στα λιπάσματα, στα φυτοφάρμακα, στα καύσιμα, στα επιτόκια και πώς, επίσης, επήλθε ένας σκληρός διωγμός των συνεταιρισμών, μία αποδυνάμωση του συνεταιριστικού κινήματος, που είναι βασικός μοχλός για την ανάπτυξη του αγροτικού τομέα.

'Ετσι, λοιπόν, η προτεινόμενη αυτή νομοθετική ρύθμιση είναι μια ένοχη πρόταση. Και μάλιστα, θα έλεγα, ότι ο κ. 'Εβερτ, ο οποίος πρωτοστάτησε στη διατύπωσή της, λίγο πριν καταθέσει την πρόταση νόμου στη Βουλή, έχει κάνει την εξής εξομολόγηση από την 'Εδρα του ομιλητή και προτείνω να προστεθούν ως εισαγωγικό επιμύθιο της πρότασης νόμου της Νέας Δημοκρατίας τα λεχθέντα από τον κ. 'Εβερτ στη Βουλή στις 18 Οκτωβρίου. 'Ελεγε, λοιπόν, ο Αρχηγός της Νέας Δημοκρατίας: "Μην εμπαίζουμε, λοιπόν, τους αγρότες, γιατί οι αγρότες δεν είναι ούτε υποανάπτυκτοι, ούτε ανόητοι. Είναι πολύ πιο έξυπνοι από τον κάθε έναν από εμάς και γνωρίζουν πολύ καλά πώς τους εμπαίζουμε εμείς οι πολιτικοί".

Κύριοι συνάδελφοι της Νέας Δημοκρατίας, παρακαλώ να δεχθείτε αυτήν την παραδοχή και ομολογία του κ. 'Εβερτ, που χαρακτηρίζει και τις προθέσεις της πρότασης νόμου.

Η πρόταση, όπως επί της ουσίας διατυπώνεται, δεν τεκμηριώνει το ποιος θα πληρώσει το κόστος το οποίο θα ωφεληθούν οι αγρότες, πώς θα συγκεντρωθούν τα απαιτούμενα ποσά γι'αυτές τις φιλοαγροτικές προτάσεις. Και πράγματι, δεν είναι δυνατόν να προσδιορισθεί από αυτήν την πλευρά, γιατί θα έπρεπε να ανοίξει ένα μέτωπο απέναντι σε προνομιούχες κοινωνικές ομάδες και τάξεις, τις οποίες εκπροσωπεί η Νέα Δημοκρατία. Και ενώ το σύνολο του αγροτικού προβλήματος ξεκινά από την παραγωγή, αφορά την μεταποίηση του αγροτικού προϊόντος, την τυποποίηση, τη διακίνηση και την εμπορία, η Νέα Δημοκρατία επιλέγει το σημείο της παραγωγής -να το προσέξουμε αυτό- για να μην ανοίξει μέτωπο ενάντια στο προγνωστικό κεφάλαιο, για να μη συγκρουστεί με τα μεγάλα εκείνα αεριτζίδικα συμφέροντα.

'Ετσι λοιπόν, δεν στρέφεται στο πώς θα καλυφθεί η ψαλίδα τιμών παραγωγού-καταναλωτή, που είναι από ένα προς τέσσερα μέχρι ένα προς επτά και πάρα πάνω πολλές φορές, αλλά δίνει το βάρος στο πώς θα υπάρξει κάποια ελάφρυνση στην κύρια βάση παραγωγής του προϊόντος.

Εδώ, λοιπόν, θα πρέπει να πούμε, ότι η μαύρη προπαγάνδα η οποία είχε γίνει τα προηγούμενα χρόνια ενάντια στο συνεταιριστικό κίνημα με τις γνωστές αφίσες "θα σας πάρουν τα χωράφια", ήταν ακριβώς η μάχη που έδωσε για να στηρίξει τους εμπορομεσίτες και τους αεριτζήδες. Ο δε προστατευτισμός, που τώρα επικαλείται, έχει αυταρχικό και κρατικίστικο χαρακτήρα και είναι και στην πράξη ανεφάρμοστος.

Υπάρχουν ζητήματα, για τα οποία θα πρέπει να λάβει μέτρα η Κυβέρνηση για την αντιμετώπιση του αγροτικού προβλήματος. Και πρέπει να πω εδώ ότι το πρώτιστο ζήτημα, που πρέπει τελεσίδικα και ως τελευταία πράξη -θα λέγαμε- να γίνει από την Κυβέρνηση, είναι η ρύθμιση των αγροτικών χρεών, τα οποία μεταξύ του 1990 και του 1993 πολλαπλασιάστηκαν, προστέθηκαν πεντακόσια δισεκατομμύρια στις πλάτες των αγροτών, των παραγωγών και γι' αυτό οι ρυθμίσεις που έχουν εξαγγελθεί και αρχίζουν από το 1993 δεν είναι επαρκείς. Θα πρέπει, ως αφετηρία των ρυθμίσεων και ως βάση κεφαλαίων, κύριε Υπουργέ, να είναι το 1990, από τότε δηλαδή που η Αγροτική Τράπεζα καταλήστεψε τους αγρότες και κατέστησε αδύνατη την παραγωγική τους προσπάθεια. Είναι θετική η σημερινή μείωση των επιτοκίων χορηγήσεων και θα πρέπει να τη χαιρετήσουμε, αλλά δεν μπορεί να απαλύνει το βάρος των χρεών που έχουν σωρρευθεί και να υπάρξει μια λύση. 

Στην ουσία των προτάσεων της Νέας Δημοκρατίας, που προηγούμενα αποκάλεσα ανακόλουθες, είναι η πρόταση της μείωσης του ΦΠΑ, ενός όρου που πλέον είναι ευρωπαϊκός και θα αποτελέσει κοινή βάση για την απορρόφηση από το ΦΠΑ των κονδυλίων που θα αποτελέσουν και τους προϋπολογισμούς της Ευρωπαϊκής 'Ενωσης. Αυτός ο ευρωπαϊκός φόρος θα γίνει ενιαίος, γύρω στο 16%, υπολογίζεται.

Κατά συνέπεια δεν μπορεί η Νέα Δημοκρατία, που διαπραγματεύτηκε το ύψος του ΦΠΑ και μάλιστα άφησε ακάλυπτα τα γεωργικά μηχανήματα και τα έβαλε στο 18%, να ζητά σήμερα, παλινδρομώντας, τη διόρθωση του δικού της λάθους τη στιγμή που αυτό χρονικά δεν επαρκεί να γίνει, μια και πολύ σύντομα θα προχωρήσουμε στον ενιαίο ευρωπαϊκό φόρο. 

Εκείνο το οποίο είναι σημαντικό επίσης και αφορά την κατοχύρωση των επαγγελματικών δικαιωμάτων των αγροτών και το οποίο αντιπάλεψε η Νέα Δημοκρατία γιατί δεν πίστευε ποτέ στους αγρότες ως παραγωγική τάξη, αλλά ως πελατεία εκλογική, είναι το ζήτημα του Μητρώου Αγροτών το οποίο καταψήφισε στη Βουλή για να μη θιχθούν τα συμφέροντα των διαφόρων "αγροτών" του Κολωνακίου που αποκτούσαν αγροτικό αυτοκίνητο στην καρδιά της Αθήνας. Η δε πρότασή της για τη μείωση των τιμολογίων της ΔΕΗ δεν μπορεί να σταθεί. Είναι το φθηνότερο τιμολόγιο αυτό που πληρώνουν οι αγρότες συγκριτικά με τους άλλους καταναλωτές, ακόμα και τους μικρομεσαίους. Αλλά βέβαια πρέπει να γίνει μία ρύθμιση για το πότε θα πληρώνουν οι αγρότες -ανάλογα με το αντικείμενο της καλλιέργειας που ασχολούνται- τα τιμολόγια. Αυτό πρέπει να αντιμετωπιστεί. 

Η επιβάρυνση με πέντε χιλιάδες διορισμούς διοικητικών υπαλλήλων της ΔΕΗ είναι που προσθέτει εις βάρος του δημοσίου κορβανά, εις βάρος των δημοσίων οικονομικών. Πέντε χιλιάδες διορισμοί είναι αρκετές δεκάδες δισεκατομμυρίων ετησίως, τις οποίες θα επιβαρυνθούν οι 'Ελληνες φορολογούμενοι για να αντιμετωπιστούν αυτές οι πράξεις.

Ακριβώς πάνω στο ζήτημα το ποιος θα πληρώσει το κόστος αυτών των προτάσεων που η Νέα Δημοκρατία ισχυρίζεται ότι πρέπει να προχωρήσουν, ποιος θα πληρώσει το Ι.Κ.Α., τη Δ.Ε.Η., το Φ.Π.Α., πώς θα βρεθούν οι πόροι για το ένα τρισεκατομμύριο που χρειάζεται, εδώ θα πρέπει να πούμε ότι όσοι κάνουν υπολογισμούς πρέπει να γνωρίζουν ότι εξαιτίας του εμποροαγοραστικού κεφαλαίου εκφεύγουν και δεν φορολογούνται προϊόντα αξίας ενάμισι τρισεκατομμυρίου τα οποία

Σελίδα 4655 

διακινούνται στον καταναλωτή και δεν έχουμε έσοδα της τάξης των διακοσίων πενήντα δισεκατομμυρίων περίπου. Εκφεύγει επίσης είσπραξη Φ.Π.Α. που θα μπορούσε να αποδοθεί πάλι στους αγρότες σύμφωνα με τα μέτρα τα οποία έχει λάβει η Κυβέρνηση.

Είναι, λοιπόν, πιστεύω η πρόταση της Νέας Δημοκρατίας μία φθηνή προπαγάνδα και ένα πυροτέχνημα εντυπωσιασμού. Χρειάζεται σαφώς μία πρόταση να είναι αξιόπιστη, βατή και εφαρμόσιμη για να ψηφιστεί από το Κοινοβούλιο. Δεν συντρέχουν αυτοί οι λόγοι και δεν τεκμηριώνονται σύμφωνα με αυτά που προτείνει η Νέα Δημοκρατία.

Αφού, λοιπόν, δεν υπάρχουν τα προηγούμενα στοιχεία, λοιπόν, το μόνο που μπορούμε να συζητήσουμε από εδώ και μπρός -και αυτό στα πλαίσια της Διακομματικής Επιτροπής η οποία εξετάζει το αγροτικό πρόβλημα και θα φέρει το πόρισμά της- είναι πως θα εκπονηθεί κλαδική πολιτική ανά προϊόν, πώς θα προσδιοριστούν οι καλλιεργητικές ζώνες, πώς θα γίνει η απορρόφηση των αδιόριστων γεωπόνων, πώς θα υπάρξει μία πρακτική από τη μεριά της Κυβέρνησης με νομοσχέδια όπου οι νέοι αγρότες θα έχουν τα πλεονεκτήματα εκείνα που απαιτούνται, ώστε να υπάρξει ανάκαμψη στον αγροτικό τομέα, να υπάρξει εκπαίδευση και επανεκπαίδευση του αγροτικού δυναμικού, να υπάρξει ενίσχυση, να εφαρμοστεί στην πράξη η ασφάλιση της παραγωγής και να διευρυνθεί η κάλυψη του παραγωγού.

'Ηρθε, λοιπόν, η στιγμή να παρθούν βέβαια κάποιες μεγάλες αποφάσεις για το αγροτικό ζήτημα και στην επόμενη συζήτηση στην Ολομέλεια της Βουλής, όταν θα φέρει η Διακομματική το πόρισμα θα πρέπει πράγματι να ληφθούν κοινές αποφάσεις. Και μπορούμε να ομοφωνήσουμε σ' αυτό σε μέτρα πρακτικής σημασίας, που θα βοηθήσουν τους αγρότες, την κύρια παραγωγική δύναμη της Χώρας, την υποδομή του πρωτογενούς τομέα, ώστε να επιβιώσουν και να ανταπεξέλθουν στον ανοιχτό ανταγωνισμό των διεθνών πλέον οικονομικών δεδομένων.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βλαχόπουλος.

Απών, διαγράφεται.

Ο κ. Γεώργιος Καλατζής.

Απών, διαγράφεται. 

Ο κ. Δημοσχάκης.

Απών, διαγράφεται.

Η κα Φουντουκίδου.

Απούσα, διαγράφεται.

Ο κ. Δαμιανίδης.

Απών, διαγράφεται.

Ο κ. Ρεγκούζας.

Απών, διαγράφεται.

Ο κ. Αλαμπάνος.

Απών, διαγράφεται.

Ο κ.Φούσας.

ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, είναι στην Επιτροπή.

ΠΡΟΕΔΡΕΥΩΝ (Παναγιώτης Ν. Κρητικός): Το ξέρω ότι είναι στην Επιτροπή. Αν ειδοποιηθεί και προσέλθει, θα μιλήσει.

Ο κ.Σπυριούνης έχει το λόγο.

Απών, διαγράφεται.

Ο κ. Λυμπερακίδης.

Απών, διαγράφεται.

Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Κύριε Πρόεδρε, έχω οριστεί ως Κοινοβουλευτικός Εκπρόσωπος.

ΠΡΟΕΔΡΕΥΩΝ (Παναγιώτης Ν. Κρητικός): 'Εχετε οριστεί ως Κοινοβουλευτικός Εκπρόσωπος. Κατά συνέπεια, θα μιλήσετε μετά ως Κοινοβουλευτικός Εκπρόσωπος.

Ο κ. Χαϊτίδης έχει το λόγο, ο οποίος μεταφέρθηκε στο τέλος, αλλά ήλθε γρήγορα το τέλος του καταλόγου.

ΕΥΓΕΝΙΟΣ ΧΑΙΤΙΔΗΣ: Κύριε Πρόεδρε, αγαπητοί συνάδελφοι, με τη συζητούμενη πρόταση νόμου της Νέας Δημοκρατίας που αφορά επίλυση αγροτικών προβλημάτων αποδεικνύεται για μία ακόμη φορά ότι η Νέα Δημοκρατία είναι συνεπής στις προεκλογικές εξαγγελίες, στις προεκλογικές διαπιστώσεις και στις προεκλογικές υποσχέσεις.

'Ισως όχι άδικα πολλές φορές ο Ελληνικός Λαός παρεξηγεί αυτά που λέγονται προεκλογικά και εν συνεχεία δεν εφαρμόζονται. Κόμματα και Πολιτικοί του υπόσχονται να λύσουν χρόνια προβλήματα. Τα ξαναθυμούνται, στις επόμενες εκλογές. 'Ολη αυτήν τη δυσπιστία, η Νέα Δημοκρατία την ανατρέπει με τη σημερινή πρόταση νόμου, γιατί αποδεικνύει ότι όσα έλεγε τότε, όσα έλεγε τον Αύγουστο, όσα έλεγε τον Ιούλιο του 1996, όσα έλεγε πιο μπροστά, για τα αγροτικά προβλήματα τα έχει μελετήσει. Γι' αυτό είναι έτοιμη να προτείνει λύσεις και σήμερα υποβάλλει προς συζήτηση και έγκριση στη Βουλή αυτήν την πρόταση νόμου.

Με έκπληξη και φυσικά με στενοχώρια παρακολούθησα και εγώ και ο Ελληνικός Λαός που μας παρακολουθεί και μας ακούει, την αντίδραση, την αρνητική στάση των συναδέλφων του ΠΑ.ΣΟ.Κ. και της Κυβερνήσεως, οι οποίοι δεν κατηγόρησαν, δεν κατέκριναν αυτό το σχέδιο νόμου ως επιζήμιο για τους αγρότες, αλλά ως άτολμο και ως ημιτελές, χωρίς βέβαια -προσβάλλοντας τη νοημοσύνη μας- να εξηγήσουν ποιος εμποδίζει την Κυβέρνηση να πάρει πιο τολμηρά μέτρα υπέρ των αγροτών, από εκείνα που προτείνει η Νέα Δημοκρατία και τα οποία η Κυβέρνηση και οι συνάδελφοι του ΠΑ.ΣΟ.Κ. θεωρούν ότι είναι ημίμετρα.

'Ομως, το ζητούμενο -απλώς το αναφέρω- δεν είναι σήμερα να αναφερθούμε για μία ακόμη φορά στη γνωστή τακτική της Κυβερνήσεως έναντι των αγροτών, μία τακτική, η οποία έφερε σε τέτοια απόγνωση την αγροτική οικογένεια, ώστε να έχουμε τα γνωστά πλέον, πρωτοφανή για τα ελληνικά δεδομένα γεγονότα, τις δικαιολογημένες αντιδράσεις, αντιδράσεις απόγνωσης και όχι πολιτικές πράξεις, όπως θέλησαν μερικοί να τις παρουσιάσουν, αναφορικά με την εξέγερση των αγροτών που κρατάει επί μήνες τώρα και ταλαιπωρεί και βλάπτει τη Χώρα.

Πρέπει να κατανοήσουμε, κύριοι συνάδελφοι, ότι η Ελλάδα είναι και θα παραμείνει κατά βάση μία γεωργική χώρα. 'Oλα τα Κόμματα, όλες οι κυβερνήσεις, οι οποίες δημοκρατικώ τω τρόπω διαδέχονται η μία την άλλη, πρέπει να κατανοήσουν ότι ο γνώμονας, η βάση κάθε οικονομικού σχεδιασμού για τη χώρα, οι προϋποθέσεις και ο τρόπος με τον οποίο προσπαθούμε να ενταχθούμε και να εναρμονιστούμε μέσα σ' αυτήν τη μεγάλη οικογένεια της Ευρωπαϊκής Ενώσεως, πρέπει να έχουν μία πυξίδα, η οποία να μας οδηγεί κάθε φορά και να μας υπενθυμίζει ότι η Ελλάδα είναι Χώρα αγροτική. Επομένως, η βάση της κάθε αναπτύξεώς μας θα πρέπει να είναι η αξιοποίηση στο μέγιστο δυνατό βαθμό των αγροτικών παραγωγικών δυνατοτήτων της Χώρας.

Με το συζητούμενο νομοσχέδιο δεν λύνεται στο σύνολό του το αγροτικό πρόβλημα της Ελλάδος, αλλά κάποια άλλα επιμέρους προβλήματα από τα οποία εξαρτάται το κόστος παραγωγής, εξαρτάται η διατήρηση των λίγων αγροτών, που έχουν μείνει δυστυχώς στην περιφέρεια, στα χωριά τους.

Αυτοί οι στόχοι μπορούν να επιτευχθούν αν η Κυβέρνηση δεχθεί να λάβει όλα εκείνα τα μέτρα που προτείνει η Νέα Δημοκρατία με το συζητούμενο νομοσχέδιο, αν δεχθεί να μειώσει το κόστος παραγωγής ώστε να είναι ανταγωνιστικά τα ελληνικά αγροτικά προϊόντα με τη μείωση π.χ. της τιμής του πετρελαίου. Για το σκοπό αυτό απαιτούνται ποσά, τα οποία μπορεί η Κυβέρνηση να τα εξασφαλίσει. Ζητάει ακόμη η Νέα Δημοκρατία με το νομοσχέδιο αυτό να βοηθηθούν οι αγρότες στην κατασκευή των απαραίτητων κτισμάτων, όπως της κατοικίας τους, της αγροτικής αποθήκης τους, της μικρής βιοτεχνίας τους, για τα οποία το κόστος εκδόσεως αδειών και το κόστος ασφάλισης του εργατοτεχνικού προσωπικού είναι το ίδιο με εκείνο, το οποίο παρατηρείται στα μεγάλα αστικά κέντρα. 'Οταν η Νέα Δημοκρατία ζητάει να δοθεί επιτέλους αυτή η στοιχειώδης στήριξη του αγροτικού πληθυσμού κάποιας ηλικίας με την αύξηση των αγροτικών συντάξεων προτείνει ένα εφικτό μέτρο.

Κύριε Υπουργέ, θα ήθελα να σας ρωτήσω. Είχε υποσχεθεί

Σελίδα 4656 

η Κυβέρνηση δια στόματος του κυρίου Πρωθυπουργού, αύξηση όχι δέκα χιλιάδων δραχμών που είχε προτείνει η Νέα Δημοκρατία, αλλά τεσσάρων χιλιάδων δραχμών από 1ης Ιανουαρίου στις αγροτικές συντάξεις. Είμαστε στο Μάρτιο μήνα και δεν έχετε δώσει ούτε μία δραχμή επιπλέον. Γιατί, κύριε Υπουργέ, εμπαίζετε τον Ελληνικό Λαό κατά ένα τέτοιο ανεπίτρεπτο τρόπο; Γιατί μειώνετε την εμπιστοσύνη του Ελληνικού Λαού -όχι στο ΠΑ.ΣΟ.Κ, αυτή έχει μειωθεί εδώ και πολύ καιρό- αλλά στην έννοια του Κράτους; Και είναι τραγικό και φοβερά επικίνδυνο, όταν ο 'Ελληνας πολίτης δεν νοιώθει πλέον εμπιστοσύνη απέναντι σ' αυτό που λέγεται κράτος, ανεξάρτητα από την κυβέρνηση που διαχειρίζεται κάθε φορά αυτό το κράτος. Γιατί, κύριε Υπουργέ, τρεις μήνες μετά από την υπόσχεση, αυξήσεις των αγροτικών συντάξεων κατά τέσσερις χιλιάδες δραχμές, δεν δώσατε ακόμη ούτε μία δραχμή στους αγρότες;

Από εκεί και πέρα, νομίζω ότι για να μπορέσει να βοηθηθεί η ελληνική αγροτική οικονομία, εκτός από τα μέτρα που προτείνονται με τη συζητούμενη πρόταση νόμου της Νέας Δημοκρατίας, θα πρέπει, κύριε Υπουργέ, οι υπηρεσίες του Υπουργείου σας να μελετήσουν σοβαρά και ορισμένα άλλα μέτρα, τα οποία πρέπει να λάβετε το συντομότερο δυνατό, όπως την αύξηση των ποσοστώσεων των αγροτικών προϊόντων. Η πρακτική απέδειξε ότι κάποιες ποσοστώσεις, οι οποίες είχαν αποφασιστεί από διάφορες κυβερνήσεις και είχαν συμφωνηθεί στην Ευρωπαϊκή 'Ενωση, δεν επαρκούν, για να καλύψουν τη δυνατότητα παραγωγής ορισμένων δυναμικών, αποδοτικών και σημαντικών προϊόντων, όπως είναι το βαμβάκι, όπως είναι ο καπνός, μέσω του οποίου θα στηριχθούν οι ακριτικοί αγροτικοί πληθυσμοί, σε δύσκολες περιοχές, όπου δεν μπορεί να παραχθεί άλλο προϊόν.

Οι υπηρεσίες σας, κύριε Υπουργέ, πρέπει να καταρτίσουν ένα συνολικό πρόγραμμα για τη δημιουργία λιμνοδεξαμενών, ώστε αφ' ενός η ορεινή αγροτική παραγωγή να μπορέσει να ενισχυθεί με κάποιες μικροαρδεύσεις, αλλά και επιπλέον να μπορέσουμε να σταματήσουμε το εξής επικίνδυνο φαινόμενο, το οποίο, κύριε Υπουργέ -αν θέλετε να το σημειώσετε- κανένας δεν βλέπω να το αντιμετωπίζει σοβαρά. Σήμερα στην Ελλάδα, με την εδαφική της διαμόρφωση και την έλλειψη κάποιων απαραίτητων τεχνικών έργων στους χειμάρρους, εκπλύνεται όλο το γόνιμο έδαφος το οποίο υπάρχει και καταλήγει στη θάλασσα. 'Ετσι μειώνεται η δυνατότητα παραγωγής διότι μειώνεται το γόνιμο έδαφος.

Σε λίγα χρόνια -και δεν είναι πολλά τα είκοσι ή τα τριάντα χρόνια-λένε οι ειδικοί, τους οποίους κανείς δεν ακούει, η Ελλάδα θα αρχίσει να ερημώνεται, θα αρχίσει να μειώνεται δραματικά όλο αυτό το γόνιμο έδαφος, το οποίο υπάρχει και το οποίο σήμερα της δίνει την όποια γεωργική παραγωγή.

Κύριε Υπουργέ, ως γεωργική χώρα η Ελλάδα παράγει βιομάζα. Παράγει τα υποπροϊόντα της αγροτικής παραγωγής. 'Εγινε μια σχετική μελέτη από ένα ειδικό ίδρυμα, το οποίο πιστεύω να γνωρίζετε ότι υπάρχει στο Πικέρμι. Απέδειξε αυτό το ίδρυμα ότι μόνο στο Νομό Σερρών μπορούμε να έχουμε ένα εισόδημα της τάξεως των είκοσι δισεκατομμυρίων δραχμών κατ' έτος, εάν αξιοποιήσουμε ως ενεργειακή ύλη για την παραγωγή ενέργειας τη βιομάζα, η οποία παράγεται από τα υποπροϊόντα της αγροτικής παραγωγής μόνο στο Νομό Σερρών. Ανάλογα συμβαίνουν σε όλους τους νομούς της Χώρας.

Τέλος, θα μιλήσω για τις ενεργειακές καλλιέργειες, κύριε Υπουργέ. Σήμερα, με τις ποσοστώσεις έχουμε τα γνωστά πρόστιμα τα οποία επιβάλλονται στους αγρότες, π.χ. στο βαμβάκι, διότι υπερβαίνουμε μια παραγωγή, για την οποία έχουμε περιορισμό.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή.)

Τελειώνω σε ένα λεπτό, κύριε Πρόεδρε. 'Αλλωστε, νομίζω ότι με την επιείκειά σας θα μπορούσα να ζητήσω και κάποιο χρόνο απ'όλους τους συναδέλφους, οι οποίοι δε μίλησαν, γιατί θεωρώ ότι είναι σημαντικά αυτά που θα πώ, κύριε Υπουργέ.

Κύριε Υπουργέ, έχουμε κάποιους καταναγκασμούς και κάποιους περιορισμούς από την Ευρωπαϊκή 'Ενωση, για ορισμένα αγροτικά προϊόντα. Το Ινστιτούτο των Ανανεώσιμων Πηγών Ενέργειας στο Πικέρμι έχει κάνει μελέτες. Ξέρετε τι απέδειξαν αυτές οι μελέτες; 'Οτι μπορούμε να παράγουμε προϊόντα, για τα οποία όχι μόνο δεν υπάρχει περιορισμός, αλλά υπάρχει ειδική επιδότηση, πάρα πολύ μεγάλη, από την Ευρωπαϊκή 'Ενωση, διότι ουσιαστικά καλλιεργούμε ενέργεια.

Είναι το σόργο από το οποίο παράγεται ένα υποκατάστατο της βενζίνης, ένα προϊόν το οποίο ήδη στη Βραζιλία και στις ΗΠΑ προστίθεται σε ποσοστό 8% έως 10%, με στόχο να φθάσει το 15%, στη βενζίνη που σημαίνει ότι σε ποσοστό 15% μπορούμε να μειώσουμε τις εισαγωγές πετρελαίου, τις εισαγωγές καύσιμης ύλης, τις εισαγωγές, αν θέλετε, ακόμη και φυσικού αερίου, διότι με αυτό το προϊόν, το οποίο μπορούμε να καλλιεργήσουμε πολύ εύκολα και με μεγάλη απόδοση στην ελληνική αγροτική ύπαιθρο, μπορούμε να έχουμε ένα τεράστιο εισόδημα. Με τις καλλιέργειες αυτές αποφεύγουμε τα προβλήματα με την Ευρωπαϊκή 'Ενωση και μειώνουμε την απώλεια πολιτισμού συναλλάγματος, για την εισαγωγή πετρελαίου.

Να, λοιπόν κύριε Υπουργέ, πέρα από αντιπολιτευτικές σκοπιμότητες και κορώνες, μερικές θετικές προτάσεις μου, τις οποίες θα σας παρακαλούσα πάρα πολύ να μελετήσετε. Και αν τις μελετήσετε και τις προωθήσετε, θα μείνετε -και εγώ δεν έχω καμία αντίρρηση γι'αυτό, κύριε Υπουργέ- στην πολιτική ιστορία της Ελλάδος ως ένας πράγματι εκσυγχρονιστής και νεωτεριστής Υπουργός.

Διαφορετικά, αν προσπαθείτε με διάφορους τρόπους, να ανακαλέσετε και ανασκευάσετε όσα εσείς ως στέλεχος της Κυβέρνησης του ΠΑΣΟΚ λέγατε πριν από μερικά χρόνια, όχι μόνο δεν θα βοηθήσετε τον Τόπο, όχι μόνο δεν θα βοηθήσετε τον εαυτό σας, αλλά θα προκαλέσετε τη δικαιολογημένη αγανάκτηση του 'Ελληνα αγρότη, ο οποίος -και αυτό θα είναι το τρομερό και το επικίνδυνο για μένα- ...

ΠΡΟΕΔΡΕΥΩΝ (Παναγιώτης Ν. Κρητικός): Θα προκαλέσετε και τη δικαιολογημένη αγανάκτηση του Προεδρείου. Σας παρακαλώ, ολοκληρώστε.

ΕΥΓΕΝΙΟΣ ΧΑΙΤΙΔΗΣ: ... θα χάσει πλέον κάθε ελπίδα και κάθε εμπιστοσύνη προς αυτό που λέγεται Ελληνική Πολιτεία.

Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Εξαντλήθηκε ο κατάλογος των εγγεγραμμένων να πρωτολογήσουν κυρίων συναδέλφων.

ΑΔΑΜ ΡΕΓΚΟΥΖΑΣ: Κύριε Πρόεδρε, θα ήθελα το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Ρεγκούζα, ήσασταν απών.

ΑΔΑΜ ΡΕΓΚΟΥΖΑΣ: Εδώ ήμουν.

ΠΡΟΕΔΡΕΥΩΝ (Παναγιώτης Ν. Κρητικός): Εγώ δεν είδα να είσθε εδώ, όταν εκφώνησα το όνομά σας και άλλων συναδέλφων.

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, δώστε μας τη δυνατότητα.

ΠΡΟΕΔΡΕΥΩΝ (Παναγιώτης Ν. Κρητικός): Εκείνο που θα μπορούσε να κάνει το Προεδρείο, είναι να σας επιτρέψει σ' αυτούς τους συναδέλφους να δευτερολογήσουν κατά προτεραιότητα. 

ΕΥΑΓΓΕΛΟΣ ΜΠΑΣΙΑΚΟΣ: Ο κ. Ρεγκούζας ήταν...

ΠΡΟΕΔΡΕΥΩΝ (Παναγιώτης Ν. Κρητικός): Διεγράφη και ο κ.Ρεγκούζας και άλλοι συνάδελφοι. Εξεφώνησα τον κατάλογο. Τώρα δεν μπορώ, κατά τον Κανονισμό, να σας δώσω το λόγο. Ορίστε, να δευτερολογήσετε κατά προτεραιότητα για ένα πεντάλεπτο.

ΑΔΑΜ ΡΕΓΚΟΥΖΑΣ: Τι να δευτερολογήσω, κύριε Πρόεδρε;

ΠΡΟΕΔΡΕΥΩΝ (Παναγιώτης Ν. Κρητικός): Μα, πώς θα γίνει; 'Εχετε διαγραφεί και δεν μπορείτε να μιλήσετε και εσείς και άλλοι συνάδελφοι.

ΑΔΑΜ ΡΕΓΚΟΥΖΑΣ: Να μιλήσω τώρα και να μην κάνω χρήση δευτερολογίας.

ΠΡΟΕΔΡΕΥΩΝ (Παναγιώτης Ν. Κρητικός): Εγώ πρότεινα κάτι άλλο. Αν θέλουν δύο τρείς συνάδελφοι, οι οποίοι επανήλθαν τώρα, αυτήν τη στιγμή, να μιλήσουν κατά προτε-

Σελίδα 4657 

ραιότητα δευτερολογούντες με πεντάλεπτο, με την ανοχή τη σχετική.

ΑΔΑΜ ΡΕΓΚΟΥΖΑΣ: Κύριε Πρόεδρε, με δεκάλεπτο.

ΕΥΑΓΓΕΛΟΣ ΜΠΑΣΙΑΚΟΣ: Σε άλλη επιτροπή πήγαν.

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε, δεν το γνωρίζω αυτό και δεν αναγνωρίζει ο Κανονισμός το οποιοδήποτε κώλυμα, είτε νόμιμο, είτε μη, των συναδέλφων.

ΕΥΑΓΓΕΛΟΣ ΜΠΑΣΙΑΚΟΣ: Συνεδριάζει η Επιτροπή Δημόσιας Διοίκησης...

ΑΔΑΜ ΡΕΓΚΟΥΖΑΣ: Αφού εδώ ήμουνα, κύριε Πρόεδρε. Εδώ είναι και η τσάντα μου.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, να δευτερολογήσετε κατά προτεραιότητα.

Πριν ξεκινήσετε, έχω την τιμή να ανακοινώσω με χαρά στο Σώμα, ότι από το Δυτικά Θεωρεία παρακολουθούν τη συνεδρίασή μας σαράντα τρεις μαθητές και τρεις συνοδοί δάσκαλοι από το 10ο Δημοτικό Σχολείο Γλυφάδας, αφού προηγουμένως ξεναγήθηκαν στην Αίθουσα "ΕΛΕΥΘΕΡΙΟΣ ΒΕΝΙΖΕΛΟΣ".

Τους καλοσωρίζουμε στο Κοινοβούλιο.

(Χειροκροτήματα από όλες τις Πτέρυγες)

Ορίστε, έχετε το λόγο.

ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, είναι γεγονός ότι η πρώτη σπίθα κοινωνικής έκρηξης μετά τις εκλογές του Σεπτεμβρίου άναψε στον αγροτικό κόσμο, ακριβώς επειδή ο αγροτικός κόσμος αντιμετωπίζει τεράστια προβλήματα και αυτή η κοινωνική έκρηξη διαμόρφωσε το γενικότερο κοινωνικό περιβάλλον, γιατί ακριβώς μετά από αυτήν την έκρηξη επακολούθησαν οι εκρήξεις στους εργαζόμενους και τους μικρομεσαίους. 

Τα προβλήματα της αγροτικής οικονομίας μας έδωσαν και ένα φωτεινό παράδειγμα, ότι τελικά οι αγρότες ξεπέρασαν ακόμη και τα θεσμοθετημένα τους όργανα, που ουσιαστικά ποδηγετούνται από τον κομματισμό στην πατρίδα μας τα τελευταία χρόνια. Kαι έδωσαν ένα μήνυμα προς όλες τις πλευρές του Ελληνικού Κοινοβουλίου, ότι τα προβλήματα αναγκάζουν τους πολίτες να αποφορτίσουν το κομματικό κλίμα που υπάρχει μέσα στην κοινωνία και να βγουν μπροστά. Και αυτό το μήνυμα οφείλουμε να το πάρουμε όλοι μας.

Τα προβλήματα αυτά της αγροτικής οικονομίας προεκλογικά είχαν εντοπισθεί από τη δική μας παράταξη, από το κόμμα της Νέας Δημοκρατίας και με αίσθημα ευθύνης είχαμε προτείνει στον Ελληνικό Λαό κάποια μέτρα. Ουσιαστικά αυτά τα μέτρα, τα οποία είναι στην πρόταση νόμου -αν προσθέσει κανείς και τις δέκα χιλιάδες της αγροτικής σύνταξης- κάποιοι τα είπαν πρόχειρα, κάποιοι άλλοι είπαν ότι είναι ένα δείγμα λαϊκισμού και ακόμα από κάποιους άλλους ειπώθηκε ότι είναι παροχολογίες. Βέβαια υπήρξαν και κάποιοι που προσπάθησαν να μηδενίσουν αυτά τα μέτρα ισχυριζόμενοι ότι είναι μη ρεαλιστικά, ανεδαφικά και δημιουργούν τέτοιες επιβαρύνσεις στον Κρατικό Προϋπολογισμό, που από τα πράγματα καθίσταται αδύνατη η εφαρμογή τους.

'Ομως είναι γνωστό ότι αυτά τα μέτρα και υλοποιήσιμα είναι και το κόστος τους δεν ξεπερνάει τα εκατόν πενήντα δισεκατομμύρια το χρόνο. Εάν η Κυβέρνησή μας είχε ακούσει τότε, θα είχε αποφευχθεί η κοινωνική έκρηξη στους αγρότες, που ουσιαστικά παρέσυρε και τις άλλες κοινωνικές ομάδες. Δεν θα είχαν χαθεί από τις κοινωνικές εκρήξεις τεράστια ποσά από την ελλληνική οικονομία στη χειμαζόμενη αυτή περίοδο και βεβαίως θα είχε ικανοποιηθεί και το λαϊκό αίσθημα των αγροτών. Αυτό ακριβώς η Κυβέρνηση δεν το έκανε και έχει τεράστιες ευθύνες γι'αυτό.

Επίσης, θα πρέπει να πούμε ότι το διεκδικητικό πλαίσιο των αγροτών σε αυτή τη μάχη που δώσανε μπορεί κανείς να το χωρίσει σε τρεις ενότητες.

Η μία είναι μέτρα που θα βοηθήσουν τους αγρότες να βγουν από την κρίση που τους μαστίζει, μία δεύτερη είναι η βραχυπρόθεσμη, θα έλεγε κανείς, οριοθέτηση για να υπάρξουν κάποιες βελτιώσεις και ένα τρίτο κομμάτι ασφαλώς δεν μπορεί να ικανοποιηθεί, γιατί προσκρούει στις Κοινοτικές Οδηγίες.

Το πρώτο κομμάτι ακριβώς αυτό που θα μπορούσε να ικανοποιηθεί δεν είναι τίποτα άλλο από την πρόταση νόμου που καταθέτει στην Eθνική Αντιπροσωπεία η Νέα Δημοκρατία. 

Αυτά τα μέτρα, εάν η Κυβέρνηση τα είχε ικανοποιήσει, απηλλαγμένη από δογματισμούς, από εγωϊσμούς και από μικροψυχίες, τότε ακριβώς οι κοινωνικές εκρήξεις των αγροτών θα είχαν αποφευχθεί.

Αν τα πάρει κανείς αναλυτικά τα μέτρα, θα διαπιστώσει ότι έχουν σχέση με το κόστος παραγωγής και την ποιότητα των παραγομένων αγροτικών προίόντων. Φυσικά οι παρεμβάσεις αυτές στο κόστος παραγωγής και την ποιότητα των προϊόντων δεν είναι μή συμβατές από τις Κοινοτικές Οδηγίες. Αντίθετα, είναι συμβατές παρεμβάσεις, που θα μπορούσαν να έχουν γίνει.

Βέβαια, εμείς ισχυριζόμαστε ότι ακόμα και σήμερα η Κυβέρνηση οφείλει να σκύψει, να τα μελετήσει. Δεν υπάρχουν εγωϊσμοί, ούτε υπάρχουν πολυτέλειες στη σημερινή συγκυρία, να κρατάμε τα κόμματα, τους κομματικούς μας δογματισμούς ή εγωϊσμούς, για να μην προσχωρήσουμε σε μια ορθολογική άποψη, που μας προτείνεται από το α' κόμμα, με το οποίο δεν έχουμε ούτε καν ιδεολογική συγγένεια.

Θα ήθελα να πω ότι, αν προσθέσει κανείς τα προβλήματα που υπάρχουν στους βαμβακοπαραγωγούς, στους καλλιεργητές του ριζιού, αν βάλουμε και τα προβλήματα, που έχουν ενταθεί τελευταία στους καπνοπαραγωγούς, δημιουργείται ένα ασφυκτικό περιβάλλον, που η Κυβέρνηση δεν μπορεί να συνεχίσει άλλο να κωφεύει.

Οι αγρότες δεν αντέχουν. Μπορεί οι κινητοποιήσεις τους να ανεστάλησαν -και δεν είμαι από εκείνους, που θα έλεγα ότι θα πρέπει να συνεχιστούν- αλλά, όμως, δεν είναι δυνατόν να εθελοτυφλούμε σε μια κοινωνική ομάδα της ελληνικής κοινωνίας, χωρίς να μελετήσουμε και να δώσουμε, έστω και μια αχτίδα φωτός σ' αυτούς τους ανθρώπους.

Αν λάβουμε υπόψη μας ότι η Κυβέρνηση καθυστερεί ακόμα και στο διακανονισμό των αγροτικών χρεών, ενώ έσπευσε πρώτη να κάνει αυτές τις ρυθμίσεις στους έχοντες και κατέχοντες, το πρόβλημα των αγροτών συνεχίζει να εντείνεται, χωρίς να βλέπουμε από την Κυβέρνηση τις πρώτες κινήσεις.

Κύριε Υπουργέ, είναι καλές οι περιοδείες στην περιοχή της Θεσσαλίας και οι κορώνες και τα χειροκροτήματα. Τα προβλήματα, όμως, της ελληνικής γεωργίας παραμένουν και περιμένουν οι αγρότες τις πρωτοβουλίες, που δεν έχετε πάρει μέχρι σήμερα. Επιτέλους τολμήστε. Ασχοληθείτε με τους αγρότες, γιατί το αγροτικό πρόβλημα, όπως κατ' επανάληψη έχει τονίσει η Νέα Δημοκρατία, δεν είναι απλά ένα πρόβλημα της ελληνικής κοινωνίας. Είναι μια υπόθεση εθνική, με τεράστιες συνέπειες για το μέλλον της χώρας. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, το Κομμουνιστικό Κόμμα Ελλάδος ορίζει ως Κοινοβουλευτικό Εκπρόσωπο στη συζήτηση της σημερινής πρότασης νόμου τον κ. Σταύρο Παναγιώτου.

Εξαντλήθηκε ο κατάλογος των πρωτολογιών.

Εισερχόμεθα στο στάδιο των δευτερολογιών.

Ο κ. Μπασιάκος έχει το λόγο ως Εισηγητής.

ΕΥΑΓΓΕΛΟΣ ΜΠΑΣΙΑΚΟΣ: Κυρίες και κύριοι συνάδελφοι, θα σχολιάσω, στο μικρό χρόνο που έχω στη διάθεσή μου, ορισμένες από τις παρατηρήσεις που έκανε ο κύριος Υπουργός στην πρωτολογία του και θα αναφερθώ, εν συνεχεία, σε ορισμένες νεότερες εξελίξεις στη διαρρεύσασα περίοδο, από τη συζήτηση στη Βουλή μέχρι τη σημερινή τρίτη συζήτηση της πρότασης νόμου της Νέας Δημοκρατίας, για το κόστος παραγωγής στον αγροτικό τομέα.

Ο κύριος Υπουργός της Γεωργίας αναφέρθηκε στο χρόνο κατάθεσης της προτάσεως νόμου και είπε ότι έγινε παραμονές των εκλογών ή κατά τη διάρκεια των κινητοποιήσεων, για να φανεί πως η Νέα Δημοκρατία στηρίζει τα δίκαια αιτήματα των αγροτών.

Θέλω να τον πληροφορήσω, ότι είναι μια παλιά πρόταση, η οποία αποτελεί ένα μικρό τμήμα του συνολικού προγράμματος της Νέας Δημοκρατίας για την αγροτική ανάπτυξη, με 

Σελίδα 4658 

τα διακόσια πενήντα σημεία, που ανακοινώθηκε σε ανύποπτο χρόνο από τη Νέα Δημοκρατία, από το Δεκέμβριο του 1994, και εξειδικεύεται με συγκεκριμένες προτάσεις και μέτρα, τα οποία κατά καιρούς κατατίθενται και υποβάλλονται στη Βουλή ή στις δικές σας υπηρεσίες.

Θα σας πω, δε, οτι η συγκεκριμένη πρόταση νόμου είχε κατατεθεί στις αρχές του 1996. 'Εχει συζητηθεί και τότε απορρίφθηκε και επανέρχεται ως μία νέα προσπάθεια. Σας δίνουμε μία νέα ευκαιρία να την αποδεχθείτε, ενόψει και της έντασης των αγροτικών κινητοποιήσεων.

Κατηγορήθηκε η Νέα Δημοκρατία, ότι εφαρμόζει λαϊκίστικες, λέει, και φαρισαϊκές και δημαγωγικές μεθόδους. Το είπατε και εσείς, κύριε Υπουργέ, το είπε με έμφαση και ο κ. Χρυσανθακόπουλος πριν από λίγο. Εγώ δε θα σας πω ποια είναι η δική μας άποψη για το χαρακτήρα αυτών των μέτρων. Θα σας τονίσω όμως, ότι το σύνολο των μέτρων, που η Νέα Δημοκρατία εισηγείται με την πρόταση νόμου, αποτελεί προτάσεις που η ΠΑΣΕΓΕΣ, η ΓΕΣΑΣΕ και η ΣΥΔΑΣΕ, σε ανύποπτο χρόνο, όταν δεν είχαν ενταθεί αυτές οι κινητοποιήσεις, είχαν καταθέσει. Η ΠΑΣΕΓΕΣ μιλούσε για κατάργηση του ειδικού φόρου κατανάλωσης. Δε μιλούσατε τότε για λαϊκισμό της ΠΑΣΕΓΕΣ. Η ΓΕΣΑΣΕ έλεγε ακριβώς τα ίδια. Αν εν συνεχεία οι δύο κορυφαίες οργανώσεις του αγροτικού τομέα, η συνεταιριστική και η συνδικαλιστική, υπανεχώρησαν για λόγους κομματικούς, αυτό είναι δικό τους πρόβλημα. Εμείς, πιστοί στις προτάσεις και στις εντολές και στις απόψεις των κορυφαίων αγροτικών οργάνων, αποδεχτήκαμε αυτές τις ιδέες και τις καταθέσαμε ως πρόταση νόμου.

Θα έπρεπε, λοιπόν, να ανατρέξετε στο ψήφισμα της γενικής συνέλευσης της ΠΑΣΕΓΕΣ το 1995, για να δείτε τι περιελάμβανε εκείνο το ψήφισμα. Και οι προτάσεις αυτές, σας το λέω για μία ακόμα φορά, δεν είχαν καμία σχέση με τις κινητοποιήσεις των αγροτών. Και βέβαια είναι καθολικό αίτημα η μείωση του κόστους παραγωγής.

Είναι λαϊκισμός, κύριε Υπουργέ, να ζητούμε τη μείωση των φόρων στα καύσιμα, ή τη μείωση του τιμολογίου της Δ.Ε.Η. τη στιγμή που το τιμολόγιο αυτό ειναι ελάχιστα ανταγωνιστικό για την ελληνική γεωργία; Φταίει ο 'Ελληνας αγρότης εάν η οικονομία δε βαδίζει σωστά, εάν έχουμε τεράστιο δημόσιο χρέος που οφείλεται στην κακή διαχείριση της δεκαετίας του 1980, για να επιβαρύνεται τόσο πολύ το κόστος παραγωγής του 'Ελληνα αγρότη, ο οποίος, επαναλαμβάνω, δεν είναι ανταγωνιστικός σε σχέση με το συνάδελφό του της Ευρωπαϊκής 'Ενωσης; Είναι λαϊκισμός να μιλάμε για αναπροσαρμογή του αφορολογήτου στη μεταβίβαση αγροτικής γης στον κατά κύριο επάγγελμα αγρότη στα σημερινά επίπεδα; Είναι λαϊκισμός να λέμε, ότι δεν μπορεί ο αγρότης να πληρώνει τέλη εκδόσεως οικοδομικών αδειών για αγροτικά κτίσματα και αγροτικές κατοικίες στην περιφέρεια, που σήμερα είναι τόσο πολύ υψηλά και είναι ακριβώς στα ίδια επίπεδα με τα τέλη που αφορούν τα μεγάλα αστικά κέντρα; Είναι λαϊκισμός αυτός; Αυτά είναι τα μέτρα μας. Και σας είπα και πάλι, ότι είναι ένα τμήμα των συνολικών προτάσεων που περιλαμβάνοται στο αγροτικό πρόγραμμα της Νέας Δημοκρατίας.

Ελέχθη εδώ επικριτικά ότι τα επιτόκια της Α.Τ.Ε. ήταν υψηλά επί Νέας Δημοκρατίας. Εγώ θα σας πω ότι ουδέποτε επί Νέας Δημοκρατίας τα επιτόκια της Α.Τ.Ε. ήταν τριπλάσια από τον πληθωρισμό. Ουδέποτε. Αυτό είναι πρωτόγνωρο. 'Εχουμε σήμερα διαφορά μεταξύ επιτοκίων δανεισμού και επιτοκίων χορηγήσεων της τάξης του 12% στην Ελλάδα. Και παρά το γεγονός ότι επιδοτείται το επιτόκιο της Α.Τ.Ε. με δύο μονάδες, το επιτόκιο αυτό είναι δύο μονάδες μεγαλύτερο από τα επιτόκια των εμπορικών τραπεζών. 'Ενας νέος τοκογλύφος έχει γίνει η Αγροτική Τράπεζα. Και κατηγγέλθη προσφυέστατα σε χθεσινή δική σας κομματική σύσκεψη και συνέλευση. Και τα ίδια τα στελέχη σας επισημαίνουν τα τεράστια λάθη σας στη διαχείριση των αγροτικών θεμάτων και ειδικότερα στη διοίκηση της Αγροτικής Τράπεζας.

Θα έπρεπε το επιτόκιο της Αγροτικής Τράπεζας να είναι ίδιο ή έστω ελαφρώς υψηλότερο από τον πληθωρισμό. Και θα έπρεπε η Αγροτική Τράπεζα συνολικά να εξυγιάνει το χαρτοφυλάκιό της και να γίνει μία ανταγωνιστική τράπεζα που να μπορεί να ανταποκριθεί στις σημερινές προκλήσεις.

Μας μιλάτε για το μητρώο συνεχώς. Χθες αποκαλύφθηκε στην ίδια τη σύσκεψη την κομματική στην οποία αναφέρομαι και δημοσιεύεται στο σημερινό Τύπο, καταγγελία από τον πρόεδρο της ΠΑΣΕΓΕΣ, ότι δυστυχώς ούτε το 30% των αγροτών, που θεωρούνται κατά κύριο επάγγελμα -δηλαδή των οκτακοσίων χιλιάδων- δεν έχει εγγραφεί στο μητρώο των αγροτών. Γιατί δεν ενεγράφησαν;

Και ποιά είναι τα ποσά -σας προκαλώ για μία ακόμη φορά- που έχει δώσει ο κρατικός Προϋπολογισμός στην ΠΑΣΕΓΕΣ για να προχωρήσει το μητρώο των αγροτών;

Εγώ γνωρίζω ότι υπάρχει και νέα καθυστέρηση. Το πάτε από Σεπτέμβριο σε Σεπτέμβριο. Μας είπατε για Σεπτέμβριο του 1995. Το εξήγγειλε και δεσμεύτηκε ο ίδιος ο τότε Πρωθυπουργός Ανδρέας Παπανδρέου. Από το Σεπτέμβριο του 1995 περιμένουμε την ολοκλήρωση του μητρώου των αγροτών. Τώρα μας πάτε στο Σεπτέμβριο του 1997. Με τις νέες καθυστερήσεις- σας ζητούν παράταση για ένα μήνα -δεν ξέρω πόσο θα δοθεί τελικώς και αν θα δοθεί-μετατίθεται ο χρόνος κατάρτισης του μητρώου των αγροτών στο τέλος του 1997 το λιγότερο.

Και τα λέγω αυτά γιατί εξαρτάτε τη χορήγηση φθηνών καυσίμων- και όχι του επιπέδου των έξι δισεκατομμυρίων που είναι εγγεγραμμένα στον Προϋπολογισμό του 1997- απο την κατάρτιση και λειτουργία του μητρώου των αγροτών.

'Οταν όμως φορολογείτε τον αγρότη, ξέρετε ποιοι είναι κατά κύριο επάγγελμα αγρότες, ενώ, για να μπορέσετε να διευκολύνετε τον αγρότη και να του μειώσετε το κόστος παραγωγής προκειμένου να επιβιώσει, δεν μπορείτε να το κάνετε. Δεν έχετε πολιτική βούληση να το κάνετε. Και περιορίζεστε στα πυροτεχνήματα του Τύπου, ότι αυτά που ισχυρίζεται η Νέα Δημοκρατία είναι λαϊκισμός.

Ως προς το κόστος των μέτρων, επιμένετε να αποτιμάτε το κόστος σε υψηλά επίπεδα, που φθάνουν το ένα τρισεκατομμύριο. Εμείς σας κάναμε αποτίμηση, σας είπαμε πόσο αποτιμούμε το κόστος των μέτρων αυτών και σε καμία περίπτωση το σύνολο των μέτρων που εισηγείται η Νέα Δημοκρατία, αλλά και οι αγρότες, δεν υπερβαίνει τα 150 δισεκατομμύρια. Σε μία περίοδο που η Βουλή αντιμετωπίζει χαριστικές και μερικές φορές σκανδαλώδεις ρυθμίσεις πολλών δισεκατομμυρίων, είναι απαράδεκτο να μην εγκρίνει η Κυβέρνηση τη μείωση των φόρων προς το Κράτος, ύψους 150 δισεκατομμυρίων.

Είπατε ότι συνεννοηθήκατε με την Ευρωπαϊκή Επιτροπή για διάφορα θέματα, μεταξύ των οποίων και την αντιμετώπιση κρίσιμων δυναμικών καλλιεργειών, όπως το λάδι, το βαμβάκι, τον καπνό, τα σιτηρά, το αγελαδινό γάλα. Τα θέτετε για πρώτη φορά, κύριε Υπουργέ, παραμονές των εκλογών του Σεπτεμβρίου, μονολεκτικά. Πήγατε στο τελευταίο συμβούλιο και βρήκατε την ευκαιρία, για λόγους καθαρά δημαγωγικούς, ενόψη των εκλογών για να υφαρπάξετε την ψήφο του Ελληνικού Λαού, να πείτε ότι έχουμε προβλήματα σε αυτά τα προϊόντα και τα απαριθμήσατε έτσι απλά, χωρίς να προτείνετε οποιοδήποτε μέτρο. Και μόνο μετά τις εκλογές, υπό την πίεση των αγροτικών κινητοποιήσεων, υποβάλλατε ένα υπόμνημα στην Ευρωπαϊκή 'Ενωση, που αποτιμά τις ζημιές που έγιναν, στην Θεσσαλία και σε άλλες περιοχές, σε κάποιο επίπεδο, αρκετών δισεκατομμυρίων. Και δημαγωγείτε, λέγοντας ότι η Νέα Δημοκρατία είναι εκείνη που θέλει να επανεθνικοποιήσει την κοινή αγροτική πολιτική. Αυτό όμως είναι ανακριβέστατο. Η Νέα Δημοκρατία που ενέταξε τη Χώρα μας στην Ευρωπαϊκή 'Ενωση, θα μιλούσε ποτέ για επανεθνικοποίηση της Κοινής Αγροτικής Πολιτικής; Είναι επανεθνικοποίηση να μειώσετε το σπάταλο κρατος και να εξασφαλίσετε πόρους, ώστε να μη χρειάζετε να επιβάλλετε αυτές τις πρόσθετες εισφορές στους αγρότες;

(Στο σημείο αυτό την Προεδρική 'Εδρα καταλαμβάνει ο Β'Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

Είναι λαϊκισμός αυτός ή έχετε υποχρέωση πράγματι να πιέσετε την Ευρωπαϊκή 'Ενωση στον κατάλληλο χρόνο και με 

Σελίδα 4659 

τον κατάλληλο τρόπο και την αναγκαία τεκμηρίωση, ώστε να εξασφαλίσετε τη στήριξη της Ευρωπαϊκής 'Ενωσης για κρίσιμα εθνικά αγροτικά αιτήματα;

Επίσης θέλω απλώς να αναφερθώ στην απαράδεκτη κρίση σας, ότι σήμερα δεν υπάρχει Υπουργείο Γεωργίας. Το είπατε στη Γενική Συνέλευση της ΓΕΣΑΣΕ. Είναι απαράδεκτο για έναν Υπουργό, το μακροβιότερο ίσως Υπουργό Γεωργίας της τελευταίας δεκαετίας, να ισχυρίζεται ότι δε λειτουργεί τίποτα στο Υπουργείο του οποίου προίσταται και να μην έχει τη στοιχειώδη ευαισθησία να παραιτηθεί.

'Εχετε ξανακάνει αντίστοιχες κρίσεις για ευαίσθητους τομείς του Υπουργείου σας όταν αναφερθήκατε στη ΔΙΔΑΓΕΠ και είπατε ότι δε δουλεύει καθόλου αυτή η υπηρεσία, χωρίς να λάβετε κανένα αποτελεσματικό μέτρο για να βελτιώσετε τη λειτουργία αυτής της πολύ σημαντικής υπηρεσίας του Υπουργείου σας.

Λυπάμαι, διότι ο Πρωθυπουργός, που με μεγάλη πίεση δέχθηκε τους εκπροσώπους των αγροτών, δεν τους έδωσε απολύτως τίποτα. Μίλησε αορίστως για διάλογο μέσα από το Συμβούλιο της Αγροτικής Πολιτικής, ή μέσα από τη Διακομματική Επιτροπή για τα αγροτικά, μίλησε για ένα διάλογο που είναι χρονοβόρος. Σας έχω επισημάνει τον τρόπο με τον οποίο λειτουργεί το Συμβούλιο Αγροτικής Πολιτικής. Ανά τετράμηνο συνέρχεται για μία ημέρα και είναι αδύνατον να συζητήσετε, έστω και για μία φορά, στη διάρκεια της τετραετίας που προβλέπεται η θητεία σας, για τα αγροτικά προβλήματα. Πρέπει να επιταχύνετε τις διαδικασίες εκεί, αφού αυτό το βήμα επιλέξατε για τη διαμόρφωση ενός διαλόγου και την κατάρτιση των προτάσεων, να συστήσετε επιτροπές επεξεργασίας των θεμάτων αυτών, στις οποίες θα μετέχουμε ενεργά και να δώσετε λύσεις. Και να μην ασχολούμαστε με τις θεωρίες της διάγνωσης των προβλημάτων. 'Ολοι γνωρίζουμε τα προβλήματα στις περιφέρειες μας, ο αγροτικός τομέας συρρικνώνεται, οι επιπτώσεις είναι ιδιαίτερα δυσμενείς στον οικονομικό, κοινωνικό αλλά και εθνικό τομέα και θα πρέπει να ληφθούν συγκεκριμένα μέτρα.

Ας ελπίσουμε ότι η περίοδος που απομένει μέχρι το Κιλελέρ, που θα έχουμε πάλι εντάσεις και θα κατηγορείτε τους εκπροσώπους των Κομμάτων, ότι υποκινούν αυτές τις κινητοποιήσεις, ίσως σας αναγκάσει να λάβετε συγκεκριμένα μέτρα για τη μείωση του κόστους παραγωγής, όπως αυτά που εισηγείται σήμερα η Νέα Δημοκρατία με την πρόταση νόμου, ή όπως τα άλλα διακόσια πενήντα μέτρα της Νέας Δημοκρατίας που αποτελούν μία συγκροτημένη μελέτη για τη λύση του αγροτικού προβλήματος. Και που αποτελούν το μοναδικό πρόγραμμα για να βγεί ο αγροτικός τομέας από τα αδιέξοδα και να οδηγηθεί στην αγροτική ανάπτυξη.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ο συνάδελφος κ. Γρηγόριος Νιώτης ζητά ολιγοήμερη άδεια απουσίας στο εξωτερικό.

Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.

Κύριοι συνάδελφοι, έχω την τιμή να σας ανακοινώσω το Δελτίο των Επικαίρων Ερωτήσεων της Τετάρτης, 12 Μαρτίου 1997.

"Α. Επίκαιρες Ερωτήσεις Πρώτου Κύκλου ('Αρθρο 130 παρ. 2 και 3 του Καν. Βουλής)

1. Η με αριθμό 838/4.3.1997 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ελευθερίου Βερυβάκη προς τον Υπουργό Εμπορικής Ναυτιλίας, σχετικά με τη λήψη των αναγκαίων μέτρων προκειμένου να μειωθούν τα ναύλα μετάβασης και επιστροφής από Πειραιά για Κρήτη.

2. Η με αριθμό 847/5.3.1997 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς τους Υπουργούς Τύπου και Μέσων Μαζικής Ενημέρωσης, Εθνικής Οικονομίας και Οικονομικών, σχετικά με τις προθέσεις της Κυβέρνησης να διακόψει την επιδότηση διακίνησης του Επαρχιακού Τύπου μέσω των Ελληνικών Ταχυδρομείων (ΕΛ.ΤΑ.).

3. Η με αριθμό 853/5.3.1997 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τον Υπουργό Γεωργίας, σχετικά με την ανάκληση της απόφασης του Υπουργείου με την οποία καλούνται οι ελαιοπαραγωγοί του Νομού Λέσβου να επιστρέψουν χρήματα τα οποία είχαν εισπράξει σαν αποζημίωση για τον παγετό του 1987 κ.λπ.

4. Η με αριθμό 851/5.3.1997 επίκαιρη ερώτηση της Βουλευτού του Συνασπισμού της Αριστεράς και της Προόδου κας Στέλλας Αλφιέρη προς τον Υπουργό Εθνικής Παιδείας και Θρησκευμάτων, σχετικά τις προθέσεις της Κυβέρνησης, ώστε το νέο αναλυτικό πρόγραμμα σπουδών να στηρίζεται στις αρχές της ισότητας των φύλων, την ίδρυση έδρας γυναικείων σπουδών στα Ανώτατα Εκπαιδευτικά Ιδρύματα κ.λπ.

5. Η με αριθμό 842/5.3.1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου, προς τους Υπουργούς Εθνικής Οικονομίας, Οικονομίας και Εσωτερικών, Δημόσιας Διοίκησης και Αποκέντρωσης, σχετικά με ανισότητες στο Ενιαίο Μισθολόγιο των Δημοσίων Υπαλλήλων, όσον αφορά τους υπαλλήλους των Οργανισμών Τοπικής Αυτοδιοίκησης (Ο.Τ.Α) και τη λήψη των αναγκαίων μέτρων. 

Β. Επίκαιρες Ερωτήσεις Δεύτερου Κύκλου ('Αρθρο 130 παρ. 2 και 3 Καν.Βουλής).

1. Η με αριθμό 850/5.3.1997 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Νικολάου Φλώρου προς τους Υπουργούς Ανάπτυξης, Εθνικής Οικονομίας, Οικονομικών, και Εξωτερικών, σχετικά με τα πρόσφατα επεισόδια στην Αλβανία, τα προβλήματα που αντιμετωπίζουν οι ελληνικές επιχειρήσεις και τη λήψη των αναγκαίων μέτρων.

2. Η με αριθμό 845/5.3.1997 επίκαιρη ερώτηση του Βουλευτή της Νέας Δημοκρατίας κ. Αναστασίου Παπαληγούρα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη λήψη των αναγκαίων μέτρων για την οικονομική ενίσχυση των πλημμυροπαθών κοινοτήτων του Νομού Κορινθίας.

3. Η με αριθμό 854/5/3.1997 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Εργασίας και Κοινωνικών Ασφαλίσεων, σχετικά με τις απολύσεις εργαζομένων από την Εταιρεία "ΑΡΓΥΡΟΜΕΤΑΛΛΕΥΜΑΤΩΝ ΚΑΙ ΒΑΡΥΤΙΝΗΣ Α.Ε.Ε." στη Φωκίδα, τη λήψη των αναγκαίων μέτρων κ.λπ.

4. Η με αριθμό 852/5.3.1997 Επίκαιρη Ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τους Υπουργούς Εργασίας και Κοινωνικών Ασφαλίσεων, και Γεωργίας, σχετικά με τη λήψη των αναγκαίων μέτρων για την ομαλή συνέχιση λειτουργίας της επιχείρησης "ΔΑΒΙΕ Α.Ε." στην Ευρυτανία, την προστασία των δικαιωμάτων των εργαζομένων κ.λπ.

5. Η με αριθμό 841/5.3.1997 επικαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τον Υπουργό Δημόσιας Τάξης, σχετικά με τις προθέσεις της Κυβέρνησης για διάλυση της Αγροφυλακής, τη στελέχωσή της με το αναγκαίο προσωπικό κ.λπ."

Επανερχόμαστε στη συζήτηση της προτάσεως νόμου.

Ο κ. Φούσας έχει το λόγο.

ΑΝΤΩΝΙΟΣ ΦΟΥΣΑΣ: Η υπό κρίση πρόταση νόμου έρχεται προς συζήτηση, ύστερα από δύο προηγούμενες συζητήσεις και εισάγεται για τρίτη φορά. Και βεβαίως, εισάγεται ύστερα από ένα κλίμα γνωστό στον αγροτικό κόσμο, ένα κλίμα που έχει δημιουργήσει μεγάλη ανησυχία, αναστάτωση σε όλο το γεωργικό και κτηνοτροφικό κόσμο της Χώρας μας.

Είναι ανάγκη, λοιπόν, να κάνουμε μερικές διαπιστώσεις πρώτα και να αναφερθούμε κατ' αρχήν σ' αυτήν την απογοήτευση, που κατέχει τον αγροτικό μας κόσμο, να παρατηρήσουμε ότι το εισόδημα των αγροτών μας έχει μειωθεί τον τελευταίο καιρό κατά ιδιαίτερα μεγάλο ποσοστό. Αρκεί να σας υπογραμμίσω ότι το εισόδημα του κτηνοτρόφου -και εννοώ του κτηνοτρόφου της περιοχής του Νομού Ιωαννίνων, αλλά και σε όλη τη Χώρα- έχει μειωθεί το λιγότερο κατά 30%. Σκεφθείτε ότι η τιμή του γάλακτος ήταν διακόσιες ογδόντα δραχμές πριν από ενάμισι χρόνο και τώρα είναι διακόσιες δέκα 

Σελίδα 4660 

πέντε, ενώ τα έξοδα συνεχώς αυξάνονται και είναι πράγματι σε μία τραγική κατάσταση.

Επίσης, όσον αφορά το εισόδημα και τις τιμές των προϊόντων, η τιμή του καλαμποκιού, όπως ξέρετε, κύριε Υπουργέ, ήταν πέρυσι πενήντα οκτώ δραχμές το κιλό και σήμερα οι παραγωγοί καλούνται να το πουλήσουν μόνο σαράντα πέντε δραχμές, ενώ επίσης και εδώ τα έξοδα αυξάνουν συνεχώς.

Με αυτήν την τραγική κατάσταση για τους κτηνοτρόφους και αγρότες, είναι δικαιολογημένη η έντονη ανησυχία τους. Και δεν πρόκειται μόνο περί ανησυχίας. Υπάρχει μία τάση μεγάλη να φύγουν από τις περιοχές τους και βεβαίως να δημιουργηθεί ένα κύμα αστυφιλίας. 

Το ερώτημα είναι ποιος ευθύνεται γι' αυτήν την όλη κατάσταση. Ασφαλώς, δε χρειάζεται πολύ κανείς να κουραστεί για να αντιληφθεί ότι το κόμμα που είχε την ευθύνη διακυβέρνησης της Χώρας από το 1981 μέχρι σήμερα, χάρη στην εσφαλμένη αγροτική του πολιτική, είναι υπεύθυνο για τη σημερινή εκρηκτική, πολύ δύσκολη κατάσταση.

Ενόψη αυτής της κατάστασης, της πολύ δύσκολης κατάστασης, η Νέα Δημοκρατία, συναισθανόμενη και την ευθύνη της, πήρε τις σχετικές πρωτοβουλίες και αισθάνεται ότι αντιμετωπίζει και αντιμετώπιζε πάντοτε τον αγροτικό κόσμο με μια ιδιαίτερη ευαισθησία και υπευθυνότητα. Είναι ανάγκη να γίνει αυτό, είναι ανάγκη γιατί ο αγροτικός κόσμος -όπως όλοι γνωρίζουμε- που είναι ένα μεγάλο ποσοστό της ελληνικής κοινωνίας, προσφέρει τεράστια στην εθνική μας κοινωνία, αλλά ασφαλώς προσφέρουν και στην Ελλάδα μας γενικότερα. 

Και θέλω να υπογραμμίσω, ότι η προσφορά αυτή, κύριε Υπουργέ, είναι ακόμη μεγαλύτερη, γιατί κατά το πλείστον, στη σημερινή μάλιστα κρίσιμη περίοδο για τα εθνικά μας θέματα, οι αγρότες και οι κτηνοτρόφοι κατοικούν βασικά στις ακριτικές μας περιοχές, στις ευαίσθητες περιοχές, στις ορεινές περιοχές.

'Εχει επομένως υποχρέωση η Πατρίδα μας, και για τους λόγους αυτούς και για πολλούς άλλους λόγους, να βοηθήσει, να στηρίξει και να ενισχύσει τον αγροτικό και κτηνοτροφικό κόσμο της Χώρας μας.

Η Νέα Δημοκρατία, επειδή επέδειξε πάντοτε μία ευαισθησία στα θέματα αυτά, αισθάνεται υπερήφανη κατ' αρχήν, διότι εκείνη είχε την πρωτοβουλία να θεσπίσει, να ιδρύσει τον Οργανισμό Γεωργικών Ασφαλίσεων, τότε, με την τεράστια προσφορά μέχρι σήμερα, δηλαδή τον Ο.Γ.Α.

Το τραγικό όμως είναι ότι, ενώ η Κυβέρνηση της Νέας Δημοκρατίας από το 1990 μέχρι το 1993 αύξησε τις αγροτικές συνταξεις κατά 110% περίπου- ειδικότερα, είναι γνωστό ότι από δέκα χιλιάδες δραχμές αύξησε τις αγροτικές συντάξεις σε είκοσι μία χιλιάδες δραχμές- εσείς επί τριάμισι-τέσσερα χρόνια δεν αυξήσατε πάνω από 20% τις αγροτικές συντάξεις. Δηλαδή, από είκοσι μία χιλιάδες δραχμές τις πήγατε μόνο σε είκοσι πέντε χιλιάδες και αυτό αποτελεί μία απόδειξη ότι δε διακατέχεσθε -όσοι ξέρουνε και ξέρουμε πολύ πόσο κρίσιμη είναι η κατάσταση των αγροτών και των κτηνοτρόφων- από την αναγκαία ευαισθησία που είναι απαραίτητη να υπάρχει αυτή την περίοδο.

Και ως Αντιπολίτευση η Νέα Δημοκρατία, πρέπει να σας πω, ότι από το 1994 έχει συντάξει ένα ειδικότερο πρόγραμμα για τους γεωργούς και κτηνοτρόφους. Την άνοιξη του 1996 κατέθεσε ειδική πρόταση νόμου. Επίσης, το προεκλογικό της πρόγραμμα το 1996 είχε ειδικές ρυθμίσεις και ειδικά μέτρα για τους αγρότες και τους κτηνοτρόφους και αυτό οφείλεται, για να μη μου απαντήσετε ως προς το αποτέλεσμα, το γεγονός ότι οι αγρότες ενίσχυσαν, σύμφωνα με τα δικά μας στοιχεία και τα αποτελέσματα, το πρόγραμμα της Νέας Δημοκρατίας.

Σήμερα φέρνουμε μία νέα πρόταση νόμου, στην οποία είναι ανάγκη ιδιαίτερα να αναφερθώ. Διερωτώμαι, μπορεί κανείς να αμφισβητήσει ότι πράγματι είναι ανάγκη να μειωθεί ο Φ.Π.Α. στους αγρότες μας και κτηνοτρόφους; Αυτή είναι μία πρόταση ουσιαστική, μία πρόταση κρίσιμη, μία πρόταση αναγκαία, με την οποία πρέπει όλοι μας να συμφωνήσουμε.

Ασφαλώς πρέπει να ρυθμιστεί το θέμα του φόρου κληρονομίας, που είναι ένα μεγάλο πρόβλημα για τους αγρότες και κτηνοτρόφους. Αυτό νομίζω ότι είναι ανάγκη να ρυθμιστεί.

Θα μπορούσα βεβαίως για πολλά θέματα να ασχοληθώ μέσα στον ελάχιστο χρόνο που έχω στη διάθεσή μου, αλλά θέλω να ασχοληθώ μ' ένα ειδικότερο θέμα που πιστεύω ότι το γνωρίζετε πολύ καλά. 

Πώς ελπίζετε και πώς ελπίζουμε ότι είναι δυνατόν να μείνουν στις κτηνοτροφικές και γεωργικές περιοχές τους οι νέοι γεωργοί και κτηνοτρόφοι, όταν τους υποχρεώνουμε να πληρώνουν του κόσμου τα έξοδα, ασφαλώς και για όλα τα κτίσματα που έχουν σχέση με το επάγγελμά τους, αλλά ιδίως για τις κατοικίες τους. Θεωρώ ότι είναι απαράδεκτο αυτό το οποίο συμβαίνει και είναι ανάγκη οπωσδήποτε και γρήγορα να ρυθμιστεί.

Τι να γίνει δηλαδή; Αυτό που εμείς προτείνουμε, οι κατοικίες των νέων αγροτών, όπως και όλα τα κτίσματα που έχουν σχέση με αποθήκες και στάβλους των αγροτών, να έχουν μία γενναία μείωση των δαπανών, προκειμένου να έχουμε εγκατάσταση και μόνιμη κατοικία των αγροτών και ιδίως νέων αγροτών.

Επίσης, δίνω ιδιαίτερη σημασία -και νομίζω ότι θα συμφωνήσετε και εσείς, κύριε Υπουργέ- στο ότι πρέπει να προσέξουμε τους κτηνοτρόφους στις ακριτικές περιοχές, διότι είναι αδύνατον να μπορέσουν να ανταποκριθούν στο κόστος του πετρελαίου οι εκεί γεωργοί και κτηνοτρόφοι.

Σας είπα συνοπτικά μερικές από τις σκέψεις μου, που είναι απαραίτητες και χρήσιμες και οι οποίες επαναφέρονται στην πρόταση νόμου, προκειμένου να ενισχυθούν οι αγρότες.

Σας καταλογίζω όμως ευθύνη -και όχι ειδικά σε σας, κύριε Υπουργέ, διότι και εσείς έχετε τις δικές ευθύνες και τους δικούς σας επαίνους, όπου χρειάζονται- ειδικότερα για τον τρόπο που η Κυβέρνησή σας αντιμετώπισε το θέμα των αγροτών στα πλαίσια της Ευρωπαϊκής 'Ενωσης. Θεωρώ, αυτό που και εσείς πλέον θεωρείτε, ότι η Ευρωπαϊκή 'Ενωση ήταν μία μεγάλη επιτυχία το 1979-1980-1981 με την ένταξή μας στην Ευρωπαϊκή 'Ενωση, με την ιστορική απόφαση του Κωνσταντίνου Καραμανλή.

Τώρα, όμως, που αναγνωρίζετε αυτή την προσφορά, θεωρώ ότι δεν παρεμβαίνετε σωστά και δυναμικά στα όργανα της Ευρωπαϊκής 'Ενωσης, προκειμένου να πετύχουμε αυτό που δικαιούμεθα και μπορούμε επίσης να πετύχουμε, όπως και είναι αναγκαίο να το πετύχουμε. 

Θεωρώ, επίσης, ότι δεν παίρνετε τα αναγκαία εκείνα μέτρα, θεσμικά και άλλα στο εσωτερικό μας επίπεδο, στην Πατρίδα μας, εις τρόπον ώστε να ενισχύσετε τους αγρότες και τους κτηνοτρόφους.

Κύριε Υπουργέ, οι τελευταίες κινητοποιήσεις των αγροτών και των κτηνοτρόφων ασφαλώς είναι ιδιαίτερα σημαντικές. 

Θα ήταν, ίσως, μια ευκαιρία ν'αποδεχθείτε αυτήν την πρόταση νόμου. 'Η εάν δε θέλετε να την αποδεχθείτε, τουλάχιστον φέρετε εσείς ένα νομοσχέδιο, ώστε να κάνετε εκείνες τις αναγκαίες ρυθμίσεις, σε τρόπο ώστε να αισθάνονται οι γεωργοί και οι κτηνοτρόφοι, ότι είναι κοντά η Πολιτεία, ότι είναι κοντά η Κυβέρνηση, ότι είναι κοντά το Υπουργείο Γεωργίας. Διαφορετικά και άλλες, δυστυχώς, κινητοποιήσεις θα έχουμε και άλλα προβλήματα θα έχουμε.

Και δε νομίζω, ότι ήταν λύση αυτή η γραμμή, την οποία ακολούθησε η Κυβέρνησή σας.

Είναι ανάγκη ν'ακούσετε με προσοχή, με ευαισθησία τους αγρότες, να συναισθανθείτε τα προβλήματα, τα οποία αντιμετωπίζουν σήμερα, οι αγρότες και οι κτηνοτρόφοι.

Και θα τελειώσω με την εξής παρατήρηση. 'Ηταν ευκαιρία σήμερα, που είχαμε την Επίκαιρη Ερώτηση για το θέμα της "ΔΩΔΩΝΗΣ". Δεν άκουσα τις απόψεις σας. Βεβαίως, εκφράσθηκαν μέσω του Υφυπουργού Γεωργίας, ο οποίος είπε ότι είναι απόφαση της Κυβέρνησης να μεταβιβασθούν οι μετοχές στις τοπικές Ενώσεις Γεωργικών Συνεταιρισμών. Διερωτώμαι: Ρωτήσατε το Νομάρχη Ιωαννίνων; Ρωτήσατε όλους τους Βουλευτές του Κόμματός σας; Ρωτήσατε τον πρώην Υπουργό Γεωργίας, αν συμφωνεί; Ρωτήσατε τους κτηνοτρόφους;

Σελίδα 4661 

 

'Εχω υποχρέωση να υπογραμμίσω, ότι όσον αφορά αυτό το στολίδι και κόσμημα της "ΔΩΔΩΝΗΣ" στην 'Ηπειρο, αν πράγματι προχωρήσετε στη μεταβίβαση των μετοχών στις Ενώσεις Γεωργικών Συνεταιρισμών, παρά τη μεγάλη εμπιστοσύνη που τους έχω για άλλα θέματα- επειδή καμία 'Ενωση Γεωργικών Συνεταιρισμών δεν είναι σήμερα ανθούσα- θα έχετε τεράστια ευθύνη και εμείς οι Ηπειρώτες θα θρηνήσουμε, ότι μια επιτυχημένη επιχείρηση, χάρη στην εσφαλμένη σας πολιτική, δυστυχώς, δε θα είναι στην κατάσταση που είναι σήμερα.

Ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Αργύρης Εισηγητής του ΠΑ.ΣΟ.Κ., έχει το λόγο για να δευτερολογήσει.

ΔΗΜΗΤΡΙΟΣ ΑΛΑΜΠΑΝΟΣ: Είναι μάχη Ηπειρωτών σήμερα!

ΠΡΟΕΔΡΕΥΩΝ (Παναγιώτης Σγουρίδης): Ηπειρωτική μάχη!

ΗΛΙΑΣ ΒΕΖΔΡΕΒΑΝΗΣ: Που αφορά, όμως, όλους.

ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, κυρίες και κύριοι συνάδελφοι, παρότι προκλήθηκα από τον αγαπητό συνάδελφο και συμπατριώτη μου κ. Φούσα, θα ήθελα να του υπενθυμίσω, ότι οι συνεταιριστικές οργανώσεις της Ηπείρου προσφέρουν, μόνο σε τζίρο, ογδόντα πέντε δισεκατομμύρια και απασχολούν χίλιους οκτακόσιους υπαλλήλους. Με αυτή τους την προσφορά, συμβάλλουν στο 42% περίπου του προϊόντος που παράγεται στην οικονομία της Ηπείρου. Και το κυριότερο απ'όλα είναι, ότι δε χρωστούν ούτε μία δραχμή. Αυτό δείχνει το δυναμισμό τους, δείχνει την προσφορά τους. Και θα έλεγα ότι θα έπρεπε να τις προσέχουμε περισσότερο. Γιατί είμαστε η φτωχότερη περιοχή της Ευρώπης και της Ελλάδας. Και αν δεν ήταν και αυτές οι συνεταιριστικές οργανώσεις, θα είμαστε ακόμη φτωχότεροι. 'Αρα, λοιπόν, υπάρχει πολύ μεγάλη συμβολή.

Θα ήθελα, όμως, να έρθω στην υπό συζήτηση πρόταση νόμου της Νέας Δημοκρατίας.

Σ' έναν κόσμο, που αλλάζει καθημερινά, όπου η αγροτική οικονομία βρίσκεται κάτω από μεγάλες πιέσεις, αυτήν τη στιγμή και με τις μεγάλες αλλαγές που κάναμε στη σκέψη μας όλα τα Κόμματα και σε επίπεδο Χώρας, εγκαινιάσαμε το Συμβούλιο Αγροτικής Πολιτικής.

Συμμετέχουμε, λοιπόν, σ' ένα Συμβούλιο Αγροτικής Πολιτικής, που είναι ένα όργανο που θα καθορίζει, θα γνωμοδοτεί σε μεγάλα αγροτικά ζητήματα και ελπίζουμε, ότι θα φθάσουμε στο επιθυμητό εκείνης της εθνικής συνεννόησης, ώστε να προχωρήσουμε και στην εθνική στρατηγική για τον αγροτικό τομέα. Μία εθνική αγροτική στρατηγική, η οποία θα πάρει υπόψη της τις μεγάλες αλλαγές, που υπάρχουν σε όλον τον κόσμο στον αγροτικό τομέα και την παγκοσμιοποίηση της οικονομίας. Και η αγροτική οικονομία δεν μπορεί να είναι έξω. Και έχουμε διαπιστώσει, ότι πολύ σύντομα θα πάμε σε μία κατάργηση των επιδοτήσεων του αγροτικού τομέα και σε επίπεδο Ευρωπαϊκής 'Ενωσης. Και οι πιέσεις, που υπήρξαν κατά τη συμφωνία της GATT, από την Ευρωπαϊκή 'Ενωση, δεν ήταν τόσο δυνατές, για ν'ανατρέψουν αυτό το κλίμα της παγκοσμιοποίησης της οικονομίας και το γεγονός ότι πέφτουν όλα τα σύνορα όσον αφορά τα αγροτικά προϊόντα.

Πέρα, όμως, απ'αυτά, έχουμε και κάτι καινούριο, που μπαίνει πλέον στη ζωή την αγροτική, στους Ευρωπαίους αγρότες. Και αυτό είναι το εξής:

Μέσα από αυτές τις πιέσεις που γίνονται, γίνεται μια Διάσκεψη στο Κόρκ με ευθύνη του Επιτρόπου της Γεωργίας του Φίσλερ, όπου ουσιαστικά δεν κάνει τίποτε διαφορετικό. Μπορεί να λέει, ότι πρέπει να δούμε συνολικά πολιτικές της υπαίθρου, που ακούγεται πολύ καλά, αλλά στην ουσία ανατρέπει όλες τις αρχές των διαρθρωτικών ταμείων.

Εμείς, όμως, δεν κάνουμε μια προσπάθεια προσαρμογής της ελληνικής γεωργίας σε αυτά τα νέα δεδομένα, για να μπορέσουμε επιτέλους και εμείς να μπούμε σε αυτό το διεθνή στίβο ή εν τοιαύτη περιπτώσει, η γεωργία μας να συνεχίζει να παίζει ένα μεγάλο ρόλο. Γιατί ξέρετε πολύ καλά πόσο σημαντικός είναι αυτός ο τομέας. Είναι ένας τομέας που έχει πολύ μεγάλη απασχόληση, ένας τομέας που συμμετέχει ακόμα, παρ'ό,τι συμμετέχει με φθίνουσα πορεία, με πολύ μεγάλο ποσοστό στο Aκαθάριστο Εγχώριο Προϊόν και έχει μια μεγάλη εθνική συμβολή, γιατί συγκροτεί έναν περιφερειακό κοινωνικό ιστό, με τους αγρότες στην παραμεθόρια περιοχή. Αντί, λοιπόν, να προχωρήσουμε σε μια τέτοια εθνική συνεννόηση, ερχόμαστε εδώ και μιλάμε και δημαγωγούμε κατά κάποιον τρόπο και λέμε για το κόστος της πρωτογενούς παραγωγής.

'Εχουμε ξεφύγει, λοιπόν, από αυτή τη λογική. Είναι μια αντίληψη που δεν μπορούμε να την καταλάβουμε. Εσείς είστε ένα φιλελεύθερο Κόμμα. Δεν μπορεί από τη μια μεριά να επαγγέλεσθε τους κάνονες της αγοράς και από την άλλη μεριά να θέλετε προστατευτισμό. Είναι δύο πράγματα που συγκρούονται.

'Οταν έχουμε δύο τέτοιες συγκρουόμενες πολιτικές, καταλαβαίνετε ότι αυτό δημιουργεί πολύ μεγάλη σύγχυση στους αγρότες, όπου μέσα στην αγωνία τους, βλέπουν το εισόδημά τους να μειώνεται, βλέπουν ότι η παραγωγή τους δεν έχει σταθερότητα, βλέπουν να μην έχει μέλλον κάποιο προϊόν.

'Ερχονται, λοιπόν, τα Κόμματα και δημαγωγούν πάνω σ' ένα υπαρκτό πρόβλημα. Και μέσα σ' αυτήν τη δημαγωγία, έχουμε κάποιες εξάρσεις, οι οποίες εκφράζονται με κινητοποιήσεις, επί υπαρκτών προβλημάτων και δημιουργείται αυτή η συνεχιζόμενη σύγχυση. Και μέσα από αυτή τη σύγχυση, δεν μπορεί να υπάρξει ούτε προσαρμογή της ελληνικής γεωργίας ούτε ανταγωνιστικότητα των ελληνικών προϊόντων.

Πρέπει, λοιπόν, να δούμε ότι δε φθάνει μόνο η μείωση του κόστους στον πρωτογενή τομέα -δεν είναι ακριβώς εκεί το θέμα- αλλά πρέπει να δούμε τι γίνεται με την μεταποίηση και τι γίνεται με την εμπορία. Δε μιλάμε για τον αγροτικό τομέα, όλοι μιλάμε για τον αγροτοδιατροφικό τομέα.

'Εχουμε, λοιπόν, μια νέα κατάσταση, όπου θα πρέπει το προϊόν που παράγεις να το φθάσεις μέχρι τον καταναλωτή, μέχρι το ράφι. Και βλέπουμε τις μεγάλες πιέσεις που δέχονται τα προϊόντα από αυτές τις μεγάλες αλυσίδες, από την υπερσυγκέντρωση του λιανεμπορίου. Και εμείς μιλάμε ακόμα εάν θα μειώσουμε τη μεταβίβαση γης, εάν θα μειώσουμε το πετρέλαιο και εάν θα μειώσουμε λέει, το κόστος για τη μεταβίβαση του τρακτέρ που έρχεται από το εξωτερικό.

Νομίζω, λοιπόν, ότι είμαστε πολύ πίσω, για να μην πω ότι, όχι μόνο δεν είμαστε έξω από το γήπεδο, για να ακούμε τουλάχιστον, τις αχές, ότι κάποιοι μέσα παίζουν ποδόσφαιρο, αλλά δεν ξέρω και εγώ που είμαστε.

Είναι ανεπίτρεπτα αυτά τα πράγματα, να συζητάμε σήμερα αυτά, όταν βλέπουμε ότι ήδη έχουμε προχωρήσει τουλάχιστον, σε τέτοιες καινούριες πολιτικές.

Για να μπορέσουμε, λοιπόν, να δούμε τα πράγματα, όπως ακριβώς είναι θα ήθελα να σας πω, ότι το ΠΑ.ΣΟ.Κ. δεν έμεινε έξω από το αγροτικό ζήτημα, όπως μπήκε άναρχα στη ζωή των πολιτικών Κομμάτων. 'Ηταν μια υπόθεση που ερχόταν από πολύ μακριά.

Εγώ είχα την ευκαιρία εδώ σε αυτό το Βήμα να πω περίπου πριν από τέσσερα χρόνια, όταν συζητούσαμε, ότι το αγροτικό πρόβλημα θυμίζει μια μπάλα χιονιού που ξεκινάει από την κορυφή του βουνού και κατεβαίνει προς τα κάτω και θα γίνει χιονοστοιβάδα. Τι ακριβώς θα παρασύρει στο δρόμο του, κανένας δεν μπορεί ακόμα να το εντοπίσει. Και βρισκόμαστε κάπου εκεί.

Πρέπει, λοιπόν, να καταλάβουμε ότι αυτήν τη στιγμή, πρέπει να κάνουμε μια βαθειά αγροτική μεταρρύθμιση, μια νέα αγροτική μεταρρύθμιση που θα λάβει υπόψη της τα νέα δεδομένα, θα λάβει υπόψη της τι γίνεται και που πηγαίνει η Κοινή Αγροτική Πολιτική, θα λάβει υπόψη της, τι λέει το Παγκόσμιο Εμπόριο, να δούμε ότι μπροστά μας έχουμε τη διεύρυνση της Ευρωπαϊκής 'Ενωσης και τι ακριβώς, θα συμβεί. Εάν λοιπόν, δε δούμε και την αλλαγή, η οποία πάει να υπάρξει σε αυτή την αγορά των αγροτικών προϊόντων, μέσα από την υπερσυγκέντρωση του λιανεμπορίου, τότε δεν μπορούμε να κάνουμε τίποτα.

Χρειάζεται, λοιπόν, μια αγροτική μεταρρύθμιση, μια μεταρρύθμιση όπου θα έχει έναν εθνικό σχεδιασμό, που θα λαβαίνει υπόψη του όλες αυτές τις παραμέτρους και τα νέα δεδομένα.

Τι ακριβώς, κάνει σήμερα το ΠΑ.ΣΟ.Κ. προς αυτήν την

Σελίδα 4662 

κατεύθυνση, γιατί λέτε "εσείς δεν κυβερνούσατε, εσείς δεν είστε τώρα δέκα πέντε χρόνια";

Θα πρέπει να σας πω ότι πολλές φορές κάνουμε μια σύγκριση της προηγούμενης δεκαετίας με τη σημερινή δεκαετία. Με τόσες μεγάλες αλλαγές που γίνονται, δεν είναι πολύ σωστό να γίνεται αυτή η σύγκριση. Πρέπει να λάβουμε υπόψη μας ότι πιθανόν να έχουν γίνει και πολλά λάθη. 'Εγιναν πολλά λάθη γιατί πολλά χρήματα, τα οποία έπρεπε να πάνε για υποδομές, για να δημιουργήσουν τους όρους και τις προϋποθέσεις για να μπορέσουν τα προϊόντα μας να είναι στην αγορά σήμερα έχουν εξαντληθεί, έχουν σπαταληθεί πολλές φορές, ή εάν θέλετε έχουν πάει άμεσα σαν εισοδηματική ενίσχυση.

Αυτήν την αντίληψη τη βλέπουμε και σήμερα. Σήμερα, λοιπόν, μιλάμε για εισοδηματικές ενισχύσεις εκεί που δεν επιτρέπονται, εκεί που ξέρουμε ότι με αυτό το καθεστώς ανατρέπουμε την Κοινή Αγροτική Πολιτική. Δηλαδή εμείς οι ίδιοι συμβάλλουμε σε εκείνη την τάση, σε εκείνη την άποψη, μέσα στην Ευρωπαϊκή 'Ενωση, που θέλει να υπάρχει μια τέτοια δυναμική, που να λέει ότι τα κράτη-μέλη μπορούν να δίνουν και ενισχύσεις.

'Αρα, αυτό που λέμε δε θα είναι "μπαμπούλας", ότι πάμε σιγά-σιγά στην απανεθνικοποίηση της αγροτικής πολιτικής. Κάποια στιγμή θα πάμε στην κατάργησή της. 'Οταν θα σταματήσουν οι επιδοτήσεις στα προϊόντα, καταλαβαίνετε ότι ουσιαστικά πάμε στην κατάργηση. Αλλά να μην επισπεύσουμε αυτή την κατάργηση. Πρέπει οπωσδήποτε να δούμε κάποιες πολιτικές πως ακριβώς θα μπορέσουν να βοηθήσουν τον αγροτικό τομέα.

Επίσης, θα πρέπει να δούμε τις προτεραιότητες, τις οποίες έχει βάλει και το ίδιο το ΠΑ.ΣΟ.Κ. Μιλάνε όλοι εδώ -άκουσα και τον Εισηγητή της Νέας Δημοκρατίας- για το Μητρώο. Δε δικαιούσθε να μιλάτε για το Μητρώο, κύριοι συνάδελφοι της Νέας Δημοκρατίας, όχι για κανέναν άλλο λόγο, αλλά γιατί δεν το ψηφίσατε. Το πολεμήσατε και το πολεμάτε ακόμα.

Από τη μια πλευρά, δηλαδή, κάνετε πολιτική να μην περάσει αυτό το μέτρο και από την άλλη πλευρά λέτε "γιατί δεν περνάει το Μητρώο Αγροτών". Το Μητρώο Αγροτών για να μπορέσει να συμπληρωθεί γρήγορα πρέπει να πάνε όλοι οι αγρότες να δηλώσουν. Είναι υποχρέωσή τους να δηλώσουν. 'Οταν εσείς τους καθοδηγείτε να μην πάνε να κάνουν δηλώσεις, πως θα γίνει το μητρώο αγροτών; Καταλαβαίνετε, λοιπόν, ότι είναι μια κατάσταση που δεν οδηγεί πουθενά.

'Εχουμε και κάποιες άλλες διαρθρωτικές πολιτικές. Δεν προχωρήσαμε εμείς σαν ΠΑ.ΣΟ.Κ. το μεγάλο πρόβλημα που έχει να κάνει με τη γή; Δεν προχώρησε το ΠΑ.ΣΟ.Κ. και σε επίπεδο Εθνικού Κτηματολογίου; Δεν προχώρησε το ΠΑ.ΣΟ.Κ. και σε επίπεδο Τράπεζας Γής; Λέμε σήμερα, ότι η γή είναι ένας συντελεστής που συμμετέχει πάρα πολύ στο κόστος. Δεν είναι μεταρρυθμιστική πολιτική, δεν είναι πολιτική που μεταρρυθμίζει; Δεν προχώρησε το ΠΑ.ΣΟ.Κ. στη σύνταξη, όπου κτυπήθηκε από όλες τις πλευρές; 'Ολες οι πλευρές έλεγαν να μην υπάρξει συνταξιοδοτικό, να μην υπάρξει ασφαλιστικός οργανισμός, να μην έχει δηλαδή και ο αγρότης αυτή την ασφάλεια, ότι επιτέλους έχει μια σύνταξη, όπως έχουν όλοι. Το αν είναι μεγάλο το κόστος ή μικρό, είναι ένα άλλο ζήτημα, το έχουμε ξαναπεί.

Δε μου επιτρέπει ο χρόνος να συνεχίσω περισσότερο, αλλά θα πρέπει να πώ, ότι θα πρέπει να σεβαστούμε κατ'αρχήν τις αποφάσεις που παίρνουμε. Το Συμβούλιο Αγροτικής Πολιτικής θα πρέπει να αναβαθμιστεί και για να αναβαθιστεί και να παίξει τον κυρίαρχό του ρόλο, που όλοι μας πιστεύουμε ότι μπορεί να παίξει, πρέπει να υπάρξει συμμετοχή και σεβασμός σ'αυτόν το ρόλο. Εκεί θα υπάρξει ένας γόνιμος διάλογος, ένας διάλογος που θα λαμβάνει υπόψη όλες αυτές τις πολιτικές που ανέφερα πριν. Τότε είναι σίγουρο ότι θα επιτελέσουμε όλοι το ρόλο μας και θα μπορέσουμε να προσαρμόσουμε την ελληνική γεωργία στα νέα δεδομένα. Ευχαριστώ,.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ο κ.Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: 'Ολοι μας γνωρίζουμε ότι η αγροτική οικονομία της Χώρας μας έχει προβλήματα, τα οποία βέβαια, δε δημιουργήθηκαν χθές ή προχθές, αλλά είναι προβλήματα τα οποία, τουλάχιστον, είναι απόρροια της πολιτικής που εφαρμόστηκε τα τελευταία είκοσι χρόνια στη χώρα μας στον αγροτικό τομέα. Από αυτήν την άποψη, δεν μπορώ να μην πώ, ότι και η Νέα Δημοκρατία, που προτείνει το συγκεκριμένο νόμο, έχει και αυτή τις ευθύνες της, τουλάχιστον στο μερίδιο που της ανήκουν.

Αυτήν την περίοδο όμως, συζητάμε και στη Διακομματική Επιτροπή τα προβλήματα της αγροτικής οικονομίας και θα ήθελα επί τη ευκαιρία να τονίσω και πάλι ότι καλό είναι, όλων των συναδέλφων που συμμετέχουν στη Διακομματική επιτροπή, οι τοποθέτήσεις και οι προτάσεις τους να είναι μακριά από μικροπολιτικές σκοπιμότητες, γιατί κάποια στιγμή πρέπει να αντιμετωπίσουμε ουσιαστικά το πρόβλημα.

Επίσης, έχει ξεκινήσει η διαδικασία συγκρότησης του Συμβουλίου Αγροτικής Πολιτικής. Η πρώτη σύνοδος νομίζω, ότι δεν ήταν και τόσο επιτυχής, τουλάχιστον, από την πλευρά του πολυμελούς οργάνου. Δεν είναι δυνατόν ένα Συμβούλιο Αγροτικής Πολιτικής να λειτουργήσει με εκατόν τριάντα επτά άτομα. Χρειάζεται να είναι πιο μικρόσχημο, για να είναι πιο ευέλικτο.

Οπωσδήποτε από τα βασικά προβλήματα που απασχολούν τον αγροτικό τομέα, την αγροτική οικονομία, είναι και το κόστος παραγωγής. Είναι δηλαδή ένα από τα θέματα που προτείνει η Νέα Δημοκρατία με τη σημερινή της πρόταση.

'Ομως για πολλά απ' αυτά απαραίτητη προϋπόθεση είναι αυτό που είπε ο συνάδελφος κ.Αργύρης πιο μπροστά, η σύσταση του μητρώου αγροτών.

Και επί τη ευκαιρία θέλω να ρωτήσω τον κύριο Υπουργό, επειδή στις 7 Μαρτίου τελειώνει η προθεσμία και επειδή υπάρχουν πληροφορίες, ότι δεν έχει προχωρήσει η διαδικασία -χθες είχα συγκεκριμένα- με τον πρόεδρο της 'Ενωσης Αγροτικών Συνεταιρισμών Αιγίου μία συνάντηση, ο οποίος είπε ότι από τα δώδεκα χιλιάδες μέλη που έχει η 'Ενωση, έχουν εγγραφεί μόνο τρεις χιλιάδες μέλη- πότε προβλέπεται να ολοκληρωθεί αυτή η διαδικασία. Γιατί δεν είναι δυνατόν να συζητάμε και πάλι ουσιαστικά για το αγροτικό πρόβλημα, για τη μείωση της τιμής των καυσίμων στα πετρέλαια ή τη μείωση της τιμής του ηλεκτρικού ρεύματος, χωρίς αυτό να το συνδέουμε με το επάγγελμα του αγρότη. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Αποστόλου.

Ο κ. Παναγιώτου, Κοινοβουλευτικός Εκπρόσωπος του Κομμουνιστικού Κόμματος Ελλάδος, έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, κυρίες και κύριοι συνάδελφοι, ακούγοντας κανείς τη σημερινή συζήτηση, με δυσκολία μπορεί να ξεχωρίσει ποίοι από τους ομιλητές είναι στο ΠΑ.ΣΟ.Κ. και ποίοι στη Νέα Δημοκρατία, γιατί στις βασικές θέσεις ουσιαστικά δε διαφέρουν.

'Οσον αφορά την πρόταση νόμου της Νέας Δημοκρατίας θεωρούμε, πως είναι πάρα πολύ πρόχειρη και κάθε άλλο παρά επιστημονικά επεξεργασμένη. Αντιμετωπίζει αποσπασματικά ορισμένες πλευρές του ζητήματος.

Είναι γνωστό, ότι σήμερα το εισόδημα του αγρότη δεν του επαρκεί για να ζήσει ολόκληρο το χρόνο, με αποτέλεσμα καθημερινά όλο και περισσότερο να χρεώνεται. Σύμφωνα με τα στοιχεία της ΑΤΕ το συνολικό χρέος του αγροτικού πληθυσμού της Χώρας ανέρχεται περίπου σε ένα τρισεκατομμύριο τριακόσια εκατομμύρια δραχμές. Είναι ένα στοιχείο, που επιβεβαιώνει την προηγούμενη εκτίμηση.

'Οπως επίσης, σύμφωνα με μία εκτίμηση του ΙΟΒΕ το 50% του αγροτικού πληθυσμού εξασφαλίζει εισόδημα έξω από το αγροτικό επάγγελμα. Συνεπώς το κόστος παραγωγής και η μείωσή του παραμένουν πάντα επίκαιρα. 'Ομως, όταν μιλάμε για κόστος παραγωγής των αγροτικών προϊόντων δεν μπορούμε να μιλάμε γενικά. Θα πρέπει να δούμε πολύ πιο συγκεκριμένα τους διάφορους τομείς του, κυρίως τη ζωικη παραγωγή, από τη συμμετοχή της οποίας κρίνεται συνολικά το επίπεδο ανάπτυξης της αγροτικής οικονομίας μιας χώρας, 

Σελίδα 4663 

ξεχωριστά τη φυτική παραγωγή, τη δασική παραγωγή και την αλιευτική παραγωγή.

Γιατί; Γιατί για καθέναν απ'αυτούς τους τομείς της αγροτικής οικονομίας υπάρχουν και διαφορετικοί παράγοντες, οι οποίοι επιδρούν στη διαμόρφωση του κόστους τους.

'Ετσι, λοιπόν, εκείνο που χρειάζεται σήμερα είναι να δει κανείς τους βασικούς παράγοντες που επιδρούν στη διαμόρφωση του κόστους παραγωγής. Για μας τον πρώτο, το βασικό, τον καθοριστικό ρόλο, τον παίζει η γη. Σύμφωνα με τα στοιχεία της Εθνικής Στατιστικής Υπηρεσίας τα τελευταία τριάντα χρόνια πάνω από τριακόσιες χιλιάδες αγροτικά νοικοκυριά εγκατέλειψαν την αγροτική οικονομία. Επίσης, σύμφωνα πάντα με αυτά τα στοιχεία, εντεκάμισι εκατομμύρια στρέμματα γης ή περίπου το 1/3 της καλλιεργήσιμης γης της Χώρας έφυγε από τα χέρια των μικροκαλλιεργητών και πέρασε, είτε στα χέρια των μεγαλοκαλλιεργητών είτε στα χέρια των επενδυτών γης.

Γιατί όλοι γνωρίζουμε, πως ένα μέρος της γεωργικής γης αλλάζει χρήση, όπως είναι η γεωργική γη, η οποία έγινε τουριστική, η γεωργική γη κυρίως γύρω από τα οικιστικά κέντρα, που γίνεται οικιστική, επίσης η γεωργική γη στις βιομηχανικές περιοχές, που γίνεται βιομηχανική ή επαγγελματική γενικά.

Σήμερα το 89,4% των αγροτών, που έχουν κάτω από εκατό στρέμματα, κατέχουν μόνο το 57,6% της καλλιεργούμενης έκτασης. Ενώ το υπόλοιπο 11,6%, με πάνω από εκατό στρέμματα κατέχει το 42,4% της καλλιεργούμενης γης. Αυτό θεωρείται συνολικά στην Ελλάδα μικρό, πενήντα οχτώ στρέμματα μέσω όρο, από ένα μέχρι ίσως χίλια και περισσότερα στρέμματα, ενώ στην Ευρωπαϊκή 'Ενωση είναι διακόσια σαράντα δύο στρέμματα. Μπαίνει σαν στόχος από την Ευρωπαϊκή 'Ενωση, να καταστραφούν χιλιάδες μικρομεσαία αγροτικά νοικοκυριά, να μειωθούν περίπου στα άμεσα επόμενα χρόνια στο 50%, για να αυξηθεί η μέση καλλιεργούμενη έκταση.

Την ίδια, όμως, στιγμή δεν πρέπει να ξεχνάμε, ότι μετά τη συμφωνία της GATT, προωθείται η αγρανάπαυση στην Ευρωπαϊκή 'Ενωση, τριάντα πέντε περίπου εκατομμύρια στρέμματα γης, που αναλογικά για τη Χώρα μας, θα μειωθεί η καλλιεργούμενη γη σε πέντε, έξι -δεν ξέρω ακριβώς πόσα-εκατομμύρια στρέμματα. Με άλλα λόγια, θα είναι κατά κάποιον τρόπο δώρο άδωρο η μείωση του αγροτικού πληθυσμού με τη μείωση των καλλιεργούμενων εκτάσεων.

Γνωρίζουμε σήμερα, ότι το ενοίκιο σε πολλές περιπτώσεις, κυρίως σε περιοχές που αρδεύονται και καλλιεργούνται δυναμικές καλλιέργειες, καλύπτει μέχρι το 40% και ορισμένες φορές περισσότερο του κόστους παραγωγής. Εδώ δεν υπάρχει από μέρους της Κυβέρνησης πολιτική γης. Να περάσει η γη στα χέρια αυτών που ασχολούνται με το αγροτικό επάγγελμα. Η αγροτική γη περνάει, όπως είπαμε, στα χέρια των μεγαλοκαλλιεργητών και των επενδυτών γης.

Δεύτερος βασικός παράγοντας, που διαμορφώνει το κόστος παραγωγής, είναι τα έργα υποδομής.

Τα τελευταία χρόνια, σύμφωνα και με τις εντολές της Ευρωπαϊκής 'Ενωσης, έχουν περιορισθεί οι επενδύσεις στην αγροτική οικονομία, πράγμα που παραδέχθηκε πρόσφατα και ο κύριος Πρωθυπουργός στην Κεντρική Επιτροπή του ΠΑ.ΣΟ.Κ. Δεν προχωράνε τα εγγειοβελτιωτικά έργα, τα αντιπλυμμυρικά και άλλα έργα, με αποτέλεσμα η έλλειψη έργων υποδομής να επηρεάζει, αν όχι καθοριστικά, αλλά σε πολύ μεγάλο βαθμό το κόστος παραγωγής.

Γιατί αλλιώς είναι να έχεις αρδευτικά έργα και αλλιώς είναι να αγοράζεις χιλιάδες μέτρα σωλήνες ή να κάνεις μια γεώτρηση προκειμένου να αρδεύσεις το χωράφι σου.

Ο τρίτος βασικός παράγοντας είναι τα επιτόκια.

Εδώ πρέπει να τονίσουμε μια διαφορά του αγρότη από τους υπόλοιπους επαγγελματίες. Ο βιομήχανος, ο βιοτέχνης, έχει τη δυνατότητα να ανακυκλώνει την παραγωγή τους τρεις, τέσσερις φορές το χρόνο. Ο αγρότης δεν έχει ούτε μια φορά το χρόνο. Γιατί από τη στιγμή που δανείζεται μέχρι που να παράγει, να πουλήσει και να πληρωθεί, ορισμένες φορές χρειάζεται πάνω από ένα ίσως και ενάμισι χρόνο. Τα βραχυπρόθεσμα επιτόκια είναι 18,5%, τη στιγμή που τα επιτόκια καταθέσεων βρίσκονται στο 10,5% και πιο κάτω. Υπάρχει πάρα πολύ μεγάλο άνοιγμα, όπως επίσης και άνοιγμα με τον πληρωρισμό.

'Αλλος βασικός παράγοντας είναι οι τιμές στα καλλιεργητικά μέσα και εφόδια, τα λιπάσματα, τους σπόρους, τα φυτοφάρμακα, τα εργαλεία, τις μηχανές, τα άλλα υλικά που χρειάζονται οι αγρότες, προκειμένου να πετύχουν την παραγωγή τους.

Εδώ γνωρίζουμε, ότι υπάρχουν δυσανάλογα περισσότερα τρακτέρ απ' ό,τι χρειαζόμαστε για τις ανάγκες της αγροτικής οικονομίας, τριακόσιες εξήντα χιλιάδες περίπου, έναντι τριάντα πέντε εκατομμυρίων στρεμμάτων καλλιεργήσιμης γης, δηλαδή ενενήντα με ενενήντα πέντε στρέμματα ανά τρακτέρ. Εκείνοι που οφελούνται είναι οι έμποροι, οι οποίοι πουλάνε αυτά τα εργαλεία, τις μηχανές, γενικά όλα τα καλλιεργητικά μέσα και εφόδια στον αγροτικό πληθυσμό.

'Αλλος βασικός παράγοντας, για τον οποίο δεν είπε κανείς ούτε κουβέντα, είναι η επιστημοτεχνική υποστήριξη που χρειάζεται ο αγροτικός πληθυσμός, η αγροτική οικονομία της Χώρας μας στις μέρες μας τη στιγμή που η εποχή μας χαρακτηρίζεται σαν εποχή της επιστήμης και της τεχνολογίας.

Κύριε Υπουργέ, από το 1987 δεν έχετε κάνει καθόλου προσληψεις σε γεωτεχνικούς. Δεν υπάρχουν εργαστήρια εδαφολογίας, με αποτέλεσμα σήμερα να γίνεται δυσανάλογη χρήση των λιπασμάτων. Δεν υπάρχουν εργαστήρια φυτοπαθολογίας, σταθμοί κτηνιατρικού ελέγχου, με αποτέλεσμα η έλλειψη επαρκούς επιστημονικού δυναμικού εκτός του ότι δεν υποστηρίζει τους αγρότες στη μείωση του κόστους παραγωγής, βοηθάει ακόμα να δημιουργούνται και κίνδυνοι για τη δημόσια υγεία.

Για μας οι αγρότες αποτελούν αντικείμενο διπλής εκμετάλλευσης. Τη μια γιατί τους προμηθεύουν σε υψηλές τιμές τα καλλιεργητικά μέσα και εφόδια, όλα αυτά στο όνομα της ελεύθερης αγοράς και την άλλη, γιατί τους αγοράζουν σε χαμηλές τιμές -συχνά κάτω από το κόστος παραγωγής- τα αγροτικά τους προϊόντα.

Γίνεται πολύς λόγος για σχεδιασμό, αλλά δεν υπάρχει σχεδιασμός όσον αφορά την ανάπτυξη της αγροτικής οικονομίας και τη στήριξη του εισοδήματος του αγροτικού πληθυσμού. Αν υπάρχει ένας σχεδιασμός είναι η καταστροφή της αγροτικής οικονομίας της Χώρας μας και του αγροτικού της πληθυσμού. 

ΠΡΟΕΔΡΕΥΩΝ (Παναγιώτης Σγουρίδης): Τη συνεδρίασή μας παρακολουθούν από τα άνω δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" πενήντα μαθητές και τρεις συνοδοί καθηγητές από το Β' Γυμνάσιο Καρδίτσας.

Η Βουλή τους καλωσορίζει.

(Χειροκροτήματα απ' όλες τις Πτέρυγες)

Κύριοι συνάδελφοι ο Βουλευτής της Β' Περιφέρειας Θεσσαλονίκης κ. Τζιτζικώστας Γεώργιος ζητάει άδεια ολιγοήμερης απουσίας στο εξωτερικό.

Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Συνεπώς η Βουλη ενέκρινε.

Ο κ. Ρόκος έχει το λόγο.

ΓΕΩΡΓΙΟΣ ΡΟΚΟΣ: Κύριε Πρόεδρε, μετά από μια ερώτηση από μια τέτοια Παράταξη κανείς πρέπει να σκέφτεται και λίγο πολιτικά και μάλλον καλύτερα, θα έλεγα, βαθιά πολιτικά, για να πείσει τους κυρίους συναδέλφους, ότι η Αντιπολίτευση είναι θεσμός της Δημοκρατίας και έχει ιδιαίτερο ρόλο στο δημοκρατικό μας σύστημα. Οι προτάσεις, οι θέσεις, πρέπει να είναι στη σφαίρα της ιδεολογίας της και της πολιτικής της πρότασης που προτείνεται σταθερά κάθε φορά.

Αυτές οι θέσεις, αυτές οι απόψεις, πρέπει να πείθουν για τη συνέχεια και τη συνέπειά τους, πράγμα που δυστυχώς δεν συμβαίνει με τη Νέα Δημοκρατία, της οποίας είναι γνωστό και το παρελθόν και ο τρόπος που χειρίζεται συγκεκριμένες τάξεις. Είναι κυρίως συνυπεύθυνη, για να μην πω άμεσα

Σελίδα 4664 

υπεύθυνη, για την εξέλιξη και τη δραματοποίηση του προβλήματος του αγροτικού τομέα. 

Θα έλεγα συσσωρευτικά πως ό,τι στην αρνητική κατεύθυνση δεν μπόρεσε να κάνει το ΠΑ.ΣΟ.Κ. των δεκαπέντε χρόνων, το κατάφερε η Νέα Δημοκρατία σε λίγα χρόνια. Να Θυμίσω στους κυρίους συναδέλφους, ότι τριπλασιάσθηκε το πετρέλαιο, που σήμερα ζητά να μειωθεί η τιμή του, επί διακυβέρνησής τους. Να θυμίσω στους κυρίους συναδέλφους, ότι εκατονταπλασιάσθηκαν οι τιμές των αδειών οικοδομών κατά την εποχή της διακυβέρνησής τους, επί υπουργίας του κ. Λιάσκα. Να θυμίσω στους κυρίους συναδέλφους, ότι οι τιμές των λιπασμάτων ανέβηκαν τότε και κυρίως τότε.

'Ομως, κύριοι συνάδελφοι, εγώ δεν αποκλείω την αγωνία τη μεμονωμένη του καθενός πολιτικού, γιατί ξέρω, ότι ο καθένας απ' αυτούς βγαίνει μέσα από οικογένειες, που έχουν τα βιώματά τους και οι περισσότεροι προέρχονται από αγροτικές οικογένειες. Αν η γενικότερή τους πολιτική καθοδηγείται μέσα από μία ιστορική συνέχεια, η συνέπεια κάποια στιγμή θα τους οδηγήσει στην αυτοκριτική τους. Θα έλεγα τελικά, ότι η πρόταση είναι αυτοκριτική. 

Σήμερα ίσως να θέλει πράγματι ο κάθε πολιτικός κατ' αρχήν να διορθώσει τη χθεσινή του πορεία. Ας ευχηθούμε, ότι αυτό θα συνεχισθεί και θα μπορέσει έτσι, μέσα από την πολιτική ζύμωση, την αναζήτηση, που γίνεται σήμερα, να βρει ο καθένας έναν πιο ρεαλιστικό δρόμο, που θα λύνει προβλήματα και δεν θα συσσωρεύει.

Θα αναρωτιόταν κανείς, αν η πολιτική είναι εξειδίκευση ή αν είναι και γενική θεώρηση. Πρέπει στο πετρέλαιο και στο λίπασμα κατ' ανάγκη να βρούμε τα προβλήματα ή μήπως υπάρχει μία ουσιαστική αρνητική πορεία ελέγχου των πραγμάτων στη Χώρα μας;

Κύριε Υπουργέ, ένα σημαντικό έργο γίνεται στη Διακομματική Επιτροπή, όπου έχουμε ακροασθεί όλες αυτές τις μέρες πολλούς φορείς. 'Ηταν πανεπιστήμιο, για μένα τουλάχιστον, αυτή η διαδικασία. Θα σας πω κάτι από τη χθεσινή ακρόαση, για να δείτε, ότι τα προβλήματα δεν είναι μεμονωμένα. Μας μίλησε ο πρόεδρος της Ομοσπονδίας Αγροτικών Συλλόγων του Νομού Λασιθίου για τα δικά τους προβλήματα, που βεβαίως είναι και δικά μας προβλήματα.

Μιλούσε για τα προβλήματα της παραγωγής των οπωροκηπευτικών και μας έλεγε, ότι ενώ κάποτε μπορούσαν με μικρότερη τεχνολογία να παράγουν και να παίρνουν δεκαοκτώ τόνους αγγούρια ανά στρέμμα, τώρα έχουν περιοριστεί στους οκτώ τόνους. Και ακούστε το γιατί: Ο έλεγχος παραγωγής τους είναι εξωγενής, εξαρτάται από την Ολλανδία, η οποία -λέει-κατέχει την τεχνολογία και τους δίνει πολλαπλασιαστικό υλικό, ελεγχόμενο, ούτως ώστε να είναι λιγότερο ανταγωνιστικοί. Φαντασθείτε το.

Είχαμε ακούσει την προηγούμενη ημέρα το διευθυντή του ΕΘΥΑΓΕ, ο οποίος μας έλεγε, ότι θα μπορούσε κιόλας -είναι σε τέτοιο επίπεδο- να βγάλει και πράσινο βαμβάκι και καφέ βαμβάκι. Δεν βλέπει, ότι το πρόβλημα δεν είναι το χρώμα, είναι η ουσία και ότι τα οπωροκηπευτικά ήταν εξαγώγιμα προϊόντα, ήταν, θα έλεγα, το δόρυ των δικών μας εξαγωγικών προϊόντων και δραστηριοτήτων. Ας φτιάξει, λοιπόν, πολλαπλασιαστικό υλικό, το οποίο θα δίνει λύση και απάντηση στα προβλήματα που κάθε μέρα μεγαλώνουν.

Μας έλεγε και κάτι άλλο, κύριε Υπουργέ, ο πρόεδρος. Μας έλεγε γι' αυτήν τη σκληρότητα του κράτους, που κάθε φορά εμφανίζεται στους αδύνατους. Η ΥΠΕΔΑ -λέει- κάνει εξορμήσεις στα θερμοκήπια της Κρήτης, για να δει μήπως τυχόν χρησιμοποιούν πετρέλαιο θέρμανσης για τις σόμπες τους. Και εκατομμύρια πρόστιμα, λέει, έχουν μοιρασθεί αυτόν το χρόνο και εμείς ψάχνουμε να βρούμε τις σταθερές επιβίωσης του αγρότη.

Ξεχνάμε ότι μέσα σ'αυτό το θερμοκήπιο κοιμάται και ξυπνάει ο αγρότης. Και ενώ ο νόμος βεβαίως προβλέπει τη θέρμανση του αγρότη, μην ξεχνάμε, ότι ο αγρότης είναι ψυχή με την παραγωγή του. Θα έλεγε κανείς το πετρέλαιο, το ΕΘΙΑΓΕ. Κύριε Υπουργέ, υπάρχουν τέσσερις χιλιάδες αδιόριστοι γεωπόνοι. Από το 1981 έχουμε να διορίσουμε σ'αυτόν τον Τόπο γεωπόνους. Κάθε μέρα ερημώνει η ύπαιθρος από αυτούς οι οποίοι έπρεπε να είναι εκεί. Επαρχία Λαγκαδά που ζω εγώ. Τα τελευταία επτά χρόνια έφυγαν επτά γεωπόνοι και δεν αντικαταστάθηκαν. Μέσα από τη λογική των πελατειακών σχέσεων συσσωρεύτηκαν στα γραφεία της Θεσσαλονίκης. Και να σκεφθείτε ότι αυτοί που υπηρετούσαν στο Σοχό, κύριε Υπουργέ, που μετατέθηκαν αυτόν το χρόνο για τη Θεσσαλονίκη, παίρνουν υπερωρίες για να πάνε να κάνουν έργο στο Σοχό. Τρελά πράγματα δηλαδή, που αν τα αναλογιστεί κανείς, θα δει, ότι δεν έχει περιθώρια να λαϊκίζει πια. Μα, εσείς λέτε, ότι αυτό είναι ο λαϊκισμός, η αλήθεια, να ζητήσουμε τις ταυτότητές μας.

Στο λίγο χρόνο που έχω, θα προσπαθήσω να κάνω ορισμένες παρατηρήσεις-επισημάνσεις. Θα ξεπεράσω τις μισές από τις καταγεγραμμένες για να προλάβω. Θα μπω σε αυτά που δεν διαψεύδονται από κανέναν, γιατί δεν μπορούν να γίνουν.

Παρατηρεί μία πρόσφατη έρευνα του 1996 του Ιδρύματος Οικονομικών και Βιομηχανικών Ερευνών, πως η κύρια αιτία του αγροτικού εμπορικού ισοζύγιου είναι η διόγκωση των εισαγωγών κρέατος και γάλακτος και όχι κάποια μείωση των εξαγωγών.

Η κατάσταση αυτή είναι αποτέλεσμα της πολιτικής που ακολουθήθηκε στη δεκαετία '80-'90 στις τιμές των αγροτικών προϊόντων με κύριο πλαίσιο εφαρμογής της Κοινής Αγροτικής Πολιτικής. Δεν φταίει μόνο η Κοινή Αγροτική Πολιτική, φταίνε και οι πολιτικές των εκάστοτε ελληνικών κυβερνήσεων σε θέματα υποδομών.'Ετσι η ανεπάρκεια υποδομής, μεταφοράς, εμπορίας, γενικότερα, επικοινωνιών και η αυξανόμενη σημασία των κανόνων υγιεινής και περιβάλλοντος, καθώς και ο μεγάλος αριθμός του μικρού μεγέθους του βεληνεκούς των εξαγωγικών επιχειρήσεων, είναι μία πραγματικότητα.

Και μας έλεγε χθες ο πρόεδρος της Ομοσπονδίας Αγροτικών Συλλόγων του Λασιθίου, ότι τα καράβια που φορτώνουν τα προϊόντα τους για το Μόναχο, που σημαίνει Κρήτη, Πάτρα, Αγκόνα ή Πρίντεζι, δεν έχουν καν μπρίζες τροφοδοσίας ρεύματος των ψυγείων των φορτηγών τους. Αυτή είναι η υποδομή μας. Και βεβαίως, ελέχθη και άλλη μια ιστορία των επιχειρήσεων μεταφοράς των καραβιών που είναι, λέει, και λαϊκής βάσης. Τη λαϊκή αντίληψη, όμως, δεν έχουμε καταλάβει ακόμα και τη λαϊκή απαίτηση για αλλαγή και πραγματικό εκσυγχρονισμό.

Λέει, όμως, η μελέτη του Ι.Ο.Β.Ε., ότι σε καμία περίπτωση δεν υπάρχει ευθύνη στους ίδιους τους αγρότες και αυτό πρέπει να επισημανθεί.

Οι παρατηρήσεις που έχω καταγράψει, κύριε Υπουργέ, είναι από την ακρόαση αυτών των ημερών και τις θεωρώ πάρα πολύ σημαντικές. Θα μείνω σε μία.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής, κ. ΑΠΟΣΤΟΛΟΣ ΚΑΚΛΑΜΑΝΗΣ).

Πολλές μικρές εκμεταλλεύσεις χρεοκοπούν κάτω από το βάρος των υψηλών τόκων, τις υπερχρεωμένες στις τράπεζες για λόγους εκμηχάνησης και εντατικοποίησης των καλλιεργειών και της υπερσυγκέντρωσης των εξωγενών αγροτικών προμηθειών σε τέσσερις χημικές εταιρίες για τα φυτοφάρμακα, σε τρεις για τους γεωργικούς πόρους και σε τέσσερις για τους κηπευτικούς πόρους. Είναι αυτό που έλεγα προηγούμενα, ο απόλυτος έλεγχος των παραγωγών μας από εξωγενείς παράγοντες.

Πρέπει, λοιπόν, να αναπτύξουμε την έρευνα, πρέπει να εκσυγχρονίσουμε τη γεωργία και μετά πρέπει ισότιμα, θαρραλέα να αντιμετωπίσουμε και τις αρνητικές συνέπειες της Κοινής Αγροτικής Πολιτικής και της GATT.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, μετά την ενημέρωση που έκανα στη Διάσκεψη των Προέδρων, παρακαλώ για την έγκρισή σας, όπως παραταθεί η προθεσμία, που έχει δώσει η Βουλή στην Εξεταστική Επιτροπή για την υπόθεση του Καζίνο στο Φλοίσβο για την υποβολή του πορίσματός της, κατά μία ημέρα μέχρι και την 12η Μαρτίου, την προσεχή Τετάρτη. Η προθεσμία έληγε την Τρίτη, 11 Μαρτίου, αλλά την Τρίτη δεν θα 

Σελίδα 4665 

συνεδριάσει η Βουλή.

Επίσης, να μεταφερθεί η συζήτηση των επικαίρων ερωτήσεων που έχουν επιλεγεί να συζητηθούν την Τετάρτη 12.3.97 στην Πέμπτη 13.3.97 και οι επίκαιρες ερωτήσεις που κληρώθηκαν σήμερα για τις 13.3.97, να συζητηθούν την Τρίτη 18.3.97.

Τέλος, να διακόψει η Βουλή τις συνεδριάσεις της αύριο Παρασκευή και να συνεδριάσει εκ νέου την προσεχή Τετάρτη.

Στη συνεδρίαση της προσεχούς Τετάρτης θα συζητήσουμε, στο χρόνο που θα διετίθετο για τις επίκαιρες ερωτήσεις, άρσεις ασυλιών και εν συνεχεία θα εισαχθεί προς συζήτηση το νομοσχέδιο για την προστασία του ατόμου από την επεξεργασία των ατομικών πληροφοριών.

Συμφωνεί το Σώμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Συνεπώς το Σώμα συμφώνησε ομοφώνως.

Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Κύριε Υπουργέ, μείναμε σχεδόν οι δυό μας, αλλά δεν έχει σημασία θα προχωρήσουμε έστω και οι δύο. 

Θέλω να πω, ότι δύο πράγματα πρέπει να αναγνωρισθούν στην προκειμένη περίπτωση: 

Πρώτον, ότι δεν είναι δυνατόν να γίνει αγροτική μεταρρύθμιση με οποιοδήποτε άλλον τρόπο εκτός από κρατική επιχορήγηση -είτε λέγεται κρατικός προϋπολογισμός- παρά τη ρητή αντίρρηση του κυρίου Πρωθυπουργού. 'Ολα αυτά που μας ειδοποιήσατε, ότι αποτελούν ένα σχέδιο αγροτικής μεταρρύθμισης και μας το στείλατε στα γραφεία μας, δεν είναι δυνατόν να συντελεστούν υπό τις προϋποθέσεις που λειτουργούν σήμερα για τον αγροτικό τομέα, εάν δεν υπάρξει κρατική επιχορήγηση, εάν δεν βρεθούν χρήματα από τον κρατικό προϋπολογισμό, εάν δεν ανευρεθούν χρήματα από το Ελληνικό Δημόσιο.

Δεύτερον, πρέπει να ομολογήσετε, ότι και η Κυβέρνηση η δική σας και η Κυβέρνηση της Νέας Δημοκρατίας είναι υπεύθυνες επί μία εικοσαετία, για το κατάντημα της λειτουργίας του αγροτικού τομέα στην Ελλάδα. 

Επιτρέψατε και οι δύο Κυβερνήσεις, κατά τη διάρκεια μιας εικοσαετίας, να λειτουργούν οι αγρότες στο περιθώριο μεταξύ αγρότου-μεσάζοντος και εμπόρου.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

Επειδή γνωρίζατε ότι ο διαχωρισμός αυτός θα έχει πολιτικό κόστος και οι δύο Κυβερνήσεις αφήσατε αυτό το ανάμεικτο λειτουργικό στοιχείο της αγροτικής ιδιότητος να λειτουργεί μέχρι σήμερα εις βάρος του 'Εθνους, εις βάρος της εθνικής οικονομίας, εις βάρος όλων εκείνων των προϋποθέσεων που θα λειτουργούσαν από την Ευρωπαϊκή 'Ενωση, προκειμένου να ανορθωθεί ο αγροτικός τομέας.

Και σήμερα προσκόπτει το Μητρώο των Αγροτών στο μπαστάρδεμα της λειτουργίας των ιδιοτήτων αγρότου-εμπόρου-μεσάζοντος. Γνωρίζατε ότι το κατάντημα του αγρότου δεν ήταν δυνατόν να τα βγάλει πέρα και επιτρέψατε τη λειτουργία παράλληλα με την ιδιότητα του αγρότου, την ιδιότητα του εμπόρου, την ιδιότητα του μεσάζοντος και οποιαδήποτε άλλη ιδιότητα και φθάσατε σε σημείο, ώστε σήμερα με το μητρώο να μην προσέρχονται να δηλώσουν ιδιότητα, διότι είναι ανακατεμένοι. 

Θα βρεθείτε σε δύσκολη θέση, διότι τώρα που αναλαμβάνετε την ευθύνη να κάνετε αυτό το πράγμα, είναι πάρα πολύ αργά. Δεν έχουν τεθεί οι βάσεις από εκείνη την εποχή. Δεν προσαρμόσατε την οικονομία, δεν προσαρμόσατε τον αγροτικό τομέα για τη λειτουργία της ανταγωνιστικότητος και με την ΚΑΠ και με την GATT, ώστε σήμερα να υπάρχουν προϋποθέσεις, για να πούμε ότι εισερχόμαστε στον ανταγωνισμό.

Τα νομοσχέδιά σας είναι απλά κείμενα λειτουργίας, διαμόρφωσης αγροτικής μεταρρύθμισης χωρίς να συνοδεύονται από οχυρά προσαρμοστικότητος προς τους κανόνες της ανταγωνιστικότητας και προς τους κανόνες της ελεύθερης αγοράς.

Με τι θα λειτουργήσουν οι 'Ελληνες αγρότες στο πεδίο της ανταγωνιστικότητας; Ποιες προϋποθέσεις επί μία εικοσαετία έχουν υλοποιηθεί, ώστε να λειτουργήσει με ανταγωνιστικότητα, ώστε να λειτουργήσουν με ελεύθερη αγορά;

Τι έχει γίνει μέχρι τώρα; Δεν το είδατε; Το προβλέπατε. Υπολογίσατε, όπως σας είπα, και πάλι το πολιτικό κόστος.

Είναι γενικότερα τα προβλήματα, πέρα από την πρόταση της Νέας Δημοκρατίας. Είναι γενικότερο πρόβλημα το αγροτικό πρόβλημα, η ρύθμιση των ρυθμιστικών χρεών. 'Ενα τρισεκατομμύριο εκατόν εβδομήντα δισεκατομμύρια είναι αυτά που χρωστάνε οι αγρότες. Οι συνεταιριστικές οργανώσεις πεντακόσια επτά δισεκατομμύρια.

Λέτε ότι έρχεται προς ψήφιση νομοσχέδιο. Εγώ δεν το είδα, ούτε μου στείλατε περισσότερα στοιχεία. Μία επιστολή μου στείλατε με δύο γραμμές και μου λέτε, ότι καταθέτετε νομοσχέδιο για τη ρύθμιση των οφειλών των συνεταιριστικών οργανώσεων. Λέτε για εκατόν είκοσι πέντε δισεκατομμύρια και το χρέος αυτήν τη στιγμή των συνεταιριστικών οργανώσεων είναι πεντακόσια επτά δισεκατομμύρια. Με τη ρύθμιση των εκατόν είκοσι πέντε δισεκατομμυρίων, τι θα κάνετε; Μήπως λειτουργούν προβληματικοί γεωργικοί συνεταιρισμοί; Οι ενώσεις γεωργικών συνεταιρισμών, που είναι υπό πτώχευση, μήπως είναι εγκάθετοι και της Νέας Δημοκρατίας και του ΠΑ.ΣΟ.Κ. ημέτεροι; Μήπως είναι φίλοι σας, κύριε Υπουργέ, οι οποίοι δεν πρέπει να αποβληθούν και κρατάτε προβληματικές, χρεοκοπημένες οικονομικά γεωργικές ενώσεις αγροτικών συνεταιρισμών, συνεταιριστικά χρέη, για να λειτουργήσει το κομματικό κράτος του διπολισμού και στη μία και στην άλλη πλευρά;

Πού είναι τα πεντακόσια επτά δισεκατομμύρια που κανονίσατε, για να τα ρυθμίσετε; 'Ολες αυτές είναι προβληματικές και υπάρχει μία εστία ημετέρων, οι οποίοι ανήκουν κομματικά, είτε στο ένα Κόμμα είτε στο άλλο και πρέπει να ζήσουν, διότι αυτοί είναι οι στυλοβάτες, που θα δώσουν την εκλογική μάχη. Και ενώ γνωρίζετε, ότι είναι προβληματικοί οι συνεταιρισμοί και ενώ γνωρίζετε, ότι είναι πεθαμένοι, τους κρατήσατε μέχρι τώρα, χάριν κομματικών σκοπιμοτήτων και τίποτα άλλο.

Πότε ήρθατε σε συνεννόηση με τον Ελληνικό Λαό; Με τον αγροτικό κόσμο, πότε ήρθατε σε συνεννόηση; Λέτε για αναμόρφωση. Κάνατε καμία διαμόρφωση της ψυχολογίας; Δώσατε στη δημοτική γλώσσα το περιεχόμενο του αγροτικού προβλήματος; 'Οχι στις συνεταιριστικές οργανώσεις. Οι αρχηγοί των συνεταιριστικών οργανώσεων, οι διοικήσεις των αγροτικών σωματείων είναι κομματικά πρακτορεία.

'Επρεπε να συναντηθείτε ευθέως με τη βάση του αγροτικού λαού της Ελλάδος. 'Επρεπε να δώσετε στην δημοτική γλώσσα το πώς έχει το πρόβλημα από την αρχή μέχρι το τέλος.

Το σύνολο των αγροτών δεν έχει καμία εμπιστοσύνη προς τις διοικήσεις των συνεταιριστικών οργανώσεων και προς τις διοικήσεις των αγροτικών συλλόγων και του αγροτικού συνδικαλισμού. 'Ο,τι θέλετε κάνετε με αυτούς. Δεν υπάρχει πίστη. Ο απλός 'Ελληνας αγρότης περίμενε επί μία εικοσαετία και περιμένει τη στη δημοτική γλώσσα, συνεννόηση κατευθείαν με το κράτος, το Υπουργείο.

Τέτοιο πράγμα δεν κάνετε. Βρίσκεστε σε απόσταση. Πάτε να τακτοποιήσετε την πατάτα στη Ξάνθη, μιλάτε για ελεύθερο ανταγωνισμό και στην Αχαϊα, στα Σαγέικα πεθαίνουν. Μου είπε ο Υφυπουργός σας, ότι δεν γίνεται τίποτα. Μόνο μία περιοχή καλής πατάτας στην περιοχή της Μακεδονίας, στην Ξάνθη -δεν ξέρω πού είναι- εκεί μόνο θα επιδοτήσετε, εκεί θα κοιτάξετε να ρίξετε το βάρος και οι άλλοι εδώ, ας πεθάνουν.

Κάνατε καμία προσαρμογή, να αλλάξουν επάγγελμα οι παραγωγοί της πατάτας στην Αχαία, στην περιοχή Σαγέικων κ.λπ.; Τους είπατε "δεν μπορείτε να ζήσετε, γιατί έρχεται η αιγυπτιακή πατάτα φθηνότερη, διότι πέσαμε στον ανταγωνισμό, διότι δεν σας ειδοποιήσαμε να κάνετε κάτι άλλο και διότι εμείς φταίμε και ελάτε εδώ να συνεννοηθούμε;"

Δεν έχετε καμία επαφή με το στοιχείο του αγροτικού κόσμου που πάτε να αναμορφώσετε. Δεν έχετε καμία σχέση με την ψυχολογία, με το πνεύμα, με τις αγωνίες και με τις ελπίδες που έχει ο αγροτικός πληθυσμός, για να αναβαθμιστεί και να 

Σελίδα 4666 

λειτουργήσει. Επομένως ο αγώνας σας είναι άσκοπος. Αυτά τα νομοσχέδια, τα οποία θα φέρετε, δεν στέκουν καθόλου επί υγιών βάσεων.

Είπατε ο ίδιος -και θέλω να μου απαντήσετε, αν είναι σωστό- ότι οι αγρότες έχουν πάρει ένα τρισεκατομμύριο από τα μεσογειακά προγράμματα και από το δεύτερο Πακέτο Ντελόρ. Μήπως κάνω λάθος; Είπατε περίπου ότι έχουν πάρει από το FEOGA, από το ταμείο, από την Ευρωπαϊκή 'Ενωση κ.λπ. γύρω στο ένα τρισεκατομμύριο ή πρόκειται να συμπληρωθεί ένα τρισεκατομμύριο;

Μήπως κάνω λάθος, κύριε Υπουργέ; Σ' αυτό το σημείο θέλω να με διακόψετε. Θέλω να μου πείτε, αν είναι ένα τρισεκατομμύριο το ποσό που πήρε από τα προγράμματα, από την ΕΟΚ, ο αγροτικός κόσμος της Ελλάδος.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): 'Ενα τρισεκατομμύριο κάθε χρόνο.

ΓΕΩΡΓΙΟΣ ΤΣΑΦΟΥΛΙΑΣ: Επομένως πόσα τρισεκατομμύρια είναι από τον καιρό που άρχισαν να τα παίρνουν;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Δεν ήταν πάντα το ίδιο ποσό.

ΓΕΩΡΓΙΟΣ ΤΣΑΦΟΥΛΙΑΣ: Εγώ σας λέω κάθε χρόνο. Αν βάλουμε τόσα χρόνια, αυτά τα λεφτά θα είναι γύρω στα τρία με τριάμισι τρισεκατομμύρια.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Πιο πάνω.

ΓΕΩΡΓΙΟΣ ΤΣΑΦΟΥΛΙΑΣ: Αυτά τα πέντε τρισεκατομμύρια, τι έγιναν, κύριε Υφυπουργέ; Εγώ μίλησα για ένα τρισεκατομμύριο για ένα χρόνο. Τα πέντε τρισεκατομμύρια τι έγιναν; Ελέγξατε η Νέα Δημοκρατία και εσείς τη λειτουργία των πέντε τρισεκατομμυρίων, ώστε να βρίσκεται σ' αυτό το κατάντημα ο αγροτικός κόσμος ύστερα από τα πέντε τρισεκατομμύρια;

Τι έγινε; Αν ο αγροτικός κόσμος δεν είχε τη νόηση, δεν είχε την αντίληψη, ότι πρέπει να κάνει αγροτική ανάπτυξη , ότι πρέπει να κάνει αγροτική πολιτική, ότι πρέπει να επενδύσει , εσείς σαν κυβερνήσεις της εικοσαετίας τι κάνατε, για να διαμορφώσετε συνείδηση, ψυχολογία, για να επενδύσετε πρώτα στην ψυχή και το μυαλό του και μετά στα λεφτά; Τα λεφτά είναι μηδέν, διότι τα λεφτά τα πήραν και τα έφαγαν και τα χρησιμοποίησαν. Επιτρέψατε και οι δύο κυβερνήσεις να χρησιμοποιηθούν για άλλους σκοπούς, να αγορασθούν διαμερίσματα από τους αγρότες, να κάνουν άλλες εμπορικές δουλειές και αυτό το ανεχόσαστε επί μια εικοσαετία. Και έρχεσθε με φαγωμένα τα πέντε τρισ., να διαμορφώσετε νέα αγροτική μεταρρύθμιση, όταν έχετε στην πλάτη σας αυτήν την πτωχευτική κατάσταση, η οποία προέκυψε κι' από τη δική σας ευθύνη και από την ευθύνη της Νέας Δημοκρατίας. Ο ίδιος ο Μωραίτης στο Ελληνοαμερικανικό Επιμελητήριο το Μάϊο του 1995 ομολόγησε την αποτυχία του και μίλησε για το κατάντημα του αγροτικού τομέα. Και μάλιστα σιωπηρώς εκεί είπε, ότι θα παραιτηθεί, γιατί δεν τα βγάζει πέρα και μετ' ολίγον παραιτήθη ή επαύθη. Δεν θέλω να έχετε την ίδια τύχη. Μην περιμένετε, ότι μπορείτε ως νεφεληγερέτης να λύσετε αυτό το αδιέξοδο, που έχει δημιουργηθεί στον αγροτικό τομέα. Αυτά τα νομοσχέδια δεν βασίζονται σε σοβαρές βάσεις υλοποίησης αυτών που πρόκειται να πραγματοποιηθούν, για να αντιμετωπισθεί στο σύνολο.

Χθές ο κ. Φλώρος έγραψε το μήνυμα των αγροτών. Τι πρέπει να γίνει στον κοινωνικό τομέα και κατακρίνει εμμέσως την Κυβέρνηση.

Λέει για κοινωνικό τομέα οικονομίας, για εκπαίδευση και επαγγελματική κατάρτιση. Ποια εκπαίδευση και επαγγελματική κατάρτιση, που απουσίασε επί τόσα χρόνια; Δεν έχουν οι νέοι αγρότες καμία πίστη στη λειτουργία σχολείου επαγγελματικής κατάρτισης και εκπαίδευσης , διότι μέχρι τώρα οποιεσδήποτε προσπάθειες απέτυχαν, δεν επέδωσε εμπιστοσύνη σε οποιαδήποτε προσπάθεια και θα είναι ένα σύστημα κοροϊδίας και αυτό, διότι και αυτό θέλει χρήματα και η πρόθεση αυτών είναι να κάνουμε και κάτι άλλο, να πάρουμε και από εδώ και από εκεί.

Επομένως ό,τι γράφει εδώ η Νέα Δημοκρατία, δεν είναι άσχετο με την πραγματικότητα.Και για τη μείωση του ηλεκτρικού ρεύματος θα υπάρξει μείωση του κόστους και για το ΦΠΑ , λέτε ότι θα φτάσει το 16%. Τα άλλα κράτη έστειλαν μια επιστολή και επειδή δεν απαιτήθη ο ΦΠΑ έφθασε στα 8%.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πού έγινε αυτό ;

ΓΕΩΡΓΙΟΣ ΤΣΑΦΟΥΛΙΑΣ: Σε πολλά κράτη.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: ' Οχι κάνετε λάθος.

ΓΕΩΡΓΙΟΣ ΤΣΑΦΟΥΛΙΑΣ : 'Εγινε. Στείλανε επιστολές. Πρέπει να είναι η Δανία και η Ιρλανδία. Στείλανε επιστολές, συνεμμορφώθησαν και μειώθηκε. Ολα αυτά τα οποία λέει η Νέα Δημοκρατία, είναι σωστά. Δεν έχει σημασία εάν εσείς από αντιπολιτευτική πλευρά ή επειδή θέλετε να ικανοποιήσετε κάποια άλλη φιλοδοξία να λέτε όχι. Ούτε λέτε στα σχέδια νόμου, ότι συμπεριλαμβάνετε τα επί μέρους στοιχεία, τα οποία προσδιορίζουν ανταγωνιστικότητα στα αγροτικά προϊόντα, όπως εκθέτει ακριβώς τους λόγους αυτούς η Νέα Δημοκρατία. Κάνατε μία έκθεση και λέτε ενενήντα πέντε δισεκατομμύρια, θα στοιχίσουν τα τρία πρώτα μέτρα. Και τι είναι ενενήντα δισεκατομμύρια όταν το κόστος της παραγωγής του προϊόντος θα είναι οπωσδήποτε κατεβασμένο και θα υπάρξει μεγάλη ωφέλεια και μεγάλη είσοδος χρημάτων, όταν έχουν υπερδιπλασιαστεί οι εσαγωγές των αγροτικών προϊόντων από το εξωτερικό και έχουν μειωθεί οι εξαγωγές των αγροτικών προϊόντων.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

ΠΡΟΕΔΡΕΥΩΝ(Νικόλαος Κατσαρός): Κύριε συνάδελφε, για σας χτυπάει το κουδούνι.

ΓΕΩΡΓΙΟΣ ΤΣΑΦΟΥΛΙΑΣ: Τελειώνω, κύριε Πρόεδρε.

Σ' αυτήν τη λειτουργία του πλέγματος των αντιτιθεμένων αυτών συμφερόντων και αλληλοσυγκρουομένων σκέψεων, χωρίς βάση , χωρίς χρήματα, θα είναι μια τρύπα στο νερό όλη η προσπάθεια των νομοσχεδίων μέχρι και ο Αυτόνομος Σταφιδικός Οργανισμός:'Oπως πάτε να το τροποποιήσετε, θα είναι μια καταστροφή για το 'Eθνος.

Υπό αυτά τα δεδομένα πιστεύω, ότι δεν πρόκειται να γίνει τίποτα, όπως έχει διαμορφωθεί αυτή τη στιγμή η κατάσταση, αυτά δε τα οποία λέει η Νέα Δημοκρατία, είναι σωστά, γιατί θα επιφέρουν μείωση του κόστους της παραγωγής του αγροτικού προϊόντος.

ΠΡΟΕΔΡΕΥΩΝ (Νικόλαος Κατσαρός): Ο κ. Βεζδρεβάνης έχει το λόγο.

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, κύριοι συνάδελφοι, από το παρελθόν θέρος συζητάμε αυτήν την πρόταση νόμου της Νέας Δημοκρατίας. Στο θερινό τμήμα η Κυβέρνηση με τη συντεταγμένη της πλειοψηφία απέρριψε την πρόταση, όχι γιατί δεν ήταν σωστή αλλά κατά τη δήλωση του παρισταμένου αγαπητού Υπουργού της Γεωργίας, ότι δεν ήταν όσο έπρεπε γενναιόδωρη.

Απέρριψε, επαναλαμβάνω, την πρόταση νόμου της Νέας Δημοκρατίας με το αιτιολογικό ότι δεν ήταν επαρκής, έδινε λίγα και εκείνος είχε την πρόθεση να δώσει περισσότερα. Ξαναφέραμε αυτήν την πρόταση νόμου πιστοί στις προεκλογικές εξαγγελίες μας και ζητούμε από την Εθνική Αντιπροσωπεία να την καταστήσει νόμο και να δώσει λύση στα προβλήματα της αγροτικής οικονομίας. 

Η Κυβέρνηση και πάλι δια της συντεταγμένης πλειοψηφίας προτίθεται να την απορρίψει: Δεν θα επανέλθω σε όσα είπα κατά την πρωτολογία μου. Εκεί είχα το χρόνο και έκανα σαφή τοποθέτηση. 

Μερικές παρατηρήσεις θα κάνω μόνο, κύριε Πρόεδρε, σε όσα ελέχθησαν κυρίως από τους Βουλευτές του ΠΑ.ΣΟ.Κ. και μου κάνει κατάπληξη πως ο εξ Αχαίας εκλεκτός συνάδελφος κύριος Χρυσανθακόπουλος έκανε και κάποιες παρατηρήσεις, που κατά το κοινώς λεγόμενο θα μπορούσε να γελάσει και το παρδαλό κατσίκι. Διότι μας, είπε ότι η Νέα Δημοκρατία φταίει για τη σημερινή κατάσταση της αγροτικής οικονομίας. Και λησμονεί ο κύριος συνάδελφος ότι από το 1981 μέχρι σήμερα κυβερνά το ΠΑΣΟΚ με την παρένθεση των τριάμισυ ετών που κυβερνήσαμε εμείς τον Τόπο. Δώστε μας την ευθύνη των τριάμισυ ετών, αλλά να αναλάβετε την ευθύνη των δεκατριών ετών, που κυβερνάτε αυτόν τον Τόπο και που χειριστήκατε κατά κύριο λόγο τα ευρωπαϊκά κονδύλια από το 

Σελίδα 4667 

1981 μέχρι σήμερα.

Ακόμα ο κύριος συνάδελφος είπε, "πού να βρούμε τα λεφτά που ζητάτε για τους αγρότες, όταν διορίσατε πέντε χιλιάδες στη ΔΕΗ και βουλιάξατε το κράτος". Μα είναι σοβαρά αυτά, κύριε συνάδελφε;

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν είναι αλήθεια αυτό;

ΗΛΙΑΣ ΒΕΖΔΡΕΒΑΝΗΣ: Κύριε συνάδελφε, θα ακούσετε το νούμερο και θα μετανοιώσετε γιατί το είπατε.

Παραλάβατε το 1981 τριακόσιες είκοσι μία χιλιάδες υπαλλήλους στο Δημόσιο και τους φθάσατε επτακόσιες έντεκα χιλιάδες στο Δημόσιο και στον ευρύτερο δημόσιο τομέα. Και σας πείραξαν οι πέντε χιλιάδες της ΔΕΗ;

Κύριε Υπουργέ, μας πετάξατε πρόσφατα το μπαλάκι, ότι εμείς ζητάμε επανεθνικοποίηση της αγροτικής πολιτικής. Θα μου επιτρέψετε να σας επιστρέψουμε το μπαλάκι, διότι εμείς οδηγήσαμε τη Χώρα στην Ευρωπαϊκή 'Ενωση, για να έχουμε τον αγρότη κάτω από την αγροτική πολιτική και κάτω από τις επιδοτήσεις της Ευρώπης. Και θα ήταν ανόητο η Ελλάδα να ζητήσει την επανεθνικοποίηση της αγροτικής πολιτικής. Γι'αυτό παρακαλώ, να μην το ξαναπείτε ή τουλάχιστον να μην το απευθύνετε προς τη δικιά μας Πτέρυγα.

Η πρότασή μας, κύριοι συνάδελφοι, είναι σαφής. Δεν λέμε ότι θα λύσουμε τα προβλήματα της ελληνικής αγροτιάς. Πιστεύουμε, όμως, ότι θα βελτιώσουμε ουσιαστικά την κατάσταση και θα βοηθήσουμε στην επίλυση των προβλημάτων που απασχολούν σήμερα τους 'Ελληνες αγρότες. Τα μετρήσαμε και μάλιστα και με τις δικές σας υπηρεσίες, κύριε Υπουργέ, και είναι εκατόν πενήντα δισεκατομμύρια. Γιατί δεν τα βρίσκετε; Πώς τα βρήκατε και χαρίσατε στον Κόκαλη και στο Βαρδινογιάννη, ένα τρισεκατομμύριο;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Πότε έγινε αυτό;

ΗΛΙΑΣ ΒΕΖΔΡΕΒΑΝΗΣ: Στο νόμο με τον τελωνειακό κώδικα.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το ένα τρισεκατομμύριο δεν καταλαβαίνω.

ΗΛΙΑΣ ΒΕΖΔΡΕΒΑΝΗΣ: Εσείς έχετε και στοιχεία, γιατί τα διαχειριστήκατε για κάποιο χρονικό διάστημα και τα ξέρετε. Είναι ένα τρισεκατομμύριο δραχμές.

'Ετσι οδηγήσατε την αγροτική τάξη, αυτήν τη δεινοπαθούσα τάξη της ελληνικής κοινωνίας, που αποτελεί το 22%, που προσφέρει το 13% του ΑΕΠ σε απόγνωση. Τους βγάλατε στους δρόμους. Και πληρώσατε, κύριε Υπουργέ -αν δεν το ξέρετε, σας το λέγω, γιατί έχω επίσημα στοιχεία και όποιος αμφιβάλλει θα του φέρω υπογραφή Υπουργού- εκατόν δεκαπέντε εκατομμύρια δραχμές για να πάτε τα ΜΑΤ στη Θεσσαλία. Πέραν του γεγονότος ότι αρκετές δεκάδες δισεκαστομμυρίων χάθηκαν από την ελληνική οικονομία εξαιτίας αυτών των κινητοποιήσεων.

Μας λέτε, ότι δεν μπορείτε διότι δεν σας αφήνει η Ευρώπη κ.λπ. Ποια ΕΟΚ σας ενόχλησε, κύριε Υπουργέ, όταν αφαιρέσατε εκατόν ογδόντα πέντε δισεκατομμύρια από το Β' Κοινοτικό Πλαίσιο Στήριξης, το οποίο προοριζόταν για την ελληνική γεωργία; 'Αλλωστε, εκεί που τα δώσατε, δεν απερροφήθησαν. Τα έχετε ακόμα. Μπορείτε να τα επαναφέρετε στον τομέα της ελληνικής γεωργίας αυτά τα εκατόν ογδόντα πέντε δισεκατομμύρια.

Δεν έχω το χρόνο για να πω πολύ περισσότερα. Θα σας πω, όμως, κύριε Υπουργέ, το εξής: Μη δείχνετε μικροψυχία. Δεν ταιριάζει άλλωστε και στο χαρακτήρα σας. Μικρόψυχος δεν είσθε. Απορρίπτετε την πρόταση από μικροψυχία. Αν αυτό που εμείς σας προτείνουμε δεν σας φθάνει, όπως δηλώσατε, προσθέστε αυτό, που εσείς νομίζετε. Αλλά το να απορρίψετε την πρόταση δεν σας τιμά και τούτο γιατί είναι απόρριψη λόγω μικροψυχίας. Τέτοιες μικροψυχίες δεν σας ταιριάζουν.

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του ΠΑ.ΣΟ.Κ. κ.Δημήτριος Γεωργακόπουλος έχει το λόγο.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, δεν είχα υπόψη μου να πάρω το λόγο, αλλά ακούγοντας τους συναδέλφους να λένε τα όσα τραγικά ακούστηκαν εδώ, είμαι υποχρεωμένος να επαναφέρω τη συζήτηση σε ένα δρόμο.

ΠΡΟΕΔΡΕΥΩΝ (Νικόλαος Κατσαρός): Αυτό σημαίνει, ότι θα είσθε και σύντομος.

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα είμαι σύντομος πράγματι, κύριε Πρόεδρε.

'Ακουσα προηγουμένως τον αγαπητό συνάδελφο, που μόλις τελείωσε, να μιλάει για ένα τρισεκατομμύριο χάρισμα σε δύο μεγάλους επιχειρηματίες. Και η ερώτησή μου δεν ήταν ρητορική. Πότε, πού και από πού βγήκαν αυτά τα χρήματα; Να μας το πει. Εάν τα χαρίσαμε, να το ξέρουμε πράγματι και εμείς, γιατί εμείς πράγματι δεν χαρίσαμε στους δύο επιχειρηματίες, που ονόμασε, κανένα τρισεκατομμύριο, ούτε κανένα εκατομμύριο. Εάν έχει στοιχεία να τα προσκομίσει, γιατί έτσι δημιουργούνται εντυπώσεις, θα τα ακούνε αυτά οι αγρότες αύριο, θα ξεσηκώνονται εναντίον του πολιτικού κόσμου, χωρίς όμως να έχουν κανένα αντίκρυσμα. 'Ακουγα μέχρι πρότινος τα διακόσια δισεκατομμύρια, που έλεγε το Κ.Κ.Ε. Η Νέα Δημοκρατία τα έκανε ένα τρισεκατομμύριο. Ε, αυτά δεν είναι σοβαρά πράγματα και δεν πρέπει να εκστομίζονται, διότι διαφορετικά δημιουργούν πράγματι πρόβλημα στην επικοινωνία μας με τους αγρότες. Επειδή οι αγρότες δεν έχουν τη δυνατότητα να μελετούν τον Τύπο κ.λπ., ακούνε τέτοια πράγματα και λένε: "Μα, το είπε κάποιος συνάδελφος στη Βουλή και δεν πήρε απάντηση, δεν διεψεύσθη". Διαψεύδεται, λοιπόν, αυτό το οποίο είπε ο κύριος συνάδελφος. Αυτό είναι το ένα μέρος.

'Ερχομαι τώρα στο δεύτερο, όσον αφορά τον ΦΠΑ. Γίνεται πάρα πολύς λόγος για το ΦΠΑ. 'Εχω εξηγήσει επανειλημμένως και από του Βήματος της Βουλής, ότι δεν μπορεί να γίνει μείωση του ΦΠΑ από το 18% στο 8%. Και ακούστε γιατί δεν μπορεί να γίνει. Πρώτον, γιατί η έκτη κοινοτική οδηγία αναφέρει σαφώς, ότι τα αγροτικά μηχανήματα υπάγονται στο μεγάλο συντελεστή που έχει κάθε χώρα. Η κάθε χώρα έχει δύο συντελεστές ΦΠΑ, ένα μικρό και ένα μεγάλο. Τα μηχανήματα, λοιπόν, είναι υποχρεωτικά να είναι στο μεγάλο συντελεστή. Εάν κάποια χώρα τα βάλει στο μικρό συντελεστή, τότε αυτομάτως θεωρείται, ότι κάνει έμμεση επιδότηση. Την Ευρωπαϊκή 'Ενωση την ενδιαφέρει ο ΦΠΑ, γιατί τα έσοδα του κοινοτικού ταμείου είναι από τον ΦΠΑ. Δεν μπορεί, λοιπόν, η κάθε χώρα να τα βάζει σε όποιο συντελεστή θέλει. Εάν είχαμε συντελεστή μεγάλο 16%, θα τα είχαμε στο 16%. Εάν είχαμε συντελεστή 25%, όπως είναι στη Δανία, θα ήταν 25%, αλλά στο μεγάλο συντελεστή.

Εάν παρά ταύτα εμείς αποφασίσουμε να τον μειώσουμε, αυτομάτως θα μειωθούν και οι επιστροφές, τις οποίες παίρνουν οι αγρότες. Σήμερα έχουμε το εξής καταπληκτικό, να φωνάζουν οι αγρότες και να λένε. "Μειώστε το συντελεστή στα μηχανήματα από το 18% σε 8% και αυξήστε τις επιστροφές." Ε, αυτό δεν μπορεί να γίνει, γιατί αυτό είναι έμμεση εθνική επιδότηση.

Και ως έμμεση επιδότηση αντίκειται στους κανόνες του υγιούς ανταγωνισμού της Ευρωπαϊκής 'Ενωσης και θα μας πάνε στο Ευρωπαϊκό Δικαστήριο θα μας καταδικάσουν και θα τα πληρώσουμε αυτά τα πράγματα. Γιατί τα λέτε αυτά και δημιουργείτε εντυπώσεις; Αν το 18 γίνει 8, το 5 και το 4,5 θα γίνουν 2,5 και 1. Θα πάει πίσω. Δεν μπορεί, λοιπόν, να διατηρηθούν τα μεν και να αυξηθούν τα δε ή να μειωθούν τα μεν και να αυξηθούν τα δε, αυτό είναι σαφέστατο. Ούτε μπορεί μονομερώς η Xώρα μας να πάρει τέτοια απόφαση. Αυτό μπορεί να γίνει μόνο στο πλαίσιο των Υπουργών της Ευρωπαϊκής 'Ενωσης, όλων των Υπουργών, να αποφασίσουν ότι τα αγροτικά μηχανήματα υπάγονται στο μειωμένο συντελεστή και όχι στον ανώτατο συντελεστή. Τότε μόνο μπορεί να γίνει.

Αλλά να πω και κάτι ακόμη. Διαμαρτύρονται οι αγρότες και λένε ότι πληρώνουν πάρα πολύ φόρο. Μα, ο ΦΠΑ δε συμμετέχει στο κόστος. Πόσες φορές πρέπει να το πούμε; Ο ΦΠΑ είναι ένας φόρος που είναι ουδέτερος, όσον αφορά το κόστος παραγωγής. Γιατί ό,τι πληρώνεις το παίρνεις πίσω όταν πουλάς. 'Ο,τι πληρώνουν όταν αγοράζουν τα εφόδια τους το παίρνουν πίσω όταν πουλάνε. Και αν δε θέλουν να το παρουν με τη μέθοδο του ειδικού καθεστώτος που έχει επιβληθεί για τους αγρότες, δηλαδή, δια της μεθόδου των 

Σελίδα 4668 

τιμολογίων που πουλάνε και ποσοστό επί των τιμολογίων, υπάρχει η κανονική μέθοδος να κρατήσουν βιβλία εσόδων-εξόδων και να το πάρουν μέσα στο πρώτο δίμηνο.

Γιατί, λοιπόν, διαμαρτύρονται για το ΦΠΑ; Είναι άνευ ουσίας η συζήτηση η οποία γίνεται και το βλέπω μετά λύπης μου να μπαίνει και σε Κόμματα, τα οποία υποτίθεται ότι δε λαϊκίζουν. Είναι ένα λαϊκίστικο πρόβλημα, το οποίο προβάλλουν οι συνδικαλιστές, το έχουν υιοθετήσει κάποιες παρατάξεις εδώ, χωρίς να έχει κανενός είδους αποτέλεσμα για τους αγρότες. Δεν υπάρχει δυνατότητα, δηλαδή, να γίνει κάτι διαφορετικό στο ΦΠΑ, το έχουμε πει σε όλα τα μήκη και πλάτη. Επιτέλους πρέπει να κατανοήσετε ότι δεν μπορεί να γίνεται πολιτική εις βάρος των αγροτών, κολακεύοντάς τους για κάποια αιτήματα, τα οποία δεν μπορεί να ικανοποιηθούν.

Δεύτερον, το πετρέλαιο. Για το πετρέλαιο, πρώτοι εμείς μειώσαμε το ειδικό φόρο κατανάλωσης κατά 30%. Και αυτά όλα τα αγροτικά προϊόντα με τη μέθοδο που σήμερα γίνεται η επιστροφή, με τη μέθοδο, δηλαδή, των τιμολογίων που γίνεται, αν πουληθούν κανονικά τα αγροτικά προϊοντα με νόμιμα παραστατικά, τότε οι επιστροφές ξεπερνούν 28-30 δισ. Εάν οι αγρότες θέλουν να πουλάνε χωρίς τιμολόγια και να παίρνουν και επιστροφή, επειδή δήλωσαν ότι πούλησαν τόσο, αυτό δεν μπορεί να γίνει, γιατί κάπου θα πρέπει το Δημόσιο να εισπράξει για να δώσει. Και η είσπραξη θα γίνει από το ΦΠΑ που θα πληρώσουν οι έμποροι, αν κόψουν τιμολόγια. Σας πληροφορώ ότι τα 3/5 της αγροτικής παραγωγής κινούνται στη μαύρη αγορά, εκτός νόμιμης διαδικασίας. Μόνο τα 2/5 από τα 2,6 τρισ. που είναι το αγροτικό εισόδημα, μόνο τα 985 δισ. περνούν μέσα από το ΦΠΑ.

ΕΥΑΓΓΕΛΟΣ ΜΠΑΣΙΑΚΟΣ: Ως κυβέρνηση, τι κάνετε για αυτό;

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τι κάναμε εμείς να σας το πούμε αν θέλετε. Αν πούμε τι κάνατε εσείς ως κυβέρνηση, τότε θα είναι η τραγωδία. 

Λοιπόν αυτή είναι η πραγματικότητα. Δεν μπορεί, δηλαδή, να δοθεί ελεύθερα η αγορά με τράνζιτ πετρέλαιο. Και η Κοινοτική Οδηγία που προβλέπει μειωμένη τιμή του πετρελαίου, δε μιλάει για τράνζιτ πετρέλαιο, μιλάει μέχρι μηδενικό φόρο στον ειδικό φόρο κατανάλωσης. Ο ΦΠΑ θα είναι. 'Οταν λέμε τράνζιτ, είναι και χωρίς ΦΠΑ. Πάτε και εκεί πάλι και λαϊκίζετε και κολακεύετε κάποια συνδικαλιστικά αιτήματα που δημιουργούν προβλήματα στους ίδιους τους αγρότες. Εμείς δώσαμε το 30% και είμαστε διατεθειμένοι, όταν οι δημοσιονομικές συνθήκες το επιτρέψουν, να προχωρήσουμε ακόμα περισσότερο και να μειώσουμε ακόμα περισσότερο τον ειδικό φόρο κατανάλωσης του πετρελαίου. Και αυτό θα γίνει δυνατό με το μητρώο των αγροτών. Με το μητρώο των αγροτών είναι δυνατόν να γίνει αυτό γιατί για κάθε καλλιέργεια υπάρχει συντελεστής παραγωγής, συντελεστής ενέργειας που μετέχει και ξέρουμε, όπου έχει ηλεκτρική ενέργεια που είναι το πετρέλαιο κ.ο.κ. Μόνο έτσι μπορεί να γίνει. Και πάλι το μητρώο των αγροτών εμείς το κάνουμε πράξη. Το ότι καθυστέρησε κάποιους μήνες να γίνει, υπάρχουν οι αντικειμενικές αδυναμίες. Αλλά έχει τεθεί ότι τέλος Μαρτίου θα λήξουν οι εγγραφές στο μητρώο των αγροτών και θα μπορέσει έτσι να ικανοποιηθεί αυτό το πάγιο αίτημα των αγροτών μας. 'Ολα τα άλλα που είπατε, περί των αγροτικών αδειών κ.λπ., όπως είναι διατυπωμένο που λέτε "φόροι και τέλη", φόροι και τέλη είναι μόνο το 2% του κόστους της αδείας, εκ των οποίων το 1,5% είναι φόρος που πάει στην Τοπική Αυτοδιοίκηση.

Αν πείτε να μειώσουμε γενικώς το κόστος της αδείας, δηλαδή, και τις αμοιβές των μηχανικών και το ΙΚΑ κ.λπ., θα μας πείτε ποιος θα πληρώσει το ΙΚΑ των εργατών. Γιατί εάν δεν τα εξήγήσουμε αυτά και δεν τα πούμε ή θα πρέπει να τα επιδοτήσει το Δημόσιο λέγοντας, ότι επιδοτούμε εμείς την οικοδομική άδεια γιατί σας είπα ότι μέσα στην οικοδομική άδεια είναι οι αμοιβές των μηχανικών, ακόμη και το ΙΚΑ, οπότε θα δούμε εάν πραγματικά μπορεί να μειωθεί και που. Οπότε είμαστε μαζί σας εφ' όσον θα μπορέσει να μειωθεί το κόστος των οικοδομικών αδειών για κτίρια που έχουν σχέση με την αγροτική οικοδομή και αν θέλετε με την αγροτική πρώτη κατοικία. Νομίζω, ότι προς αυτήν την πορεία προσανατολίζεται η Κυβέρνηση. Αλλά δεν είναι δυνατό να γίνει δεκτή η πρότασή σας έτσι όπως φαίνεται, διότι δεν φέρνει αποτελέσματα και είναι ανεφάρμοστη.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, ο υποφαινόμενος Βουλευτής Λαρίσης, ζητεί ολιγοήμερη άδεια απουσίας στο εξωτερικό από τις 7 έως 11 Μαρτίου. Πιστεύω, ότι η Βουλή εγκρίνει.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Νικόλαος Κατσαρός): Η Βουλή ενέκρινε.

Επίσης, έχω τη τιμή να σας ανακοινώσω, ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", πενήντα μαθητές και τρεις συνοδοί καθηγητές από το Β' Γυμνάσιο Καρδίτσας.

(Χειροκροτήματα )

Ο κ. Χαϊτίδης έχει το λόγο.

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε και κύριοι συνάδελφοι, με την πρόταση νόμου της Νέας Δημοκρατίας δεν επιχειρείται να λυθεί το γενικότερο αγροτικό πρόβλημα της Ελλάδος. Οι προτάσεις μας αναφορικά με το αγροτικό πρόβλημα της Ελλάδος, περιέχονται στο αντίστοιχο πρόγραμμα της Νέας Δημοκρατίας. Με τη συζητούμενη πρόταση νόμου, και με λήψη μέτρων εκτάκτου ανάγκης και αμέσου εφαρμογής, προσπαθούμε να ανακουφίσουμε τους αγρότες σε βασικά προβλήματα τα οποία αντιμετωπίζουν και να τους πείσουμε με κίνητρα και όχι με άλλους τρόπους να μείνουν αυτοί οι λίγοι που είναι σήμερα στην περιφέρεια, να μείνουν στα χωράφια τους, να μείνουν ειδικά στις ακριτικές περιοχές, όχι μόνο ως ουσιαστικοί παραγωγοί, αλλά και ως άγρυπνοι φύλακες της ακεραιότητας της πατρίδος στην ακριτική μας Ελλάδα.

'Ακουσα προηγουμένως κάποιες κριτικές περί ανεπάρκειας του συζητούμενου νομοσχέδιου και περί της ανάγκης να είναι πιο τολμηρό. Ασφαλώς και θα χαιρόμουν αν η Κυβέρνηση με δική της πρωτοβουλία και με τη δυνατότητα που έχει ως Κυβέρνηση, είχε προτείνει ένα άλλο νομοσχέδιο το οποίο να ήταν ακόμη πιο τολμηρό και ακόμη πιο ολοκληρωμένο.

Εμείς ζητάμε κάποια μέτρα τα οποία αμέσως θα ανακουφίσουν τους αγρότες και τα οποία κακώς θεωρούνται ότι θα στοιχίσουν κάποια μεγάλα ποσά τα οποία δεν υπάρχουν. 

Κύριε Υπουργέ, σας ερωτώ χρειάζονται μεγάλες δαπάνες και μάλιστα δυσβάστακτες για τον προϋπολογισμό για να γίνει ο αναδασμός ο οποίος σήμερα αποτελεί ένα βασικό αίτιο υψηλού κόστους παραγωγής στον αγροτικό τομέα; Σας πληροφορώ ότι ο αναδασμός σε όλη την Ελλάδα έχει σταματήσει.

Χρειάζονται χρήματα τα οποία μάλιστα δεν μπορεί να αντέξει η ελληνική οικονομία όπως ισχυρίζεστε για να γίνουν λιμνοδεξαμενές; Ξέρετε πολύ καλά κύριε Υπουργέ, ότι η Ευρωπαϊκή 'Ενωση επιδοτεί τα αντιπλημμυρικά έργα. Οι λιμνοδεξαμενές είναι θαυμάσια αντιπλημμυρικά έργα και επομένως είναι επιλέξιμα για την Ευρωπαϊκή 'Ενωση. Χρειάζονται χρήματα για να αξιοποιηθεί η βιομάζα ως πηγή ενέργειας όταν αντίθετα η αξιοποίηση αυτής της βιομάζας θα δώσει στην ελληνική οικονομία τεράστια ποσά εξοικονομώντας αντίστοιχη ενέργεια από υγρά καύσιμα; Σας είπα ένα παράδειγμα και αυτό δεν είναι δικό μου, το οποίο προέρχεται από το Ινστιτούτο Ανανεώσιμων Πηγών Ενέργειας που εδρεύει στο Πικέρμι, ότι μόνο στο Νομό Σερρών, η αξιοποίηση της βιομάζας του νομού αντιστοιχεί σε ένα όφελος είκοσι δισεκατομμυρίων δραχμών κάθε χρόνο.

Επίσης, κύριε Υπουργέ, υπάρχουν τεράστιες ορεινές εκτάσεις στην Ελλάδα, τις οποίες δεν εκμεταλλευόμαστε -εννοώ δασικές εκτάσεις- κατά ένα τρόπο συστηματικό για την παραγωγή ξυλείας και είμαστε υποχρεωμένοι να εισάγουμε τεράστιες ποσότητες ξυλείας. 

'Oπως επίσης είναι πολύ αποδοτικά τα κυνηγετικά πάρκα, τα οποία υπάρχουν στο εξωτερικό, αλλά δυστυχώς δεν υπάρχουν στην Ελλάδα.

Επειδή ο αγαπητός συνάδελφος τέως Υπουργός κ. Γεωρ-

Σελίδα 4669 

γακόπουλος έκανε κριτική στα όσα οι συνάδελφοι της Νέας Δημοκρατίας είχαν πει προηγουμένως, ήθελα να μου επιτρέψετε να του κάνω μερικές διορθώσεις. Είναι ίσως πράγματα που δεν τα γνωρίζει.

Κύριε Υπουργέ, -και δεν είναι βέβαια εδώ ο κύριος Υπουργός για να τ' ακούσει, είπε τα δικά του και έφυγε- οι κρατήσεις υπέρ του ΙΚΑ, οι οποίες αποτελούν ένα πολύ μεγάλο μέρος της δαπάνης για την κατασκευή κτισμάτων, είναι άνευ αντικειμένου στα αγροτικά κτίσματα. Γιατί το μεγαλύτερο μέρος της εργασίας από τους ίδιους τους ιδιοκτήτες, τους ίδιους τους αγρότες, οι οποίοι συμμετέχουν στο κτίσιμο της αποθήκης τους, στο κτίσιμο ακόμη και του σπιτιού τους. Αυτοί, λοιπόν, πληρώνουν ΙΚΑ σε ανύπαρκτους εργάτες. 'Αρα, δε χρειάζεται να επιδοτηθούν ούτε οι μηχανικοί ούτε το ΙΚΑ ούτε άλλες υπηρεσίες με την ελάφρυνση του κόστους των οικοδομικών αδειών.

Οι δε μηχανικοί -σας βεβαιώνω και ως μέλος του Τεχνικού Επιμελητηρίου- δεν έχουν καμία αντίρρηση αυτή η αμοιβή, την οποία τους επιβάλλει το υποχρεωτικό τιμολόγιο, να μειωθεί, ειδικά για τις αγροτικές κατασκευές.

Επίσης, εκείνο το οποίο ήθελα να υπενθυμίσω στον κ. Γεωργακόπουλο, είναι, ότι κάποτε το ΠΑΣΟΚ ομιλούσε για τιμές Αθηνών και όχι τιμές Βρυξελλών. Και ήθελα να ρωτήσω: Πότε ήταν αξιόπιστο το ΠΑΣΟΚ και πότε έλεγε την αλήθεια, τότε ή τώρα; 

Και να του θυμίσω ακόμη ότι σήμερα ο αγρότης είναι στο έλεος ορισμένων, οι οποίοι τον εκμεταλλεύονται, οι οποίοι τον υποχρεώνουν να υπογράφει εικονικά τιμολόγια αμοιβής του κόπου και του ιδρώτα του.

Σας καταγγέλλω, κύριε Υπουργέ, επίσημα και παρακαλώ να το ελέγξετε -οι υπηρεσίες σας στις Σέρρες το ξέρουν- ότι εργοστάσια τοματοπολτού, κυρίως ιδιωτικά, εκδίδουν αποδείξεις πληρωμής για χρήματα στους παραγωγούς που οι τελευταίοι δεν εισπράττουν. Και αυτό το γνωρίζουν οι αρμόδιες υπηρεσίες του Υπουργείου Γεωργίας, αλλά δεν προστατεύουν τους αγρότες.

Επομένως, δεν είναι οι αγρότες εκείνοι οι οποίοι καταγγέλλονται σήμερα, κακώς, ως φοροφυγάδες ή ότι συναλλάσσονται χωρίς τιμολόγια. Είναι οι κρατικές υπηρεσίες που δεν τους προστατεύουν. Και είναι ορισμένοι ασύδοτοι και αδίστακτοι ιδιώτες, οι οποίοι προχωρούν σε τέτοιες πράξεις.

Θα ήθελα, λοιπόν, να σας παρακαλέσω. Κύριε Υπουργέ, να δεχθείτε όλα αυτά τα οποία σας πρότεινα στην πρωτολογία μου και στη δευτερολογία μου, δηλαδή τις λιμνοδεξαμενές, την αξιοποίηση της βιομάζας, τις ενεργειακές καλλιέργειες με αυτό το ειδικό φυτό, που λέγεται σόργο, την επιδότηση της συστηματικής εκμετάλλευσης δασών και τη δημιουργία κυνηγετικών πάρκων, είναι ενέργειες τις οποίες μπορείτε να κάνετε, αποφάσεις τις οποίες μπορείτε να πάρετε και να συνδέσετε το όνομά σας με αυτές, πράγματι, τις ριζοσπαστικές και γενναίες μεταρρυθμίσεις στην αγροτική οικονομία. Και έτσι, χωρίς χρήματα, αντίθετα με εξοικονόμηση συναλλάγματος και με πρόσθετες επιδοτήσεις της Ευρωπαϊκής 'Ενωσης, μπορείτε ουσιαστικά -και ξέρω ότι το θέλετε- να βοηθήσετε τους 'Ελληνες αγρότες.

Σας ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο κ. Τσαφούλιας, Κοινοβουλευτικός Εκπρόσωπος του Δημοκρατικού Κοινωνικού Κινήματος, έχει το λόγο για να τριτολογήσει.

ΕΝΑΣ ΒΟΥΛΕΥΤΗΣ (Της Νέας Δημοκρατίας): Περιμένουμε να μας απαντήσει ο κύριος Υπουργός, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Ο κ. Τσαφούλιας ζήτησε το λόγο.

Ορίστε, κύριε Τσαφούλια.

ΓΕΩΡΓΙΟΣ ΤΣΑΦΟΥΛΙΑΣ: Κύριε Πρόεδρε, εάν είχα την εικόνα των λογαριασμών, δηλαδή τη δαπάνη η οποία θα χρειαστεί για να λειτουργήσουν και να υπάρξουν αυτά τα νομοσχέδια, που είναι στην επιστολή που μου στείλατε, αυτήν τη στιγμή, θα μπορούσα να πω τι είναι δυνατόν να γίνει. Και το λέω αυτό, επειδή υπολογίζετε ότι θα έχετε μία αποτελεσματική αναμόρφωση στον αγροτικό τομέα, με τη σειρά των νομοσχεδίων, όπως τα απαριθμείτε στην επιστολή.

Παραδείγματος χάριν, τα κίνητρα για τους νέους αγρότες θα είναι απλώς διευκολύνσεις οι οποίες θα λειτουργήσουν, για να μπορέσει να υπάρξει ανάκαμψη στον αγροτικό τομέα και να υπάρξει παραγωγή και παραγωγικότητα χωρίς να δοθούν χρήματα; Τι χρήματα πρόκειται να δώσετε στα χέρια στους νέους αγρότες; Και πώς θα διασφαλισθούν αυτά τα χρήματα, ώστε να μπορέσουν να αναπτύξουν επιχειρισιακή δράση στον αγροτικό τομέα και να ανταπεξέλθουν σ' αυτό το οποίο θα αναλάβουν;

Δηλαδή, εάν αυτά τα πράγματα δε συγκεκριμενοποιηθούν με χρήματα, πώς είναι δυνατόν τα νομοσχέδια να υλοποιηθούν και να υπάρξει δυνατότητα λειτουργίας της αγροτικής οικονομίας στα επίπεδα εκείνα, τα οποία θα επιτρέψουν την ανάκαμψη στον αγροτικό τομέα; Γιατί αυτήν τη στιγμή η παραοικονομία και η φοροδιαφυγή είναι το αλάτι της λειτουργίας της κρατικής μηχανής. Κύριε Υπουργέ, και η Νέα Δημοκρατία και εσείς, έχετε αποδεχθεί τη λειτουργία της παραοικονομίας και της φοροδιαφυγής, ως συστατικά στοιχεία της λειτουγίας της κρατικής μηχανής. Δεν μπορείτε να αποξενωθείτε. Είναι το αλάτι η φοροδιαφυγή. 'Οσο και να φωνάζετε για φοροδιαφυγή, όσο και να φωνάζετε για παραοικονομία, είναι αδύνατον να την καταργήσετε, γιατί η δύναμη της συνηθείας η οποία έχει εισέλθει στον οργανισμό της κρατικής μηχανής και ιδιαιτέρως στον τομέα της οικονομίας, είναι αδύνατον να την αποσυνδέσετε.

Στη γεωργία, στον αγροτικό τομέα, υπάρχει παραοικονομία, όχι από αγρότες, όπου οι άνθρωποι είναι αφελείς, φτωχοί, είναι απλοϊκοί άνθρωποι του λαού, αλλά από ανθρώπους επιτήδειους, τους οποίους εσείς δεν έχετε απομονώσει ούτε με νομοθετικές διατάξεις ούτε με μέτρα ούτε με διαπαιδαγώγηση των αγροτών ούτε με κανέναν άλλο τρόπο.

Επομένως, πώς είναι δυνατόν να λειτουργήσουν αυτά τα νομοσχέδια και να υλοποιηθούν χωρίς τα πραγματικά περιστατικά και τα συστατικά στοιχεία της λειτουργίας μιας νομοθετικής πράξης, η οποία θα βασίζεται στην ψυχή και στο πνεύμα των νέων αγροτών, αλλά και στον τρόπο απομόνωσης αυτού του μεγάλου εγκληματικού ομίλου που δρα ως παραοικονομία και ως φοροδιαφυγή; 

Επομένως, σ' αυτές τις περιπτώσεις είστε υποχρεωμένος να μας απαντήσετε που πάτε. Εδώ βλέπω τον κ.Φλώρο, ο οποίος μιλάει για Οργανισμό Τροφίμων. Ο Οργανισμός Τροφίμων δε θα στοιχίσει; Από πού θα βρείτε τα χρήματα για τον Οργανισμό Τροφίμων; Κάπου αναφέρεται ότι με νομοθετικό διάταγμα θα μετονομαστεί το Υπουργείο Γεωργίας σε Υπουργείο Γεωργίας και Τροφίμων. 'Ετσι βλέπω εδώ πέρα. Και ο κ. Φλώρος μιλάει για Οργανισμό Τροφίμων. Είναι δυνατόν να δημιουργηθεί αυτοτελής οργανισμός τροφίμων, έστω υπαγόμενος στο Υπουργείο Γεωργίας; Και πώς θα γίνει αυτό; Και εσείς αυτό το νομοσχέδιο εννοείτε που έγραψε χθες ο κ. Κωνσταντίνος Φλώρος στην εφημερίδα "ΕΘΝΟΣ"; Αυτό θα κάνετε; Τι διαχωρισμό θα κάνετε σ' αυτή την περίπτωση; Μιλάει για προστασία από τη χρήση φυτοφαρμάκων;

Μέχρι τώρα έχει γίνει τίποτα για να προστατευθεί ο κόσμος από τη χρήση φυτοφαρμάκων; 'Ηταν εκπληκτικό το ποσοστό των θανάτων από καρκίνο σε μία δεκαετία που ανέφερε μία στατιστική στην "ΕΛΕΥΘΕΡΟΤΥΠΙΑ" και πόσο αυξήθηκε ο καρκίνος από τη χρήση φυτοφαρμάκων, την απρονοησία και την έλλειψη προστασίας που υπήρχε μέχρι τώρα και υπάρχει για τη χρήση των φυτοφαρμάκων. 

Επομένως, γι' αυτά που σας κρούει τον κώδωνα του κινδύνου ο κόσμος έξω από εσάς, αυτά θα πρέπει να τα προσέξετε. Γι' αυτό, ακριβώς, το Συμβούλιο της Αγροτικής Πολιτικής θέλω να πιστεύω ότι θα μπορέσει να ανταπεξέλθει στην αποτελεσματικότητα όλων αυτών των μέτρων που λέτε ότι θα λάβετε, προκειμένου να ανορθωθεί το πρόβλημα του αγροτικού τομέα. Γιατί μπορεί να καταντήσει ένα αναποτελεσματικό όργανο, το οποίο στο τέλος δε θα είναι παρά μία διακοσμητική πράξη της απόφασης του κυρίου Πρωθυπουργού.

Ο κύριος Πρωθυπουργός θα πρέπει να σταματήσει πλέον 

Σελίδα 4670 

να λέει ότι η αναμόρφωση του αγροτικού τομέα θα γίνει από τους αγρότες με όσα παίρνουν από την ΕΟΚ και όχι από τον Κρατικό Προϋπολογισμό, γιατί θα έρθει σε δύσκολη θέση. Και η έκρηξη αναμένεται.

Ας λάβετε όλα αυτά υπόψη σας για να αντιμετωπίσετε τα προβλήματα στην πραγματικότητα και όχι στη φαντασία σας.

ΠΡΟΕΔΡΕΥΩΝ (Νικόλαος Κατσαρός): Ο κ. Σπυριούνης.

Απών, διαγράφεται.

Κύριοι συνάδελφοι, εξαντλήθηκε ο κατάλογος των ομιλητών.

Ο κύριος Υπουργός έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, κατά τη διάρκεια της συζητήσεως της προτάσεως νόμου της Νέας Δημοκρατίας τέθηκαν και άλλα θέματα, παρεμφερή βέβαια, που απασχολούν τον αγροτικό τομέα και θα μπορούσε να γίνει πολύ μεγάλη συζήτηση. Νομίζω ότι θα πρέπει να την αποφύγουμε αυτήν την ώρα, όμως, ορισμένα θέματα θα τα πραγματευθώ.

Θα ήθελα να μιλήσω πρώτα για την ουσία του νομοσχεδίου. 'Οταν κατέθεσε πέρσι η Νέα Δημοκρατία για πρώτη φορά την πρόταση νόμου, είχαμε τονίσει τότε ότι το κόστος παραγωγής στα θέματα που πραγματεύεται η πρόταση νόμου, αποτελεί ένα πάρα πολύ περιοριστικό μέγεθος, γιατί από μελέτες που έχουν γίνει από πολύ αξιόλογους επιστήμονες, όλο αυτό το διάστημα, προκύπτει ότι το 35% του κόστους παραγωγής είναι τα επιτόκια, το ακριβό χρήμα. Αυτό είναι μία πραγματικότητα.

Αν δούμε αυτήν τη στιγμή στα ληξιπρόθεσμα χρέη του 1995 και 1996, που είναι ένα τρισεκατομμύριο εκατόν εβδομήντα δισεκατομμύρια, τη διαφορά ανάμεσα στο κεφάλαιο και στον τόκο, είναι πολύ υψηλοί οι τόκοι. Υπάρχει, δηλαδή, υπερχρέωση του αγροτικού τομέα.

'Εχουμε προβληματισμό για το πώς πρέπει να αντιμετωπίσουμε αυτό το θέμα. 'Ηδη, έχουμε ανακοινώσει κάποιες ρυθμίσεις στους βαμβακοπαραγωγούς και θα ανακοινωθούν ρυθμίσεις στην κτηνοτροφία, στην ανθοκομία, στα θερμοκήπια και στην αλιεία. Το πρόβλημα, όμως, δεν αντιμετωπίζεται. Επίσης, θα κατατεθεί το σχέδιο νόμου για τη ρύθμιση των χρεών των συνεταιριστικών οργανώσεων που άσκησαν κοινωνική πολιτική μία προηγούμενη περίοδο στα πλαίσια της Ευρωπαϊκής 'Ενωσης, γιατί είναι προϋπόθεση αυτό. Αλλιώς, αν δεν είναι μέσα σ' αυτό το πακέτο, όπως ξέρετε, θα υπάρχουν πρόστιμα, αν πάμε σε άλλες ρυθμίσεις, που δεν είναι σε αυτήν την κατεύθυνση.

Ο δεύτερος παράγοντας του κόστους παραγωγής είναι η εργασία. Το 1960 σε χίλια στρέμματα δούλευαν εξήντα αγρότες. Τώρα δουλεύουν είκοσι. Και αυτό είναι πάρα πολύ υψηλό. Η εργασία επιδρά στο κόστος παραγωγής πάνω από 30%. 'Εχουμε, δηλαδή, δύο συντελεστές που διαμορφώνουν το 65% περίπου.

Οι υπόλοιποι συντελεστές ασφαλώς, είναι η γη, τα φυτοφάρμακα, τα λιπάσματα το πετρέλαιο, το ρεύμα, αλλά όχι σε γενικευμένες δραστηριότητες. Για παράδειγμα, το πετρέλαιο -που έγινε τόση φασαρία για το κόστος παραγωγής στο πετρέλαιο- έχει ένα κόστος παραγωγής στα θερμοκήπια 15% με 16%. Σε άλλες καλλιέργειες όμως δεν φθάνει το 3%. Το ρεύμα για παράδειγμα σε ορισμένες καλλιέργειες έχει κάποια σημασία, μπορεί να φθάσει το 8% ή 9%, αλλά σε άλλες δεν υπερβαίνει το 2%.

Γι' αυτό, λοιπόν, είπα ότι πρέπει να δούμε άλλα, πιο ουσιώδη θέματα που επηρεάζουν το κόστος παραγωγής και τα λιγότερο ουσιώδη. Αυτή ήταν η τοποθέτησή μου. 

Δεύτερον, είπε ο κ. Μπασιάκος ότι ήταν δίκαια τα αιτήματα των αγροτών. Δεν ήταν δίκαια όλα τα αιτήματα των αγροτών και πρέπει αυτό να το πούμε. Για παράδειγμα οι αγρότες ζήτησαν τιμές. Υπάρχει κυβέρνηση στην Ευρωπαϊκή 'Ενωση που δίνει τιμές; Πρέπει να πω ότι και προχθές που ήμουν στη Θεσσαλία, άκουσα ένα συνεταιριστικό στέλεχος να λέει "δώστε μας τιμές ασφαλείας".

ΕΥΑΓΓΕΛΟΣ ΜΠΑΣΙΑΚΟΣ: Δεν το λέει η Νέα Δημοκρατία.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Δεν είναι κομματικό το θέμα, κύριε Μπασιάκο.

ΕΥΑΓΓΕΛΟΣ ΜΠΑΣΙΑΚΟΣ: Είπατε "είπε ο κ. Μπασιάκος".

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Εσείς το είπατε.

ΕΥΑΓΓΕΛΟΣ ΜΠΑΣΙΑΚΟΣ: Αυτά λέγονται προς τα έξω.

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε Μπασιάκο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Είπατε σήμερα στην τοποθέτησή σας ότι ήταν δίκαια τα αιτήματα των αγροτών.

ΕΥΑΓΓΕΛΟΣ ΜΠΑΣΙΑΚΟΣ: Είπα "τα δίκαια". 'Οποια είναι δίκαια.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Εντάξει. Γιατί από το πακέτο των ένδεκα αιτημάτων, δεν είναι κανένα δίκαιο αίτημα. Είναι άλλο θέμα το ότι έχουμε όλοι μία ευαισθησία στον αγροτικό τομέα.

Πρέπει να διακρίνουμε το εξής: Υπάρχουν οι κάτοικοι της υπαίθρου που είναι στα όρια της φτώχειας, που έχουν δυσκολίες και υπάρχουν και άλλοι που έχουν περιουσίες, καλλιέργειες, εκμεταλλεύσεις. Δεν είναι όλοι οι αγρότες το ίδιο. Αναπτύσσεται συνέχεια μία αντίληψη και μία λογική στο Κοινοβούλιο, που δεν έχει σχέση με τα πραγματικά στοιχεία.

Πρέπει να υποστηρίξουμε τον αγροτικό τομέα και τη γεωργία και τους γεωργούς, κατά αναλογία, όμως, όλους και όχι ορισμένες ομάδες.

Θα ήθελα να πω επίσης ότι τέθηκε ένα θέμα από εσάς, σχετικά με το μητρώο των αγροτών. Η Κυβέρνηση δεν αλλάζει ημερομηνία. Ο Πρωθυπουργός είπε ότι την πρώτη Σεπτεμβρίου θα αρχίσει η λειτουργία του μητρώου αγροτών.

ΕΥΑΓΓΕΛΟΣ ΜΠΑΣΙΑΚΟΣ: Πόσες φορές το έχει πει;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Ο Πρωθυπουργός κύριος Σημίτης; Μία φορά μόνο. Αυτή τη φορά. Καμία άλλη.

'Ομως, όπως και εσείς είπατε, έχουμε καθυστέρηση, και ειπώθηκε χθές στη συνδιάσκεψη των αγροτικών στελεχών του ΠΑ.ΣΟ.Κ.

Δηλαδή, δεν υπάρχει η προσέλευση, που θα θέλαμε. Γιατί δεν υπάρχει προσέλευση; Πρώτον, δεν υπάρχει ενημέρωση σε ευρεία κλίμακα, όπως θα έπρεπε,υπάρχει μία αδυναμία σε αυτό. Αλλά και δεύτερον, πάρα πολλοί δεν πανε να κάνουν αίτηση, γιατί είχαν εικονικές δηλώσεις σχετικά και με τις καλλιέργειες που έχουν και τα στρέμματα και τις αποδόσεις. Και εμείς τους καλούμε, πέρα απ'αυτό που γινόταν μέχρι τώρα, να καταφύγουν και να καταθέσουν και αυτοί τα στοιχεία τους για να συγκροτήσουμε το μητρώο, ανεξάρτητα αν γινόντουσαν διάφορες δραστηριότητες αδιαφανείς.

Ο τρίτος λόγος είναι ότι από ορισμένες πλευρές δίνεται κατεύθυνση να εμποδιστεί η προσέλευση των αγροτών, για να συμπληρώσουν τα στοιχεία τους και να ενταχθούν στο μητρώο. Υπάρχει μία λογική. Και βέβαια αυτές οι δυνάμεις κατά τα άλλα ζητούν ρητορικά ευθύνες από την Κυβέρνηση.

'Οταν, λοιπόν, η ΠΑΣΕΓΕΣ παραλάβει όλα τα στοιχεία, θα υπάρχει μία παράταση της προθεσμίας, γιατί υπάρχει σύμβαση ανάμεσα στην Κυβέρνηση και στην ΠΑΣΕΓΕΣ. Η ΠΑΣΕΓΕΣ συγκεντρώνει όλα τα στοιχεία. Θα δώσουμε μία εύλογη παράταση και μετά το Υπουργείο Γεωργίας, όπως ξέρετε, σύμφωνα με το νόμο, θα αναλάβει να ανακοινώσει με βάση τα στοιχεία που θα συγκεντρωθούν, ποιοι συμπεριλαμβάνονται στο μητρώο.

Θα δούμε, λοιπόν, εκεί πολύ λιγότερους αγρότες από όσους μέχρι τώρα υπολογίζαμε, γιατί έχουν άλλες δραστηριότητες. 'Εχουν ειπωθεί αυτά. Και ο συνάδελφος σήμερα μίλησε με στοιχεία από τη Διακομματική Επιτροπή της Βουλής για το αγροτικό. Από τα στοιχεία που υπάρχουν, το 45% της γης που καλλιεργείται, δεν ανήκει στους αγρότες και το 50% του εισοδήματος που παράγεται,δεν το απολαμβάνουν οι αγρότες. Υπάρχει σ' αυτό θέμα.

Θα ήθελα επίσης να κάνω ένα σχόλιο σ' αυτό που είπε ο κύριος συνάδελφος από τις Σέρρες, ότι οι βιομήχανοι υποχρεώνουν τους παραγωγούς να υπογράφουν ψευδείς αποδείξεις ότι έλαβαν έναντι για πληρωμές των προϊόντων τους. Αληθεύει αυτό, αλλά δε βγαίνει ούτε ένας παραγωγός να μας πει με στοιχεία "αυτός ο βιομήχανος είπε σ' εμένα να υπογράψω την απόδειξη". Το ίδιο συνέβη και με το πορτοκάλι 

Σελίδα 4671 

στην 'Αρτα, αλλά και στο 'Αργος. Επιχειρηματίες που έχουν εργοστάσια χυμοποίησης -δυστυχώς, είναι τραγικό- μέσω των οργανώσεων παραγωγών και συνεταιρισμών ακόμη, έκαναν αυτήν την απάτη, δηλαδή, υπέγραφαν αποδείξεις ότι έλαβαν ως προκαταβολή επτά δραχμές ανά κιλό, τις οποίες ποτέ δεν έλαβαν.

'Εχουμε, λοιπόν, τέτοιους παραγωγούς, που δεν υπερασπίζονται τα συμφέροντά τους και μάλιστα ακόμη και μέσα από ομάδες παραγωγών. Τέτοια διάβρωση! Γιατί ποιος παίρνει από το Κοινοτικό Πλαίσιο; Οι ομάδες παραγωγών. Aν οι ομάδες παραγωγών δεν υπερασπίζονται το συμφέρον τους και δε μας πουν ότι η τάδε βιομηχανία, τότε και τότε κ.λπ., για να πάει ο εισαγγελέας, εμείς τί μπορούμε να κάνουμε; Το Υπουργείο Γεωργίας δεν είναι ούτε διεύθυνση οικονομικού εγκλήματος, που εδρεύει στο Υπουργείο Οικονομικών, ούτε εισαγγελική αρχή. Για το ίδιο καλέσαμε την 'Αρτα και το 'Αργος για το πορτοκάλι. Για το ίδιο καλέσαμε για τη βιομηχανική ντομάτα. Δεν ήρθε ούτε ένας. Υπάρχει η αγωνιστικότητα στον αγροτικό κόσμο, για να κινηθεί η διαδικασία και για να σταματήσει αυτό το κακό. 'Εχω γράψει μάλιστα και κείμενο ειδικά για το πορτοκάλι. Θα το επαναλάβω για την ντομάτα, από τα στοιχεία που υπάρχουν. Αυτό συμβαίνει και στη Βέροια, αυτή η παραοικονομία, αυτή η απάτη και, όμως, δεν έχουμε τη δυνατότητα να παρέμβουμε. Είναι ένα πραγματικό γεγονός. Συμφωνώ με τον κύριο συνάδελφο, αλλά από εκεί και πέρα το Υπουργείο Γεωργίας δεν έχει ούτε έναν. 'Εχω καλέσει να έρθει έστω και ένας, για να προσφύγω εγώ στον εισαγγελέα.

Θα ήθελα να πω σχετικά με τα σχόλια του Υπουργείου Γεωργίας, για τον τόσο καιρό που δεν έχουν γυρίσει οι γεωπόνοι στη γεωργία. Δεν είναι θέμα υπηρεσιών, είναι θέμα κατευθύνσεων. Είδατε τι ειπώθηκε σήμερα εδώ και από αυτά της Διακομματικής Επιτροπής. Παίρνουν σπόρο από την Ολλανδία για τα αγγούρια της Κρήτης, είναι κατευθυνόμενος σπόρος. Και παλιά, αν είχαμε τριάντα κιλά ή τριακόσια κιλά το στρέμμα, τώρα έχουμε ογδόντα. Εμείς ως μια Χώρα του νότου με ήλιο, με συγκεκριμένο θερμοκρασιακό περιβάλλον και άλλες συνθήκες θα έπρεπε να αποκτήσουμε δικό μας σπόρο. Διαλύθηκαν αυτοί οι μηχανισμοί σποροπαραγωγών, καθώς και όλοι αυτοί οι οργανισμοί, γιατί οι γεωπόνοι ασχολούνται με τους λογαριασμούς της Κοινότητας, με τη διαχείριση, αποζημιώσεις, αποδόσεις επιδοτήσεων και εξαγωγικών επιδοτήσεων, ενισχύσεις. Δεν υπάρχει γεωπόνος να πάει στο χωράφι, εκτός από τους γεωπόνους, που πάνε στη διαδικασία των μηχανισμών του ελέγχου, δηλαδή να ελέγξουν τα στρέμματα, να ελέγξουν τον όγκο της παραγωγής στα προϊόντα, για να πάρουν τις αποδόσεις. Δηλαδή, πια έχουν γίνει λογιστές.

Και γι' αυτό, με το νομοσχέδιο που καταρτίζουμε, συγκροτούνται τρεις οργανισμοί και βγαίνουν έξω από το Υπουργείο όλα τα κοινοτικά. 'Ολα! Και θα έρθει σύντομα στη Βουλή, για να μπορέσουν οι γεωπόνοι να ξαναγυρίσουν στο χωράφι, να ξανακάνουν καλλιέργειες, να βοηθήσουν την σποροπαραγωγή, να βοηθήσουν τους αγρότες, να τους δώσουν καθοδήγηση, να τους δώσουν γνώσεις.

Είναι απαραίτητη προϋπόθεση αυτό. Μην πιανόμαστε από το θέμα αυτό.

Θα ήθελα, επίσης, εδώ να πω με αυτήν την έννοια και το πρόβλημα της ΥΔΑΓΕΠ. Διότι αντικατέστησα ένα μεγάλο αριθμό υπαλλήλων. Εκεί υπάρχει συνεχώς καθυστέρηση, που έχει σχέση και με τη μηχανοργάνωση, ότι, δηλαδή υπάρχουν αδυναμίες.

Δεν υπάρχει άλλη λύση κατά τη γνώμη μας. Γι'αυτό, στο νομοσχέδιο αυτό που συγκροτούμε τους τρεις οργανισμούς, περιγράφουμε τη διάλυση της ΥΔΑΓΕΠ, διότι δε θα κάνει το Υπουργείο Γεωργίας πια τη διαχείριση των χρημάτων. Πρέπει να σας πω για παράδειγμα, ότι το Βέλγιο έχει αναθέσει σε ιδιωτικές εταιρείες τόσο τη διαχείριση του ΦΕΟΓΚΑ όσο και τις πληρωμές. Και εμείς το λιγότερο που κάνουμε είναι να συγκροτούμε Νομικά Πρόσωπα Ιδιωτικού Δικαίου, για να μπορέσουμε επιτέλους να ασχοληθούμε με τη γεωργία. Είναι πρόβλημα αυτό. Και γι'αυτό δε θα ασχοληθούμε άλλο με την ΔΙΔΑΓΕΠ. Δε θα έχει πολύ καιρό μπροστά. 'Εχουμε πιέσει, όμως, πάρα πολύ εκεί τους υπαλλήλους και έχουμε ενισχύσει και με καλύτερη μηχανοργάνωση, για να αποδίδει πιο γρήγορα.

Πρέπει να σας πω, όμως, ότι από την επίσκεψη στη Θεσσαλία βγήκαν ορισμένα συμπεράσματα. 'Οπως ξέρετε όλοι, τα στοιχεία για τις επιδοτήσεις τα συγκεντρώνουν οι συνεταιρισμοί. Οι συνεταιρισμοί τα στέλνουν στις Διευθύνσεις Γεωργίας των Νομαρχιών. Είδαμε το φαινόμενο σε δύο νομούς, που μας είπαν ότι οι Διευθύνσεις Γεωργίας στέλνουν ξανά τα στοιχεία γιατί έχουν λάθη, παραλείψεις, παρατυπίες. Και η μεγαλύτερη καθυστέρηση ήταν για το θέμα των επιδοτήσεων των σιτηρών. Και ψάξαμε να βρούμε γιατί αυτή η καθυστέρηση. Η μεγαλύτερη καθυστέρηση ήταν, γιατί οι Συνεταιρισμοί δεν έκαναν καλά τη δουλειά τους, γιατί δεν έχουν καλή οργάνωση και μετά ξαναέστελναν στη Διεύθυνση Γεωργίας του νομού και αυτοί ξαναέστελναν πίσω τις καταστάσεις και μετά έστελναν στο Υπουργείο Γεωργίας, στην ΔΙΔΑΓΕΠ. Από τη στιγμή που φθάνουν στην ΔΙΔΑΓΕΠ, σε τρείς μέρες παίρνουν την ενίσχυση. 'Ομως, για να γίνει όλο αυτό το πράγμα, κρατάει οκτώ μήνες.

Δηλαδή, μιλάμε για φαινόμενα που πρέπει να ξανασκεφθούμε, αν πρέπει τα πρωτογενή στοιχεία να τα συγκεντρώνουν οι συνεταιριστικές οργανώσεις με τον τρόπο που λειτουργούν. Το διαπίστωσα και μόνος μου και είδα πραγματικά, ότι τα στελέχη εκεί των διευθύνσεων έκαναν σωστά τη δουλειά τους και υπήρχαν καθυστερήσεις. Και το φαινόμενο ήταν τώρα ότι οι συνεταιρισμοί ήταν εκείνοι που διαμαρτυρόντουσαν. Ενώ είναι οι οργανισμοί που πρωτογενώς συγκεντρώνουν τα στοιχεία.

Θα ήθελα να πω, επίσης, για την επανεθνικοποίηση. Κοιτάξτε να δείτε, χαίρομαι πάρα πολύ που λέτε ότι δέχεσθε αυτήν την πολιτική. Αλλά, όταν ζητάτε ενισχύσεις από τον Κρατικό Προϋπολογισμό, σημαίνει εθνικές ενισχύσεις, όχι για υποδομές, όχι για διάρθρωση, όχι για επενδύσεις και δραστηριότητες εκεί πρέπει να ρίξουμε όλο το βάρος ως 'Εθνος και ως Κρατικός Προϋπολογισμός- αλλά για τιμές, για εισοδήματα και για επιτόκια. Αυτή είναι η επανεθνικοποίηση. Γιατί αυτά δεν είναι μέσα στο Κοινοτικό Πλαίσιο και γιατί αυτά θα πρέπει να τα χρεωθεί ο Κρατικός Προϋπολογισμός. Γιατί για παράδειγμα, όταν βγήκε το θέμα της επιδότησης των επιτοκίων, η τράπεζα μου είπε "κύριε Υπουργέ, εμείς συμφωνούμε, διότι έτσι θα πάρουμε πιο σίγουρα τα λεφτά μας από τον Κρατικό Προϋπολογισμό". Δεν έχει σημασία αν είμαι εναντίον μιας πολιτικής. Αν στην πράξη προτείνω μέτρα και ενέργειες που είμαι σε αντίθεση, τότε δεν έχει νόημα, δεν αξίζει τον κόπο.

Θα ήθελα δε να πω εδώ με την ευκαιρία, ότι υπάρχει ένας καλός δρόμος σχετικά με τα επιτόκια. 'Ηδη η Αγροτική Τράπεζα ανακοίνωσε στο 15,5% για όσους αγρότες -που είναι το 70% των αγροτών- έχουν σωστές δραστηριότητες.

Θα ήθελα ένα ακόμα σχόλιο να κάνω: Πράγματι ο Πρωθυπουργός είπε ότι από την 1η Ιανουαρίου το βοήθημα στον ΟΓΑ θα είναι είσοσι εννέα χιλιάδες δραχμές. 'Ομως, η μηχανογράφηση και η μηχανοργάνωση του Υπουργείου Οικονομικών -δεν είναι θέμα του Υπουργείου Γεωργίας, αλλά ως εκπρόσωπος της Κυβέρνησης δίνω εξηγήσεις- που έγινε το Δεκέμβριο, δεν συμπεριέλαβε τη νέα αύξηση που έγινε από την 1η Ιανουαρίου. Αναδρομικά θα πάρουν τα χρήματά τους, τις τέσσερις χιλιάδες δραχμές όλοι όσοι έχουν το βοήθημα του ΟΓΑ, γιατί, κατά την προσωπική μου γνώμη, αυτό δεν είναι σύνταξη.

Θα ήθελα επίσης να κλείσω, λέγοντας αυτό που έθεσε ο συνάδελφος από τα Ιωάννινα για τη "ΔΩΔΩΝΗ", ότι αυτό είναι ένα θέμα και πολιτικό. Είναι σωστό μια τράπεζα να έχει μια εταιρεία γαλακτοκομικών προϊόντων; Είναι θέμα αντίληψης αυτό, για τη σημερινή ανάπτυξη που υπάρχει και το διεθνή ανταγωνισμό και τα πλαίσια της Ευρωπαϊκής 'Ενωσης.

Εμείς πιστεύουμε, ότι η Αγροτική Τράπεζα πρέπει να απαλλαχθεί σταδιακά από αυτήν την εταιρεία, η οποία είναι πολύ δυνατή εταιρεία και πάει πάρα πολύ καλά.

ΚΑΡΟΛΟΣ ΠΑΠΟΥΛΙΑΣ: Σταδιακά κύριε Υπουργέ.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Ναι, σταδιακά, 

Σελίδα 4672 

όχι αμέσως, γιατί πρέπει να υποστηριχθεί. Αλλά δεν μπορεί η Τράπεζα να έχει υπό την οργάνωσή της και την οικονομική της ευθύνη μία εταιρεία η οποία παράγει προϊόντα. Δεν είναι αυτός ο ρόλος των τραπεζών σήμερα στη Χώρα μας.

' Αρα λοιπόν δεν είναι προοδευτική σκέψη αυτή που λέει να παραμένει η "ΔΩΔΩΝΗ" για να έχει την κάλυψη, την προστασία και τη στήριξη της Αγροτικής Τράπεζας.Πρέπει να υποστηριχθεί σταδιακά για να βρει την αυτονομία της, την αυτοδυναμία της και το δικό της δρόμο σαν μια πολύ μεγάλη και καλή εταιρεία.

' Ετσι, λοιπόν, θα ήθελα να κλείσω λέγοντας, ότι ασφαλώς υπάρχουν πάρα πολλά προβλήματα που πρέπει να αντιμετωπίσουμε στο τομέα της αγροτικής πολιτικής και της γεωργίας και των γεωργών και των αγροτών . Υπάρχει βήμα του διαλόγου. Η Διακομματική Επιτροπή θα συγκροτήσει ένα πόρισμα που θα είναι για όλους μας χρήσιμο.Υπάρχει το βήμα διαλόγου στο Συμβούλιο Αγροτικής Πολιτικής, που σωστό είναι να συγκροτήσουμε και άλλες λειτουργίες που είναι πιο αποδοτικές.Υπάρχει το Κοινοβούλιο και η Κυβέρνηση θα φέρει το πρώτο νομοσχέδιο σύντομα για τους νέους αγρότες, γιατί πρέπει να υπερασπίσουμε και να στηρίξουμε και ορισμένες ομάδες μέσα στον αγροτικό κόσμο που θα τραβήξουν πέρα την καινούρια ανταγωνιστική γεωργία.

Με αυτήν την έννοια, λοιπόν, δεν κάνουμε δεκτή τη πρόταση νόμου της Νέας Δημοκρατίας, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Ο κ. Νάκος, έχει το λόγο.

ΑΘΑΝΑΣΙΟΣ ΝΑΚΟΣ: Μόνο δύο παρατηρήσεις θα ήθελα να κάνω, κύριε Πρόεδρε.

Ο κύριος Υπ. έχει εξαγγείλει την κατάθεση ενός νομοσχεδίου για τη μείωση του κόστους κατασκευής των οικοδομημάτων από πάρα πολύ καιρό.Τον είχαμε ρωτήσει και την προηγούμενη φορά, γιατί δεν κάνει αποδεκτή τη δική μας πρόταση. Εγώ κάθισα και έβγαλα και τα συγκριτικά στοιχεία με διαγράμματα και πίνακες και όλη τη νομοθεσία, ούτως ώστε αυτή η μείωση του κόστους των οικοδομικών κατασκευών να μπορεί να γίνει άμεσα και μ' αυτόν τον τρόπο να δοθεί ένα δείγμα γραφής ότι υπάρχει ενδιαφέρον για τους αγρότες.

Είχε υποσχεθεί, επίσης, ο κύριος Υπουργός όσον αφορά τους φόρους δωρεάς και μεταβίβασης των αγροτικών εκμεταλλεύσεων . Στο εξωτερικό, κυρίως στη Γαλλία, η μεταβίβαση της γεωργικής γης είναι αφορολόγητη, υπό την προϋπόθεση ότι θα χρησιμοποιηθεί ως αγροτική γή. ' Ετσι, λοιπόν, όταν μετατραπεί σε οικόπεδο ή σε κάποια επιχείρηση, όπως ισχύει με το αφορολόγητο αγοράς πρώτης κατοικίας, όπου εάν δεν είναι πρώτη κατοικία ή εάν το μεταπωλήσει κανείς δεν έχει ξανά το δικαίωμα του αφορολογήτου λόγω αγοράς πρώτης κατοικίας -το ίδιο πράγμα ισχύει σε άλλες χώρες της Ευρωπαϊκής 'Ενωσης όπου ο φόρος μεταβίβασης είναι μικρός ή δεν υπάρχει καθόλου- σ' αυτήν την περίπτωση να ισχύσει η ίδια λογική.

Αυτά τα δύο στοιχεία θα μπορούσαν άμεσα να υλοποιηθούν, κύριε Υπουργέ.Είναι μέσα στις εξαγγελίες σας, είναι μέσα στις προγραμματικές σας δεσμεύσεις, είναι μέσα σε εκείνο το ευμέγεθες τεύχος που μας στείλατε για το τι πρέπει να γίνει.

Γιατί πρέπει, λοιπόν, να μή γίνει μια αρχή σ' αυτήν την Αίθουσα και να πείτε ότι από το νομοσχέδιο αυτό της Νέας Δημοκρατίας εμείς κρατάμε αυτά τα πέντε άρθρα και να υπάρξει για πρώτη φορά -εγώ πιστεύω ότι ο Ελληνικός Λαός θα το ήθελε- μια μορφή συναίνεσης που δεν αφορά κάποιο κομματικό φίλο του ενός ή του άλλου. Οι αγρότες είναι απ' όλα τα χρώματα, άρα έχουν ένα κοινό παρανομαστή που είναι ο καϋμός τους και το κόστος των αγροτικών προϊόντων.

Είδατε ότι οι αποφάσεις για τις τιμές, κύριε Υπουργέ, είναι μικρότερες απο την Ευρωπαϊκή ' Ενωση. Είναι 2,06ECU και ανά εκατό κιλά γίνονται 2ECU. 'Ολο ψαλιδίζονται.

Αν, λοιπόν, με την πολιτική της σκληρής δραχμής, η οποία ακολουθείται μειώνονται οι τιμές σε ECU και προσθέσουμε ένα πληθωρισμό 7%-8% -όσο θέλετε- οδηγούμαστε μαθηματικά στη μείωση του αγροτικού εισοδήματος κατά 10%-12% περίπου. Φέτος, λοιπόν, το 1997 ο αγρότης μας θα πάρει λιγότερα χρήματα 10% με 12%.

Είναι, λοιπόν, υποχρέωση της πολιτείας, όταν εξωγενείς παράγοντες επηρεάζουν το εισόδημά του, το κοστολόγιό του, να πάρει ορισμένα μέτρα. Και αυτά ακριβώς τα μέτρα προτείνει η Νέα Δημοκρατία με την πρόταση νόμου που έχει καταθέσει.

Μ' αυτόν τον τρόπο θα επιτευχθούν δύο στόχοι. Θα καταλάβει ο 'Ελληνας αγρότης -γιατί δεν το αισθάνεται στο πετσί του- ότι υπάρχει Κυβέρνηση, η οποία ενδιαφέρεται γι'αυτόν και υπάρχει πολιτικός κόσμος που δεν τον αγνοεί. Διότι τα παράπονά του είναι "δε μας προσέχουν, μας αγνοούν, δε μας λένε τι να κάνουμε, μας έχουν αφήσει στο έλεος του διεθνούς ανταγωνισμού", δεν αισθάνονται, δηλαδή, την ελάχιστη προστασία που πρέπει να παρέχει ένα ευνομούμενο κράτος. 'Οχι να κάνει τον αγρότη, τον έμπορο, το μεταπράτη, το βιομήχανο, όπως γίνεται, αλλά να υπάρχει αυτή η καθοδήγηση, την οποία θα ήθελε ο 'Ελληνας αγρότης.

Γι' αυτούς τους λόγους, λοιπόν, το εισόδημα θα μειωθεί φέτος κατά 12%. Μπορείτε -και πείτε μου αν έχω άδικο-, κύριε Υπουργέ να πάρετε και τα μισά μέτρα απ' αυτά που η πρόταση νόμου της Νέας Δημοκρατίας περιλαμβάνει, μια που συμβαδίζουν στο σκεπτικό, στην πολιτική που θέλετε να ακολουθήσετε, μ'αυτά που κατά καιρούς έχετε πει είτε στο Συμβούλιο Αγροτικής Πολιτικής είτε στη Διακομματική είτε στα φυλλάδια που μας έχετε μοιράσει. Με εκπλήσσει, όμως, η ατολμία το να μην αποδεχθείτε πέντε άρθρα, τέσσερα, τρία, να δείξουμε ως Βουλή των Ελλήνων ότι κάτι κάνουμε για τον 'Ελληνα αγρότη.

Πιστεύω -και συγχωρήστε με για την έκφραση- ότι χάνεται μία μοναδική ευκαιρία, σημαντική, να αλλάξετε το κλίμα το οποίο έχει διαμορφωθεί απέναντι στο πρόσωπό σας, λόγω των συμβάντων των τελευταίων μηνών, των κινητοποιήσεων και των θέσεων που έχουν πάρει οι συντονιστικές επιτροπές. Ευχαριστώ πολύ, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, δεν υπάρχει άλλος εγγεγραμμένος να ομιλήσει και κηρύσσεται περαιωμένη η συζήτηση επί της αρχής της προτάσεως νόμου των Βουλευτών της Νέας Δημοκρατίας αρμοδιότητος Υπουργείου Γεωργίας "Ρύθμιση θεμάτων για τη μείωση του κόστους παραγωγής και της λειτουργίας της αγροτικής εκμετάλλευσης, καθώς και την αύξηση της ανταγωνιστικότητας της ελληνικής γεωργίας".

Οι αποδεχόμενοι την πρόταση νόμου παρακαλώ να εγερθούν.

(Εγείρονται οι αποδεχόμενοι την πρόταση).

Προφανώς, η πρόταση νόμου δε συγκέντρωσε τον απαιτούμενο από το Σύνταγμα αριθμό Βουλευτών και επομένως απορρίπτεται.

Κύριοι συνάδελφοι, δέχεστε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 14.37' λύεται η συνεδρίαση για την Τετάρτη, 12 Μαρτίου 1997 και ώρα 18.00', με αντικείμενο εργασιών του Σώματος, Νομοθετική Εργασία, σύμφωνα με την ημερήσια διάταξη που θα διανεμηθεί.


Ο ΠΡΟΕΔΡΟΣ 
         ΟΙ ΓΡΑΜΜΑΤΕΙΣ
 
