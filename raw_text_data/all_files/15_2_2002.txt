ΣΗΜΕΙΩΣΗ: Το παρακάτω Πρακτικό δεν αποτελεί το τελικό κείμενο, διότι εκκρεμούν ορθογραφικές, συντακτικές και νομοτεχνικές διορθώσεις. 


ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΠΘ'
Παρασκευή, 15 Φεβρουαρίου 2002


Αθήνα, σήμερα στις 15 Φεβρουαρίου 2002, ημέρα Παρασκευή και ώρα 10.51', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Ιωάννη Βαθειά, Βουλευτή Φθιώτιδας, τα ακόλουθα:
"Ο Βουλευτής Θεσσαλονίκης κ. Στυλιανός Παπαθεμελής κατέθεσε αναφορά με την οποία η Πανελλήνια Κίνηση Ελευθέρων Δημοκρατικών Πολιτών καταγγέλλει παρανομίες και αυθαιρεσίες στη μοριοδότηση των ραδιοφωνικών σταθμών της Θεσσαλονίκης.
Ο Βουλευτής Εύβοιας κ. Αναστάσιος Λιάσκος κατέθεσε αναφορά με την οποία η ΄Ενωση Ξενοδόχων Εύβοιας ζητεί την ένταξη των περιοχών της Εύβοιας και της Στερεάς Ελλάδας στο πρόγραμμα για τη διοργάνωση ημερίδων-συνεδρίων για τον οικοτουρισμό. 
Οι Βουλευτές κύριοι 'Αγγελος Τζέκης και Γεώργιος Χουρμουζιάδης κατέθεσαν αναφορά με την οποία ο Κτηνοτροφικός Σύλλογος Χαλκιδικής ζητεί την επίλυση προβλημάτων των κτηνοτρόφων. 
Ο Βουλευτής Λασιθίου κ. Φοίβος Ιωαννίδης κατέθεσε αναφορά με την οποία ο Δήμος Σητείας Λασιθίου διαμαρτύρεται για την εισήγηση της τοποθέτησης στο τελωνείο Σητείας ενός μόνο υπαλλήλου με αποτέλεσμα την υποβάθμιση του τελωνείου. 
Ο Βουλευτής 'Εβρου κ. Λεωνίδας Λυμπερακίδης κατέθεσε αναφορά με την οποία το Επιμελητήριο 'Εβρου ζητεί να επιβληθεί η τήρηση ταμειακών μηχανών και στους πλανόδιους πωλητές.").

(TL)



ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 18 Φεβρουαρίου 2002.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
1. Η με αριθμό 364/11-2-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β' Αντιπροέδρου της Βουλής κ. Παναγιώτη Σγουρίδη προς τον Υπουργό Υγείας-Πρόνοιας, σχετικώς με τις προθέσεις του Υπουργείου για ενίσχυση των πασχόντων από τη νόσο του Alzheimer.
2. Η με αριθμό 381/12-2-2002 επίκαιρη ερώτηση του Βουλευτή της Νέας Δημοκρατίας κ. Γεωργίου Καρασμάνη προς τον Υπουργό Οικονομίας και Οικονομικών, σχετικώς με την επιστροφή του Φόρου Προστιθέμενης Αξίας και του Ειδικού Φόρου κατανάλωσης πετρελαίου στο εισόδημα των καπνοπαραγωγών που προέρχεται από τις επιδοτήσεις.
3. Η με αριθμό 379/12-2-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Περιβάλλοντος, Χωροταξίας και Δημοσίων Έργων, Ανάπτυξης, σχετικώς με την έγκριση της Μελέτης Περιβαλλοντικών Επιπτώσεων που κατέθεσε η Εταιρεία "Μεταλλευτική Θράκης Α.Ε." για τα χρυσωρυχεία των Σαπών κλπ.
4. Η με αριθμό 374/12-2-2002 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τους Υπουργούς Οικονομίας και Οικονομικών, Ανάπτυξης, σχετικώς με την καταβολή του Φόρου Προστιθέμενης Αξίας από τις Μικρομεσαίες Επιχειρήσεις.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
1. Η με αριθμό 370/12-2-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Οικονομίας και Οικονομικών, σχετικώς με τις προθέσεις του Υπουργείου για παράταση υποβολής των δηλώσεων φόρου συνάφειας και της καταβολής του σε δόσεις.
2. Η με αριθμό 386/12-2-2002 επίκαιρη ερώτηση του Βουλευτή της Νέας Δημοκρατίας κ. Μιλτιάδη Βαρβιτσιώτη προς τον Υπουργός Υγείας-Πρόνοιας, σχετικώς με τη λειτουργία του Περιφερειακού Πανεπιστημιακού Νοσοκομείου Δυτικής Αττικής.
3. Η με αριθμό 380/12-2-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Εμπορικής Ναυτιλίας, Εργασίας και Κοινωνικών Ασφαλίσεων, σχετικώς με την επίλυση αιτημάτων των εργαζόμενων στην Ναυπηγοεπισκευαστική Ζώνη Πειραιά - Περάματος - Σαλαμίνας.
Κυρίες και κύριοι συνάδελφοι, εισερχόμεθα στη συζήτηση
ΤΩΝ ΕΠΙΚΑΙΡΩΝ ΕΡΩΤΗΣΕΩΝ
Η πρώτη και η τέταρτη επίκαιρη ερώτηση του Πρώτου Κύκλου προς τον Υπουργό Εθνικής Άμυνας θα μεταφερθούν στο τέλος της συζήτησης, γιατί ο κύριος Υπουργός έχει κάποιο κώλυμα και θα καθυστερήσει.
Τώρα θα συζητηθεί η δεύτερη με αριθμό κατάθεσης 355/14/11-2-2002 επίκαιρη ερώτηση του Βουλευτή της Νέας Δημοκρατίας κ. Προκόπη Παυλόπουλου προς τον κύριο Πρωθυπουργό, σχετικώς με τη λήψη των αναγκαίων μέτρων για την πάταξη της διαφθοράς στη Δημόσια Διοίκηση, την καλύτερη λειτουργία της κλπ.
Η επίκαιρη ερώτηση του κ. Παυλόπουλου έχει ως εξής:
"Ι. Συνιστά πλέον κοινή διαπίστωση -την οποία συνάγει καθημερινά ο πολίτης, καταγγέλλει εδώ και χρόνια η Νέα Δημοκρατία, αλλά και ομολογούν εμμέσως μεν ο ίδιος ο Πρωθυπουργός, αμέσως δε και ευθέως ακόμη και κορυφαία στελέχη του κυβερνώντος Κόμματος και της Κυβέρνησης- ότι:
Α. Η κρατική και ειδικότερα η διοικητική μηχανή εμφανίζουν εικόνα διάλυσης, με καθημερινά πια βαρύτατα κρούσματα ωμών παραβάσεων της αρχής της νομιμότητας.
Β. Η διαφθορά και η αδιαφάνεια διαβρώνουν με ραγδαίους ρυθμούς τα θεμέλια της δημόσιας διοίκησης.
ΙΙ. Το αποκρουστικό πρόσωπο του ανεξέλεγκτου και παράνομου τζόγου, που ήλθε και πάλι στην επικαιρότητα με μεγαλύτερη ένταση, θα αρκούσε για να επιβεβαιώσει την ανωτέρω διαπίστωση. Σε αυτό όμως προστέθηκε, δυστυχώς, μια ακόμη στυγνή δολοφονία στις φυλακές Κορυδαλλού. Το κρούσμα αυτό του νόμου της ζούγκλας στο εσωτερικό της κρατικής μηχανής αποκτά πολύ μεγαλύτερη σημασία, διότι αφορά την καρδιά του συστήματος απονομής της Δικαιοσύνης και εκτέλεσης των ποινικών κυρώσεων. Είναι γνωστό τοις πάσι ότι οι φυλακές από χώρος σωφρονισμού έχουν μετατραπεί σε άντρο του οργανωμένου εγκλήματος και πραγματικό θερμοκήπιο εγκληματιών.
ΙΙΙ. Υπό τα δεδομένα αυτά και στο πλαίσιο των κατά τις διατάξεις των άρθρου 82 παρ. 2 του Συντάγματος αρμοδιοτήτων του, κατά τις οποίες, μεταξύ άλλων, κατευθύνει τις ενέργειες των δημόσιων γενικά υπηρεσιών για την εφαρμογή της κυβερνητικής πολιτικής μέσα στο πλαίσιο των νόμων
Ερωτάται ο κύριος Πρωθυπουργός:
1. Έχει αντιληφθεί πλήρως την δραματική έκταση και τις καταλυτικές συνέπειες της διάλυσης της κρατικής μηχανής, καθώς και τις αιτίες στις οποίες αυτή οφείλεται;
2. Ποια μέτρα έλαβε ή προτίθεται να λάβει -και πότε- για την αντιμετώπιση αυτής της κατάστασης, που πλήττει καιρίως το κράτος δικαίου και υποβαθμίζει την ποιότητα της Δημοκρατίας μας;"
Γενικού χαρακτήρα είναι η επίκαιρη ερώτηση, γενική -υποθέτω- θα είναι και η απάντηση και η ανταπάντηση.
Ορίστε, κύριε Πρωθυπουργέ, έχετε το λόγο.
(ΒΑ)
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, τι καταγγέλλει ο κ. Παυλόπουλος; Το ίδιο που λέει η Νέα Δημοκρατία εδώ και πολύ καιρό: "Το κράτος βρίσκεται υπό διάλυση, όλα έχουν αφεθεί στην τύχη τους από την Κυβέρνηση". 
Αυτός ο κρατικός μηχανισμός, για να χρησιμοποιήσω και εγώ την ίδια έκφραση, είναι ο κρατικός μηχανισμός εκείνος ο οποίος συνέβαλε καθοριστικά στην πραγματοποίηση των κριτηρίων του Μάαστριχτ, έτσι την είσοδο της Ελλάδας στην ΟΝΕ και έτσι στην αναβάθμιση του κύρους της και στην παρουσία της Ελλάδας στην Ευρώπη. 
Αυτός ο κρατικός μηχανισμός, ο διαλυμένος υποτίθεται, είναι εκείνος ο οποίος εκσυγχρόνισε την οικονομία και πέτυχε στην Ελλάδα να πραγματοποιηθούν αποκρατικοποιήσεις σε ρυθμούς ταχύτερους από πολλές άλλες χώρες της Ευρωπαϊκής 'Ενωσης.
Αυτός ο "διαλυμένος" κρατικός προϋπολογισμός, κατά τη Νέα Δημοκρατία, είναι εκείνος ο οποίος αξιοποίησε το Β'Κοινοτικό Πλαίσιο Στήριξης στο σύνολό του, πράγμα που αμφέβαλε η Νέα Δημοκρατία, έκανε τις διαπραγματεύσεις για το Γ' Κοινοτικό Πλαίσιο Στήριξης και εξασφάλισε για την Ελλάδα και πραγματοποιεί τώρα το μεγαλύτερο αναπτυξιακό πρόγραμμα της χώρας και αναδιοργάνωση, σύμφωνα με τους κανονισμούς, και την άλλη διοικητική λειτουργία για την εφαρμογή αυτήν. 
Αυτός ο κρατικός μηχανισμός κέρδισε τους Ολυμπιακούς Αγώνες το 2004 και τώρα προχωρεί στην πραγματοποίησή τους με ρυθμούς που είναι αντίστοιχοι εκείνων της Ολυμπιάδος του Σίδνεϋ.
Αυτός ο κρατικός μηχανισμός πραγματοποίησε μία από τις μεγαλύτερες διοικητικές μεταρρυθμίσεις του περασμένου αιώνα στην Ελλάδα, το σχέδιο "ΚΑΠΟΔΙΣΤΡΙΑΣ". 
Αυτός ο κρατικός μηχανισμός είναι εκείνος ο οποίος εξασφάλισε πολύ περισσότερους πόρους για το κράτος πρόνοιας και εφήρμοσε πολιτικές, οι οποίες δεν είχαν εφαρμοσθεί άλλοτε στην Ελλάδα και πολιτικές τις οποίες δεν έχει εφαρμόσει ποτέ η Νέα Δημοκρατία στη διάρκεια της διακυβέρνησής της που ούτε έχει προτείνει ποτέ. Αρχίζω από τα προγράμματα για την απασχόληση, για την ενίσχυση της εκπαίδευσης των εργαζομένων μέχρι τα προγράμματα για τη βοήθεια στο σπίτι.
Και τέλος, θέλω να πω ότι αυτός ο κρατικός μηχανισμός έχει ένα πρωτοφανές πρόγραμμα δημοσίων επενδύσεων. Γύρω στα τριάντα τέσσερις χιλιάδες έργα πραγματοποιούνται στην Ελλάδα από το κράτος. 
Αυτός ο κρατικός μηχανισμός είναι ένας διαλυμένος μηχανισμός!
(MB)


Γιατί λέγεται αυτό; Γιατί προφανώς η Νέα Δημοκρατία κρίνει εξ ιδίων, αυτή είναι η άποψή της για τον κρατικό μηχανισμό, ο οποίος επί διακυβερνήσεώς της είχε αναθέσει στον κ. Γρυλλάκη να εκπροσωπεί την Ελλάδα στις διαβαλκανικές σχέσεις και τα στελέχη της ασκούσαν την παρακολούθηση των τηλεφώνων των ανύποπτων πολιτών. 
Εγώ, κυρίες και κύριοι συνάδελφοι, δεν θα σταθώ μόνον εδώ γιατί εκεί θα στεκόταν μόνο η Νέα Δημοκρατία. Εγώ θα πω και το εξής: Βεβαίως υπάρχουν προβλήματα, βεβαίως υπάρχουν καθυστερήσεις, βεβαίως πρέπει να γίνουν ακόμα πάρα πολλά, αλλά εμείς παλεύουμε με αυτά τα προβλήματα. Παλεύουμε με τα προβλήματα αυτά, γιατί πιστεύουμε ότι πρέπει οι δημόσιες υπηρεσίες να εξυπηρετούν τον 'Έλληνα πολίτη, ο κρατικός μηχανισμός να έχει η διαφάνεια και η διοίκηση να είναι ο μοχλός για την ανάπτυξη της χώρας.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
Κύριε Πρωθυπουργέ, υποθέτω ότι την απάντηση που μου δίνατε προηγουμένως θα πρέπει να την απευθύνετε και σε κορυφαία στελέχη του κόμματός σας και της Κυβέρνησής σας, όπως τον κ. Πάγκαλο, γιατί αυτά που σας είπα τα λένε και εκείνοι. Να τους τα πείτε λοιπόν, όπως να τα πείτε και σ' όλους εκείνους οι οποίοι καθημερινά, μέσα από την Κυβέρνησή σας, καταγγέλλουν ευθέως τη διάλυση του κρατικού μηχανισμού.
Τρία τινά συμβαίνουν: 'Η δεν θέλετε να καταλάβετε την πραγματικότητα και θέλετε να τη συγκαλύψετε, -αλλά αυτό είναι κορυφαίο δείγμα πολιτικής ανευθυνότητας- ή δεν την ξέρετε -αλλά αυτό είναι πλήρης απομόνωση από την πραγματικότητα- ή την γνωρίζετε, αλλά είστε ικανοποιημένος απ' ό,τι φαίνεται από ό,τι συμβαίνει σ' αυτό τον τόπο. Αλλά τότε είστε γνήσιος εκπρόσωπος της νοοτροπίας των μειωμένων προσδοκιών, αυτού που μας είπατε από αυτό το Βήμα το βράδυ του ΕΞΠΡΕΣ ΣΑΜΙΝΑ: "Αυτή είναι η Ελλάδα". Ε, δεν είναι αυτή η Ελλάδα! Αυτή είναι η Ελλάδα στην οποία οδηγήσατε εσείς τον τόπο.
(Χειροκροτήματα από την πτέρυγα της Νέας Δημοκρατίας)
Και ο τόπος αυτή τη στιγμή βρίσκεται σε διάλυση, με κορυφαίο δείγμα το τι συμβαίνει από την ίδια την Κυβέρνηση μέσα στη Βουλή. Γιατί όταν συμβαίνει το πρωτοφανές να έχει ξεμείνει από νομοσχέδια η Βουλή, ενώ υπάρχουν κορυφαία νομοσχέδια τα οποία έπρεπε να έχουν βγει σε εκτέλεση του Συντάγματος, από εκεί και πέρα από εκεί ξεκινά η διάλυση. Υπάρχουν τα φαινόμενα της καθημερινής πραγματικότητας που αφορούν εφορίες που διαφθείρονται. Υπάρχουν οι πολεοδομίες των αυθαιρέτων, υπάρχουν όλα τα φαινόμενα των νοσοκομείων που τα είδατε. Χρειάστηκε να πάει ο Αρχηγός της Αξιωματικής Αντιπολίτευσης, για να δείτε τα νοσοκομεία σε κατάσταση τριτοκοσμική. Και είδαμε και όλα τα φαινόμενα του παράνομου τζόγου, τον οποίο εσείς καταδικάζετε. Είδαμε τα φαινόμενα τα οποία σχετίζονται με τις δολοφονίες μέσα στις φυλακές και έχουμε δει και το φαινόμενο της αναρχίας στον χώρο της ραδιοφωνίας και της τηλεόρασης που δεν άφησε τίποτα ανέγγιχτο, ακόμη και τον ίδιο τον Πρόεδρο της Δημοκρατίας.
'Όλα αυτά δεν είναι φαινόμενα που πρέπει να προβληματίζουν; Και μου αναφέρεστε στο παρελθόν και μου γυρνάτε σε εποχές αναφερόμενος σε πρόσωπα Γρυλλάκη; Να σας αναφέρω κι εγώ πρόσωπα Τόμπρα και Κεραμά, αν θέλετε να εξισώσουμε το κατάντημα του παρελθόντος. Αυτός είναι ο τρόπος με τον οποίο απευθύνεστε στους Έλληνες και τους λέτε ότι είμαστε υποχρεωμένοι να πάμε μπροστά;
Εμείς σας καταγγέλλουμε το φαινόμενο και σας ζητούμε να συμπράξουμε όλοι μαζί στην προσπάθεια επανίδρυσης της κρατικής μηχανής, για να πάψει να υπάρχει ο κίνδυνος για τη δημοκρατία. Σ' αυτή την προσπάθεια είμαστε εδώ. Αντιθέτως, αν μείνετε σ' αυτή την ικανοποίηση την οποία έχετε σήμερα και στη στροφή στο παρελθόν, τότε πολύ φοβάμαι, κύριε Πρωθυπουργέ, ότι δεν μπορεί να σας απαλλάξει κανείς από την κατάσταση που επικρατεί σήμερα. Και ελπίζω να μην κρατήσετε ξανά ό,τι έχετε να πείτε για τη δευτερολογία, που δεν υπάρχει δικαίωμα απάντησης γιατί, όπως σας είπα, ευτυχώς την απάντηση μπορεί να τη δώσει κανείς και εκτός Αιθούσης.
Ευχαριστώ πολύ, κύριε Πρόεδρε. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, εκπλήσσομαι με τον κύριο Παυλόπουλο που μιλά για μειωμένες προσδοκίες. Από το 1996 που είμαι Πρωθυπουργός μέχρι το 2000 άκουγα συνεχώς τη Νέα Δημοκρατία να λέει ότι δεν πρόκειται να μπούμε στην ΟΝΕ, ότι ο πληθωρισμός, τα ελλείμματα αυτά αποκλείουν την είσοδο της Ελλάδας στην ΟΝΕ, ότι δεν μπορεί αυτή η Κυβέρνηση να το επιδιώξει και δεν θα το πετύχει. Και όμως το πετύχαμε. Εσείς είχατε τις μειωμένες προσδοκίες.
'Άκουγα συνεχώς τη Νέα Δημοκρατία να λέει ότι στα ελληνοτουρκικά τα πράγματα είναι όλο χειρότερα και η Τουρκία μάς απειλεί, ότι η Ελλάδα βρίσκεται σε κίνδυνο και όμως εμείς επιτύχαμε το Ελσίνκι και όμως επιτύχαμε τη συμφωνία, η οποία καθορίζει το πρόγραμμα με το οποίο η Τουρκία εντάσσεται στο πλαίσιο της Ευρωπαϊκής 'Ένωσης και οφείλει να πραγματοποιήσει κινήσεις για την ειρήνη στην περιοχή. Εσείς έχετε μια συνεχή περιγραφή μειωμένων προσδοκιών για την χώρα, η χώρα όμως δεν ανταποκρίνεται σ' αυτό το οποίο φαντάζεσθε εσείς, η χώρα έχει προχωρήσει μπροστά και γι' αυτό αυτή τη στιγμή αισθάνεται ότι έχει μέλλον και προοπτική. 
GK


Ας έλθω τώρα σε αυτά που προείπατε. Χθες συνεδριάσαμε στο Υπουργικό Συμβούλιο γύρω από τα θέματα της ραδιοτηλεόρασης και το άναρχο τηλεοπτικό τοπίο. Και δεν έχω παρά να σας παρακαλέσω και να παρακαλέσω τον όποιο συνάδελφο και τον όποιο Έλληνα πολίτη να δει πού οφείλεται αυτό το άναρχο τοπίο. Οφείλεται στις δικές σας πρωτοβουλίες το 1989, όπου παραχωρήσατε μια άδεια στην πρώτη τηλεόραση με βάση την ειδική νομοθεσία, η οποία υπήρχε για τους ερασιτεχνικούς ασυρμάτους. Αυτή ήταν η συμβολή σας στη ρύθμιση του τηλεοπτικού τοπίου.
Έκτοτε -και μέχρι το 1993- συνεχίζετε αυτή την τακτική, να παραχωρείτε δηλαδή άδειες, να τους αφήνετε όλους ελεύθερους και έτσι δημιουργήθηκε αναρχία. Εμείς το 1995 κάναμε την πρώτη ρύθμιση, το 1996 κάναμε τη δεύτερη ρύθμιση και το 1998 την τρίτη ρύθμιση. Έτσι θέσαμε ένα πλαίσιο. Αυτή, λοιπόν, η αναρχία, την οποία επικαλείσθε -όπως και πολλές άλλες- οφείλεται και στις δικές σας πρακτικές, ή, στις δικές σας πρακτικές. 
Κυρίες και κύριοι συνάδελφοι, θέλω να τονίσω ότι εμείς βλέπουμε τα αρνητικά, βλέπουμε τα περιστατικά, αλλά δεν είμαστε της άποψης ότι μπορούμε να γενικεύουμε. Δεν είμαστε της άποψης ότι δικαιολογείται η υπερβολή.
Η Νέα Δημοκρατία απορρίπτει κάθε θετική εξέλιξη, σε κάθε τομέα. Επιμένει στον αρνητισμό, επιμένει στην οξύτητα, επιμένει στο να μην προτείνει πολιτική, αλλά να στέκεται μόνο στα σημεία. 
Η Ελλάδα, όμως, θέλει στόχους, η Ελλάδα θέλει προοπτικές, η Ελλάδα θέλει να ξέρει ότι μπορεί να βαδίσει μπροστά. Κι εμείς θέσαμε αυτούς τους στόχους, εμείς θέσαμε αυτές τις προοπτικές. Και αυτός ο κρατικός μηχανισμός δούλεψε και θα δουλεύει σε αυτή την κατεύθυνση.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΚΟΠΗΣ ΠΑΥΛΟΠΟΥΛΟΣ: Ο κοινοβουλευτικός χρόνος ισχύει και για τον Πρωθυπουργό!
ΠΡΟΕΔΡΟΣ (Απόστολος Κακλαμάνης): Ακολουθεί η -πρώτη, σύμφωνα με τον πίνακα των ερωτήσεων- υπ' αριθμόν 371/12-2-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μόσχου Γικόνογλου προς τον Υπουργό Ανάπτυξης, σχετικώς με τις προθέσεις της Κυβέρνησης για την κατασκευή του έργου υδροδότησης της Θεσσαλονίκης, από τον ποταμό Αλιάκμονα κλπ.
Η επίκαιρη ερώτηση του κυρίου Γικόνογλου έχει ως εξής:
"Η Θεσσαλονίκη για να λύσει το πρόβλημα της ύδρευσής της, ένας και μοναδικός τρόπος υπάρχει, να υδροδοτηθεί από τον ποταμό Αλιάκμονα.
Για το λόγο αυτό, αποφάσισε η Κυβέρνηση να κατασκευάσει μέσω της Δ.Ε.Η. το έργο: Ιλαρίωνος και αναρρυθμιστική Αγία Βαρβάρα.
Το κόστος του έργου φθάνει τα 8.500.000.000 δραχμές. Αποφασίστηκε η χρηματοδότηση από Δ.Ε.Η. 5,5 δισεκατομμυρίων δραχμών, από Περιφέρεια 2 δισεκατομμύρια και από ΥΠΕΧΩΔΕ 1 δισεκατομμύριο.
Το έργο δημοπρατήθηκε στις 13-6-2000 και μειοδότης είναι η ΤΕΧΝΙΚΗ ΕΝΩΣΗ με 5 δισεκατομμύρια περίπου. Δυστυχώς το έργο δεν ξεκίνησε να κατασκευάζεται ακόμη παρόλο που έχουν παρέλθει περίπου δύο χρόνια, διότι η Δ.Ε.Η. δηλώνει ότι δεν πρόκειται να ξεκινήσει την κατασκευή του έργου, εάν δεν πάρει γραπτή απόφαση από ΥΠΕΧΩΔΕ και την Περιφέρεια για τη χρηματοδότηση των έργων.
Ύστερα από τα παραπάνω ερωτάται ο κύριος Υπουργός Ανάπτυξης:
Είναι στις προθέσεις της Κυβέρνησης να κατασκευάσει το έργο ώστε να εξασφαλίσει η Θεσσαλονίκη το πόσιμο νερό και παράλληλα να δοθεί η δυνατότητα να αρδευτούν αρκετές χιλιάδες στρέμματα αγροτικής γης;"
Ο Υπουργός Ανάπτυξης έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ευχαριστώ, κύριε Πρόεδρε.
Ο κύριος συνάδελφος ορθώς επισημαίνει ότι το έργο του Ιλαρίωνα είναι πραγματικά ένα σημαντικότατο υδροηλεκτρικό έργο, συγχρόνως όμως έχει και ευρύτερη σημασία για ολόκληρη την περιοχή. Εξάλλου το έργο αυτό έχει ξεκινήσει και ήδη ολοκληρώθηκαν η κατασκευή της σήραγγας και οι εκσκαφές των εκχειλιστών, ενώ η Δ.Ε.Η. έχει δαπανήσει γι' αυτά περίπου 6 δισεκατομμύρια δραχμές.

DP

Το συνολικό κόστος του έργου υπολογίζεται ότι σε σημερινές τιμές θα ανέλθει σε 55 δισεκατομμύρια δραχμές. Είναι σημαντικό τόσο για την εξυπηρέτηση της πόλης της Θεσσαλονίκης όσο και για τις ανάγκες άρδευσης της βόρειας ζώνης Πολύφυτου περιοχής Γρεβενών και των πεδιάδων Ημαθίας και Θεσσαλονίκης, την περιβαλλοντική αναβάθμιση του δέλτα του ποταμού Αλιάκμονα με εξασφάλιση σε ετήσια βάση 140 εκατομμύρια κυβικά νερό και την τουριστική αξιοποίηση της λίμνης Πολυφύτου. 
Για όλους αυτούς τους λόγους, κύριε Πρόεδρε, κύριοι συνάδελφοι, είναι αναγκαίο και αποφασίστηκε να προχωρήσει και να ολοκληρωθεί το συγκεκριμένο έργο. Εξασφαλίστηκε για την υλοποίησή του συγχρηματοδότηση από το Υπουργείο Εθνικής Οικονομίας με 10 δισεκατομμύρια δραχμές και από την Περιφέρεια Δυτικής Μακεδονίας με 4 δισεκατομμύρια δραχμές. 
Η ΔΕΗ έχει προωθήσει τις σχετικές διαδικασίες δημοπράτησης του έργου. Το Φεβρουάριο και μέχρι τέλος του 2002, δημοσιεύεται η πρόσκληση εκδήλωσης ενδιαφέροντος έτσι ώστε να μπορέσουμε μέσα σε μια τετραετία, όπως υπολογίζουμε, μέχρι το 2006 να ολοκληρωθεί το έργο αυτό.
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Όσον αφορά τώρα το αναρυθμιστικό έργο Αγίας Βαρβάρας αυτό αποτελεί πολλαπλού σκοπού έργο. Αποφασίστηκε σε κοινή σύσκεψη στο Υπουργείο Ανάπτυξης στις 18 Ιανουαρίου 2000 η συγχρηματοδότησή του με 3 δισεκατομμύρια δραχμές, 2 δισεκατομμύρια από την Περιφέρεια Κεντρικής Μακεδονίας και 1 δισεκατομμύριο από το ΥΠΕΧΩΔΕ. Εντάχθηκε από τη ΔΕΗ το εν λόγω έργο στο πρόγραμμα ανάπτυξης, ολοκληρώθηκε η μελέτη και έγινε η δημοπράτηση των υπολειπομένων εργασιών προϋπολογισμού 7 δισεκατομμυρίων με προσφορά τελικά 5 δισεκατομμύρια. Το έργο, επομένως, έχει άδεια παραγωγής σύμφωνα με το άρθρο 42 και σύμφωνα με τις νέες διατάξεις μικρό υδροηλεκτρικό έργο ισχύος 0,7 μεγαβάτ με υπολογισμένο έτος ένταξης στο σύστημα το 2003. 
Ως εκ τούτου, κύριε Πρόεδρε και κύριοι συνάδελφοι, νομίζω ότι υπάρχει απάντηση από την μεριά του Υπουργείου Ανάπτυξης και τη ΔΕΗ για τον τρόπο υλοποίησης και αυτού του έργου και πιστεύω ότι η απάντηση αυτή δίδει κάθε στοιχείο που χρειαζόταν ο κύριος συνάδελφος.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γικόνογλου έχει το λόγο.
ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, χαίρομαι διότι ο κύριος Υπουργός με όσα είπε μου λέει ότι υπάρχει απάντηση και ότι το έργο θα γίνει. 
Η ΔΕΗ όμως λέει, κύριε Υπουργέ, ότι αν το ΥΠΕΧΩΔΕ και η περιφέρεια δεν δώσουν τα 2 δισεκατομμύρια και το 1 δισεκατομμύριο αντίστοιχα δεν είναι διατεθειμένη να κάνει το έργο. 
Το ερώτημά μου εμένα είναι το εξής. Εάν αυτοί δεν δώσουν τα χρήματα, εσείς θα προχωρήσετε να κάνετε το έργο για την ύδρευση της Θεσσαλονίκης; Θα προχωρήσετε να κάνετε το έργο για να αρδευτούν τα χιλιάδες στρέμματα των αγροτών της περιφέρειας Θεσσαλονίκης; 
Εκεί είναι το θέμα διότι εάν η κ. Παπανδρέου ήθελε να κάνει το έργο, όταν αυτή ήταν καθ' ύλη αρμόδια, θα το έκανε, αλλά δεν ανήκε το έργο, όπως καταλαβαίνετε στη Β' Αθηνών, ανήκει στη Μακεδονία και γι' αυτούς δεν είναι η Μακεδονία Ελλάδα. Το ίδιο συνέβη και με τον κ. Λαλιώτη. Και ο κ. Λαλιώτης δεν έδινε το 1 δισεκατομμύριο σαν Υπουργός ΠΕΧΩΔΕ γιατί η Μακεδονία δεν είναι Ελλάδα γι' αυτούς. Αυτός εκλέγεται στον Πειραιά. 
Επομένως, εγώ θέτω ευθέως το ερώτημα: Εάν αυτοί δεν δώσουν τα χρήματα, εσείς θα κάνετε το έργο για το οποίο δαπανήσατε ήδη 3,5 δισεκατομμύρια και αυτά τα λεφτά πάνε χαμένα, αν δεν συνεχιστεί η κατασκευή του έργου; Εκεί είναι το ερώτημα, αυτό θέλω να ρωτήσω. Και αν ναι, θα δώσετε εντολή στον εργολάβο που ανέλαβε αυτό το έργο, που βγήκε μειοδότης, από αύριο να αρχίσει να κατασκευάζει το έργο; 
Καθαρές κουβέντες, σταράτες, μακεδόνικες και είστε Υπουργός της Θεσσαλονίκης. Δώστε νερό στη Θεσσαλονίκη, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Έχω την αίσθηση ότι οι Υπουργοί είναι Υπουργοί όλης της επικράτειας. 
Κύριε Υπουργέ, έχετε το λόγο.
ΜΟΣΧΟΣ ΓΙΚΟΝΟΓΛΟΥ: Είναι Βουλευτής Θεσσαλονίκης κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ κύριε Γικόνογλου σας ακούσαμε.
Ορίστε κύριε Υπουργέ.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, ο αγαπητός συνάδελφος έτσι με περισσό πάθος διεκδικεί την άμεση υλοποίηση ενός σημαντικού έργου. Δεν υπάρχει καμία αμφιβολία γι' αυτό. Εξάλλου είναι το υπόλοιπο ενός έργου το οποίο κατασκευάζεται και το οποίο όπως ξέρετε έχετε την τεράστια σημασία και συμβολή για την ρύθμιση της ύδρευσης και της Θεσσαλονίκης και όλων των άλλων περιοχών που σας είπα προηγουμένως.

(AD)


Γι' αυτόν ακριβώς το λόγο, γι' αυτήν την υπόλοιπη επένδυση, για την οποία όπως ξέρετε έγινε ο διαγωνισμός και βγήκε ο εργολάβος, αναμένεται πράγματι και η αποδοχή της συγχρηματοδότησης από τους δύο φορείς που αναφερθήκατε, δηλαδή το ΥΠΕΧΩΔΕ και το Νομαρχιακό Συμβούλιο. Να είστε σίγουρος, όμως, ότι αυτό θα εξασφαλιστεί, έτσι ώστε το έργο να προχωρήσει άμεσα.
Η δική μας εγγύηση, τουλάχιστον, εκ μέρους του Υπουργείου Ανάπτυξης είναι ότι ολοκληρώνεται το έργο με τη Μονάδα Αναρρύθμισης Αγίας Βαρβάρας. Μόνο έτσι θεωρούμε ότι το έργο είναι ολοκληρωμένο. Επομένως, το πλαίσιο υλοποίησης του συνολικού έργου για τον Αλιάκμονα θα ολοκληρωθεί, όπως και το συγκεκριμένο έργο στο οποίο αναφέρεστε.
ΠΡΟΕΔΡΕΥΩΝ (Κωνσταντίνος Γείτονας): Η με αριθμό 377/12-2-2002 Επίκαιρη Ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας - Πρόνοιας, σχετικώς με τις απεργιακές κινητοποιήσεις των εργαζομένων στο Νοσοκομείο "ΕΥΑΓΓΕΛΙΣΜΟΣ", την επίλυση των προβλημάτων τους κ.λ.π., δεν θα συζητηθεί λόγω κωλύματος του Υπουργού και διαγράφεται.
Επόμενη είναι η τέταρτη με αριθμό 373/12-2-2002 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς τον Υπουργό Ανάπτυξης, σχετικώς με δημοσιεύματα του Τύπου αναφερόμενα στην πιθανή διαρροή κλοφέν, κατά την πυρκαγιά στον Ατμοηλεκτρικό Σταθμό της Δημόσιας Επιχείρησης Ηλεκτρισμού, στον Άγιο Δημήτριο Κοζάνης κ.λ.π.
Η επίκαιρη ερώτηση του κ. Αμπατζόγλου έχει ως εξής: 
"Από τα δημοσιεύματα του ημερήσιου τύπου αναδεικνύεται τεράστιο θέμα με την πιθανή διαρροή κλοφέν κατά την πυρκαγιά στον Ατμοηλεκτρικό Σταθμό της ΔΕΗ στον Άγιο Δημήτριο Κοζάνης, όσον αφορά στην προστασία του περιβάλλοντος και του πληθυσμού και όσον αφορά την προστασία των εργαζομένων στον Ατμοηλεκτρικό Σταθμό της ΔΕΗ, όπως και των πυροσβεστών που πήραν μέρος στην κατάσβεση.
Είναι γνωστό ότι η Ελλάδα παραβιάζει την κοινοτική οδηγία, όσον αφορά την ασφαλή διαχείριση του PCBs , όπως επίσης είναι γνωστό ότι η Διεθνής Σύμβαση της Στοκχόλμης απαγόρευσε την παραγωγή και χρήση PCBs σε όλο τον κόσμο, ζητώντας την απόσυρση και καταστροφή τους σε σύντομο χρονικό διάστημα.
Η ΔΕΗ σε αρκετούς χώρους αποθήκευσης υλικών έχει "παραπεταμένα" πυκνωτές και άλλα χημικά που περιέχουν PCBs, χωρίς να έχει ληφθεί κανένα μέτρο προστασίας, οι συνέπειες δε για τον ανθρώπινο οργανισμό είναι και άμεσες και μακροχρόνιες.
Επίσης, διαθέτει Εσωτερική Μόνιμη Οδηγία (ΜΟΔ), που προβλέπει ενεργοποίηση του μηχανισμού ταυτόχρονα με την εκδήλωση του ατυχήματος.
Με βάση τα παραπάνω ερωτάται ο κ. Υπουργός
1) Ενεργοποιήθηκε η Εσωτερική Οδηγία (ΜΟΔ) και σε ποιες ενέργειες προέβη; 
Ποιες ήταν οι ενέργειες του νεοσυσταθέντος Κλάδου Υγιεινής και Ασφάλειας της ΔΕΗ;
2) Υπήρχε εκτίμηση επαγγελματικού κινδύνου και ποια ήταν;
Ποιες είναι οι ενέργειες του Σώματος Επιθεωρητών Εργασίας (ΣΕΠΕ) και του Κέντρου Εκτίμησης Επαγγελματικού Κινδύνου (ΚΕΠΕΚ) Μακεδονίας;".
Κύριε Υπουργέ, έχετε το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ευχαριστώ, κύριε Πρόεδρε.
Κύριοι συνάδελφοι, όπως γνωρίζουμε σχετικά με το θέμα της ενεργοποίησης Εσωτερικής Οδηγίας για προστασία από διαρροή κλοφέν, η Ευρωπαϊκή Ένωση έχει εκδώσει σχετική οδηγία, την υπ' αριθ. 9659, στην οποία προβλέπονται η απόσυρση και καταστροφή συσκευών που περιέχουν κλοφέν.
Στα πλαίσια αυτής της Οδηγίας, η οποία ισχύει για τη χώρα μας έχει προωθήσει η ΔΕΗ την αποστολή των απαραίτητων στοιχείων στο ΥΠΕΧΩΔΕ -αρμόδιο για να συντάξει τη λίστα όλων των συσκευών που περιέχουν κλοφέν- και υπάρχει χρονικό όριο απόσυρσης μέχρι το 2010. 
Η Κοινότητα χρηματοδοτεί, βέβαια, τις έρευνες για αυτό το σκοπό, έτσι ώστε να μπορέσουμε πράγματι να έχουμε και μία οικονομική εξασφάλιση για την υλοποίηση ενός τέτοιου προγράμματος, το οποίο συμβάλλει καθοριστικά στην ποιοτική αναβάθμιση της ζωής μας και εξασφαλίζει προπαντός στην ασφάλεια έναντι κινδύνων που προέρχονται από τέτοιου είδους υλικά.
Η ΔΕΗ, όπως σας είπα προηγουμένως, που είναι βασικά ο κύριος κάτοχος ποσοτήτων PCBs, πραγματοποίησε την καταγραφή και την έστειλε στις Νομαρχίες και στο ΥΠΕΧΩΔΕ. Έτσι, υπάρχει ο κατάλογος και θα έλεγα ότι τηρούνται με ευλάβεια όλες οι σχετικές υποχρεώσεις. Γίνονται, επίσης, σταθερά ετήσιοι διαγωνισμοί, για να βρεθούν εταιρείες, οι οποίες θα είναι κατάλληλες για την απομάκρυνση των συσκευών PCBs.

(PX)



Θα ήθελα να αναφέρω ότι η συνολική ποσότητα PCBS στην επιχείρηση, που έχει εξαχθεί από τη χώρα μας για καταστροφή ως σήμερα, είναι πάνω από 130 τόνοι, ενώ αυτή τη στιγμή βρίσκεται σε εξέλιξη μία διαδικασία απόσυρσης και άλλων ποσοτήτων PCBS 40 τόνων. Προωθούνται λοιπόν σχετικά με την ομώνυμη οδηγία. 
Μητρώο συσκευών για PCBS, επισημαίνονται οι συσκευές με ειδικές πινακίδες, οι ακριβείς ποσότητες κοινοποιούνται στη Nομαρχία, στην Πυροσβεστική Υπηρεσία και στην Ελληνική Αστυνομία, επιθεωρούνται οι συσκευές και διανέμονται έντυπα οδηγιών. Αυτά ακριβώς τα μέτρα τηρήθηκαν και στον ΑΗΣ Αγίου Δημητρίου, όπου συνέβη το ατύχημα και επομένως νομίζω ότι οι ερωτήσεις, οι οποίες περιέχονται στην επίκαιρη ερώτησή σας, απαντιούνται με τον πλέον αποφασιστικό τρόπο. 
Θα ήθελα να πω ότι κινητοποιήθηκαν μάλιστα τα αρμόδια τμήματα προστασίας των εργαζομένων κατά τη διάρκεια αυτού του ατυχήματος, υπήρξαν συνεργασίες με τα αρμόδια πανεπιστημιακά ιδρύματα και βέβαια απεστάλησαν και στο εξωτερικό όλα τα απαραίτητα δείγματα, ώστε να υπάρχουν έλεγχοι και στο εξωτερικό, έτσι ώστε πραγματικά, όπως έχω ήδη ανακοινώσει, να διαπιστωθεί ότι τελικά η περιεκτικότητα στο αροκλόρ ήταν περίπου 15%, 1,8 χιλιόγραμμα, 12 32, μικρές ποσότητες που δεν είναι ικανές να χαρακτηρίσουν το συμβάν ως βιομηχανικό ατύχημα. 
Επομένως εφαρμόστηκαν όλες οι ειδικές διαδικασίες για την αντιμετώπισή του. Όταν έχουμε και τα τελικά αποτελέσματα από τα ερευνητικά κέντρα του εξωτερικού, θα μπορέσουμε να σας ενημερώσουμε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, κύριε Υπουργέ, το ατύχημα συνέβη στις 25 Δεκεμβρίου 2001. Η ΔΕΗ ευαισθητοποιήθηκε να εκδώσει ολοσέλιδη επίσημη ανακοίνωση ένα μήνα μετά, στις 25 Ιανουαρίου 2002. Έτσι όμως η χώρα μας δεν θα πάει μπροστά, όπως θέλει ο Πρωθυπουργός. 
Είναι γνωστό ότι τα PCBS με τις εμπορικές ονομασίες κλοφέν, αροκλόρ, ασκαρέλ, πιραλέν κλπ. αποτελούν εξαιρετικά επικίνδυνες ουσίες σε συγκεντρώσεις PPM ή αλλιώς μέρη ανά εκατομμύριο. Αν καούν ανεξέλεγκτα, εκλύουν διοξίνες οι οποίες είναι επικίνδυνες σε μέρη ανά τρισεκατομμύριο. 
Η ανακοίνωση της ΔΕΗ βρίθει ανακριβειών, κύριε Υπουργέ. Η ΔΕΗ λέει ότι εφαρμόζει τη σχετική νομοθεσία και ότι έχει εκδώσει οδηγίες προς τους εργαζόμενους και ότι υπάρχει εκπαιδευτική ταινία και εγχειρίδια για τη διατήρηση των ουσιών. Εμείς είδαμε εργαζόμενους να καίνε το λάδι αυτό και να ισχυρίζονται ότι πλένουν τα μηχανήματά τους και τα χέριά τους. Αυτές είναι οι υπηρεσίες που έχει προσφέρει η ΔΕΗ στους εργαζομένους; 
Ισχυρίζεται η ΔΕΗ ότι δυο από τους τρεις πυκνωτές κάηκαν ολοσχερώς και πιθανόν να περιείχαν PCBS. Δηλαδή τι καταγραφή έχει κάνει, όταν δεν ξέρει τι λάδι έχουν μέσα; Μία ανάλυση PCBS σε εργαστήριο της Ελλάδας κάνει 30.000 δραχμές. Είναι δυνατόν σήμερα να αγνοούμε τι λάδι έχουν οι μετασχηματιστές, όταν υπάρχει οδηγία, την οποία πολύ ορθώς αναφέρατε;
Η ΔΕΗ αναφέρει ότι "τα κατάλοιπα της καύσης δεν περιέχουν τοξικές ουσίες, όταν αναπτύσσονται υψηλές θερμοκρασίες". Σε όλα τα μέρη του κόσμου βγαίνουν διοξίνες. Σε μας βγαίνουν ροδοπέταλα;
Η ΔΕΗ αναφέρει ότι "το αλοκλόρ 12 32 είναι χαμηλής περιεκτικότητας σε χλώριο". Το 32 στο τέλος του τετραψήφιου αριθμού δείχνει ότι έχει 32% χλώριο, που αναλογικά σημαίνει 60% PCBS. Είναι μικρή αυτή η περιεκτικότητα;
Κύριε Υπουργέ, η ΔΕΗ θα πρέπει να καταθέσει επίσημο κατάλογο των πυκνωτών και των μετασχηματιστών, που περιέχουν ή έχουν ρυπανθεί με PCBS και να αναφέρει δημόσια πόση είναι η υφιστάμενη ποσότητα. Η χώρα μας -κυρίως από τη ΔΕΗ- παραπέμφθηκε την προηγούμενη εβδομάδα στο ευρωπαϊκό δικαστήριο, γιατί δεν τηρεί τις οδηγίες διαχείρισης των PCBS, όπως λέγονται.
Αυτή είναι η κατάντια της χώρας μας. Έτσι όμως δεν ανήκουμε στην ΟΝΕ και δεν πάμε μπροστά. Πίσω πάμε.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε συνάδελφε, λυπούμαι διότι δεν λάβατε καθόλου υπόψη σας ό,τι σας είπα. Επιμένω ότι τηρούνται πλήρως όλες οι διατάξεις της ευρωπαϊκής οδηγίας για την εφαρμογή και τη χρήση συσκευών με PCBS.
(LM)

Ανέφερα προηγουμένως όλα τα στοιχεία, δεν πρόκειται να τα επαναλάβω. Επιμένω ότι τηρούνται όλες οι διαδικασίες. 
'Οσον αφορά το συγκεκριμένο ατύχημα, θα ήθελα να πω ότι υπήρξαν εκτενέστατες ανακοινώσεις. Πράγματι, κατά τη διάρκεια του ατυχήματος δεν διαπιστώθηκε αμέσως ότι είχε υπάρξει καύση του υγρού περιεκτικότητας χλωρίου που βρισκόταν στους μονωτές. Αυτό δε νομίζω ότι μπορεί να παρεξηγηθεί στα πλαίσια ενός ατυχήματος. Σε ένα μικρό ερμάριο, όπως είναι ο πυκνωτής, μέσα στο οποίο βρέθηκε αυτή η μικρή ποσότητα κλοφέν, δεν ήταν δυνατό να διαπιστωθεί αμέσως ατύχημα. Αλλά, μόλις διαπιστώθηκε, όταν άνοιξαν τις συσκευές και έλεγξαν, ελήφθησαν αμέσως όλα τα απαραίτητα μέτρα, μέτρα τα οποία υπάρχουν σε ισχύ έτσι και αλλιώς, λόγω του κανονισμού. 
Εξάλλου οι ειδικές υπηρεσίες, το Κέντρο Πρόληψης Επαγγελματικού Κινδύνου, το ΚΕΠΕΚ της Δυτικής Μακεδονίας, στο οποίο αναφέρεται και το Σώμα Επιθεώρησης Εργασίας του ΣΕΠΕ, που υπάγεται στο Υπουργείο Εργασίας και Κοινωνικών Ασφαλίσεων, επισκέφθηκαν δύο φορές το σταθμό μετά το ατύχημα και το Δεκέμβρη και τον Ιανουάριο, έτσι ώστε να υπάρχει πλήρης άποψη από τις αρμόδιες υπηρεσίες.
Εκείνο το οποίο θέλω να πω είναι ότι οι εργαζόμενοι υποβλήθηκαν σε έλεγχο υγείας. Μέχρι σήμερα εξετάστηκαν πάνω από σαράντα άτομα και από τα πρώτα αποτελέσματα δεν φαίνεται να υπάρχει κανένα σχετικό πρόβλημα. Τα τελευταία αποτελέσματα της αρχικής εκτίμησης επαγγελματικού κινδύνου ήταν μετρήσεις με δέκα δείγματα τέφρας και οι χαμηλές συγκεντρώσεις που υπήρχαν στη τέφρα επιτρέπουν αρχική εκτίμηση ότι η οποιαδήποτε ποσότητα που απορροφήθηκε πιθανόν από εργαζόμενους κατά τη διάρκεια της πυρκαγιάς θα είναι πολύ χαμηλή, για εκείνους οι οποίοι εισήλθαν στο χώρο μετά την πυρκαγιά ασήμαντη και επιπλέον, λόγω των καιρικών συνθηκών, επειδή ο κόσμος ήταν καλά ενδεδυμένος -ήταν χειμώνας, όπως ξέρετε- δεν υπήρχε κίνδυνος για επαφή και απορρόφηση μέσα από το δέρμα, έτσι όπως επιβεβαιώνουν και οι ειδικοί καθηγητές επαγγελματικής και βιομηχανικής υγιεινής. 
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Υπουργού)
Κύριε Πρόεδρε, τελειώνω με αυτές τις παρατηρήσεις.
Νομίζω ότι τηρήθηκαν οι διαδικασίες στα πλαίσια του δυνατού. Βεβαίως σε απρόβλεπτα γεγονότα πάντοτε υπάρχει το ενδεχόμενο να παραλειφθεί ή να μην υλοποιηθεί αμέσως κάτι, εφόσον δεν ήξεραν. Αυτή είναι δυστυχώς στη συγκεκριμένη περίπτωση η πραγματικότητα. Οι έλεγχοι όμως έγιναν, οι μετρήσεις πραγματοποιήθηκαν, οι έρευνες ολοκληρώθηκαν και απ' αυτό προκύπτει ότι δεν υπάρχει σημαντικός κίνδυνος.
Αναμένουμε όμως και τα αποτελέσματα από τις εξετάσεις στο εξωτερικό, όπου εργαστήρια στην Ιταλία και στη Γερμανία ανέλαβαν να μας…
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε παρακαλώ.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θα σας τα κοινοποιήσουμε, ώστε να γνωρίζετε όλα τα σχετικά στοιχεία. 
Από κει και πέρα, είμαστε στη διάθεσή σας για οποιοδήποτε άλλο στοιχείο έρευνας επιθυμείτε. Ευχαριστώ πολύ. 
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου.
Πρώτη είναι η με αριθμό 375/12.2.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Εργασίας και Κοινωνικών Ασφαλίσεων, σχετικώς με τις προθέσεις του Υπουργείου για πληρωμή των ιατρικών εξετάσεων των ασφαλισμένων του Οργανισμού Γεωργικών Ασφαλίσεων κ.λπ.
Η επίκαιρη ερώτηση του κυρίου Γρηγοράκου έχει ως εξής:
"Οι ασφαλισμένοι στον ΟΓΑ, αγρότες κατά το μεγαλύτερο ποσοστό, όταν χρειαστεί να υποβληθούν στην εξέταση της αξονικής τομογραφίας παραπέμπονται σε ιδιωτικά εργαστήρια, διότι τα κρατικά νοσοκομεία αδυνατούν να τους εξυπηρετήσουν. 'Όμως, καταβάλουν το αντίτιμο της εξέτασης από 50 χιλιάδες έως 120 χιλιάδες δραχμές, ανάλογα με το πλήθος των αξονικών που πραγματοποιούνται.
Στη συνέχεια προσκομίζουν τα τιμολόγια εξόφλησης στον ΟΓΑ, όπου μετά πάροδο περίπου τεσσάρων μηνών εισπράττουν τα χρήματα που έδωσαν.
Επειδή το κόστος της εξέτασης θεωρείται δυσβάστακτο για τους αγρότες, οι οποίοι καλούνται να ζήσουν με συντάξεις περίπου 50 χιλιάδων δραχμών το μήνα, ερωτάται το κύριος Υπουργός:
Τι προτίθεται να κάνει, ώστε να εξαλείψει άμεσα αυτό το πρόβλημα που υπάρχει;
Μήπως θα έπρεπε να δίνεται λίστα ιατρικών κέντρων συμβεβλημένων με τον ΟΓΑ, στα οποία οι ασφαλισμένοι θα έκαναν δωρεάν την αξονική τομογραφία;".
Θα απαντήσει ο Υφυπουργός Εργασίας και Κοινωνικών Ασφαλίσεων κ. Σπυρόπουλος.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε Πρόεδρε, κύριε συνάδελφε, απαντώντας στην ερώτησή σας θέλω να επισημάνω τα εξής. 
'Όπως σας είναι γνωστό, ο κανονισμός περίθαλψης του ΟΓΑ προβλέπει ότι η περίθαλψη των αγροτών παρέχεται μέσα από τα κρατικά νοσοκομεία και τις συμβεβλημένες κλινικές.
PE


Επίσης, σας είναι γνωστό ότι ύστερα από έγκριση ελεγκτού-ιατρού του ΟΓΑ, στο βαθμό που τα κρατικά νοσοκομεία ή οι ιδιωτικές συμβεβλημένες κλινικές δεν είναι δυνατόν να παρέχουν υπηρεσίες σε παρακλινικές εξετάσεις, -μεταξύ αυτών συμπεριλαμβάνεται και η ηλεκτρονική αξονική τομογραφία- μπορεί ο ασθενής να προσφεύγει σε διαγνωστικά κέντρα και να διενεργεί την αξονική τομογραφία. Σε αυτήν την περίπτωση αναφέρεσθε και επισημαίνετε ότι υπάρχει καθυστέρηση του ποσού εξόφλησης, που κατέθεσε ο συμβεβλημένος αγρότης του ΟΓΑ στο διαγνωστικό κέντρο.
Εδώ είμαστε μπροστά σε ένα δίλημμα, αγαπητοί συνάδελφοι. Η μία πρόταση που εσείς κάνετε, είναι να συμβληθεί ο ΟΓΑ με μία σειρά διαγνωστικά κέντρα. Η άλλη πρόταση είναι ο ΟΓΑ να επιχειρήσει, προσπαθώντας να βελτιώσει τις υπηρεσίες του, να συντομεύσει τους χρόνους απόδοσης της δαπάνης για την παρακλινική εξέταση στον ασθενή. 
Πιστεύω, κύριε συνάδελφε, ότι, αναγνωρίζοντας και την ευαισθησία και την ανησυχία σας, ο ΟΓΑ και εμείς ως Κυβέρνηση θα πρέπει να ακολουθήσουμε το δρόμο της περιστολής προκλητής ζήτησης, κάτι το οποίο το γνωρίζετε πάρα πολύ καλά. Σε καμιά περίπτωση, δεν πρέπει τόσο εύκολα να υιοθετήσουμε λογικές διεύρυνσης των συμβάσεων του ΟΓΑ με τα ιατρικά κέντρα.
Άρα, θέλω να είμαι σαφής και σας λέω ότι δεν στοχεύει η πολιτική του Υπουργείου μας σε αυτήν την κατεύθυνση. Η πολιτική του Υπουργείου μας, μέσα από την συνεργασία μας με τον ΟΓΑ, στοχεύει στη συντόμευση των προθεσμιών που υπάρχουν από την κατάθεση του χρηματικού ποσού από τον αγρότη. Ταυτόχρονα επιδιώκουμε την αναβάθμιση γενικότερα των νοσοκομείων και των συμβεβλημένων κλινικών, προκειμένου να μην υπάρχει αναγκαιότητα να προσφύγει ο ασθενής στις παρακλινικές εξετάσεις. 
Θέλω να σας επισημάνω ότι μία σειρά από διαγνωστικά κέντρα στην επαρχία λόγω του ανταγωνισμού που υπάρχει μεταξύ τους, παρέχουν από μόνα τους υπηρεσίες στους αγρότες, που δεν μπορούν να πάνε στα νοσοκομεία ή τις συμβεβλημένες κλινικές. Αυτά τα κέντρα τους δίνουν τη δυνατότητα να πάνε τα χρήματα, όταν τα πάρουν από το νοσοκομείο.
Είναι ένα θέμα σοβαρό. Ωστόσο, η λύση σε καμία περίπτωση δεν μπορεί να δοθεί -και εμείς δεν στοχεύουμε να δώσουμε τη λύση- μέσα από την ανάπτυξη μιας σειράς συμβάσεων με τα ιδιωτικά κέντρα. Δεν το αποκλείουμε και αυτό. Ο στόχος, όμως, είναι η βελτίωση των υπηρεσιών του ΟΓΑ και των κρατικών νοσοκομείων, προκειμένου να εξαλειφθούν αυτά τα φαινόμενα.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Προφανώς, ο κύριος Υπουργός αναφέρθηκε στην τεχνητή ζήτηση υπηρεσιών υγείας.
Το λόγο έχει ο κ. Γρηγοράκος.
ΛΕΩΝΙΔΑΣ ΓΡΗΓΟΡΑΚΟΣ : Κύριε Πρόεδρε, κύριε Υπουργέ, δέχομαι την ειλικρίνειά σας. Η Κυβέρνηση του ΠΑΣΟΚ έχει σκύψει πραγματικά με μεγάλο ενδιαφέρον στα προβλήματα των αγροτών.
ΑΡΙΣΤΟΤΕΛΗΣ ΠΑΥΛΙΔΗΣ : Πάρα πολύ μεγάλο ενδιαφέρον.
ΛΕΩΝΙΔΑΣ ΓΡΗΓΟΡΑΚΟΣ : Εγώ πιστεύω ναι.
ΑΡΙΣΤΟΤΕΛΗΣ ΠΑΥΛΙΔΗΣ : Εκείνοι τι πιστεύουν;
ΠΡΟΕΔΡΕΥΩΝ (Κωνσταντίνος Γείτονας): Κύριε Παυλίδη, από πού αντλείτε το δικαίωμα να διακόπτετε τον κύριο συνάδελφο; Με συγχωρείτε, δηλαδή αυτό το δικαίωμα το παίρνετε από τη σημαία; Έχουμε Κανονισμό εδώ. Σας παρακαλώ πολύ, είσαστε έμπειρος κοινοβουλευτικός.
ΛΕΩΝΙΔΑΣ ΓΡΗΓΟΡΑΚΟΣ : Κύριε Παυλίδη, δεν ξέρω την καταγωγή σας. Εγώ τουλάχιστον, όπως και πολλοί συνάδελφοι εδώ, καταγόμαστε από αγροτική οικογένεια. Τα γνωρίζουμε, λοιπόν, τα προβλήματα και δεν χρειαζόμαστε δασκάλους.
Έφερα αυτό το θέμα στη Βουλή, αφού πρώτα το συζήτησα με τους πατριώτες μου και με τους συγγενείς μου. Ειδικά ο πατέρας μου μου είπε πως υπάρχει αυτό το πρόβλημα.
Κύριε Υπουργέ, πρέπει να παραδεχτούμε όλοι ότι υπάρχουν αυτά τα προβλήματα. Τα συζητήσαμε σε μια προηγούμενη συνάντηση που είχαμε. Υπάρχει, δηλαδή, μία αργοπορία και στο ζήτημα της επίδοσης των συντάξεων. Χρειάζονται 16 μήνες. Έχω στοιχεία να σας καταθέσω. 
Εάν θέλει κάποιος να κάνει μία παναγγειογραφία εγκεφάλου ή μαγνητική τομογραφία, το κόστος είναι στα 1500 ευρώ, δηλαδή 500.000 δραχμές. Αν θέλει να κάνει αξονικές τομογραφίες σε όλο το σώμα, το κόστος φθάνει στα 1000 ευρώ, δηλαδή στις 340.000 δραχμές. Αν θέλει να κάνει υπερηχοτομογραφικό έλεγχο, το κόστος φθάνει πάλι περίπου στα 1000 ευρώ. Όπως καταλαβαίνετε, για έναν αγρότη αυτό είναι πραγματικά δυσβάσταχτο. Όταν, κύριε Πρόεδρε, παίρνει 50.000 δραχμές το μήνα, δεν μπορεί να πάει να κάνει αυτές τις εξετάσεις. 
Πρέπει να τα παραδεχτούμε όλοι αυτά και να έχουμε τη γενναιότητα να δεχόμαστε ότι και οι Βουλευτές μπορούν να πληροφορούν το Κοινοβούλιο, τους Υπουργούς και να βρίσκουμε κοινούς τόπους συνεννόησης, ώστε να δίνουμε λύση στα προβλήματα. 
(RG)


Εγώ έκανα μια πρόταση. Τη λύση θα τη βρούμε όλοι μαζί. Δεν είναι δυνατόν ο αγρότης με τις 50.000 το μήνα, να πάρει μετά από 6 μήνες 500.000 που έχει δώσει σ'ένα εργαστήριο ιδιωτικό. Πιστεύω ότι υπάρχουν καλές προθέσεις και ότι θα βρούμε τη λύση. Οφείλουμε να βρούμε τη λύση, διότι δεν είναι απλό το θέμα. Πραγματικά οι συντάξεις δεν είναι τόσο μεγάλες. Το γνωρίζουμε όλοι, δεν χρειάζεται να μας το πει κανένας. Είναι θέμα πολιτικής βούλησης και θα πρέπει να βρούμε τη λύση. Δέχομαι ότι αυτό που πρότεινα πιθανόν να μην είναι η καλύτερη λύση, είναι όμως μια λύση. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε συνάδελφε, το υπονοήσατε, διότι ξέρετε τα προβλήματα. Εγώ συμφωνώ μαζί σας ότι οι συντάξεις των αγροτών δεν είναι μεγάλες, αλλά θα πρέπει να θυμίσουμε -και σεις το ξέρετε πολύ καλά- ότι ουσιαστικά το ΠΑΣΟΚ ήταν αυτό που μετέτρεψε τον ΟΓΑ σε κύριο φορέα ασφάλισης και δια μέσου τις βάσεις και τις προοπτικές μετά από μια 10ετία το εισόδημα των συνταξιούχων αγροτών από τις συντάξεις μπορεί να είναι σε ικανοποιητικότερο επίπεδο και από το ΙΚΑ. Βέβαια, πρέπει να ξέρουμε πάρα πολύ καλά ότι ο ΟΓΑ είναι εκείνος ο ασφαλιστικός τομέας, ο οποίος επιδοτείται κυρίως σ' ένα ποσοστό 75% από τον κρατικό προϋπολογισμό και ορθά. 
Πιστεύω, λοιπόν, ότι είμαστε υπερήφανοι ως Κυβέρνηση και ως κόμμα ότι όχι μόνο έχουμε πράξει το καθήκον μας απέναντι στην προοπτική της κοινωνικής ασφάλισης των αγροτών, αλλά έχουμε εξαντλήσει όλες τις πολιτικές και οικονομικές δυνατότητες που μπορεί να έχει η χώρα μας σήμερα. Βέβαια, προβλήματα συνεχίζουν να υπάρχουν και θα υπάρχουν πάντα. Το προβλήματα αυτά θα τα αντιμετωπίσουμε προς την κατεύθυνση της ενίσχυσης και της περιφρούρησης της δημόσιας υγείας, της πάταξης της ζήτησης και μιας σειράς στρεβλώσεων που ξέρετε πάρα πολύ καλά ότι καραδοκούν τεράστια συμφέροντα, προκειμένου να μεταπρατήσουν πάνω στην προοπτική επίλυσης προβλημάτων για να μεγεθύνουν πλαστά και πλασματικά τις δαπάνες υγείας. Δεν θα ενδώσουμε σε πιέσεις οι οποίες σε καμία περίπτωση δεν υπάρχουν από σας, ωστόσο όμως, μιας πιέζουν όλους. Και σας και εμάς και τους αγρότες. Γι' αυτό οι πολιτικές επιλογές πάνω σ' αυτό το θέμα, είναι πάρα πολύ κρίσιμες. 
Εγώ, αγαπητέ συνάδελφε, πιστεύω ότι έχετε δίκιο. Πρέπει να καταβάλουμε κάθε δυνατή προσπάθεια, να συντομεύσουμε τους χρόνους και να βελτιώσουμε την κατάσταση γιατί τέτοια προβλήματα όταν διογκώνονται μας αναγκάζουν ενδεχομένως να παίρνουμε πολιτικές επιλογές που δεν συνάδουν με τον κρίσιμο πολιτικό μας στόχο να βελτιώσουμε το επίπεδο της υγείας. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης, καταθέτει την έκθεσή της στην πρόταση νόμου αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης "Για την καθιέρωση της απλής αναλογικής ως εκλογικού συστήματος για την εκλογή Βουλευτών και Βουλευτών Επικρατείας". 
Η με αριθμό 385/12-2-2002 επίκαιρη ερώτηση του Βουλευτή της Νέας Δημοκρατίας κ.Ιορδάνη Τζαμτζή προς τον Υπουργό Οικονομίας και Οικονομικών, σχετικώς με τη μη καταβολή της κρατικής επιχορήγησης προς τις δημοτικές επιχειρήσεις 'Υδρευσης, Αποχέτευσης κλπ.
Η επίκαιρη ερώτηση του κ.Τζαμτζή έχει ως εξής:
"Τα βάρη στις πλάτες των καταναλωτών επιδιώκει να ρίξει η Κυβέρνηση, αρνούμενη να δώσει τα χρήματα που δικαιούνται ως επιχορήγηση οι Δημοτικές Επιχειρήσεις 'Υδρευσης και Αποχέτευσης βάσει του Νόμου 2065/92.
Παρά το γεγονός ότι το Νομικό Συμβούλιο του Κράτους δικαιώνει τις Δημοτικές Επιχειρήσεις , το Υπουργείο Οικονομικών εμπαίζει και αρνείται να πληρώσει τις επιχορηγήσεις αυτές. Τα χρήματα αυτά τα οποία αποτελούν περίπου το 20% των τακτικών εισπράξεων των ΔΕΥΑ θα βρεθούν αναγκαστικά από τη φορολόγηση των πολιτών. Διαφορετικά όχι μόνο τα προγραμματισμένα έργα δε θα προχωρήσουν αλλά θα υπάρξει και αδυναμία πληρωμής των τοκοχρεολυσίων των ΔΕΥΑ.
Οι Δημοτικές Επιχειρήσεις των 150 Δήμων σε όλη τη χώρα οι οποίες παρέχουν υπηρεσίες 'Υδρευσης, Αποχέτευσης και Επεξεργασίας Υγρών Αποβλήτων σε 4 εκατομμύρια κατοίκους της χώρας πρέπει να συνεχίσουν τα έργα που βρίσκονται σε εξέλιξη και που έχουν ως στόχο την παροχή σωστών υπηρεσιών στους πολίτες.
Η Κυβέρνηση πρέπει άμεσα να δώσει τις επιχορηγήσεις στις ΔΕΥΑ, τις οποίες δικαιούνται. Κάθε άλλη εξέλιξη καθιστά την Κυβέρνηση υπεύθυνη και υπόλογη.
Ερωτάσθαι, κύριε Υπουργέ:
Α) Γιατί παρά τη δικαίωση των ΔΕΥΑ από το Νομικό Συμβούλιο του Κράτους δε δίνονται τα χρήματα σ' αυτές ενώ τα δικαιούνται; Πώς θα αντιμετωπίσουν ανειλημμένες υποχρεώσεις (δάνεια κλπ.) και προγράμματα έργων που βρίσκονται σε εξέλιξη αλλάκαι πώς θα ξεκινήσουν τη λειτουργία τους οι νέες ΔΕΥΑ;
Β) Τι προτίθεσθε να πράξετε ώστε να μπορούν οι ΔΕΥΑ να προσφέρουν τις υπηρεσίες τους στους πολίτες τα επόμενα χρόνια και γιατί μετακυλύεται το βάρος αυτών των εξόδων στις πλάτες των καταναλωτών;"
Το λόγο έχει ο κ.Φωτιάδης.
( PM)

ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ευχαριστώ, κύριε Πρόεδρε.
Το πρόβλημα ανάγεται στις ρυθμίσεις που επέφερε ο ν.20065/1992. Ο νόμος αυτός προέβλεψε ότι καταργουμένων όλων των ρυθμίσεων, με βάση τις οποίες αποδίδονταν πόροι από τα ακίνητα προς τις Δημοτικές Επιχειρήσεις Ύδρευσης και Αποχέτευσης, εάν μέχρι το τέλος του 1992 δεν υπήρχε νέος ισοδύναμος πόρος, δεν νομοθετούνταν δηλαδή νέος ισοδύναμος πόρος, τότε ο κρατικός προϋπολογισμός όφειλε να καταβάλλει τα αντίστοιχα χρήματα, προσαυξημένα κατά 10% κάθε χρόνο. Αυτό γινόταν μέχρι και το 2001. 
Με βάση μία ρύθμιση που έγινε με το ν.2744/1999 για την ΕΥΔΑΠ, εκρίθη από το Υπουργείο Οικονομικών ότι η σχετική διάταξη που καθόριζε την προηγούμενη ρύθμιση που σας ανέφερα, έχει καταργηθεί. Επομένως, τα αντίστοιχα ποσά που ενεγράφοντο στον προϋπολογισμό ανακλήθηκαν για το 2001 και δεν κατεβλήθησαν.
Το θέμα παραπέμφθηκε στο δεύτερο τμήμα του Νομικού Συμβουλίου του Κράτους, που γνωμοδότησε υπέρ της άποψης του Υπουργείου Οικονομικών, ότι δηλαδή όντως η διάταξη αυτή έχει καταργηθεί και επομένως δεν υπήρχε νομοθετικό έρεισμα για να εγγραφούν σχετικές πιστώσεις στον προϋπολογισμό. Το θέμα παραπέμφθηκε από το Υπουργείο Εσωτερικών στην ολομέλεια του Νομικού Συμβουλίου του Κράτους, η οποία πρόσφατα γνωμοδότησε με πλειοψηφία βέβαια, υπαρχούσης και πολύ ισχυρής μειοψηφίας, ότι δεν ήταν ορθή η άποψη αυτή του τμήματος του Νομικού Συμβουλίου του Κράτους και επομένως η διάταξη ίσχυε κανονικά, δηλαδή, η διάταξη του άρθρου 43 του ν.20065/1992.
Το θέμα υπάρχει και αυτήν τη στιγμή, διότι η γνωμοδότηση του Νομικού Συμβουλίου του Κράτους δεν έχει γίνει δεκτή ακόμα από το Υπουργείο Οικονομικών. Παρόλα αυτά, εμείς σε συνεννόηση με το Υπουργείο Εσωτερικών, την Κεντρική Ένωση Δήμων και Κοινοτήτων και την Ένωση των ΔΕΥΑ, αποφασίσαμε να δούμε τα θέματα και τις οικονομικές τους υποχρεώσεις προς το Ταμείο Παρακαταθηκών και Δανείων, διότι περί αυτού πρόκειται, οι επιχειρήσεις αυτές έχουν λάβει δάνεια από το Ταμείο Παρακαταθηκών και Δανείων, προκειμένου να εκτελέσουν τα έργα, οφείλουν τα δάνεια αυτά να τα εξοφλούν και αυτή είναι η μεγάλη επιβάρυνση που έχουν τα τελευταία χρόνια. Αποφασίσαμε λοιπόν να δούμε τις υποχρεώσεις τους για το 2001 και το 2002 προς το Ταμείο Παρακαταθηκών και Δανείων, καθώς και τις υποχρεώσεις τους για νέα επενδυτικά προγράμματα και αυτές να καλυφθούν για τα δύο αυτά χρόνια από τον κρατικό προϋπολογισμό. 
Όμως, σε εκτέλεση της σχετικής διάταξης του νόμου του 1992 συμφωνήσαμε μαζί τους ότι αυτήν τη χρονιά πρέπει να λυθεί οριστικά το θέμα του ισοδύναμου πόρου, διότι είναι λογικό ότι ο κρατικός προϋπολογισμός δεν μπορεί να πληρώνει δραστηριότητες δημοτικών επιχειρήσεων, δεδομένου ότι το σύστημα ενίσχυσης των δήμων είναι διαφορετικό, υπάρχουν οι κεντρικοί αυτοτελείς πόροι και τα πράγματα πρέπει να γίνουν πιο συγκεκριμένα. Αυτό συμφωνήσαμε μαζί τους, επί του παρόντος μεταφέραμε πίστωση 5,5 δισεκατομμυρίων δραχμών στο Ταμείο Παρακαταθηκών και Δανείων υπέρ των ΔΕΥΑ, έτσι ώστε να μην έχουν κανένα απολύτως πρόβλημα, δεδομένου ότι τα δάνεια που έχουν λάβει επηρεάζουν την οικονομική κατάσταση των δήμων και να μην υπάρχουν παρακρατήσεις στους ΚΑΠ, για να μην υπάρχουν προβλήματα στα λειτουργικά έξοδα, δηλαδή στους μισθούς των υπαλλήλων.
Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Τζαμτζής.
ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, οι ΔΕΥΑ επιτελούν σημαντικότατο έργο και εξυπηρετούν τις ανάγκες σχεδόν του μισού ελληνικού πληθυσμού. Έχουν περίπου τέσσερα εκατομμύρια πολίτες να εξυπηρετήσουν. Θα πρέπει λοιπόν αφενός μεν να σεβαστείτε τις εξαγγελίες της ίδιας της Κυβέρνησής σας, διότι ο κ. Παπαδήμας σε μία σειρά από forum και συναντήσεις είτε με την ΚΕΔΚΕ είτε στο ετήσιο συνέδριο, δήλωνε ότι θα δοθεί ο πόρος αυτός, η επιχορήγηση αυτή που έπαιρναν πάντοτε οι ΔΕΥΑ και αφετέρου πρέπει να ξεκαθαρίσουμε ένα πράγμα. 
Αναφερθήκατε στο Νομικό Συμβούλιο, το οποίο στην ολομέλειά του, με ψήφους 24 έναντι 12 αποφάσισε ότι νόμιμα καταβάλλεται αυτός ο πόρος στις ΔΕΥΑ. Αναλογιστείτε πώς οι ΔΕΥΑ και ιδιαίτερα οι νέες ΔΕΥΑ θα επιτελέσουν αυτό το έργο τους απέναντι στους πολίτες. 
ΠΡΟΕΔΡΕΥΩΝ (Κωνσταντίνος Γείτονας): Για να καταλαβαίνουν οι πολίτες, μιλάτε χωρίς ακροστοιχίδες.
ΙΟΡΔΑΝΗΣ ΤΖΑΜΤΖΗΣ: Οι ΔΕΥΑ είναι οι Δημοτικές Επιχειρήσεις Ύδρευσης- Αποχέτευσης.
ΠΡΟΕΔΡΕΥΩΝ (Κωνσταντίνος Γείτονας): Να τις λέτε ολόκληρες για να καταλαβαίνουν όσοι μας ακούν.
(Ε Β)



ΙΟΡΔΑΝΗΣ ΤΖΑΜΤΖΗΣ: Πως λοιπόν οι νέες αυτές δημοτικές επιχειρήσεις θα μπορέσουν να προσφέρουν ανάλογες υπηρεσίες στους πολίτες τους. Και αυτό το οποίο είναι σημαντικό είναι ότι εσείς εξαγγέλλετε ως κυβέρνηση ότι με τις συνενώσεις, με τους καποδιστριακούς δήμους, θα ενισχυθούν οι δήμοι. Με αυτό που κάνετε συνέχεια είναι να περικόπτεται συνέχεια πόρους από την τοπική αυτοδιοίκηση. Και τώρα αυτό που προσπαθείτε και αυτό που κατάλαβα είναι ότι φέτος θα δώσουμε τους πόρους, του χρόνου θα δούμε και από εκεί και πέρα θα τελειώσει αυτή η επιχορήγηση. 
Μα κύριε Υπουργέ, είναι δυνατόν να κόβουμε συνέχεια τους πόρους από την τοπική αυτοδιοίκηση και να την αφήνουμε έτσι στο έλεος του Θεού. Όλα αυτά τα βάρη μεταφέρονται στις πλάτες των πολιτών. Αυτό δεν σας ενδιαφέρει επιτέλους;
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Προσπάθησα προηγουμένως αναφέροντας τις ημερομηνίες να αποτρέψω τον κύριο συνάδελφο για να μιλήσει περί αφαίρεσης πόρων από την αυτοδιοίκηση. 
Κύριε συνάδελφε, ο πόρος ο νομοθετημένος από την κυβέρνηση του ΠΑΣΟΚ υπέρ των ΔΕΥΑ καταργήθηκε από τη δική σας κυβέρνηση με το νόμο του 1992. Αυτό προσπάθησα να σας πω.
ΙΟΡΔΑΝΗΣ ΤΖΑΜΤΖΗΣ: Ο νόμος του 1992 είναι αυτός που το δίνει. Σεις θέλετε να τον καταργήσετε.
ΠΡΟΕΔΡΕΥΩΝ (Κωνσταντίνος Γείτονας): Κύριε Τζαμτζή γιατί δεν αφήνετε να ακουστεί ο αντίλογος. 
ΙΟΡΔΑΝΗΣ ΤΖΑΜΤΖΗΣ: Τουλάχιστον τα δημοτικά τα ξέρω καλύτερα από τον κύριο Υπουργό. 
ΗΛΙΑΣ ΦΩΤΙΑΔΗΣ: Έχει ευαισθησία σ' αυτά. 
ΠΡΟΕΔΡΕΥΩΝ (Κωνσταντίνος Γείτονας): Υπάρχει κανονισμός να τον σεβαστούμε. Αφήστε κύριε Φωτιάδη την αλληλεγγύη. Όλους τους συναδέλφους τους προστατεύει ο Κανονισμός και όλοι πρέπει να σέβονται τον Κανονισμό. 
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Αγαπητέ κύριε Φωτιάδη πρέπει να πω ότι δεν υπάρχει περίπτωση να μην αναγνωρίσουμε ευαισθησία σε κανέναν συνάδελφο για όλα τα θέματα. Θέλω όμως να πω το εξής. Ότι υπήρχε νομοθετημένος πόρος υπέρ των ΔΕΥΑ απ' ευθείας. Αυτός ο πόρος καταργήθηκε από την κυβέρνηση της Νέας Δημοκρατίας το 1992 και προβλέφθηκε στο νόμο αυτό το 1992 ότι μέχρι 31 Δεκεμβρίου έπρεπε να νομοθετηθεί ισοδύναμος πόρος. Ουδέποτε νομοθετήθηκε. Και το 1999 στη συνέχεια, υπήρξε μια διάταξη η οποία δημιούργησε ερμηνευτικές δυσχέρειες. Βλέπετε ένα τμήμα του Νομικού Συμβουλίου του Κράτους και η Ολομέλεια, απεφάνθησαν τελείως αντίθετα. Αλλά παρ' όλα αυτά κατ' εκτέλεση της διάταξης του 1992 ο κρατικός προϋπολογισμός συνέχισε να επιβαρύνεται ως μη όφειλε διότι όπως ξέρετε με την θέσπιση των κεντρικών αυτοτελών πόρων για την πρωτοβάθμια αυτοδιοίκηση και την δευτεροβάθμια, δεν είναι νοητό να έχουμε επιχορηγήσεις νομικών προσώπων και επιχειρήσεων της αυτοδιοίκησης από τον κρατικό προϋπολογισμό. Έχουν τους δικούς τους πόρους. Σ' αυτό στόχευαν και οι νομοθετημένοι πόροι που καταργήθηκαν το 1992. Παρ' όλα αυτά εμείς με βάση αυτές τις εξελίξεις και τις γνωμοδοτήσεις είπαμε ότι μέσα στο 2002 αφού συνεννοηθήκαμε με τους εκπροσώπους και τα συνδικαλιστικά τους όργανα, είπαμε ότι θα νομοθετήσουμε μέσα στο 2002 πόρο ισοδύναμο με αυτόν που εσείς καταργήσατε. Και επειδή αναφέρεστε για τα οικονομικά της αυτοδιοίκησης συνέχεια, πρέπει να σας πω ότι με το πρόγραμμα Καποδίστριας και την εφαρμογή του οι πόροι προς την αυτοδιοίκηση διπλασιάστηκαν, 100%. 
Κατά συνέπεια όλες αυτές οι πρωτοβουλίες που αναφέρεστε και χαίρομαι που αναφέρεστε στον Καποδίστρια με μια αγωνία, αλλά πρέπει να σας θυμίσω και να κλείσω ότι όταν έφερε η κυβέρνηση τον Καποδίστρια εδώ μέσα και τον εισηγήθηκε, αποχωρήσατε καταγγέλλοντας ότι όταν έρθετε στην εξουσία θα τον καταργήσετε. Χαίρομαι που τον υπερασπίζετε τώρα έστω και εκ των υστέρων γιατί αναγνωρίζετε ότι είχατε ένα μεγάλο λάθος και ελπίζω ότι αυτά τα οποία λέτε τώρα εδώ θα συνεχίσετε να τα λέτε και ως αντιπολίτευση ενισχύοντας κάθε πρωτοβουλία που παίρνει η κυβέρνηση για την τοπική αυτοδιοίκηση. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι ο συνάδελφος Βουλευτής Καβάλας κ. Γεώργιος Καταρτζής ζητεί ολιγοήμερη άδεια απουσίας στο εξωτερικό.
Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Τρίτη είναι η με αριθμό 378/12.2.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη, προς τον Υπουργό Εργασίας και Κοινωνικών Ασφαλίσεων, σχετικώς με την ασφάλιση στο Ίδρυμα Κοινωνικών Ασφαλίσεων των μερικώς απασχολουμένων στην επιχείρηση "ΚΑΡΦΟΥΡ-ΜΑΡΙΝΟΠΟΥΛΟΣ-DIA".
(ΚΑ)



Η ερώτηση έχει ως εξής: 
"Οι εργαζόμενοι της επιχείρησης "ΚΑΡΦΟΥΡ-ΜΑΡΙΝΟΠΟΥΛΟΣ, DIA" είχαν πετύχει οι μερικώς απασχολούμενοι της επιχείρησης να ασφαλίζονται με είκοσι πέντε ασφαλιστικά ημερομίσθια. Όμως το Ι.Κ.Α. παρενέβη και απείλησε την επιχείρηση ότι θα της επιβάλει πρόστιμο αν συνεχίσει αυτήν την πρακτική. Έτσι, όπως καταγγέλλουν οι εργαζόμενοι, οι μερικώς απασχολούμενοι δεν θα ασφαλίζονται είκοσι πέντε ημέρες τον μήνα όπως είχαν συμφωνήσει με τον εργοδότη. 
Πρόκειται για μία χαρακτηριστική περίπτωση που αποκαλύπτει την ταξική ουσία της κυβερνητικής πολιτικής, στα πλαίσια της οποία ακόμη και οι επιμέρους εργατικές κατακτήσεις θεωρούνται παράνομες. 
Ερωτάται ο κύριος Υπουργός ποια μέτρα θα πάρει η Κυβέρνηση και πότε, ώστε να τερματιστεί αυτή η απαράδεκτη επέμβαση του Ι.Κ.Α. σε βάρος των εργαζομένων της επιχείρησης "ΚΑΡΦΟΥΡ-ΜΑΡΙΝΟΠΟΥΛΟΣ, DIA";"
Ο Υφυπουργός κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε συνάδελφε, όπως είναι γνωστό -και νομίζω όπως υποστηρίζετε και ως κόμμα- ό,τι αφορά την κύρια ασφάλιση διατείνεστε -και σε αυτήν την Αίθουσα συμφωνούν όλα τα κόμματα- ότι θα πρέπει να είναι κάτω από το καθεστώς του δημοσίου δικαίου. Και αλίμονο αν δεν θα ήταν έτσι.
Ουσιαστικά με την ερώτησή σας προτείνετε στην Κυβέρνηση να υπάρχει ένα θεσμικό καθεστώς που να δίνει τη δυνατότητα στο Ι.Κ.Α. δηλαδή στο Δημόσιο, κατά το δοκούν και κατά την κρίση του να μπορεί να υιοθετεί ασφαλιστικά καθεστώτα, ασφαλιστικές προϋποθέσεις ή ρήτρες που θα συνομολογούνται μεταξύ εργαζομένων και εργοδοτών και ενδεχομένως και άτυπα. Γιατί εν προκειμένω μάλλον θα μιλάμε για μία άτυπη συμφωνία. 
Θα σας πω επίσης δυο λόγια για το καθεστώς που ισχύει στη χώρα μας σε σχέση με την ασφάλιση της μερικής απασχόλησης. 
Κύριε συνάδελφε, πρέπει να γνωρίζετε ότι το καθεστώς που υπάρχει στη χώρα μας σε σχέση με την ασφάλιση της μερικής απασχόλησης είναι το θετικότερο που υπάρχει σε όλες τις χώρες της Ευρωπαϊκής Ένωσης. Και επειδή ενδεχομένως να μην το γνωρίζετε, σας γνωρίζω ότι αν ένας μερικώς απασχολούμενος με τέσσερις ώρες εργασίας δουλέψει για 4.500 ημέρες και συμπληρώσει το όριο για την παροχή κατώτατης σύνταξης, θα πάρει ίδια κατώτατη σύνταξη με αυτόν που δουλεύει οκτώ ώρες εργασίας την ημέρα.
Απορώ, λοιπόν, το πώς ακριβώς δεν το προσέξατε. Ίσως εγκλωβιστήκατε σε μία λογική που μπορεί να ασκήθηκε από κάποια ομάδα εργαζομένων. Δεν είναι δυνατόν το κράτος να υιοθετήσει μία τέτοια πρόταση. Θα ήταν ολέθρια πολιτική επιλογή να υιοθετήσει να μία τέτοια θεσμική αλλαγή, γιατί ουσιαστικά θα αποδιάρθρωνε τον κύριο φορέα της κοινωνικής ασφάλισης που είναι πυλώνας της κύριας σύνταξης.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, ο κύριος Υπουργός δεν απάντησε στο ερώτημά μας γιατί εμείς ρωτάμε τι πειράζει το Ι.Κ.Α. όταν μία επιχείρηση συμφωνεί με τους εργαζόμενους να πληρώνει και τις εργοδοτικές και τις εργατικές εισφορές στο Ι.Κ.Α. και να μπορούν να είναι ασφαλισμένοι είκοσι πέντε ημέρες το μήνα και όχι δεκαπέντε ή δεκάξι που επιτρέπει το ελαστικό ωράριο. 
Το Ι.Κ.Α. θα χάσει τίποτε; Αυτή είναι η ουσία. Δεν ζητάμε εμείς κάθε επιχείρηση να κάνει το δικό της ασφαλιστικό σύστημα. Αυτό εσείς το κάνατε, εσείς το λέτε, εσείς δώσατε το δικαίωμα στις ασφαλιστικές εταιρείες να κάνουν ομαδικά συμβόλαια κλπ.
Εμείς ρωτάμε τη βασική απορία που έχουν οι εργαζόμενοι. Εμείς είχαμε μία σύμβαση -λένε οι εργαζόμενοι- με τον εργοδότη μας και πλήρωνε όλες τις εργοδοτικές εισφορές για να είμαστε είκοσι πέντε ημέρες ασφαλισμένοι, πράγμα που η σχέση εργασίας δεν μας το επέτρεπε. Και έρχεται τώρα ο εργοδότης και μας λέει: "Δεν θα σας ξανανανεώσω αυτή τη σύμβαση γιατί το Ι.Κ.Α. μου είπε ότι θα με πάει στο Δικαστήριο".

(GH)


Και δεν σας θυμίζει, κύριε Σπυρόπουλε, αυτό που έκανε ο κ. Γιαννόπουλος με το ΡΙΖΟΣΠΑΣΤΗ την άλλη φορά που του έκοψε πρόστιμο γιατί έδωσε αυξήσεις στους εργαζόμενους πέρα από αυτά που έλεγε η νομοθετική ρύθμιση; Σ' αυτό να απαντήσετε. 
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Εργασίας και Κοινωνικών Ασφαλίσεων, κ. Σπυρόπουλος, έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε συνάδελφε, φαίνεται ότι δεν ακούσατε τίποτα από όσα είπα. Εάν αναφέρετε μία συμφωνία εργοδοτών και εργαζόμενων μπορούμε να κάνουμε μία ad hoc ρύθμιση και να πούμε ότι στο carrefur οι συγκεκριμένοι εργαζόμενοι μπορούν να πληρώνουν διπλάσιες φορές! Να το δούμε νομοθετικά αυτό. Φέρτε μας λοιπόν μία πρόταση να κάνουμε μία τροπολογία και να πούμε ότι η συγκεκριμένη επιχείρηση και οι εργαζόμενοι εκεί πληρώνουν τριπλάσιες εισφορές για εκατό ημερομίσθια το μήνα και να το υιοθετήσουμε.
Πάντως, κύριε συνάδελφε, ξέρετε πολύ καλά ότι το ΙΚΑ ως δημόσιο όταν τελικά πιστοποιεί τις ασφαλιστικές εισφορές, τις πιστοποιεί με βάση ένα συγκεκριμένο θεσμικό πλαίσιο. Δεν μπορεί να παραβεί το νόμο. 
Εγώ σας απάντησα επί της ουσίας. Θεωρώ ότι είναι μία περιστασιακή και λαθεμένη πολιτική επιλογή, διότι με την όποια ευκολία μια επιχείρηση με κάποιους εργαζόμενους μπορεί να συμφωνεί για κάτι που υποτίθεται βελτιώνει τις ασφαλιστικές προϋποθέσεις, με την ίδια ευκολία, κύριοι συνάδελφοι, σε μια άλλη εποχή μπορεί να υπάρχει μια άλλη συμφωνία που οι εργαζόμενοι τελικά να είναι σε πολύ δυσχερέστερη θέση. 
Κατανοήστε, λοιπόν, ότι αυτό που λέτε είναι ανέφικτο και βέβαια αν θέλετε, πιστεύω ότι σε καμιά περίπτωση δεν υιοθετείται ούτε από το συνδικαλιστικό κίνημα, ούτε από την προοδευτική πολιτική σκέψη. 
ΣΠΥΡΙΔΩΝ ΣΤΡΙΦΤΑΡΗΣ: Κατάλαβα, κατάλαβα! Κατάλαβαν και οι εργαζόμενοι ποιους υποστηρίζετε.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε.
Η με αριθμό 382/12.2.2002 επίκαιρη ερώτηση της Βουλευτού του Συνασπισμού της Αριστεράς και της Προόδου κυρίας Ασημίνας Ξηροτύρη-Αικατερινάρη προς τον Υπουργό Μεταφορών και Επικοινωνιών σχετικώς με τις παροχές των στελεχών του Οργανισμού Τηλεπικοινωνιών Ελλάδος κλπ., δεν θα συζητηθεί λόγω κωλύματος του Υπουργού και διαγράφεται.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, αν μου επιτρέπετε…
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ δεν μπορώ να σας δώσω το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν μπορεί να αναβάλλεται συνέχεια, κύριε Πρόεδρε. Δεν μπορεί ο κ. Βούγιας…
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κυρία συνάδελφε. Με φέρνετε σε δύσκολη θέση. Γνωρίζετε τον Κανονισμό. Αυτό είναι μια πολιτική παρατήρηση την οποία μπορείτε να την κάνετε σε μια επόμενη συζήτηση. 
Τελευταία είναι η με αριθμό 376/12.2.2002 επίκαιρη ερώτηση του ανεξάρτητου Βουλευτή κ. Γεωργίου Καρατζαφέρη προς τον Υπουργό Τύπου και Μέσων Μαζικής Ενημέρωσης σχετικώς με την αδειοδότηση των ραδιοφωνικών σταθμών.
Η ερώτηση του κ. Καρατζαφέρη έχει ως εξής:
"Κυκλοφόρησε ο πίνακας αξιολόγησης των προς αδειοδότηση Ραδιοφωνικών Σταθμών, όπου με περισσές αυθαιρεσίες, εμφανείς παρεμβάσεις και πρωτοφανείς αλχημείες συμπληρώθηκε ο βιασμός της λογικής που ξεκίνησε με των πρώτων είκοσι σταθμών.
'Οπου ο κ. Π. Κωστόπουλος εξασφαλίζει δύο άδειες, ο κ. Μ. Κυριακού ομοίως, ο κ. Στ. Τσοτσορός το αυτό, ο κ. Γ. Κουρής επίσης, ενώ προσφέρθηκαν άδειες σε σταθμούς άνευ ακροατηρίου και άνευ στοιχείων, με μόνο κριτήριο τις κομματικές προσβάσεις.
Ταυτοχρόνως, σταθμοί όπως το RADIO CYTY, που είχε αξιολογηθεί στην πρώτη εικοσάδα, για να βγει έξω εν συνεχεία κατόπιν των πιέσεων των SKY και ALPHA, δεν συμπεριελήθφησαν ούτε στους 28, ούτε καν εν συνεχεία στους 35.
Είναι ποινικώς και διοικητικώς διερευνητέον, πως οι ίδιοι άνθρωποι κρίνοντας τον ίδιο σταθμό, την πρώτη φορά τον βαθμολόγησαν με 14 μόρια και τη δεύτερη με 12. Ενώ στην πρώτη βαθμολόγηση αυθαιρέτως δεν δόθηκαν τα μόρια παλαιότητας, παρότι είναι από τους πρώτους σταθμούς της χώρας από το 1990.
Ερωτάται ο κύριος Υπουργός: 
Είσαστε ικανοποιημένοι από τον τρόπο που ευτελίζεται και ευτελίζετε μία ανεξάρτητη αρχή όπως το διαβόητο και διάτρητο πλέον Εθνικό Συμβούλιο Ραδιοτηλεόρασης;
Γιατί δεν ομολογείτε εξ αρχής, ότι ο μόνος λόγος της διαδικασίας ήταν να φιμωθεί το RADIO CITY που δεν παίζει τα παιχνίδια σας;"
Ορισμένες εκφράσεις σας είναι λίγο …
Θα απαντήσει ο Υφυπουργός Τύπου και Μέσων Μαζικής Ενημέρωσης, κ. Χυτήρης.
ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Κύριε Πρόεδρε, διαφωνώντας με τις εκφράσεις που χρησιμοποιεί στην ερώτησή του ο συνάδελφος κ. Καρατζαφέρης, θα έλεγα ότι επανέρχεται σ' αυτό το θέμα, δηλαδή έχει ξαναρωτήσει γι' αυτό το θέμα. Εγώ το αντιλαμβάνομαι, διότι ο κ. Καρατζαφέρης από χρόνια έχει έναν τηλεοπτικό σταθμό και διακονεί τη δημοσιογραφία ταυτόχρονα με τη βουλευτική του ιδιότητα. 'Εχει επίσης έναν ραδιοφωνικό σταθμό.
(PN)






Και βεβαίως με την τελευταία διαδικασία, σύμφωνα με τον ν. 2328 όπου αυτό το οποίο καθορίζει ποιος θα πάρει άδειες, είναι το Εθνικό Συμβούλιο Ραδιοτηλεόρασης, φαίνεται ότι ο κ. Καρατζαφέρης, ο σταθμός του, δεν μπαίνει μέσα σ' αυτούς που παίρνουν άδειες. Βέβαια, είναι εκατό οι σταθμοί οι οποίοι εκπέμπουν στην Αθήνα και προφανώς οι άδειες δεν μπορεί να είναι τόσες, είναι τριάντα πέντε. 
Αυτή την αρμοδιότητα, κύριε Καρατζαφέρη, το γνωρίζετε, την έχει σύμφωνα με το νόμο το Ραδιοτηλεοπτικό Συμβούλιο. Δεν μπορεί να γίνει διαφορετικά. Δεν έχει καμία αρμοδιότητα το Υπουργείο Τύπου. Επομένως, και να ήθελε κάποιος να σας βοηθήσει από την πλευρά του Υπουργείου Τύπου, αυτό δεν μπορεί να γίνει. 
Πρέπει να ακολουθήσουμε αυστηρώς το νόμο και τη διαδικασία την υπάρχουσα. Δεν είστε μόνο εσείς. Είναι πολλοί άλλοι ραδιοφωνικοί σταθμοί που εξέπεμπαν, μπορεί να είναι και καλοί ραδιοφωνικοί σταθμοί, κανείς δεν αντιλέγει, αλλά οι άδειες είναι περιορισμένες και αυτές πρέπει να δοθούν. Αντιλαμβάνεσθε ότι δεν υπάρχει κάτι το προσωπικό απέναντί σας από το Ραδιοτηλεοπτικό Συμβούλιο -και είμαι σίγουρος γι' αυτό- και αυτό αποφασίζει βάσει κριτηρίων. Κάποια από τα κριτήρια αυτά προφανώς δεν είναι ή δεν υπάρχουν όσον αφορά την αδειοδότηση του δικού σας σταθμού και αυτό τηρείται. Δεν νομίζω ότι μπορεί να γίνει κάτι διαφορετικό. 
Ξέρετε ότι η Κυβέρνηση συζήτησε χθες στο Υπουργικό Συμβούλιο έναν νόμο περί μέσων. Μετά από ένα μήνα ο νόμος αυτός θα εισαχθεί στη Βουλή, στην αρμόδια Επιτροπή κι εκεί θα έχετε το δικαίωμα ως Βουλευτής να πάρετε το λόγο και να μιλήσετε και για τον νόμο αυτό, αλλά και για ό,τι άλλο σας απασχολεί, που έχει σχέση με το ραδιοτηλεοπτικό τοπίο, όπως είναι σήμερα. Νομίζω ότι άλλη απάντηση από τη μεριά του Υπουργείου δεν μπορεί να δοθεί, κύριε Καρατζαφέρη. 
ΠΡΟΕΔΡΕΥΩΝ (Κωνσταντίνος Γείτονας): Πριν σας δώσω το λόγο, κύριε Καρατζαφέρη, να ενημερώσω το Σώμα ότι ζητάτε ολιγοήμερη άδεια απουσίας στο εξωτερικό και να ζητήσει την έγκριση του Σώματος.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Ορίστε, κύριε Καρατζαφέρη, έχετε το λόγο.
ΓΕΩΡΓΙΟΣ ΚΑΡΑΤΖΑΦΕΡΗΣ: Ευτυχώς που κάτι εγκρίνει επιτέλους!
Κύριε Πρόεδρε, και κύριε Υπουργέ, επειδή είστε και λόγιος, να σας πω ότι ο γελωτοποιός του Ναπολέοντα, κάποια στιγμή πάει και τον φιλάει στο λαιμό. Εξανίσταται ο αυτοκράτωρ και του λέει, τι είναι αυτό που κάνεις; Και του απαντά ο γελωτοποιός, με συγχωρείτε, αυτοκράτωρ, νόμιζα ότι ήταν η αυτοκράτειρα! Η δικαιολογία χειρότερη της πράξεως. 
Σας άκουσα με πάρα πολλή προσοχή και πάρα πολύ ήταν ευγενέστατη η απάντησή σας. Όμως, κύριε Υπουργέ, όλοι γνωρίζουμε τι συμβαίνει στο Ραδιοτηλεοπτικό Συμβούλιο. Όλοι γνωρίζουμε. 
Σας λέω, έχετε νομοθετήσει το "ένας σταθμός κάθε φορέας".
SBS: Λάμψη FM, VILLAGE FM. Αγοράζει ο VILLAGE, αυτός με τους κινηματογράφους και τον KΛΙΚ τον ονομάζει VILLAGE, δύο σταθμούς. 
Ο κ. Πέτρος Κωστόπουλος: NITRO και ΣΦΑΙΡΑ. 
Ο κ. Κυριακού: Ο Ρυθμός και ο ΑΝΤ1. 
Ο κ. Κόκκαλης: Ο FLASΗ που εκπέμπτει από δύο μέρη και από το 95,8 και από το 93,0. 
Ο Όμιλος Αλαφούζος: ΜΕΛΩΔΙΑ και ΣΚΑΊ. 
Ο Όμιλος Τσοτσορός: ΑLFHA NEWS, ALFHA SPOR, POLIS.
Ο Όμιλος Τράγκας: PROFIT και παίρνει σειρά το ΧΡΩΜΑ. 
Ο Όμιλος Βαρδινογιάννη: Το CIAO και το RADIO DJ. 
Ο Όμιλος Κουρή: Είχε το LOVE RADIO, σας εκβιάζει προχθές με τα γεγονότα και αμέσως μετά αλλάζετε τη σειρά και του βάζετε BIS RADIO.
Είστε ικανοποιημένοι; Και ανάμεσα σ' αυτούς, οι οποίοι αποφασίζουν, είναι οι υπάλληλοι του κ. Κυριακού; 
Είναι ή όχι ο κ. Μοσχοβίτης υπάλληλος του κ. Κυριακού και είναι μέλος του Ραδιοτηλεοπτικού Συμβουλίου, πέραν της οποιασδήποτε πολιτικής του καταθέσεως, ως γενικός διευθυντής της χούντας, που εσείς κάθε φορά ψέγετε;
Είναι δυνατόν να κυκλοφορούν φήμες αυτή τη στιγμή ότι παίρνουν δέκα εκατομμύρια μία ομάδα -πέντε από εκεί μέσα- και να μην έχετε αγωνία; Στείλτε το στα δικαστήρια, κύριε Υπουργέ. Ζητήστε "πόθεν έσχες" για τον οποιοδήποτε υπάλληλο. Ζητήστε "πόθεν έσχες" σαν μέλη του Ραδιοτηλεοπτικού Συμβουλίου, για να σώσετε τους καθαρούς που υπάρχουν εκεί μέσα, γιατί δεν είναι όλοι ίδιοι. 
(ΧΑ)


Υπάρχει μια μαφία που έχει αποφασίσει ποιοι θα είναι και εν συνεχεία βάζει βαθμούς. 
Σας λέω για το Radio City για το οποίο ενδιαφέρομαι και το ξέρετε. Την πρώτη φορά το βαθμολογούν με 14 μόρια. Τη δεύτερη φορά, που ήταν κλειστός ο σταθμός, με 12 μόρια. Πώς γίνεται, κύριε Υπουργέ ; Παλαιότητα δεν δίνουν, ενώ υπάρχουν τα στοιχεία και το γνωρίζετε και εσείς. Ξέρω ότι το ακούγατε από το 1990, μας αγνοούσατε όμως την παλαιότητα. Ήταν μια στημένη υπόθεση. Ήταν μια πολιτική δίωξη. Είναι ο μόνος πολιτικός σταθμός που έκλεισε. Όλοι οι άλλοι είναι στον αέρα. Και είναι και κάποιοι άλλοι μισητοί.
Και βέβαια δεν είναι εκατό οι σταθμοί. Αυτοί οι οποίοι είχαν καταβάλει τα χαρτιά τους ήταν περίπου σαράντα πέντε. Και ενώ βγαίνουμε δέκατοι όγδοοι - αλλά τότε ήμουν στη Νέα Δημοκρατία και υπήρχε η σχετική αβάντα- όταν ήμουν έξω από τη Νέα Δημοκρατία, από δέκατος όγδοος, δεν αξιολογήθηκε ο σταθμός του οποίου ήμουν μέτοχος πριν από 2 χρόνια ούτε καν μέσα στους τριάντα πέντε. Αυτό λοιπόν είναι δικαιοσύνη ή είναι πολιτική δίωξη; 
Και βεβαίως δεν μέμφομαι εσάς, κύριε Υφυπουργέ ούτε τον Υπουργό. Μέμφομαι την προηγούμενη ηγεσία του Υπουργείου που έκανε κάποιες τέτοιες μεθοδεύσεις εξοβελισμού. Αυτό λοιπόν δεν είναι δημοκρατία. Έτσι το αντιλαμβάνομαι και νομίζω ότι μπορείτε και εσείς, αν θέλετε, να εφαρμόσετε το νόμο. Εάν εφαρμόσετε το νόμο και πάρει μια άδεια ο καθένας, τότε θα υπάρξει θέση και για άλλους ανθρώπους του ραδιοφώνου.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε το λόγο.
ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Κύριε Καρατζαφέρη, νομίζω ότι υπερβάλλετε, όταν λέτε ότι είναι πολιτική δίωξη, διότι είπα και πριν ότι έχετε έναν τηλεοπτικό σταθμό, τον οποίο και εγώ παρακολουθώ, και με την ευγλωττία που σας διακρίνει λέτε ελεύθερα τις απόψεις σας επί παντός επιστητού.
ΠΡΟΕΔΡΕΥΩΝ (Κωνσταντίνος Γείτονας): Βρήκατε και τηλεθεατή Υπουργό απ' ό,τι κατάλαβα, κύριε Καρατζαφέρη.
ΓΕΩΡΓΙΟΣ ΚΑΡΑΤΖΑΦΕΡΗΣ: Κάθε πράγμα στη σειρά του, κύριε Υπουργέ. Και εσείς, κύριε Γείτονα, είστε κρυπτοκαρατζαφερικός.
ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Η καταγγελία σας δεν ευσταθεί. Και θα σας έλεγα ότι ο έλεγχος που κάνει το Υπουργείο είναι ένας έλεγχος νομιμότητος. Και αυτό μέχρι τώρα, διότι με το νέο νόμο και το Ραδιοτηλεοπτικό Συμβούλιο -κι αυτό θα κάνει το Υπουργείο- θα είναι απολύτως ανεξάρτητη η αρχή και οι αποφάσεις της δεν θα περνούν καθόλου και δεν θα εγκρίνονται από το Υπουργείο με κανέναν τρόπο. Δεν θα αναμειγνύεται το Υπουργείο σ΄ αυτό.
Εγώ αντιλαμβάνομαι όντως τη στενοχώρια την οποία έχετε, διότι, όταν έχει κάποιος ένα σταθμό και εργαζόμενους σ' αυτόν επί πολλά χρόνια, προφανώς δεν χαίρεται, όταν σταματάει. Σας είπα όμως και πάλι ότι δεν γίνεται διαφορετικά. Είναι όλοι στην ίδια διαδικασία, υπάρχει διαφάνεια σ' όλες αυτές τις αποφάσεις. Δεν μπορώ να πω ότι οι καταγγελίες τις οποίες εκτοξεύσατε για το Ραδιοτηλεοπτικό Συμβούλιο ισχύουν. Δεν προκύπτει κάτι τέτοιο.
ΓΕΩΡΓΙΟΣ ΚΑΡΑΤΖΑΦΕΡΗΣ: Κάνετε ένα πόθεν έσχες, κύριε Υπουργέ, να δούμε πόσα μπαίνουν στις τσέπες…
ΤΗΛΕΜΑΧΟΣ ΧΥΤΗΡΗΣ (Υφυπουργός Τύπου και Μέσων Μαζικής Ενημέρωσης): Δεν προκύπτει κάτι τέτοιο. Από εκεί και εσείς και εμείς, κύριε Καρατζαφέρη, πρέπει να ακολουθούμε τη νομιμότητα και τις διαδικασίες που απορρέουν από τους νόμους. Και εσείς έχετε και μια επιπλέον δυνατότητα, γιατί είστε και Βουλευτής, προκειμένου να εκφράσετε τις απόψεις και τις θέσεις σας εδώ στη Βουλή, όπως σήμερα και, όπως σας είπα, και στη συζήτηση που θα γίνει για το νόμο για το ασυμβίβαστο. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων και εισερχόμαστε στην ημερησία διάταξη 
ΤΩΝ ΕΠΕΡΩΤΗΣΕΩΝ
Θα συζητηθεί η με αριθμό 34/11-1-2002 επερώτηση των Βουλευτών της Νέας Δημοκρατίας αρμοδιότητας του Υπουργείου Ανάπτυξης σχετικώς με θέματα του Ελληνικού Οργανισμού Τουρισμού. Οι επερωτώντες Βουλευτές κατά σειρά εγγραφής είναι ο κ. Αναστάσιος Λιάσκος, η κ. Παρθένα Φουντουκίδου, ο κ. Μιλτιάδης Βαρβιτσιώτης, ο κ. Αριστοτέλης Παυλίδης, ο κ. Αθηναίος Φλωρίνης, ο κ. Σπύρος Σπύρου, ο κ. Βασίλειος Παππάς, ο κ. Πάνος Παναγιωτόπουλος, ο κ. Αλέξανδρος Κόντος, ο κ. Κωνσταντίνος Τσιπλάκης, ο κ. Ευάγγελος Μπασιάκος, ο κ. Ευάγγελος Πολύζος, ο κ. Κωνσταντίνος Τασούλας, ο κ.Ανέστης Αγγελής, ο κ. Ηλίας Φωτιάδης, ο κ. Βασίλειος Τσίπρας, ο κ. Ιορδάνης Τζαμτζής, ο κ. Σταύρος Παπαδόπουλος, ο κ. Ιωάννης Παπαθανασίου, ο κ. Παναγιώτης Ψωμιάδης και ο κ. Γεώργιος Σαλαγκούδης.
Για τη συζήτηση της επερώτησης ορίζεται από τη Νέα Δημοκρατία ως κοινοβουλευτικός εκπρόσωπος ο Βουλευτής Β' Θεσσαλονίκης κ. Γεώργιος Σαλαγκούδης. Επίσης, από το Συνασπισμό της Αριστεράς και της Προόδου ορίζεται κοινοβουλευτικός εκπρόσωπος η κ. Ασημίνα Ξυροτύρη-Αικατερινάρη.
Το λόγο έχει ο πρώτος των επερωτώντων Βουλευτών κ. Λιάσκος.
(SX)
ΑΝΑΣΤΑΣΙΟΣ ΛΙΑΣΚΟΣ: Κύριοι συνάδελφοι, η Κυβέρνηση με τις επεμβάσεις της σταδιακής και μεθοδικής αποψίλωσης των αρμοδιοτήτων του Ελληνικού Οργανισμού Τουρισμού διαχρονικά, απαξίωσε και διέλυσε ουσιαστικά τον μοναδικό αυτό ειδικό φορέα σχεδιασμού, ανάπτυξης και υλοποίησης τουριστικής πολιτικής. 
Από την άλλη πλευρά με την πολυδιάσπαση των τουριστικών αρμοδιοτήτων σε διάφορους άλλους φορείς, τη Γενική Γραμματεία, τις περιφέρειες, την ΕΤΑ, Υπουργείο Ανάπτυξης, Υπουργείο Γεωργίας, που κάνει και αυτό τουριστική πολιτική, είναι αδύνατον να υπάρξει ενιαία τουριστική πολιτική με στόχευση την κατανομή των δράσεων και το μακροχρόνιο στρατηγικό σχεδιασμό.
Στις 25 Σεπτεμβρίου 2001, δεκατέσσερις μόλις ημέρες μετά το τρομοκρατικό χτύπημα στις Η.Π.Α., που κατεδάφισε τους δίδυμους πύργους, η τότε ηγεσία του Υπουργείου Ανάπτυξης κατεδάφιζε και τον Ε.Ο.Τ. και μεταβίβαζε με το Προεδρικό Διάταγμα 313 αρμοδιότητές του στη νεοσύστατη Γενική Γραμματεία. Δεκαπέντε ημέρες μετά, στις 11 Οκτωβρίου, δημοσιεύεται και το δεύτερο Προεδρικό Διάταγμα, το 343, με το οποίο η Κυβέρνηση ολοκλήρωνε το νομοθετικό πλαίσιο διάλυσης των κρατικών υπηρεσιών Τουρισμού. 
Τα δύο αυτά Προεδρικά Διατάγματα αποτελούν το επιστέγασμα της "εκσυγχρονιστικής" τουριστικής πολιτικής της Κυβέρνησης. Αφού τόσα χρόνια τώρα δεν είχατε ούτε στόχους, ούτε όραμα, ούτε πολιτική για τον πιο δυναμικό κλάδο της ελληνικής οικονομίας, τον Τουρισμό, στο τέλος διαλύσατε και τη μοναδική κρατική υπηρεσία που υπήρχε με τις όποιες πιθανόν αδυναμίες της για να υποστηρίζει τον κλάδο. 
Επειδή η Κυβέρνηση δεν είχε πολιτική και στρατηγική για τον Τουρισμό, εφαρμόζοντας την προσφιλή της τακτική φόρτωσε την ανυπαρξία και τις ευθύνες της στον "κακό Ε.Ο.Τ." δημιουργώντας έτσι το άλλοθι που χρειάζεται. Δεν υπάρχει καμία αμφιβολία ότι το έλλειμμα λειτουργίας της Κυβέρνησης το πλήρωσε ο Ε.Ο.Τ. Γιατί αν πράγματι το πρόβλημα της ανύπαρκτης τουριστικής σας πολιτικής ήταν ο Οργανισμός, τόσα χρόνια τώρα θα είχατε προετοιμάσει ένα πιο αξιόπιστο σχήμα υποστήριξης του Ελληνικού Τουρισμού, το οποίο θα λειτουργούσε και θα εξυπηρετούσε τον κλάδο. 
Το θέμα, όμως, δεν ήταν αυτό. Το θέμα ήταν να υπάρξει φταίχτης. Αυτό ήταν το μόνο που σας ενδιέφερε και γι' αυτό τις αρμοδιότητές του τις πήρατε και τις στείλατε κυριολεκτικά στο χάος. 'Έτσι πιστεύετε ότι καλλιεργείτε ξανά την ελπίδα στους τουριστικούς φορείς και παίρνετε πίστωση χρόνου για ό,τι δεν έχετε κάνει μέχρι τώρα. "Περιμένετε" είναι το μήνυμα στους απασχολούμενους με τον Τουρισμό. "Σε λίγο θα λειτουργούν η Γενική Γραμματεία, οι περιφέρειες, η αμαρτωλή ΕΤΑ, τα ινστιτούτα διαμόρφωσης τουριστικής στρατηγικής που θα φτιάξουμε, ο φορέας υλοποίησης του Γ' Κοινοτικού Πλαισίου Στήριξης που θα φτιάξουμε, οι σύμβουλοι που προσλάβαμε, οι μελετητές κλπ. και όλα τα άλλα που σχεδιάζουμε για να μας βοηθήσουν να χαράξουμε πολιτική για του Τουρισμό". 'Έτσι, λοιπόν, τους λέτε "περιμένετε, θα γίνουν αυτά". 
Με αυτές σας τις ενέργειες πιστεύετε ότι παίρνετε πίστωση χρόνου; Αν έτσι νομίζετε, σας λέω ευθέως ότι με τη συμπεριφορά σας στρουθοκαμηλίζετε. Ο τουριστικός κόσμος ούτε άλλη πίστωση χρόνου σας δίνει, ούτε έχει άλλη υπομονή. Πόσα χρόνια χρειάζεται επιτέλους το ΠΑΣΟΚ για να δημιουργήσει τουριστική πολιτική; Ο τροχός ανακαλύφθηκε προ εκατομμυρίων ετών. Εσείς ακόμα προσπαθείτε να τον ανακαλύψετε; 
Για να μην παρεξηγηθούμε, όμως, ότι τάχα κάνουμε στείρα αντιπολίτευση, ας εξετάσουμε βήμα-βήμα τις ενέργειές σας. 
Από το 1998 μέχρι σήμερα επικεντρώσατε την προσπάθειά σας ως Κυβέρνηση στη σταδιακή αποψίλωση αρμοδιοτήτων του Ε.Ο.Τ. Δημιουργήσατε δύο ανώνυμες εταιρείες διαδοχικά, μία το 1998 και μία το 2000, με στόχο την αξιοποίηση, όπως βαρύγδουπα εξαγγέλλατε, της περιουσίας του Ε.Ο.Τ.

(TS)

Τι πετύχατε μέχρι σήμερα, τέσσερα χρόνια μετά; Τι έκανε η ΕΤΑ προς αυτήν την κατεύθυνση; Το 70% της περιουσίας του ΕΟΤ τελεί σε αγρανάπαυση -σας τα γράφει ο Τύπος.
Πρώτη ενέργεια υποτιθέμενης αξιοποίησης είναι η εκχώρηση των πλαζ, που έχει να κάνει με την αλλαγή του αρχικού επιχειρηματικού σχήματος με αυθαίρετη αφαίρεση των τριών εταιρειών Μέσων Μαζικής Επικοινωνίας που συμμετείχαν αρχικά και σύμφωνα με τους όρους του διαγωνισμού και το πρωτοφανές γεγονός της απόφασης του Ραδιοτηλεοπτικού Συμβουλίου να μην αποφαίνεται για τη διαφάνεια του διαγωνισμού, όπως του ζητήθηκε από την ΕΤΑ, αλλά να παραπέμπει το θέμα στον Εισαγγελέα. 
Εγείρεται λοιπόν ή όχι το καυτό ερώτημα της νομιμότητας του διαγωνισμού, εφόσον δεν πραγματοποιήθηκε με τους όρους και τις προϋποθέσεις της διακήρυξης που η ίδια η ΕΤΑ έθεσε και η ίδια στη συνέχεα καταστρατήγησε; Τα δημοσιεύματα σας τα λένε. Συνέχεια ο Τύπος ασχολείται με τον τουρισμό και με τα θέματα αυτά. 
Δεύτερη ενέργεια επιχειρούμενης αξιοποίησης είναι η πώληση που βρίσκεται στα σκαριά του Καζίνο της Πάρνηθας με ένα διαγωνισμό που καταγγέλλεται ως διαβλητός από ολόκληρο σχεδόν τον Τύπο με πηχυαίους τίτλους του τύπου: "Κόλπο Grosso" ή "'Ετσι στήθηκε ο διαγωνισμός του Καζίνο της Πάρνηθας". Εδώ είναι τα δημοσιεύματα. 
Με φωτογραφικούς όρους και αδιαφανείς διαδικασίες αποκλείσθηκαν τα τριάντα πέντε από τα τριάντα επτά επιχειρηματικά σχήματα από τη δεύτερη φάση του διαγωνισμού. 'Αλλωστε, με έμμεσο τρόπο εκφράσατε τις επιφυλάξεις σας και εσείς, κύριε Υπουργέ, ως νέος Υπουργός, γιατί η δρομολόγησή τους είχε γίνει από τον κ. Χριστοδουλάκη, όπως τουλάχιστον διαβάσαμε στον Τύπο.
Τέλος, η ΕΤΑ με εξωλογιστικούς ισολογισμούς φιλοδοξεί να εισέλθει στο Χρηματιστήριο με μοναδικό μέχρι τώρα έργο την πώληση προμετόχων με αυξημένο επιτόκιο κατά 0,20%, προκειμένου να εισπραχθούν 250 δισεκατομμύρια δραχμές για να καλυφθούν μερικώς μαύρες τρύπες του κρατικού ελλείμματος. 'Ετσι, υποθηκεύει το μέλλον των Ελλήνων, αλλά και των επόμενων κυβερνήσεων, στερώντας τους τη δυνατότητα άσκησης πολιτικής σύμφωνα με τη λαϊκή εντολή που θα έχουν. 
( Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Αυτή είναι η πολιτική σας; Αφού κατασπαταλήσατε τους σημερινούς πόρους, τώρα παίρνετε έσοδα από το μέλλον μέσω μιας εταιρείας που δημιουργήσατε; Πότε έχει ξαναγίνει αυτό; Ποια κυβέρνηση στο παρελθόν το έχει κάνει;
Αντί λοιπόν να αποτιμήσετε τις αποτυχημένες σας ενέργειες, συνεχίζετε την ισοπέδωση. Τον Ιούλιο του 2001 πετάτε έξω από το Διοικητικό Συμβούλιο του ΕΟΤ τους φορείς του τουρισμού κάνοντας την πρώτη "αναδιάρθρωση". Στη συνέχεια, απαιτήσατε κατακαλόκαιρο, πάνω στην αιχμή τους τουριστικής περιόδου να μετατεθούν οι υποθέσεις που εκκρεμούσαν από τις διευθύνσεις του ΕΟΤ στις ανύπαρκτες περιφερειακές τουριστικές διευθύνσεις πριν ακόμα εκδοθούν τα προεδρικά διατάγματα με τα οποία μεταβιβάστηκαν οι αρμοδιότητες. Η αναρμοδιότητα υπογραφής αποφάσεων από τους περιφερειάρχες σε συνδυασμό με τη σύγχυση που επικράτησε, τελμάτωσαν όλες τις υποθέσεις με αποτέλεσμα το πήγαινε-έλα των φακέλων μεταξύ περιφερειών και ΕΟΤ. Δεκάδες επιχειρηματίες μας κατήγγειλαν ότι δεν γνώριζε κανείς που βρισκόταν ο φάκελός τους. Το αποκορύφωμα της προσπάθειάς σας για να εξυπηρετηθεί ο τουριστικός επιχειρηματίας, ήταν να φυλάσσονται οι φάκελοι σε κοντέϊνερ, στα τελωνεία, στα νοσοκομεία και πραγματικά δεν ξέρει κανείς που αλλού. Σας τα έγραφαν οι εφημερίδες. 
Τώρα, ποιος ευθύνεται αν χαθούν εγγυητικές επιστολές, ή κατατεθειμένα δικαιολογητικά, ή αλλοιωθούν λόγω υγρασίας έγγραφα, ή τα φάνε τα ποντίκια, ένας Θεός ξέρει. Αυτά είναι άλλου παπά ευαγγέλια. Δεν είναι της Κυβέρνησης. 
Τίθεται το ερώτημα: Αφού η Κυβέρνηση προετοίμαζε τη διάλυση του ΕΟΤ και την έκδοση των προεδρικών διαταγμάτων από το 1998 με τον ν.2636, γιατί δεν προέβη στην οργάνωση των περιφερειακών υπηρεσιών; Δεν μπορούσε να το προβλέψει; 
Στη συνέχεια, με τροπολογία σε άσχετο νομοσχέδιο, τον ν.2965, συνεχίζετε το αλαλούμ που δημιουργήσατε, φτιάχνοντας νόμο ότι εάν μια περιφέρεια δεν έχει την υποδομή να ασκήσει τις αρμοδιότητες που της δώσατε, μπορεί να τη στέλνει σε άλλη περιφέρεια. Ειδικά δε τις αρμοδιότητες των Κυκλάδων, τις ξαναγυρίζετε στον ΕΟΤ. 'Ετσι, ο Σαμιώτης επιχειρηματίας από την περιφέρειά του θα πηγαίνει στη Θεσσαλονίκη για να εξυπηρετεί, όπου μεταβιβάστηκαν οι αρμοδιότητες από την περιφέρεια Βορείου Αιγαίου, τα Ιόνια Νησιά και η Δυτική Ελλάδα στην Πελοπόννησο, η Δυτική Μακεδονία στην Κεντρική Μακεδονία κλπ.

(ST)

Τι να πρωτοθαυμάσει κανείς; Αλήθεια, ποιο φωτεινό μυαλό έκανε τέτοια σύλληψη; Μήπως με το μέτρο αυτό η Κυβέρνηση σκόπευε να τονώσει τον εσωτερικό τουρισμό, εφόσον οι τουριστικοί φορείς θα περιδιαβαίνουν τη χώρα για να εξυπηρετηθούν;
Αφού η διάλυση συνετελέσθη, περί το τέλος Δεκεμβρίου του 2001, η νέα ηγεσία του Υπουργείου Ανάπτυξης εκφράζει τις επιφυλάξεις της για το νέο σχήμα και δηλώνει ότι πιθανόν να τεθεί θέμα επαναπροσδιορισμού του όλου μηχανισμού που, όπως φαίνεται, παρουσιάζει δυσκαμψία στην πράξη. Ο πολυκερματισμός, λέει ο κ.Γεωργακόπουλος, είναι το πρόβλημα. Και βέβαια συμφωνούμε. Αυτό λέμε και εμείς τόσο καιρό αλλά δεν μας ακούει κανείς. Η Κυβέρνηση όμως συνεχίζει να μπλέκεται στο γαϊτανάκι που η ίδια έφτιαξε. 
Στις αρχές Ιανουαρίου ο κ. Τσοχατζόπουλος ανακοινώνει την ίδρυση τριών νέων μελετητικών ινστιτούτων για τη διαμόρφωση τουριστικής στρατηγικής για να καλυφθεί το κενό, όπως λέει. Ποιο κενό; Αυτό που δημιουργήσατε καταργώντας τον Ε.Ο.Τ.; Παράλληλα, ο κ. Γεωργακόπουλος απαντά σε ερώτησή μου για την έλλειψη τουριστικής πολιτικής, ότι περιμένει τις μελέτες που είχαν ανατεθεί από τον Ε.Ο.Τ. για την ανάπτυξη των περιφερειών για να μπορέσει να κάνει τον στρατηγικό σχεδιασμό μέχρι το 2006. Εν τω μεταξύ, από τον Ιούνιο του 2001 που βγήκε η απόφαση για την πρώτη μελετητική εταιρεία για την περιφέρεια Κρήτης, δόθηκε τελικά στις 12/2, προχθές, για να παραδοθεί Θεού θέλοντος σε ένα εξάμηνο. Δηλαδή στρατηγική για τον τουρισμό θα αρχίσει να υλοποιεί το Υπουργείο Ανάπτυξης μετά το 2003;
Για να καταδείξουμε το μέγεθος της ζημιάς που προκαλέσατε με την επιπόλαιη κίνηση της μεταφοράς των αρμοδιοτήτων στις περιφέρειες, σας λέμε ότι καταργήσατε τον οργανισμό που πραγματοποίησε απορρόφηση στο Β' Κοινοτικό Πλαίσιο για υποδομές ύψους 98%. Και αναγκάζεστε τώρα να δημιουργήσετε άλλη υπηρεσία στο Υπουργείο Ανάπτυξης για τα έργα του Γ' Κοινοτικού Πλαισίου Στήριξης. Αυτό αναφέρεται στο πρόσφατο δελτίου τύπου που εκδώσατε στις 5/2. Φτιάχνετε νέα υπηρεσία. Πότε θα δημιουργηθεί αυτή η νέα υπηρεσία; Πότε θα στελεχωθεί; Πότε θα αρχίσει την υλοποίηση των έργων και την απορρόφηση των χρημάτων από το Γ' Κοινοτικό Πλαίσιο;
Δεν θέλω να κάνω προβλέψεις, μήπως κατηγορηθώ ως Κασσάνδρα. Αλλά νομίζω ότι ούτε σε όνειρο θερινής νυκτός δεν μπορούμε να περιμένουμε υλοποίηση έργων τουριστικής υποδομής για το 2004 που είναι και έτος Ολυμπιακών Αγώνων. 
Μια και μιλάμε για Ολυμπιακούς Αγώνες, κύριε Υπουργέ, σας ρωτάω δύο χρόνια σχεδόν τώρα, θα φτιάξετε επιτέλους ένα σχέδιο τουριστικής αξιοποίησης των Αγώνων ή το αφήνετε για τους επόμενους Αγώνες που θα γίνουν τον άλλο αιώνα; Γιατί μέχρι τώρα δεν έχουμε δει σχέδιο τουριστικής εκμετάλλευσης των Αγώνων.
Το παζλ της εικόνας διάλυσης συμπληρώνεται με την εξαγγελία της Κυβέρνησης στις 5/2 ότι ο Γενικός Γραμματέας του Ε.Ο.Τ., ο κ. Γεωργαράκης, θα πάρει τη βαλίτσα του και θα πάει να οργανώσει τις περιφέρειες στις οποίες μεταβιβάσατε τις αρμοδιότητες του Ε.Ο.Τ. Αλήθεια, με τι προσωπικό και πότε θα γίνει αυτό; 
Εδώ μιλάμε για κωμωδία, κύριοι συνάδελφοι. Στο ίδιο δελτίο τύπου στις 5/2 το Υπουργείο Ανάπτυξης ανακοίνωσε ότι ολοκλήρωσε τον κανονισμό των τουριστικών αναβατήρων και τον απέστειλε στους αρμόδιους φορείς. Εδώ μπαίνει θαυμαστικό! Αυτό ήταν το τελευταίο που δεν είχα κάνει η Κυβέρνηση για τον τουρισμό και έτσι ολοκλήρωσε την οραματική της τουριστική πολιτική: Έφτιαξε και κανονισμό για τους αναβατήρες. Αφού έφτιαξε μακροχρόνιο στρατηγικό σχεδιασμό, αναβάθμισε την ποιότητα και την ανταγωνιστικότητα του τουριστικού προϊόντος, έφτιαξε τις υποδομές, τον αναπτυξιακό νόμο, την τουριστική εκπαίδευση, στο τέλος σαν κερασάκι στην τούρτα της -στην τούρτα του τουρισμού- έφτιαξε και τον κανονισμό των τουριστικών αναβατήρων.
Τίθεται εδώ το ερώτημα: Μη έχοντας κανένα φορέα άσκησης πολιτική, τι κάνει τώρα πλέον η Κυβέρνηση; Να σας πω, κύριοι συνάδελφοι. Φτιάχνει επιτροπές, οι οποίες συνεδριάζουν αορίστως χωρίς αποτέλεσμα. Αυτό είναι το άλλοθί της. Και βέβαια για το τρομοκρατικό χτύπημα δήλωσε ότι ανέθεσε σε μελετητή να αποτιμήσει τις επιπτώσεις και πέντε μήνες μετά -δεν ξέρω πότε αυτός ο μελετητής θα ολοκληρώσει και πότε εν πάση περιπτώσει θα πάρει μέτρα η Κυβέρνηση.
(TR)
Η επόμενη τουριστική περίοδος είναι προ των πυλών. Ίσως τα μέτρα θα τα πάρει τη μεθεπόμενη.
Όλοι ανεξαιρέτως οι φορείς του τουρισμού είναι έξαλλοι μαζί σας. Σας στέλνουν τελεσίγραφα. Δεν τα λαμβάνετε υπόψη; 
Τέλος, στις ερωτήσεις που κάνουμε για την κατάταξη των ενοικιαζομένων δωματίων, για άλλα θέματα απαντάτε ότι καθυστερείτε επειδή ο ΕΟΤ διαλύθηκε και οι αρμοδιότητές του μεταφέρθηκαν στην περιφέρεια. Μου θυμίζετε εκείνο το ανέκδοτο με τον συγκεκριμένο που σκότωσε τον πατέρα του και ζητάει να τον λυπηθούν και να πάρει επίδομα, γιατί έμεινε ορφανός. 
Στην επερώτηση που σας κάνουμε θέσαμε και ένα ηθικό θέμα. Είναι το θέμα του διορισμού στη θέση του προέδρου του ΕΟΤ του κ. Παντέλη. Εν πρώτοις θέλω να ξεκαθαρίσω ότι δεν έχω τίποτα με τον κ. Παντέλη ως άτομο. Τίθεται, όμως, ένα μείζον ζήτημα ηθικής τάξης, γιατί ο κ. Παντέλης είχε στενή εμπλεκόμενη επαγγελματική σχέση με τον ΕΟΤ, είχε μελέτες, ήταν σύμβουλος διαχείρισης στο Β' Κοινοτικό Πλαίσιο Στήριξης και συγκεκριμένα έχει παραταθεί για το κλείσιμό του μέχρι τις 30-4-2002. Την έχω και επισήμως, κύριε Υπουργέ, εάν θέλετε να σας τη δείξω. Είχε πάρει ακόμα για την τουριστική ανάπτυξη των Ιονίων Νήσων, την οποία βέβαια την είχε κατοχυρώσει ο κ. Γιαννακόπουλος, τώρα ο κ. Παντέλης έμαθα ότι δεν την αποδέχεται. Όμως υπάρχει ένα μείζον θέμα στην ελληνική κοινωνία ότι οι προμηθευτές, οι εργολάβοι, οι μελετητές δεν μπορούν να αναλαμβάνουν οργανισμούς με τους οποίους έχουν επαγγελματική σχέση. Αυτή είναι η δική μας άποψη. Τώρα είναι πιθανόν επειδή το διαβάσαμε και στις εφημερίδες, να υπάρχουν και προμηθευτές, οι οποίοι θέλουν να πάρουν τον οργανισμό που προμηθεύουν. Είναι ένα ζήτημα που πρέπει και οφείλω να το θίξω. Δεν μιλάω για την ηθική ή εάν θέλετε την όποια υπόσταση του κ. Παντέλη, μιλάω για την πολιτική πράξη, η οποία προσωπικά με βρίσκει αντίθετο.
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Κλείνοντας την πρωτολογία μου θέλω να σας πω ότι ευθύνεστε γιατί δεν προετοιμάσατε ένα άλλο σχήμα από το 1998, έστω και αν θέλατε να κάνετε αυτές τις αλλαγές, κύριε Υπουργέ. Και βέβαια διαλύσατε τη μοναδική κρατική υπηρεσία με εμπειρία πενήντα και πλέον ετών στον τουρισμό, την περίοδο που η χώρα μας παρουσιάζει αδυναμίες στην προώθηση του ελληνικού τουριστικού προϊόντος ιδιαίτερα μετά το τρομοκρατικό χτύπημα. 
Σας καλούμε πραγματικά έστω και τώρα να αντιληφθείτε ότι έτσι δεν μπορεί να ασκηθεί τουριστική πολιτική. Ευχαριστώ πολύ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Θα ήθελα να κάνω μία θερμή παράκληση. Έχουμε τροποποιήσει τον Κανονισμό, ο χρόνος έχει μειωθεί και παρακαλώ να τον τηρούμε. Είμαστε υποχρεωμένοι να τηρούμε τον Κανονισμό. Δεν μπορούμε να υπερβαίνουμε το χρόνο.
ΣΠΥΡΙΔΩΝ ΣΠΥΡΟΥ: Δεν βιαζόμαστε και πολύ, κύριε Πρόεδρε.
ΑΡΙΣΤΟΤΕΛΗΣ ΠΑΥΛΙΔΗΣ: Διά του internet σε λίγο θα τα λέμε αυτά.
ΠΡΟΕΔΡΕΥΩΝ (Κωνσταντίνος Βρεττός): Ο κ. Βαρβιτσιώτης έχει το λόγο.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, η αποτυχία στον τομέα του τουρισμού φαίνεται και στο τεράστιο και καυτό θέμα των Ολυμπιακών Αγώνων και της ολυμπιακής φιλοξενίας. 
Φαίνεται και διατρανώνεται σε αυτόν τον τομέα, διότι η ολυμπιακή φιλοξενία σαν σχέδιο αναμόρφωσης του ελληνικού τουρισμού και ιδιαίτερα της περιοχής των Αθηνών και του Λεκανοπεδίου έχει αποτύχει όχι μόνο γιατί δεν δημιουργούνται νέα ξενοδοχεία στην Αθήνα λόγω της καθυστέρησης στην άρση της απαγόρευσης, αλλά και λόγω των νομοθετικών ρυθμίσεων που θα έπρεπε να έχουν γίνει εδώ και πάρα πολύ καιρό, αλλά και οι αιτήσεις οι οποίες έχουν κατατεθεί από πέρυσι στη μεγάλη τους πλειοψηφία έχουν παραμείνει ανενεργές. Και αν δεν παραμένουν ανενεργές υλοποιούνται με τεράστια προσκόμματα ιδιαίτερα από τις πολεοδομίες ως αποτέλεσμα έλλειψης συντονισμού. 
Δεν έχει υιοθετηθεί κανένα πλάνο φιλοξενίας, κατ' οίκων φιλοξενίας, δεν υπάρχει κανένας φορέας ώστε οι φορείς της τοπικής αυτοδιοίκησης που θα ήθελαν να συμμετάσχουν σε αυτό το πρόγραμμα που λέγεται ολυμπιακές γειτονιές, να αποτανθούν και να έχουν πραγματικά μία άποψη και μία πολιτική. Απευθύνονται στο "2004" το οποίο …
Για το ζήτημα της φιλοξενίας κρουαζιεροπλοίων στα δύο λιμάνια του Λαυρίου και του Πειραιά τίποτα μα, τίποτα δεν έχει γίνει μέχρι σήμερα. Είμαστε 900 ημέρες πριν από τους Ολυμπιακούς Αγώνες και αν καταφέρουμε εμείς να φιλοξενήσουμε τα 13 κρουαζιερόπλοια και να φέρουμε τους ξένους επισκέπτες της χώρας μας, να τους βάλουμε σε ένα λιμάνι το οποίο δεν θυμίζει Ελλάδα, αλλά έναν λιμάνι το οποίο βρίσκεται σε κατάντημα, είτε του Πειραιά, είτε του Λαυρίου, τότε νομίζω ότι δεν θα είμαστε καθόλου ευτυχείς και τυχεροί που αισθανόμαστε και Έλληνες και διαλαλούμε για την ελληνική μας φιλοξενία.
(XF)

Αλλά αυτές οι αποτυχίες το 2004 έχουν σχέση με την κατάργηση του ΕΟΤ διότι δεν υπάρχει και κανένας φορέας υλοποίησης των προγραμμάτων του Γ΄ Κοινοτικού Πλαισίου Στήριξης, όπως το ανέδειξε και ο εισηγητής μας κ. Λιάσκος. Δεν υπάρχει σήμερα ένας φορέας που θα μπορεί να υλοποιεί άμεσα προγράμματα τα οποία χρειαζόμαστε. Δεν τα χρειαζόμαστε μετά από 10 χρόνια, μεθαύριο τα χρειαζόμαστε, το καλοκαίρι του 2004. Και δεν τα χρειαζόμαστε μόνο το καλοκαίρι του 2004, αλλά από πριν προσβλέποντας σε μια μεγάλη τουριστική προβολή της χώρας. 
Δεν θα μιλήσω για την τουριστική προβολή της χώρας σε σχέση με τους Ολυμπιακούς Αγώνες, που μέχρι τώρα δεν έχει αποδώσει καρπούς. Μπορεί να μας πει ο κύριος Υπουργός ότι σε ένα χρόνο θα αρχίσει να αποδίδει καρπούς. Ας το δεχτούμε και ας ελπίσουμε. Με το χέρι στην καρδιά ελπίζουμε σ' αυτόν τον τόπο. 
Θα ήθελα να επισημάνω ότι αυτές οι αδυναμίες στην άσκηση της κυβερνητικής πολιτικής, αυτές οι ανακολουθίες έχουν οδηγήσει ανθρώπους και φορείς του ελληνικού τουρισμού, όπως τον πρόεδρο του Ξενοδοχειακού Επιμελητηρίου κ. Διβάνη, στο να καταφεύγουν σε δηλώσεις του τύπου "ντρέπομαι". Λέει ο κ. Διβάνης ότι δεν υπάρχει κανένα σχήμα αυτή τη στιγμή στον τουρισμό το οποίο να αποτελεί φυσική συνέχεια του ΕΟΤ και ντρέπεται που δίνει συνέντευξη για τα τουριστικά θέματα το 2001 -αυτό ήταν πέρυσι το Σεπτέμβριο- λέγοντας, τονίζοντας και διεκδικώντας τα ίδια ακριβώς θέματα που έθιγε στις συνεντεύξεις του πριν από μία 20ετία. 
Εδώ τίθεται ένα τεράστιο πολιτικό θέμα: Αυτοί που οδηγούν τους διάφορους φορείς, ή οδηγούν διάφορα σχήματα σε αποτυχία, επιβραβεύονται από την Κυβέρνηση. Είναι χαρακτηριστικό το παράδειγμα του κ. Βενιζέλου, ο οποίος αν και απέτυχε στη ρύθμιση της βασιλικής περιουσίας, αν και κατάφερε να πληρώσει ο ελληνικός λαός ένα ποσό ως αποζημίωση στον τέως βασιλιά, που ούτε ο ίδιος ο τέως βασιλιάς φαινόταν να μπορεί να διεκδικήσει, επιβραβεύεται και σήμερα χειρίζεται το θέμα των Ολυμπιακών Αγώνων. Το ίδιο ισχύει και για την περίπτωση του κ. Παπουτσή που αποπέμφθηκε από τον κ. Σημίτη ως αποτυχημένος από την Κυβέρνηση και σήμερα θέλει να αναμορφώσει το Δήμο Αθηναίων. Το ίδιο συμβαίνει και για την περίπτωση του κ. Χριστοδουλάκη ο οποίος αν και απέτυχε οικτρά στον τουρισμό, σήμερα ηγείται της εθνικής οικονομίας και έχει γίνει ο τσάρος της ελληνικής οικονομίας.
Εύχομαι στην ηγεσία του Υπουργείου Ανάπτυξης -αν και η πολιτική σταδιοδρομία μέσα από μία αποτυχία φαίνεται ότι επιβραβεύεται- να μην αποτύχει στο δικό της στόχο και πραγματικά να υλοποιήσει το όραμα που σήμερα εξαγγέλλει, δηλαδή ένα όραμα που εξέφρασε ο Κωνσταντίνος Καραμανλής το 1958, ότι η Ελλάδα θα πρέπει να είναι το καταφύγιο των τουριστών υψηλού επιπέδου και υψηλού εισοδήματος της Ευρώπης και του κόσμου. Σήμερα μετά από 43 χρόνια επικαιροποιούμε το όραμα του Κωνσταντίνου Καραμανλή ομολογώντας βεβαίως την αποτυχία, διότι σήμερα την Ελλάδα την επισκέπτονται μόνο όσοι συγκρίνουν τις τιμές του κρασιού, του δωματίου και του νερού ανάμεσα στην Ελλάδα, την Ισπανία, την Τουρκία ή με άλλους προορισμούς. Αυτή είναι η οικτρή αποτυχία. Και για να αναστραφεί αυτή η πορεία δεν χρειάζονται μόνο μεγάλες εξαγγελίες, χρειάζονται συγκεκριμένα μέτρα, τα οποία όμως φαίνεται να μην παίρνετε. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, γιατί κάνουμε την επερώτηση που είναι και η δεύτερη σε σύντομο χρονικό διάστημα σε σχέση με την προηγούμενη, η οποία έγινε προ ολίγων μηνών και είχε θέμα αποκλειστικά και μόνο τον τουρισμό; 
Κύριε Υπουργέ, κύριε Υφυπουργέ, σε λίγο αρχίζει επίσημα η τουριστική περίοδος, ατυχώς για τη χώρα μας. Θα έπρεπε όλη η χρονιά να είναι τουριστική περίοδος. Προσφέρεται η Ελλάς γι' αυτό το πράγμα. Εξαιτίας σας ελλείψει της πολιτικής σας, φθάσαμε στο σημείο να έχουμε τουριστική περίοδο μόλις και μετά βίας πέντε μηνών στην καλύτερη των περιπτώσεων. Κλείνει αυτή η παρατήρηση.
Σας ομιλώ σήμερα σαν μέλος του Ελληνικού Κοινοβουλίου προερχόμενο από τουριστική περιοχή. Σας ανακοινώνω επίσης ότι εξελέγην στις 24 Ιανουαρίου αντιπρόεδρος της Επιτροπής Τουρισμού του Συμβουλίου της Ευρώπης. Γιατί σας το ανακοινώνω αυτό; Όχι για να μου πείτε μπράβο. Οι πάντες ασχολούνται με τον τουρισμό ακόμη και οι μεγάλοι διεθνείς οργανισμοί. Στόχο έχουν να οργανώσουν τουριστική πολιτική. Αυτό είναι ανάγκη αδήριτος.
(MN)


Και η χώρα μας η οποία αποζεί σε μεγάλο ποσοστό από τον τουρισμό, αυτό δεν το κατάφερε. Και δεν το κατάφερε προπαντός επί ημερών σας, αφού είσαστε 20 χρόνια Κυβέρνηση. 
Συζητάμε περί ΕΟΤ. Ο ΕΟΤ απεβίωσε και μάλιστα μαρτυρικά στα χέρια της κυβέρνησης του ΠΑΣΟΚ. Τέλος, ο ΕΟΤ απεβίωσε μαρτυρικά και το μαρτύριο το ζούμε ακόμα και σήμερα. 'Ενας από τους λόγους που καταθέσαμε και συζητάμε την επερώτηση. 
Ακούστε τώρα για τις ενέργειές σας εκ της διαλύσεως του ΕΟΤ ποιες είναι. Εξεδόθη το διάταγμα 313/2001 το οποίο προέβλεψε τη μεταφορά των αρμοδιοτήτων. Περιέγραψαν οι προλαλήσαντες τι ζούμε σήμερα. Εγώ θα μιλήσω για τα Δωδεκάνησα, αυτό που ζω καθημερινά εγώ και οι συμπατριώτες μου. 
Προβλέψαμε λοιπόν 48 θέσεις στην περιφέρεια Νοτίου Αιγαίου. Σήμερα μόλις και μετά βίας 17. Τρεις στη Σύρο, έδρα περιφέρειας και 14 στη Ρόδο, με πλήρεις αρμοδιότητες στα χαρτιά του ΕΟΤ. 
Πάω στις τεχνικές αρμοδιότητες για μηχανικούς που έχουν σχέση με εγκρίσεις καταλληλότητος οικοπέδων, αρχιτεκτονικά και άλλα παρόμοια. 'Ενας μηχανικός είναι στα Δωδεκάνησα. Αυτή είναι η τακτική σας και αυτή είναι η πρακτική σας. Προβλέψατε ακόμα γραφείο στη Ρόδο και γραφείο στην Πάτμο. Υπάλληλοι: Μηδέν στο ένα νησί, μηδέν και στο άλλο. Είμαστε στο τέλος Φεβρουαρίου και σε λίγο αρχίζει επίσημα η τουριστική περίοδος, έστω και συρρικνωμένη. Ευτυχώς και υπάρχουν πρωτοβουλίες της Τοπικής Αυτοδιοίκησης, πρωτοβάθμιας και δευτεροβάθμιας που έχουν οργανώσει έστω και υποτυπωδώς, κάποιους οργανισμούς, κάτι να κάνουν για προβολή, ενημέρωση και τα σχετικά αλλά περιορισμένα. Εσείς απόντες. Κάθε πρωϊ προσκλητήριο και ο ΕΟΤ είναι απών. Σκανδαλωδώς απών. 
Πάμε τώρα στους ξενοδόχους. 'Εχουμε διαμαρτυρίες. 'Εχετε ακούσει καλή λέξη από ξενοδόχους; Η περίφημη επιμήκυνση της τουριστικής περιόδου τουλάχιστον εκεί που πρέπει να γίνει και μπορεί να γίνει, για σας πέρα βρέχει. Περάσατε μία διάταξη επιδοτήσεως καταλυμάτων για να λειτουργήσουν το χειμώνα καθ' όλη την επικράτεια. Μα αυτά μονάχα ένας ερασιτέχνης μπορεί να τα κάνει. Θα έρθει ο Αυστριακός χειμωνιάτικα στη Χαλκιδική; Σπίτι του θα καθίσει. Είναι ωραίος ο χειμώνας εκεί. Εκεί που πάνε και οι σοσιαλιστές οι δικοί σας που περνάνε τις μέρες τους εκεί, στα σαλέ της Ελβετίας και της Αυστρίας. Αυτά κάνατε. Και εκεί που πρέπει, στην Κρήτη, τη Ρόδο, την Κω το κλίμα βοηθάει -δέστε την Κύπρο. Εκεί τίποτα.
Πάμε τώρα στα ενοικιαζόμενα δωμάτια. Μα, δεν τους λυπάστε; Βασανιστήρια και εκεί. Η τελευταία εγκύκλιος με αριθμό Τ 963 της 30.1.2002 δεν απευθύνεται σε επιχειρηματίες. 'Εχουν οικογενειακή επιχείρηση και εσείς τους στέλνετε στην εταιρεία 'Αρθρουρ και 'Αντερσεν για να εφαρμόσουν την εγκύκλιό σας. 'Οσο για τα σήματα παίρνουν ή δεν παίρνουν; Ξεκαθαρίστε το. 'Οσο για την ασφάλιση στο ΤΕΒΕ, υποχρεούνται ή όχι να έχουν; 'Οσο για το Γ' Κοινοτικό Πλαίσιο Στήριξης, απόντος του ΕΟΤ μηδεμιά από όλες αυτές τις δραστηριότητες. 'Οσο για το τουριστικό λεωφορείο, τέτοια εξόντωση; Διωγμός. Είναι τουριστική πολιτική αυτή; 
Πάμε τώρα στα έργα υποδομής. Μην κάνετε το λάθος και πάτε στο Ρόδο κύριε Υπουργέ. Λάθος μέγα. Θα σας ρημάξουν με το γκόλφ. Απ' αυτή τη θέση ο κ. Χριστοδουλάκης μου υποσχέθηκε ότι το 2002 σε 10 μέρες ο διαγωνισμός θα είναι στον αέρα και σε δύο μήνες θα κλείσει. Γιδότοπος έχει γίνει το γκόλφ στη Ρόδο. Η μαρίνα είναι νεκρή. Την πήραν τα κύματα και η θάλασσα και τρέχετε να βρείτε που είναι τα οικοδομικά υλικά. 
'Οσο για την Καλλιθέα την πουλήσατε δια των προμετόχων της ΕΤΑ. Το μνημείο είναι μέσα στα 300 δισεκατομμύρια που προεισέπραξε η κρατική αυτή εταιρεία για να φράξει κάποια μαύρη τρύπα δια του τουρισμού. 
Και το τραγικό, εμείς όταν πουλάμε τουρισμό, πουλάμε και άλλες υπηρεσίες περιφερειακές. Μας λένε λοιπόν, στη Ρόδο αν κανείς πάθει κάτι έχει πού να αντιμετωπίσει σε πρώτη φάση το ότι συμβεί; Βεβαίως έχουμε νέο νοσοκομείο. Είχε οκτώ χειρουργεία, λειτούργησαν τα τέσσερα, μετά έγιναν τρία και σήμερα που μιλάμε ένα χειρουργείο για τους 100.000 μονίμους κατοίκους και τους άλλους 100.000 τουρίστες που φιλοξενούμε να έχουμε όσο διαρκεί η τουριστική περίοδος επί μονίμου βάσεως κατά τη διάρκεια αυτής της περιόδου.
(ZE)

Τι κάνατε εσείς; 
ΠΡΟΕΔΡΕΥΩΝ (Κωνσταντίνος Βρεττός): Προς το παρόν ολοκληρώστε κύριε συνάδελφε για να δώσω το λόγο στον κ. Φλωρίνη. 
ΑΡΙΣΤΟΤΕΛΗΣ ΠΑΥΛΙΔΗΣ: Καταφέρατε να κηρύξετε άγονο γραμμή -αδιάφορο το Υπουργείο σας ανύπαρκτος ο ΕΟΤ- την Κάλυμνο, τη Λέρο, την Πάτμο το τουριστικότερο μέρος. 
Και τέλος βαρηκοΐα στα πανωτόκια. Θα ζήσει ο τουρισμός με επιχειρήσεις που τις βγάζετε πάλι στο σφυρί; Αυτή είναι η πολιτική σας αυτές είναι οι συνέπειες διαλύσεως του ΕΟΤ χωρίς ύπαρξη συγκροτημένου υποκατάστατου και γι αυτό σας προκαλούμε έγκαιρα να λάβετε μέτρα τα όποια έστω και προσωρινά μέτρα. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Σας χάρισα κύριε Παυλίδη ένα λεπτό και στην πρωτολογία. Ξέχασα να βάλω το ειδοποιητήριο και το έβαλα μετά από ένα λεπτό. 
ΑΡΙΣΤΟΤΕΛΗΣ ΠΑΥΛΙΔΗΣ: Μου κάνατε ρουσφέτι δηλαδή. 
ΠΡΟΕΔΡΕΥΩΝ (Κωνσταντίνος Βρεττός): Εκ παραδρομής. 
ΑΡΙΣΤΟΤΕΛΗΣ ΠΑΥΛΙΔΗΣ: Αφήστε τους Βουλευτές να μιλήσουν. Που θα πάει αυτή η ιστορία; Χρόνος εδώ, χρόνος εκεί! 
ΠΡΟΕΔΡΕΥΩΝ (Κωνσταντίνος Βρεττός): Δεν σας έχουμε φιμώσει κιόλας! 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Τον Κανονισμό τον ψηφίσατε κύριε Παυλίδη.
ΠΡΟΕΔΡΕΥΩΝ (Κωνσταντίνος Βρεττός): Βεβαίως και είμαστε υποχρεωμένοι να τηρήσουμε τον Κανονισμό.
Ο κ. Φλωρίνης έχει το λόγο.
ΑΘΗΝΑΙΟΣ ΦΛΩΡΙΝΗΣ: Κύριε Πρόεδρε κυρία και κύριοι συνάδελφοι μιλάμε για τον τουρισμό τη βαριά βιομηχανία της χώρας μας μιλάμε γα τον κλάδο της οικονομίας με τον υψηλότερο δείκτη συμμετοχής στη διαμόρφωση του ΑΕΠ και τη σημαντική συνεισφορά του στην απασχόληση. Μιλάμε για τον τουρισμό που αποτελεί τον ταχύτερα αναπτυσσόμενο κλάδο τόσο της παγκόσμιας όσο και της ελληνικής οικονομίας.
Κυρία και κύριοι συνάδελφοι μέσα στο διεθνές περιβάλλον της ραγδαίας τουριστικής ανάπτυξης η Ελλάδα προβάλει ως ένας από τους σημαντικότερους πόλους έλξης των τουριστών. 
Η χώρα μας κύριε Πρόεδρε με την τεράστια ιστορική και πολιτιστική κληρονομιά τις ξεχωριστές φυσικές ομορφιές τις ιδανικές κλιματολογικές συνθήκες και τις εναλλαγές του τοπίου προσφέρεται για όλα τα είδη του τουρισμού. Όμως αυτός ο τουριστικός παράδεισος όχι μόνο δεν κατόρθωσε να προσελκύσει τουρίστες υψηλών προδιαγραφών με γεμάτα πορτοφόλια αλλά αντίθετα πέτυχε να διώξει και αρκετούς φίλους πελάτες. Η έλλειψη στρατηγικής αλλά και προσδοκώμενων στόχων αποτέλεσαν σε ένα βαθμό τις κύριε αιτίες που ο ελληνικός τουρισμός βρέθηκε επί τόσα χρόνια στο περιθώριο της οικονομικής ζωής του τόπου και απώλεσε την ανταγωνιστικότητά του στην παγκόσμια τουριστική σκηνή. 
Η έλλειψη υποδομών η ανυπαρξία ειδικών μορφών τουρισμού και η μεγάλη διαφορά κόστους κυρίως με την ανταγωνίστριά μας την Τουρκία καταδεικνύονται από τους ξενοδόχους ως οι μεγάλες αιτίες της τουριστικής κάμψης.
Χαρακτηριστικό είναι ότι από το 1992 και μετά η Κωνσταντινούπολη αύξησε τις διανυκτερεύσεις κατά 74% και τις αφίξεις διά θαλάσσης κατά 22%. Το ίδιο χρονικό διάστημα η Ελλάδα έμεινε στα ίδια ενώ παρουσίασε μείωση στις αφίξεις διά θαλάσσης κατά 49% το μισό περίπου.
Κύριε Υπουργέ εκτός από την Τουρκία και άλλες χώρες όπως η Ισπανία, η Γαλλία, η Ιταλία βάδισαν τα τελευταία χρόνια βάσει σχεδίου και ανέπτυξαν το προφίλ ως τουριστικοί προορισμοί εμπλουτίζοντας και αναπτύσσοντας το τουριστικό τους προϊόν. Ανέπτυξαν ειδικές μορφές τουρισμού όπως γήπεδα γκολφ συνεδριακά κέντρα μαρίνες κέντρα θαλασσοθεραπείας κλπ. Αντίθετα στην Ελλάδα δεν δόθηκε ποτέ η βαρύτητα που θα έπρεπε για την ανάπτυξη του τουρισμού. Οι περισσότερες εξαγγελίες έμειναν στα χαρτιά και ανεκπλήρωτες. 
Ενδεικτικά αναφέρω το γεγονός ότι πριν από πέντε χρόνια είχε εξαγγελθεί ένα πρόγραμμα για την κατασκευή 30 γηπέδων γκολφ και από αυτά το ένα άρχισε στην Κρήτη. Εδώ θα αναφέρω ότι η Γαλλία διαθέτει 523 γήπεδα γκολφ, η Ισπανία 207, η Ιταλία 232 και η Πορτογαλία 50.
ΝΡ



Επίσης, αξιοσημείωτο γεγονός είναι -και πρέπει αυτό να το λάβετε υπόψη σας- ότι τα τελευταία χρόνια οι Βορειοευρωπαίοι, λάτρεις του γκολφ, κατακλύζουν το χειμώνα την Πορτογαλία και οπωσδήποτε αφήνουν συνάλλαγμα. 
Κύριε Πρόεδρε, σαν να μην έφταναν όλα αυτά, έρχεται το Υπουργείο Ανάπτυξης και με τα προεδρικά διατάγματα 313 και 344 διαλύει τη μοναδική κρατική υπηρεσία που έχει εμπειρίες πενήντα και πλέον ετών στον τουρισμό, τον Ε.Ο.Τ., τη στιγμή μάλιστα που η χώρα μας παρουσιάζει σοβαρές αδυναμίες στην προώθηση του τουριστικού μας προϊόντος. 
Κύριε Πρόεδρε, ακούσαμε πριν από λίγη ώρα σε αυτήν την Αίθουσα τον κύριο Πρωθυπουργό να μας λέει ότι η Κυβέρνηση παλεύει για την επίλυση των προβλημάτων και την ανάπτυξη της χώρας. Επίσης, μας μίλησε για στόχους και προοπτικές. 
Κύριε Υπουργέ, μπορείτε να μας πείτε ποιοι είναι οι στόχοι σας και ποιες είναι οι προοπτικές σας για το τουριστικό μας προϊόν; Επιτέλους, πώς θα επιτύχουμε αυτούς τους στόχους; 
Σας ευχαριστώ πολύ. 
Σημειωτέον ότι σας χάρισα και τριάντα δευτερόλεπτα. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Οι στρατιωτικοί είναι πειθαρχημένοι άνθρωποι. Καταλαβαίνουν τι σημαίνει Κανονισμός. Μακάρι και εμείς να είχαμε μερικές φορές τη νοοτροπία των στρατιωτικών! Εδώ που τα λέμε και από πλευράς γραφειοκρατίας είναι πιο αποτελεσματικοί. 
Το λόγο έχει ο κ. Σπύρος Σπύρου. 
ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, θέλω να πιστεύω ότι τόλμη, φαντασία και ρεαλισμός χαρακτηρίζουν τον Υπουργό Ανάπτυξης κ. Τσοχατζόπουλο, αφού προέρχεται από το Υπουργείο Εθνικής Άμυνας. Ελπίζω ότι δεν θα χάσει αυτά τα χαρακτηριστικά του στο Υπουργείο Ανάπτυξης, αφού είναι ένας τομέας πολύ σημαντικός για την οικονομία και για την απασχόληση, ο οποίος χρειάζεται πραγματική παρέμβαση. 
Με τη σημερινή μας επερώτηση δεν στοχεύουμε τόσο να ελέγξουμε την Κυβέρνηση ή να δείξουμε αν υπάρχουν ανικανότητες και παραλείψεις όσο να γίνουμε πρακτικότεροι, γιατί οι τουριστικές επιχειρήσεις αυτό το διάστημα, ενόψει της νέας τουριστικής περιόδου, έχουν μεγάλη ανησυχία και νιώθουν αγανάκτηση εξαιτίας των εκκρεμοτήτων που δημιουργούν τα προεδρικά διατάγματα. 
Η σημερινή μας επερώτηση έχει ιδιαίτερη σημασία, γιατί σε μια χώρα μεσογειακή, όπως η Ελλάδα, που είναι ένας απέραντος αρχαιολογικός χώρος, με τρεις χιλιάδες πανέμορφα νησιά, με ακτές μήκους δεκαέξι χιλιάδων χιλιόμετρων και με μακρά παράδοση στη φιλοξενία, είναι τραγικό η πολιτεία να μην έχει διαμορφώσει μια ολοκληρωμένη μακρά τουριστική πολιτική. Δεν υπάρχει τουριστική πολιτική ούτε σε γενικό πλαίσιο ούτε και στις επιμέρους παραμέτρους, όπως ο εποχιακός, ο αθλητικός, ο ιαματικός τουρισμός, η εκπαίδευση των εργαζομένων και τα διεθνή δεδομένα που κάθε φορά τον επηρεάζουν, διατηρώντας παράλληλα μια διοικητική οργάνωση και δομή στελεχωμένη έτσι που να ανταποκρίνεται στην αποστολή της.
Αντ' αυτού τι βλέπουμε, κύριοι συνάδελφοι; Προχειρότητα, αποσπα-σματικότητα, πειραματισμοί, κακή οργάνωση και ανικανότητα. Όλα αυτά τα διαπιστώνουμε καθημερινά. Αρκεί να παρακολουθήσει κανείς συνεδριάσεις των φορέων του τουρισμού, είτε σε περιφερειακό είτε σε κεντρικό επίπεδο, για να διαπιστώσει τα τεράστια προβλήματα που υπάρχουν. 
Σε όλα αυτά η Κυβέρνηση κωφεύει και στρουθοκαμηλίζει. Ο ημερήσιος Τύπος καθημερινά αναφέρεται και σε ένα θέμα που όφειλε προ καιρού να είχε επιλυθεί. Η Κυβέρνηση, όμως, είτε αδιαφορεί είτε δείχνει αδυναμία να το αντιμετωπίσει. 
Η σημασία και ο ρόλος του τουρισμού στην ανάπτυξη της οικονομίας και στην απασχόληση έχει προ πολλού αναλυθεί από πολλούς. Δεν θα επιμείνω, γιατί δεν θα προσθέσω κάτι επ' αυτού, μολονότι είναι ανάγκη να το υπενθυμίζουμε και να το παρακολουθούμε, αφού ο τουρισμός για τη χώρα μας είναι πραγματικά μία βιομηχανία που συμβάλλει τεράστια στην οικονομική ανάπτυξη. 
Αυτό που θα πρέπει, όμως, να τονιστεί είναι ότι ο τουρισμός έγινε ένα ανταγωνιστικό προϊόν και δεν αρκούν τα πλεονεκτήματά μας για να εφησυχάζουμε. Είναι γνωστό ότι τα περισσότερα από αυτά τα πλεονεκτήματα είναι δώρα της ίδιας της φύσης. Η δίνη, όμως, των διεθνών εξελίξεων και αλλαγών μάς βρήκε ανέτοιμους και με κακές υποδομές, οι οποίες βελτιώνονται με πολύ αργούς ρυθμούς. Η ανάγκη για ποιότητα των παρεχομένων υπηρεσιών απαιτεί καλύτερη εκπαίδευση και αντιμετώπιση όλων των θεμάτων που εξασφαλίζουν καλύτερες διακοπές. Αυτό θέλει ο τουρίστας. Τα θέματα αυτά έχουν σχέση με την ηχορύπανση, την αισχροκέρδεια, την ποιότητα του πόσιμου νερού, την ασφάλεια, την υγιεινή των χώρων, ακόμη και την υγεία των ίδιων των επισκεπτών. 
(TL) 



Η ανάγκη για καλές δημόσιες υπηρεσίες και η βελτίωση των τουριστικών μονάδων με κίνητρα που θα είναι άμεσα ανταποδοτικά θα όφειλε να απασχολήσει προ πολλού την κάθε πολιτική ηγεσία του τουρισμού.
Αντ' αυτού προχωρήσατε όχι σε αναδιοργάνωση και εκσυγχρονισμό του βασικού οργανισμού τουρισμού, του Ε.Ο.Τ., αλλά σε αποδιοργάνωση, διάλυση, θα έλεγε κανείς, των υπηρεσιών του και αποκέντρωση. Για την αποκέντρωση πρέπει να διευκρινισθεί ότι δεν έχουμε καμία αντίρρηση. Αυτό που τονίζαμε πάντοτε ήταν ότι ο Οργανισμός, ο οποίος έχει προσφέρει τεράστια υπηρεσία στον τόπο για πενήντα χρόνια, όφειλε να εκσυγχρονισθεί, να στελεχωθεί, να δημιουργηθούν νέες δυνατότητες και παράλληλα πραγματικά να αποκεντρωθεί, ώστε να λειτουργεί κοντά στην περιφέρεια, εκεί που είναι οι πολίτες και έχουν τα προβλήματά τους.
Έτσι ο Οργανισμός φαίνεται ότι είναι ανίκανος να ανταποκριθεί και να δημιουργήσει τις προδιαγραφές για αθλητικό τουρισμό και τουρισμό υγείας, όπως γράφει και ημερήσια εφημερίδα της Κέρκυρας, που πρόσκειται στο χώρο σας. Το αποτέλεσμα είναι κανένας επιχειρηματίας να μην μπορεί να αντλήσει κονδύλια μέσω του Γ' Κοινοτικού Πλαισίου Στήριξης, αφού πρωτίστως απαιτούνται οι σχετικές, ανύπαρκτες όμως προδιαγραφές από τον Ε.Ο.Τ., για να επιδοτηθεί από τον αναπτυξιακό νόμο.
Το ίδιο συνέβη, κύριε Υπουργέ και κύριοι της Κυβέρνησης, με το πρόγραμμα επιδότησης τουριστών κατά τη χειμερινή περίοδο, με αποτέλεσμα να μπλοκάρουν οι επενδύσεις, αφού η Ευρωπαϊκή Επιτροπή γνωστοποίησε ότι δεν χρηματοδοτεί τα συγκεκριμένα μέτρα του επιχειρησιακού προγράμματος του Υπουργείου Ανάπτυξης. Και ασφαλώς η δέσμευση του κυρίου Υπουργού ότι θα καλυφθούν οι δαπάνες από εθνικούς πόρους είναι έωλη, αφού αντίκειται στους κανόνες του ελεύθερου ανταγωνισμού.
Κυρίες και κύριοι συνάδελφοι, επενδυτική απραξία και μη προσέλευση ξένου κεφαλαίου χαρακτηρίζει το χώρο του τουρισμού. Η τουριστική νομοθεσία μόνο σύγχυση δημιουργεί και οι μικροί κυρίως επιχειρηματίες πέφτουν θύματα ισχυρών τουριστικών γραφείων, που επιβάλλουν τιμές πολύ χαμηλές.
Η Κυβέρνηση, παρ' ότι η νέα τουριστική περίοδος ξεκινάει οσονούπω με την 963 Εγκύκλιο της Γενικής Γραμματείας Τουρισμού του Υπουργείου Ανάπτυξης, δεν έχει ολοκληρώσει τον τρόπο απόκτησης σημάτων λειτουργίας. Η διαδικασία πρέπει, πιστεύω, να είναι απλή, όχι γραφειοκρατική και να δίνει έμφαση στην ποιότητα των παρεχομένων υπηρεσιών και στις υποδομές, όχι στην ταλαιπωρία και στην αιχμαλωσία των επιχειρήσεων.
Και σε πρακτικό επίπεδο, κύριοι Υπουργοί, θέλω να πω κάτι ιδιαίτερα για την Κέρκυρα, που είναι ένας κατ' εξοχήν τουριστικός τόπος. Έχει εβδομήντα χιλιάδες ενοικιαζόμενα κρεβάτια, τεσσερισήμισι χιλιάδες επιχειρήσεις. Δεν είναι δυνατόν λοιπόν αυτή τη στιγμή επιχειρήσεις, οι οποίες έχουν φτιαχτεί με νόμιμη οικοδομική άδεια, με σήματα που έχουν πάρει εδώ και τρία, τέσσερα και πέντε χρόνια, να καλούνται τώρα μέσα από ένα πλαίσιο υποχρεώσεων και δικαιολογητικών να μπουν σε τεράστια ταλαιπωρία και σε πολλά έξοδα, πράγμα που δείχνει ότι ή κακώς είχαν δοθεί τα σήματα μέχρι πρότινος ή ότι η Επιθεώρηση δεν κάνει καλά τη δουλειά της. Θα μπορούσαν ενδεχομένως να ελεγχθούν για τις υπερβάσεις που ίσως έγιναν ενδιαμέσως.
Επομένως, θα πρέπει να αφαιρεθούν οι διατάξεις 5, 6 και 18, γιατί πραγματικά είναι αναποτελεσματικές, δεν θα προσφέρουν κάτι και θα βάλουν σε ταλαιπωρία όλες τις επιχειρήσεις. Κάποιες επιχειρήσεις, οι οποίες ενδεχομένως δεν έχουν ενταχθεί, ίσως χρειάζεται να ελεγχθούν με αυτά τα δεδομένα. Δεν είναι όμως δυνατόν για κτήρια, τα οποία έχουν γίνει με νόμιμες οικοδομικές άδειες, έχουν πάρει σήματα τέσσερα και πέντε χρόνια, να ερχόμαστε τώρα με επιτροπές μηχανικών, μηχανολόγων, ηλεκτρολόγων και να τους βάζουμε σε μία διαδικασία που δεν θα προσφέρει τίποτα.
Και κάτι άλλο: Όσον αφορά όμως την ευθύνη για τις παρεχόμενες υπηρεσίες -γιατί εκεί στοχεύετε τους επιχειρηματίες- θέλω να πω ότι η ποιότητα του τουρισμού δεν είναι μόνο οι επιχειρηματίες, είναι και το οδικό δίκτυο, είναι η ύδρευση, είναι η αποκομιδή των απορριμμάτων, είναι η σήμανση, είναι η ηχορύπανση, είναι η αισχροκέρδεια, είναι οι διασυνδέσεις αεροδρομίων και λιμένων. Για όλα αυτά όμως ποτέ, κύριε Υπουργέ, δεν έχει κανένας ευθύνη σε αυτόν τον τόπο. Το τουριστικό προϊόν δεν είναι μόνο ο επιχειρηματίας σε ό,τι αφορά τις κλίνες, είναι και σε άλλα επίπεδα και ασφαλώς είναι και στο επίπεδο των υπηρεσιών και των υποδομών, στις οποίες υστερούμε, πράγμα για το οποίο η ευθύνη του κράτους είναι μεγάλη.
Και ασφαλώς η διαδικασία με τα κλειδιά είναι φοβερή ταλαιπωρία και χρειάζεται μελέτη. Δεν είναι δυνατόν κάποιος που έχει πάνω από δεκαπέντε ενοικιαζόμενα δωμάτια ή περισσότερα από είκοσι ενοικιαζόμενα επιπλωμένα διαμερίσματα να τα μετατρέψει σε ξενοδοχείο. Αυτό θα τους βάλει σε μεγάλη ταλαιπωρία, είναι πρακτικά πολύ δύσκολο να γίνει και ουσιαστικά θα τους οδηγήσετε σε κλείσιμο των επιχειρήσεων.
Και μία παρέμβαση ακόμη σε ό,τι αφορά το Υπουργείο σας στο μέτρο που έχει τη συγκεκριμένη δυνατότητα.
(BA)
Η υπαγωγή των μικρών επιχειρήσεων με πέντε και έξι δωμάτια με κριτήριο τον πληθυσμό, στο ΤΕΒΕ, ανεστάλη πρόσφατα όταν ήρθε νομοσχέδιο του Υπουργείου Εργασίας, δεν μπορεί να αποτελέσει κριτήριο το πληθυσμιακό. Κριτήριο είναι το εισόδημα. Είναι δυνατόν να είναι σε κάποια πόλη με τριάντα χιλιάδες κατοίκους και ένας που έχει πέντε ή έξι δωμάτια να μην έχει εισόδημα και κάποια άλλη περιοχή να έχει μεγαλύτερο εισόδημα λόγω του ότι είναι παραλιακή; Επομένως πρέπει να μπουν πραγματικά κριτήρια και όχι μόνο με στόχο την είσπραξη, ή να ενταχθούν σε έναν οργανισμό που δεν μπορούν να ανταποκριθούν στις υποχρεώσεις. 
Η δευτερολογία μου θα εξαρτηθεί από το πώς θα λύσετε τα θέματα γιατί η επερώτησή μας έχει στόχο την επίλυση αυτών και όχι απλών τον έλεγχο. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Ανάπτυξης κ. Άκης Τσοχατζόπουλος έχει το λόγο. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριοι συνάδελφοι, χαίρομαι διότι ορισμένοι εκ των συναδέλφων προσδιόρισαν ως στόχο της επερώτησής τους την προσπάθεια να προωθηθεί για το κοινωνικό σύνολο της χώρας, η ανάπτυξη της τουριστικής πολιτικής, η επιτυχία της τουριστικής πολιτικής, με σκοπό να συμβάλουμε στην συνολική ανάπτυξη της χώρας. 
Θα ήθελα να επισημάνω ότι η κυβέρνηση δεσμεύτηκε στη δεκαετία που ξεκίνησε να επιδιώξει ταχύτερους και υψηλότερους ρυθμούς ανάπτυξης. Το έχουμε ανάγκη γιατί εισερχόμαστε σε μια περίοδο όπου συνολικά οι ευρωπαϊκές χώρες κινούνται σε ένα πλέον οικονομικό και κοινωνικό περιβάλλον. Η αναγκαία υψηλότερη ανταγωνιστικότητα την οποία επιδιώκουν οι χώρες της Ευρωπαϊκής Ένωσης για να μπορέσουν να σταθούν στο παγκόσμιο ανταγωνισμό, αντιμετωπίζουν την ύφεση η οποία διεθνώς και ιδιαίτερα στις ΗΠΑ εμβαθύνει και έρχεται βέβαια και στην Ευρωπαϊκή Ένωση με το μόνο αποτελεσματικό τρόπο που υπάρχει, την ανάγκη κινητοποίησης των δυνάμεων, διεύρυνση της παραγωγής, της παραγωγικότητας, εξασφάλιση ανταγωνιστικότητας, ώστε τελικά οι χώρες της Ευρωπαϊκής οικονομίας να ακολουθήσουν το δικό τους αυτοτελή δρόμο σ' αυτή την πρώτη δεκαετία του νέου αιώνα. 
Πρέπει όμως να επισημάνουμε ότι η ανάγκη προσαρμογής σε αλλαγές στη δομή του δημόσιου τομέα, στη διαμόρφωση των όρων της αγοράς -αγορά σε μία σειρά από προϊόντα, σε ενέργεια, σε τουρισμό, στην παραγωγική δραστηριότητα, στη βιομηχανία- είναι μια κατεύθυνση στην οποία πρέπει να προσαρμοστούμε. Και εδώ ο ρόλος του κράτους στη συγκεκριμένη αναπτυξιακή κατεύθυνση έχει να παίξει ένα σημαντικό ρόλο. Ξεφύγαμε οριστικά, η πλειοψηφία τουλάχιστον των ευρωπαϊκών χωρών, από τη λογική ότι οι αγορές θα μας λύσουν το πρόβλημα. Απεναντίας αναδεικνύεται η ανάγκη το κράτος να παίξει ένα καθοδηγητικό, παρεμβατικό ρόλο, διαμορφώνοντας προϋποθέσεις για ομαλή λειτουργία της αγοράς, προωθώντας διαρθρωτικές αλλαγές, διασφαλίζοντας ισορροπία μεταξύ προσφοράς και ζήτησης, για να μπορέσει να λειτουργήσει το σύστημα. 
Στην προκειμένη περίπτωση, κυρίες και κύριοι συνάδελφοι, πρέπει να πούμε ότι έχουμε μια νέα σχέση του κράτους πλέον με τους συμμετέχοντες στην παραγωγική διαδικασία, μια νέα σχέση του κράτους με τις επιχειρήσεις, μια νέα δημιουργική σχέση με τους εργαζόμενους. Σε τελική ανάλυση η αναπτυξιακή προσπάθεια έχει κοινωνικό, οικονομικό και περιβαλλοντικό χαρακτήρα. Ως εκ τούτου επιδιώκουμε σήμερα πλέον να δώσουμε στην αναπτυξιακή προοπτική μια έννοια, ένα περιεχόμενο που δεν περιορίζεται απλά στην οικονομική του διάσταση. Δεν έχει νόημα να επιδιώκουμε απλά να αυξήσουμε τους αριθμούς, αύξηση του ΑΕΠ. Βεβαίως πρέπει να αυξηθεί, αλλά δεν αρκεί. Δεν λέει και τίποτα αν για 3,5%, φθάσει στο 4%. Αυτό που χρειάζεται είναι να υπάρξει συμμετοχική συμβολή όλων των επιχειρήσεων, της οικονομίας και της αγοράς, των εργαζομένων, ουσιαστικά της γνώσης και των ικανοτήτων των ανθρώπων και τελικά των περιφερειακών υποδομών της χώρας. 
(MB)



Σήμερα, λοιπόν, κυρίες και κύριοι συνάδελφοι, όταν μιλάμε για ανάπτυξη -και νομίζω ότι αυτό μας ενδιαφέρει-, όταν θέλουμε υψηλούς ρυθμούς ανάπτυξης, ταχύτερους ρυθμούς ανάπτυξης, πρέπει να καταλάβουμε ότι χρειάζεται να δώσουμε ιδιαίτερο βάρος στη συνεργασία των επιχειρήσεων με τους εργαζομένους, στην προστασία του κράτους, ώστε να εξασφαλιστούν όροι αποτελεσματικής λειτουργίας, κατάργησης των αντικινήτρων, μείωση της γραφειοκρατίας, διευκόλυνση με ταχύτερους ρυθμούς της υλοποίησης των επιχειρηματικών και αναπτυξιακών πρωτοβουλιών και προπαντός να συνειδητοποιήσουμε ότι πρέπει να προωθήσουμε περιφερειακά την ανάδειξη περιοχών με συγκριτικά πλεονεκτήματα. Ολόκληρες περιοχές, μια και πλέον οι οριζόντιες πολιτικές σε κλάδους δεν είναι προτεραιότητα, έχουν ανάγκη να αναδειχθούν ως αριστείς της παραγωγικότητας και της ανταγωνιστικότητας. Το ίδιο επιδιώκουμε και για κλάδους, επιχειρήσεις και δραστηριότητες. Να, λοιπόν, γιατί πλέον στη σημερινή εποχή, κυρίες και κύριοι συνάδελφοι, ας έρθουμε να μιλήσουμε για τον τουρισμό. Είναι ένας βασικότατος τομέας για την εθνική ανάπτυξη της χώρας, γιατί ταυτίζεται ουσιαστικά με την περιφερειακή ανάπτυξη, που δίνει τη δυνατότητα περιφερειακά τμήματα της χώρας μας να αναδειχθούν με υψηλότατα συγκριτικά πλεονεκτήματα, άρα να ικανοποιήσουν έναν από τους βασικούς όρους βελτίωσης της ανταγωνιστικότητας της εθνικής οικονομίας και έτσι να συμβάλουν στην ανάπτυξη και του Ακαθάριστου Εθνικού Προϊόντος, του εθνικού πλούτου, αν θέλετε και της κινητοποίησης των τοπικών και κοινωνικών δυνάμεων. 
Κυρίες και κύριοι συνάδελφοι, αν συμφωνήσουμε ότι κοινός στόχος όλων μας είναι να αναπτύξουμε ουσιαστικά τη συμμετοχή της χώρας στην υλοποίηση μιας τουριστικής πολιτικής, τότε καταλαβαίνετε ότι η πολιτική της Κυβέρνησης που ακολουθούμε, η οποία έχει στόχους διεύρυνσης της χρονικής διάρκειας υλοποίησης μιας τουριστικής πολιτικής, είναι στη σωστή κατεύθυνση. Για να μπορέσουμε να πετύχουμε στη διεύρυνση της τουριστικής διάρκειας, χρειάζεται η ανάπτυξη πολλών μορφών τουρισμού. Δεν μπορούμε να μείνουμε στον καλοκαιρινό τουρισμό, που είναι η βάση ουσιαστικά όλα τα χρόνια που πέρασαν της δικιάς μας πολιτικής, δεν μπορούμε απλά να περιμένουμε και να λέμε, αυξάνοντας τους επισκέπτες του καλοκαιρινού τουρισμού σε ένα εκατομμύριο ή δύο εκατομμύρια -φθάσαμε αισίως να έχουμε έντεκα, δώδεκα εκατομμύρια αυτή την περίοδο….
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεκατρία εκατομμύρια.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Πόσο; Δεκατρία εκατομμύρια αυτή την περίοδο, αυτή την χρονιά που πέρασε. Στοχεύοντας σε μια αύξηση του αριθμού, δεν πρόκειται να λύσουμε το πρόβλημα. Η πολιτική μας οδηγεί στη διαμόρφωση επιπλέον μορφών αποτελεσματικού τουρισμού: Τουρισμός για όλες τις εποχές, εναλλακτικός τουρισμός, οικολογικός τουρισμός, αθλητικός τουρισμός, θρησκευτικός τουρισμός, αξιοποίηση των σχέσεων με τον απόδημο ελληνισμό, με μια λέξη διεύρυνση των στόχων και των κλάδων ανάπτυξης της τουριστικής πολιτικής, έτσι ώστε συνολικά να αναβαθμιστεί και η διάρκεια της τουριστικής περιόδου, να διευρυνθεί, αλλά συγχρόνως να εξασφαλίσουμε και τη συμμετοχή πραγματικά ολόκληρης της επικράτειας στην παραγωγή του τουριστικού προϊόντος. Αυτό είναι ένα κρίσιμο θέμα. Μόνο μέσα από αυτή τη διασύνδεση και την ένταξη ολόκληρης της επικράτειας στην ανάπτυξη του τουριστικού προϊόντος, εξασφαλίζουμε και διεύρυνση του πλούτου και ανταγωνιστικότητα της οικονομίας μας, αλλά και της τουριστικής μας πολιτικής.
Και στην προκειμένη περίπτωση, επιτρέψτε μου να πω για όλα αυτά τα οποία εσείς μας καταμαρτυρείτε με την επερώτηση την οποία καταθέσατε, ότι ειλικρινά οι εξηγήσεις που δώσατε -προφορικά τουλάχιστον- υποστηρίζουν αυτή την τουριστική πολιτική την οποία σας ανέφερα προηγουμένως. Βέβαια εσείς υποστηρίζετε ότι υπέστη ζημία η ικανότητα της χώρας μας να υλοποιήσει την τουριστική πολιτική λόγω του ότι υπήρξαν αλλαγές. Μα, μόλις προηγουμένως σας εξήγησα ότι για να πετύχουμε σ' αυτή την ανταγωνιστικότατη εποχή και το περιβάλλον και να είμαστε αποτελεσματικοί, χρειαζόμαστε μια σειρά αλλαγών, διαρθρωτικές αλλαγές, αξιοποίηση νέων δυνατοτήτων, οργανωτικών.
Παραδείγματος χάρη στον τουρισμό, το internet, το διαδίκτυο δηλαδή, έχει αρχίσει να αναγορεύεται σε ένα εξαιρετικά σημαντικό κομμάτι επιρροής της τουριστικής αγοράς.
GK


Κυρίες και κύριοι, σήμερα -πλέον- αρχίζει να μειώνεται ακόμα και ο παραδοσιακός ρόλος των κλασικών tour operators, διότι -βλέπετε- επιλέγεται και προωθείται η ατομική κράτηση, μέσα από τα διαδίκτυα -προσωπικά για τον καθένα από το σπίτι του- μέσω της δυνατότητας αξιοποίησης των ηλεκτρονικών δικτύων. Μάλιστα αυτό το ποσό διευρύνεται σε ανησυχητικό βαθμό και για την ικανότητα πλέον διαχείρισης των τουριστικών ρευμάτων από τις μεγάλες και διεθνείς τουριστικές επιχειρήσεις. 
Σε συνδυασμό, λοιπόν, με αυτή την ευρύτερη ικανότητα του κάθε πολίτη της Ευρώπης να έχει πρόσβαση στο τουριστικό προϊόν και να το ρυθμίζει μόνος του, έρχεται η ανάγκη από μεριά της Ελλάδος -ως μιας χώρας που θέλει να διευρύνει, αν θέλετε, αυτή την πολλαπλότητα της τουριστικής κίνησης- να προωθήσει την περιφερειακή ανάπτυξη της χώρας που στηρίζεται στην τουριστική πολιτική.
Κυρίες και κύριοι συνάδελφοι, ζητούμε πράγματι να αναδειχθούν τα προγράμματα του τουρισμού ως η κινητήρια δύναμη για την περιφερειακή ανάπτυξη. Ήδη, αυτή την περίοδο με τις αλλαγές που πραγματοποιήσαμε στη δομή του τουρισμού -να μεταφέρουμε δηλαδή στις περιφέρειες τις υπηρεσίες, την ευθύνη και την πολιτική που είχε ο ΕΟΤ μέχρι σήμερα για την περιφερειακή τουριστική πολιτική- δίνουμε μια καθοριστική απάντηση πως θα στηρίξουμε την ανασυγκρότηση της περιφέρειας. 
Βεβαίως, δεν μπορώ να υποστηρίξω ότι δεν υπάρχουν και προβλήματα, όταν αλλάζεις κάτι, όταν δημιουργείς στις περιφέρειες τουριστικές διευθύνσεις, όταν προσδιορίζεις στις τουριστικές διευθύνσεις της περιφέρειας συγκεκριμένους στόχους, που έχουν να κάνουν είτε με την προβολή είτε με την παρουσία είτε -όμως- και με τον έλεγχο ουσιαστικά του τουριστικού προϊόντος. Καταλαβαίνετε, λοιπόν, ότι εδώ είναι λογικό να υπάρχουν και προβλήματα.
Εν πάση περιπτώσει, εμείς έχουμε δεσμευθεί γι' αυτή τη δυναμική διαδικασία που μάλιστα ξεκίνησε πριν μερικούς μήνες, απ' ό,τι θυμάμαι Αύγουστο-Σεπτέμβριο της περασμένης χρονιάς. Τώρα μας κατηγορείτε γιατί έγιναν οι μετακινήσεις πριν από τα προεδρικά διατάγματα. Αυτό έγινε, γιατί έπρεπε να προετοιμαστούν οι άνθρωποι, να πάνε στην περιφέρεια, έτσι ώστε μόλις βγουν τα προεδρικά διατάγματα να μπορέσουν και να λειτουργήσουν.
Ανεξάρτητα, λοιπόν, των όποιων απωλειών, αδυναμιών ή καθυστερήσεων υπάρχουν, αυτοί ήταν οι λόγοι που οδήγησαν σε αυτή την εξέλιξη και αυτοί είναι οι λόγοι που σήμερα μας δικαιώνουν στην επιλογή μας να στηρίξουμε ακόμα περισσότερο την όλη προσπάθεια.
Από την άλλη πλευρά θέλω να σας πω ότι κινούμαστε σε μια χρονιά, που υπήρξαν πολλές αμφιβολίες. Ακούσαμε πολλές κριτικές. Βεβαίως και υπήρξε παγκόσμια ζημία στην τουριστική κίνηση από τα τραγικά γεγονότα της 9ης Σεπτεμβρίου. Μάλιστα -τους τελευταίους μήνες αυτής της χρονιάς, Οκτώβριο, Νοέμβριο και Δεκέμβριο- αυτό εκφράστηκε από το γεγονός ότι οι παραδοσιακοί ρυθμοί κρατήσεων στο τουριστικό προϊόν έπεσαν. Και έπεσαν και 25% και 30% και 35%. 
Όμως, η χρονιά που ξεκίνησε -βρισκόμαστε στο Φεβρουάριο- μας δείχνει ότι -βάσει της εξέλιξης, την οποία παίρνουμε από τα διάφορα τουριστικά γραφεία του ΕΟΤ στο εξωτερικό- με γρήγορους πλέον ρυθμούς μειώνεται αυτή η επιβράδυνση και σβήνει η μείωση. Υπολογίζουμε, δε, να αρχίσει ουσιαστικά μια δυναμική διαδικασία αύξησης της ζήτησης, η οποία και αυτή τη χρονιά πιστεύουμε ότι θα δώσει από τα καλύτερα τουριστικά αποτελέσματα για την ελληνική κοινωνία, το ελληνικό κράτος και τον ελληνικό λαό.
Με δεδομένη την εκτίμηση ότι πάμε και σε μια θετική χρονιά -κάτι το οποίο είναι χρήσιμο, διότι οι αλλαγές και οι μεταρρυθμίσεις, όταν γίνονται σε ένα ευνοϊκό περιβάλλον, είναι πάντοτε πιο εύκολες- και με δεδομένο ότι με την επιτροπή διαχείρισης της κρίσης -την οποία δημιουργήσαμε και που, όπως ξέρετε, λειτούργησε και προσφύγαμε σε μια σειρά από επιπρόσθετα μέτρα και πολιτικές- εντείνουμε την προσπάθεια μας να αξιοποιήσουμε αυτή τη θετική χρονιά προωθώντας τις απαραίτητες αλλαγές. Αυτές οι αλλαγές μετέπειτα θα δείχνουν συνολικά το σύστημα για να γίνει αποτελεσματικότερο.

DP

Κυρίες και κύριοι συνάδελφοι, εμείς δεν θέλουμε να δώσουμε την εντύπωση ότι όλα είναι εντάξει. Απεναντίας θέτοντας τέτοιους στόχους είμαστε στην αφετηρία μιας πορείας. Η δεκαετία που ξεκίνησε -την οποία φιλοδοξούμε να ονομάσουμε ως η δεκαετία της ανάπτυξης του 2010- για μας επιβάλλει συγκεκριμένους στόχους. Πρέπει να συγκροτήσουμε τις παραγωγικές δυνάμεις σε μια καινούργια βάση. 
Το Γ' Κοινοτικό Πλαίσιο Στήριξης προβλέπει γι' αυτή τη χρονιά να ενισχύσουμε τις επιχειρήσεις, την παραγωγικότητα, τις επενδύσεις μ' έναν εντυπωσιακό τρόπο. Μόνο για το χώρο της ενέργειας, της βιομηχανίας και του τουρισμού προβλέπουμε στους επόμενους 9 μήνες, δηλαδή από τον Μάρτιο μέχρι το τέλος της χρονιάς, να απορροφηθούν, με βάση τα προγράμματα και τις αιτήσεις που έχουν κατατεθεί 1,5 τρισεκατομμύριο δραχμές. Περίπου 600 δισεκατομμύρια πηγαίνουν στο χώρο της ενέργειας, 750 δισεκατομμύρια πηγαίνουν στο χώρο της βιομηχανίας, της μεταποίησης και του εμπορίου και υπολογίζουμε ότι περί τα 70 δισεκατομμύρια πηγαίνουν στο χώρο του τουρισμού μόνο αυτή τη χρονιά. Συνολικά ο τουρισμός, όπως ξέρετε, προβλέπει στο Γ' ΚΠΣ να απορροφήσει 600 δισεκατομμύρια δραχμές, 200 δισεκατομμύρια στο εθνικό πρόγραμμα και 400 δισεκατομμύρια στα ΠΕΠ. Η πρόβλεψη για φέτος είναι ότι θα πιάσουμε περίπου το 30% του συνολικού ποσού των 200 δισεκατομμυρίων σε εθνικό επίπεδο και αντίστοιχα στο περιφερειακό. 'Αρα, και οι ρεαλιστικές πραγματικές δυνατότητες υποστήριξης της τουριστικής πολιτικής να γίνει πραγματικότητα, είναι νομίζω ευνοϊκές. 
Έρχομαι τώρα σε μια σειρά από ανησυχίες κατά πόσον οι αλλαγές που κάναμε στη δομή του τουρισμού θα έχουν κάποιο αντίκτυπο. Ειλικρινά, δεν σας καταλαβαίνω, όταν ο παραδοσιακός ΕΟΤ, έχοντας τη συνολική ευθύνη, παράλληλα με υπουργεία και υφυπουργεία, για την υλοποίηση της τουριστικής πολιτικής, είχε μια σειρά από μειονεκτήματα, τα οποία όλοι σας παραδέχεστε. Μειονεκτήματα τα οποία δεν επέτρεπαν το συντονισμό της τουριστικής πολιτικής και βλέπετε ότι είχαμε αποτυχίες σε μια σειρά από επιχειρηματικές δραστηριότητες του ίδιου του ΕΟΤ. 
Δεν καταλαβαίνω γιατί αντιδράτε από τη στιγμή που γίνεται η μεγάλη επιλογή να ανοίξει ο δρόμος, να περάσει η αξιοποίηση σε επιχειρηματική ιδιωτική δραστηριότητα -κοινωνική ή του δημοσίου, δεν έχει σημασία, αλλά επιχειρηματική δραστηριότητα ειδικών φορέων- και έτσι να απαλλαχθεί το κράτος από την ευθύνη διαχείρισης, είτε να κάνει τον ξενοδόχο μέσα από τα ΞΕΝΙΑ, είτε να έχει την ευθύνη να λειτουργήσει, αν θέλετε, σε μια αγορά η οποία εκ των πραγμάτων είναι μια ανταγωνιστικότατη τουριστική αγορά. 
Αυτό δεν είναι δυνατόν να το υποστηρίξει κανείς. Δεν πιστεύω ότι εσείς θέλετε να μείνει ο ΕΟΤ, όπως ήταν. Απεναντίας πρέπει να παραδεχθείτε ότι αυτό που έχουμε κάνει εμείς -να οδηγήσουμε δηλαδή στην αποκέντρωση και τη μεταφορά στις κρατικές αρμοδιότητες και δικαιοδοσίες του κεντρικού, του περιφερειακού κράτους και της αυτοδιοίκησης την ευθύνη υλοποίησης της τουριστικής πολιτικής- είναι η σωστή πολιτική. Ο ΕΟΤ είναι ο σύμβουλος της πολιτείας πλέον για την υλοποίηση της τουριστικής πολιτικής, είναι εκείνος ο οποίος γνωμοδοτεί, είναι εκείνος ο οποίος ποιοτικά πλέον φροντίζει να υπάρξει η εξέλιξη της πολιτικής του τουρισμού, είναι εκείνος ο οποίος προβάλλει τον τουρισμό διεθνώς, είναι εκείνος ο οποίος φροντίζει να εξασφαλίσει τη συνοχή της προβαλλόμενης τουριστικής πολιτικής με την ποιότητα η οποία πρέπει να υπάρξει σε όλη την επικράτεια στο σύνολο των τουριστικών υποδομών και είναι εκείνος ο οποίος έχει την ευθύνη να ελέγξει την ποιότητα της διαδικασίας. Αναδεικνύουμε πλέον τον ΕΟΤ σε ένα νέο ρόλο καθοριστικό, ποιοτικά αναβαθμισμένο, αρμόδιο παντελώς και αναντικατάστατα για την πολιτική του τουρισμού συμβουλεύοντας την πολιτεία και δίνοντάς του τη δυνατότητα να στηρίξει ουσιαστικά, έμπρακτα την ποιοτική πλευρά της πολιτικής μας.


(ΑD)


Από την άλλη πλευρά, το γεγονός ότι στο Υπουργείο υπάρχει Γενική Γραμματεία, η οποία έχει τη διοικητική ευθύνη συντονισμού υλοποίησης της τουριστικής πολιτικής, και παράλληλα υπάρχει το ίδιο το Υπουργείο Ανάπτυξης, που έχει την ευθύνη, σε τελική ανάλυση, της διαμόρφωσης της τουριστικής πολιτικής, δεν νομίζω ότι μπορεί κανείς να αμφισβητήσει ότι αυτό τουλάχιστον είναι η σωστή επιλογή. Μ' αυτόν τον τρόπο χωρίζουμε και τις ευθύνες, καθώς διαφορετική είναι η ευθύνη του συμβούλου που πρέπει -στο όνομα της πολιτείας και της τουριστικής πολιτικής- να ελέγξει τις διαδικασίες και να επιβάλει τα πρότυπα και διαφορετική είναι η ευθύνη της υλοποίησης -διοικητικά- της πολιτικής τουρισμού που γίνεται μέσα από το Υπουργείο, τη Γενική Γραμματεία και τις περιφερειακές και κρατικές υποδομές.
Κυρίες και κύριοι συνάδελφοι, μην ψάχνετε να βρείτε προβλήματα εκεί που δεν υπάρχουν. Πιστεύω ότι είναι μία σωστή επιλογή. Βεβαίως, υπάρχουν προβλήματα, διότι το πρόγραμμα είναι στη φάση υλοποίησης, αλλά αυτά τα αντιμετωπίζουμε με τη ρύθμιση των υποχρεώσεών μας απέναντι στους υπαλλήλους του ΕΟΤ, ώστε να κατοχυρωθεί το ασφαλιστικό καθεστώς. Έχουμε υπογράψει ήδη τροπολογία, την οποία έχουμε στείλει στο Υπουργείο Εθνικής Οικονομίας, ώστε να ενταχθεί και να ρυθμιστεί και αυτό το θέμα, το οποίο μας ενδιαφέρει, διότι υπάρχει ακόμα ένας μεγάλος αριθμός υπαλλήλων στον ΕΟΤ που δεν τους έχουμε αξιοποιήσει καταλλήλως. Θα το αντιμετωπίσουμε το πρόβλημα, καθώς είναι μέσα στα πρωτεύοντα που μας απασχολούν.
Εκείνο, όμως, που δεν μπορούμε να δεχτούμε είναι ότι η αποκέντρωση για την υλοποίηση της πολιτικής ανάπτυξης στον τουρισμό βλάπτει. Με βάση τα όσα σας είπα προηγουμένως, αν σκεφτείτε πόσο συμβάλλει καθοριστικά η περιφερειακή, ενδογενής και ολοκληρωμένη ανάπτυξη για τη συνολική πρόοδο της χώρας μας -στα πλαίσια της οποίας χρειαζόμαστε την υποστήριξη του τουρισμού, της τουριστικής δραστηριότητας και του τουριστικού προϊόντος- τότε, κυρίες και κύριοι συνάδελφοι, συμπεραίνετε πολύ εύκολα ότι τελικά αυτός είναι ο σωστός δρόμος και σ' αυτόν θα προχωρήσουμε. 
Επομένως, θα καταβάλουμε κάθε προσπάθεια, ώστε να ξεπεράσουμε γρήγορα τα όποια προβλήματα, καθυστερήσεις ή ατέλειες υπάρχουν. Προπαντός επιθυμούμε να στηρίξουμε με όλα αυτά τα μέτρα μία αγορά που είναι πράγματι δυναμική και τις επιχειρήσεις οι οποίες πραγματικά παλεύουν μέσα σ' αυτό το ανταγωνιστικό πλαίσιο να εξασφαλίσουν για την ελληνική οικονομία τη δική τους συμβολή. Επιχειρούμε να διαμορφώσουμε όρους υποστήριξης αυτών των επιχειρήσεων, μέσα από τα χρηματοδοτικά πακέτα που σας ανέφερα προηγουμένως και να στηρίξουμε τους ίδιους τους ανθρώπους που εργάζονται στον τουρισμό, διότι η ικανότητα, η γνώση και η προσαρμογή του ανθρώπινου δυναμικού που απασχολείται στην τουριστική βιομηχανία είναι από τα βασικότερα εφόδια που έχουμε.
Στα πλαίσια αυτά, επίκειται να κατατεθεί σχέδιο νόμου που ολοκληρώνει το εκπαιδευτικό πλαίσιο των τουριστικών σχολών, ώστε να μπορέσουν οι τουριστικές εκπαιδευτικές επαγγελματικές σχολές, προσαρμοζόμενες στη σύγχρονη εποχή, να γίνουν το εργαλείο που θα στηρίξει το ανθρώπινο δυναμικό που κινείται σ' αυτό το χώρο.
Κυρίες και κύριοι συνάδελφοι, καταφύγατε βέβαια σε κάποια πρωτοφανή κριτική. Ενοχληθήκατε για τον Πρόεδρο του ΕΟΤ, για τον οποίο είπατε ότι προέρχεται από το χώρο, ότι ήταν μελετητής και είχε συμβάσεις έργου με τον ΕΟΤ. Κατ' αρχήν, ένα πράγμα δεν μπορείτε να πείτε. Καμία σύμβαση που αφορά τον κύριο Πατέλη με τον ΕΟΤ ούτε συνεχίστηκε ούτε υπάρχει. Απεναντίας, οποιουδήποτε είδους επαγγελματική σχέση του μελετητού υπήρχε είτε του Γιάννη Πατέλη είτε του γραφείου του με τον τουρισμό σταμάτησε αμέσως από τη στιγμή εκείνη που ορίστηκε ως Πρόεδρος του ΕΟΤ. Επανειλημμένα, βέβαια, σας το κάναμε αυτό σαφές με απαντήσεις μας σε ερωτήσεις σας, ώστε να μην μπορεί να υπάρχει καμία αμφισβήτηση.
Εξάλλου, αυτό είναι θέμα, αν θέλετε, και προσωπικής ευαισθησίας. Νομίζω ότι ένας άνθρωπος, ο οποίος συμμετέχει στα κοινά, μετά από μία επαγγελματική δραστηριότητα τριάντα ετών ως μελετητής, αναγνωρισμένος διότι ανέλαβε εκ μέρους της Ευρωπαϊκής Ένωσης αξιολόγηση προγραμμάτων -όχι μόνο τουριστικών αλλά και διαρθρωτικών- για χώρες όπως η Ιταλία, η Γαλλία και η Ελλάδα, έχει τις πιο κατάλληλες προϋποθέσεις για να αναλάβει την ευθύνη ενός χώρου όπως είναι ο ΕΟΤ.


(PX)
Αδυνατώ να αντιληφθώ πώς είναι δυνατόν να υπάρχει κριτική για το ότι ένας άνθρωπος με όλα αυτά τα εφόδια και τα προσόντα, αναλαμβάνοντας πρόεδρος του ΕΟΤ, νομίζετε ότι δημιουργεί πρόβλημα. Θέμα ευθιξίας δεν μπορεί να υπάρχει, διότι οποιαδήποτε επαγγελματική δραστηριότητα έληξε. Δεν υπάρχει πλέον κάτι τέτοιο με τον ΕΟΤ. Το ότι υπήρχε επαγγελματική σχέση και δραστηριότητα, διότι ως μελετητής είχε σχέση με όλο το δημόσιο, όχι μόνο με τον τουρισμό, αλλά είχε σχέση με το Υπουργείο Εθνικής Οικονομίας, με το Υπουργείο Ανάπτυξης, με εταιρίες οι οποίες παράγουν μελέτες.
Αντί λοιπόν να θεωρηθεί αυτό ως εφόδιο, στην προκειμένη περίπτωση μου δόθηκε η εντύπωση ότι όποιος προέρχεται από ένα χώρο, δεν μπορεί πολιτικά υπεύθυνα να αναλάβει δραστηριότητα. Δηλαδή με αυτήν τη λογική δεν θα έπρεπε ο δικηγόρος να δραστηριοποιείται στο χώρο που συζητούνται θέματα της νομικής επιστήμης, της νομικής δραστηριότητας ως πολιτικός στο Υπουργείο Δικαιοσύνης. Αντίστοιχα ο μηχανικός δεν θα έπρεπε να δραστηριοποιείται στο χώρο των τεχνικών με αυτήν τη λογική, ή οποιοιδήποτε άλλοι. 
Καταλαβαίνετε, κυρίες και κύριοι συνάδελφοι, ότι αυτά τα επιχειρήματα δεν στέκουν. Δεν έχω το χρόνο και το σκοπό να ασχοληθώ περισσότερο με αυτό. Νομίζω ότι η πολιτική μας ευθύνη είναι να προωθήσουμε την πολιτική περιφερειακής ανάπτυξης της χώρας, στηρίζοντας τον τουρισμό, εξασφαλίζοντας παραδείγματος χάρη ότι και για τους Ολυμπιακούς Αγώνες στο θέμα της φιλοξενίας θα αξιοποιηθεί το σύνολο του παραγωγικού δυναμικού στο χώρο της τουριστικής κίνησης, το ξενοδοχειακό υλικό θα μπορέσει να αξιοποιηθεί. Ήδη μία σειρά από ξενοδοχεία προχωρούν σε ριζικές αναβαθμίσεις και ανακαινίσεις.
Αν θέλετε, υπάρχει μία δυσκαμψία από το χώρο των ιδιοκτητών ξενοδοχείων, να δεχθούν ότι θα πρέπει να ανοίξει πολύ η αγορά των ξενοδοχείων στην Αθήνα με την κατασκευή και νέων ξενοδοχείων. Είμαστε όμως σε διάλογο και πιστεύουμε ότι γίνεται αντιληπτό. Στο πλαίσιο της προετοιμασίας των Ολυμπιακών Αγώνων θα προωθηθούν και τα απαραίτητα νέα ξενοδοχεία, τα οποία θα έρθουν να διευρύνουν ακόμα περισσότερο το δυναμικό το οποίο έχουμε.
Επανειλημμένα δηλώσαμε στο παρελθόν ότι θα εξασφαλίσουμε πλήρη κάλυψη και για την ολυμπιακή οικογένεια, η οποία ανέρχεται περίπου στα 23.000 άτομα, όπως επίσης για το συνολικό τεχνικό δυναμικό, ή μάλλον εκείνο το οποίο σε σχέση με τους Ολυμπιακούς Αγώνες θα επισκεφθεί τη χώρα μας και είναι περίπου άλλα 24.000 άτομα. Επιπρόσθετα βέβαια είναι και το κύμα των θεατών, των τουριστών, για τους οποίους προσδιορίζουμε αυτήν την περίοδο με ειδική μελέτη οριστικά τον προβλεπόμενο αριθμό. Τον υπολογίζουμε γύρω στις 100.000, έτσι ώστε για όλους αυτούς τους ανθρώπους να εξασφαλιστεί με τον καλύτερο δυνατό τρόπο η φιλοξενία και η εξασφάλιση καταλυμάτων, είτε θα είναι ξενοδοχειακή στήριξη, είτε δυνατότητα στήριξης από ιδιωτική προσπάθεια, από ιδιωτική συμβολή εντός και εκτός της Αθήνας, αξιοποίηση σπιτιών, δωματίων. Με μία λέξη είναι όλα αυτά που έχουμε τη δυνατότητα ως χώρα να προσφέρουμε και να καλύψουμε.
Κυρίες και κύριοι συνάδελφοι, νομίζω ότι η επερώτησή σας επομένως αν είχε ως νόημα να επιστήσει την προσοχή μας σε αδυναμίες, είμαστε έτοιμοι να τις συζητήσουμε. Θα έχουμε τη δυνατότητα αντιμετώπισης και λύσης κάθε προβλήματος και κάθε αδυναμίας. Έτσι κι αλλιώς είμαστε σε συνεχή επαφή και θα μπορέσουμε να διαπιστώσουμε από κοινού την απάλειψη και το ξεπέρασμά της.
(LM)

Αν όμως είχατε σκοπό να διαφωνήσετε με τη δική μας πολιτική στον τουρισμό δεν παρουσιάσατε μια εναλλακτική πολιτική πρόταση τουρισμού, μια εναλλακτική πρόταση ανάπτυξης της χώρας που να στηρίζεται στον τουρισμό, παρά τα όσα προσπαθήσατε, με συνέπεια να μου δίνετε το δικαίωμα να ζητήσω, μέσα από τέτοιες συζητήσεις, να συνεργαστούμε, για να στηρίξουμε τη μόνη πολιτική τουρισμού, αυτή που σήμερα υλοποιείται και η οποία μπορεί να έχει γρήγορα θετικά αποτελέσματα -όπως σας έδειξα- και στο θέμα της αύξησης του τουρισμού, όπου προβλέπεται τα περσινά 13 με 14 εκατομμύρια τουριστών να φθάσουν μέχρι το τέλος της 10ετίας και να ξεπεράσουν τα 20 εκατομμύρια τουριστών, αλλά συγχρόνως να αποκτήσουν εκείνα τα χαρακτηριστικά τουριστικής πολιτικής, που προηγουμένως σας παρουσίασα, στα οποία θα στηρίξουν την περιφερειακή και εθνική ανάπτυξη της χώρας μας. 
Σ' αυτή την προσπάθεια θέλουμε τη συνεργασία σας και ελπίζουμε στη συμπαράστασή σας. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο κοινοβουλευτικός εκπρόσωπος της Νέας Δημοκρατίας κ. Σαλγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Υπουργέ, έχετε κληρονομήσει πολλές αμαρτίες. Είσθε καινούργιος και το πρώτο διάστημα, τουλάχιστον από μας, το περνάτε απαλά. Θα περιμένουμε για την πλήρη ενημέρωσή σας κάνα δύο μήνες ακόμα και μετά θα αρχίσουμε να τα λέμε λίγο πιο σκληρά και όχι συναδελφικά και πατριωτικά. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Και αυτό βοηθάει. Αν βοηθάει, γιατί όχι; 
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Υπουργέ, ο τουρισμός είναι το μεγαλύτερο συγκριτικό πλεονέκτημα της χώρας μας. Είναι επιπλέον το σημείο εκείνο που μας εξασφαλίζει συνάλλαγμα, δηλαδή εξαγωγή υπηρεσιών που κατά κάποιο τρόπο καλύπτει ένα μεγάλο μέρος του τεραστίου ελλείμματος του εμπορικού μας ισοζυγίου. 'Εχουμε φθάσει ως χώρα στο σημείο εκείνο, που αν δεν ήταν το ευρώ, ή αν ήταν μια άλλη χώρα, θα λέγαμε ότι έχουμε χρεοκοπήσει, αφού οι εξαγωγές μας είναι μόνο το ? των εισαγωγών. Αν δεν είμαστε στη ζώνη του ευρώ σήμερα θα είχαμε συναλλαγματικό πρόβλημα.
Αυτό το πρόβλημα μας το λύνει ο τουρισμός, ο οποίος θα μπορούσε να μας δώσει πολύ περισσότερα απ' όσα μας δίνει σήμερα. Χρειάζονται όμως πολιτικές, τις οποίες δυστυχώς δεν έχετε.
Εδώ ακριβώς θα ήθελα να θυμίσω τις δηλώσεις, τις οποίες ανέφερε ο κ. Βαρβιτσιώτης, του Προέδρου της Πανελλήνιας Ομοσπονδίας Ξενοδόχων του κ. Λιβάνη, ο οποίος είπε ότι επί είκοσι χρόνια κάνει τις ίδιες προτάσεις, δηλαδή, επί είκοσι χρόνια δεν έγιναν βήματα. 
Την πρώτη δεκαετία δεν πιστεύατε στον τουρισμό. Μιλάω για εκείνη τη χαμένη δεκαετία, όπως και εσείς οι ίδιοι ομολογείτε, του 1980.
ΦΛΩΡΟΣ ΚΩΝΣΤΑΝΤΙΝΟΥ: Ποιος ομολογεί αυτό το πράγμα;
ΓΕΩΡΓΙΟΣ ΣΑΛΑΓΚΟΥΔΗΣ: Ο κ. Παπαντωνίου, ο κ. Σημίτης το ομολόγησαν με επανειλημμένες δηλώσεις τους.
Ο τότε Πρωθυπουργός, έλεγε ακριβώς επί λέξει: "Δεν θα κάνουμε και τους 'Ελληνες γκαρσόνια των ευρωπαίων". Αυτή ακριβώς η φράση του είναι χαρακτηριστική και έδειχνε ακριβώς ότι η κατεύθυνση των κυβερνήσεων του ΠΑΣΟΚ το 1980 ήταν, όχι στην ανάπτυξη του τουρισμού. 
Τουλάχιστον τώρα, σήμερα, αρχίσατε να πιστεύετε στον τουρισμό. Δυστυχώς, όμως η πολιτική σας είναι ανερμάτιστη. Δεν υπάρχει στρατηγική για την τουριστική ανάπτυξη.
Πριν από λίγες μέρες είχαμε συνάντηση με όλους τους τουριστικούς φορείς και πραγματικά μελαγχόλησα, όπως τους είπα χαρακτηριστικά, ακούγοντας τις διαπιστώσεις τους, για το τι ακριβώς συμβαίνει στον τουρισμό μας. Και επειδή είναι δραματική αυτή η κατάσταση, σήμερα πάλι ο ίδιος που ανέφερα προηγουμένως, ο Πρόεδρος της Πανελλήνιας Ομοσπονδίας Ξενοδόχων, δήλωσε τα εξής: "Ας αφήσουμε τα συνέδρια, ας αφήσουμε τις δημόσιες εκδηλώσεις, όπου δεν κάνουμε τίποτε άλλο, παρά να επαναλαμβάνουμε τη δραματική κατάσταση που βρίσκεται η χώρα μας από τουριστική άποψη, από τουριστική ανάπτυξη". 
PE
Αυτά τα μηνύματα, κύριε Υπουργέ, πρέπει να τα παίρνετε. Πρέπει να ανασκουμπωθείτε τώρα, για να μη σας φορτώσουμε, παρά το ότι η ευθύνη της Κυβέρνησης είναι συλλογική, αυτήν την αδιαφορία ή τις ανεπιτυχείς κινήσεις που έκαναν οι προηγούμενοί σας. 
Μιλήσατε και μιλάτε για υψηλούς ρυθμούς ανάπτυξης. 
Κύριε Υπουργέ, ο τουρισμός είναι ένα σημείο, που μπορεί να συμβάλλει αποτελεσματικά στους υψηλούς ρυθμούς ανάπτυξης. Σωστά λέτε : "Ισόρροπη ανάπτυξη, περιφερειακή ανάπτυξη". Ποια περιφερειακή, όμως, ανάπτυξη; Δεν μπορείτε να επιτύχετε την περιφερειακή ανάπτυξη διαλύοντας τον ΕΟΤ και κάνοντας Περιφερειακές Τουριστικές Διευθύνσεις, που δεν είναι στελεχωμένες και δεν μπορούν να λειτουργήσουν αποτελεσματικά. Έχουν αναφερθεί πάρα πολλά πάνω σε αυτό το θέμα, δεν θέλω να αναφερθώ και εγώ. 
Δεν επιτυγχάνουμε με αυτόν τον τρόπο την περιφερειακή ανάπτυξη. Η περιφερειακή ανάπτυξη χρειάζεται να προχωρήσετε στις υποδομές. 
Σας είπε ο κ. Παυλίδης για τα λιμάνια που είναι υπό διάλυση και ουσιαστικά δεν μπορούν να προσεγγίσουν τα πλοία. Οι μαρίνες, που δυστυχώς δεν έχουν γίνει και έχουμε ελάχιστες σε σχέση με γειτονική μας χώρα. Τα κρουαζιερόπλοια δεν μπορούν να προσεγγίσουν σε λιμάνια. Στο λιμάνι της Θεσσαλονίκης ξέρετε πώς κατέβηκαν οι Αμερικανοί τουρίστες, που ήλθαν με ένα μεγάλο κρουαζιερόπλοιο; Έφθασαν τελικά στην προβλήτα με μαούνες στη σειρά πατώντας επάνω σε λάστιχα, γιατί δεν υπάρχει τελικά υποδομή ούτε στη Θεσσαλονίκη, που είναι η δεύτερη μεγαλύτερη πόλη μας. Συνεπώς, δεν μπορούν να προσεγγίσουν τα κρουαζιερόπλοια με αυτούς τους τουρίστες των υψηλών εισοδημάτων, που επιθυμούμε να προσελκύσουμε. 
Μιλάμε για υψηλούς ρυθμούς ανάπτυξης, κύριε Υπουργέ. Οι υψηλοί ρυθμοί ανάπτυξης επιτυγχάνονται με μία σειρά από δράσεις, τις οποίες αποπειράσθε φραστιικά ή ομολογείτε, αλλά στην πράξη δεν τολμάτε να εφαρμόσετε. 
Η απελευθέρωση των αγορών είναι το πρώτο ζητούμενο. Αυτές είναι οι διαρθρωτικές αλλαγές, όπως η απελευθέρωση των αγορών την οποία εσείς αποπειράσθε με τέτοιο τρόπο μετοχοποιήσεων και αποκρατικοποιήσεων, που έπειτα από λίγο θα τις πάρετε πίσω. Τώρα έχετε για παράδειγμα το πρόβλημα του Σκαραμαγκά, όπου σας ζητάνε λαγούς με πετραχήλια. Έχετε τη SOFTEX, που τελειώνει η σύμβαση και από κει και πέρα η εταιρεία που την ανέλαβε θα την πουλήσει. Οι εργαζόμενοι ήλθαν προχθές σε εσάς αγανακτισμένοι και σας ρωτούσαν τι θα γίνει. Εν πάση περιπτώσει υπάρχουν και τόσες άλλες περιπτώσεις, που δεν θέλω τώρα να αναφέρω. 
Χρειάζονται διαρθρωτικές αλλαγές, απελευθέρωση των αγορών, απλοποίηση διαδικασιών, αντικίνητρα, για να εξαλείψετε αυτά, που είπατε προηγουμένως. Τα λέτε φραστικά, αλλά δεν τα κάνετε. 
Μετά μιλήσατε για τα συγκριτικά πλεονεκτήματα για την περιφερειακή ανάπτυξη. Καταστρώστε μία μελέτη ούτως ώστε σε κάθε γωνιά της Ελλάδος να βρούμε τα συγκριτικά αυτά πλεονεκτήματα. Στη συνέχεια προχωρήστε σε αυτό, που επιτέλους σας το βάλαμε στο μυαλό και το επαναλαμβάνετε, αλλά το αναβάλλετε. 
Το φορολογικό σύστημα χρειάζεται αλλαγές. Δεν μπορούμε με αυτό το φορολογικό σύστημα να προσελκύσουμε καμία επένδυση και δεν μπορούμε να δημιουργήσουμε ανάπτυξη στη χώρα μας. Είναι πολυδαίδαλο αυτό το φορολογικό σύστημα. Χρειάζεται ένα απλό και σταθερό φορολογικό σύστημα. Όχι κάθε τρεις μήνες να μας φέρνετε εδώ ένα φορολογικό νομοσχέδιο και να αλλάζουμε τους κανόνες του παιχνιδιού. 
Επιτέλους, αποφασίστε να χαμηλώσετε τους συντελεστές. Σήμερα σε ολόκληρο τον κόσμο γίνεται ανταγωνισμός για το ποιος θα χαμηλώσει περισσότερο τους συντελεστές φορολόγησης, ώστε να προσελκύσουν το διεθνές κεφάλαιο και τις επενδύσεις, που είναι απαραίτητες για την κάθε χώρα. Είμαστε οι τελευταίοι από όλες τις ευρωπαϊκές χώρες. Ακόμα και στον κατάλογο της ΟΥΝΤΑΤ είμαστε η τελευταία χώρα στις ξένες επενδύσεις. 
Κύριε Υπουργέ, είπατε ότι το Μάρτιο θα έχετε τον αναπτυξιακό νόμο. Δε μιλάω για τις άλλες περιπτώσεις, αλλά θα μιλήσω ιδιαίτερα για τον τουρισμό και το 2004. Για το 2004 ήδη από την ανάγκη να αναβαθμίσουμε τα δωμάτια των ξενοδοχείων και να δημιουργήσουμε νέα ξενοδοχεία, έχουν δεσμευτεί οι ξενοδόχοι για το 2004 και ίσως να έχουν δώσει και κάποιοι προκαταβολές. Αλλά η Κυβέρνηση δεσμεύτηκε ότι το Μάρτιο θα φέρει τον αναπτυξιακό νόμο.
(RG)


Χωρίς τον αναπτυξιακό νόμο να αλλάζει ή να κινητροδοτεί αυτές τις επιχειρήσεις στην Αττική, αλλά και στη Θεσσαλονίκη και στην Πάτρα και στο Ηράκλειο -στις μεγάλες πόλεις- δεν μπορούν να αναβαθμιστούν τα δωμάτια. Ο κ. Πάχτας προχθές δήλωσε ότι ο αναπτυξιακός νόμος θα ετοιμαστεί το Σεπτέμβριο. Δεν θα προλάβουν να γίνουν αυτά τα αναβαθμισμένα δωμάτια και θα έρχονται οι ξένοι για το 2004, υποτίθεται αναζητώντας δωμάτια των κατηγοριών που θα αναφέρονται, γιατί ήδη τα ξενοδοχεία καθόρισαν πως θα αναβαθμίσουν και θα τους στέλνετε να μείνουν σε τρύπες, όπου γάτες και σκυλιά δεν θα μπορούν να μείνουν σ' αυτά τα δωμάτια. Τρέμουμε στην ιδέα αυτή η μεγάλη ευκαιρία του 2004 που είναι τεράστια ευκαιρία για τον τουρισμό μας, χωρίς αυτή τη στοιχειώδη υποδομή και με τις δικές σας καθυστερήσεις με τον τρόπο που λειτουργείτε σαν κυβέρνηση, όχι μόνο δεν θα εκμεταλλευτεί και θα περάσει ανεκμετάλλευτη από τη χώρα μας, αλλά δυστυχώς φοβόμαστε μήπως δημιουργήσει τραύμα στον τουρισμό μας και στην τουριστική ανάπτυξη. 
Αυτή τη στιγμή εξαιτίας της ανυπαρξίας της τουριστικής πολιτικής, εξαιτίας του ότι δεν λειτουργείτε προς την κατεύθυνση του να δημιουργήσετε υποδομές, εξαιτίας του ότι πέντε μήνες έχετε την επιτροπή διαχείρισης κρίσεων, δεν έχει βγει κανένα αποτέλεσμα. Ήδη τα μέλη της επιτροπής διαχείρισης κρίσεων έβγαλαν δελτίο τύπου που καταγγέλουν ότι πέντε μήνες μετά κανένα μέτρο δεν υλοποίησε η επιτροπή. Δεν γνωρίζουμε αν σας εισηγήθηκαν καν τέτοια μέτρα. Αυτή την κατάσταση της ελληνικής πραγματικότητας στον ορισμό την έχουν αντιληφθεί όλοι οι tours operator, οι οποίοι γνωρίζοντας ότι δεν δημιουργείται υποδομή πιέζουν ουσιαστικά τους ξενοδόχους για χαμηλές τιμές. Αυτή τη στιγμή οι ξενοδόχοι βρίσκονται σε απελπισία και φυσικά με τις χαμηλές τιμές θα έρθουν και τουρίστες χαμηλού εισοδήματος με άμεσο αποτέλεσμα τα κέρδη της χώρας μας απ' όλη αυτή την υπόθεση να πέσουν πάρα πολύ χαμηλά. 
Μας είπατε ότι η επερώτησή μας δεν έχει νόημα γιατί προχωράτε με σωστά βήματα προς τον τουρισμό. Λυπάμαι αν τώρα που αναλάβατε το Υπουργείο δεν διαπιστώσατε ότι μέχρι τώρα πραγματικά και για μια 20ετία ουσιαστικά δεν υπήρχε στρατηγική τουριστικής ανάπτυξης, και δεν έγιναν τα αποφασιστικά βήματα. Το μόνο που κάνατε ήταν τέτοιες παρεμβάσεις σαν τη διάλυση κυριολεκτικά του ΕΟΤ, γιατί εάν μεν περιθωριακή και αποκεντρωτική γινόταν η αναδιοργάνωσή του, θα έπρεπε να ακολουθηθεί από αντίστοιχη στελέχωση για να λειτουργεί αποτελεσματικά εκεί που είναι και όχι έτσι όπως ακριβώς είναι τώρα. Διότι πραγματικά μοιάζει με διάλυση του ΕΟΤ και όχι με αποκεντρωτική αναδιοργάνωση, όπως ίσως θα θέλατε να την ονομάσετε. 
Για δύο χρόνια δεν είχατε καν πολιτική προβολής και φέτος αποφασίσατε να την κάνετε, αλλά λόγω του τρομοκρατικού κτυπήματος και των ιδιαιτέρων συνθηκών που δημιουργήθηκαν, τόσο στην Αμερική, όσο και σε ολόκληρη την Ευρώπη ακόμη δεν προχωρήσατε την προβολή της χώρας, όπως δεν προχωρήσατε και σε διαφημιστική καμπάνια. Πότε θα την κάνετε; Έπρεπε ήδη να έχουμε προχωρήσει από το Δεκέμβριο εμείς, διότι τότε αρχίζουν να κλείνονται. Ιανουάριο, Φεβρουάριο έχουν γίνει τα μεγαλύτερα κλεισίματα και εσείς θα την κάνετε το Μάρτιο όταν πλέον θα έχουν μείνει τα τελευταία απομεινάρια.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Έχει βγει ήδη.
ΓΕΩΡΓΙΟΣ ΣΑΛΑΓΚΟΥΔΗΣ: Που στο CNN;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Στο CNN και σε άλλα κανάλια. Στο EUROSPORT κ.α.
ΓΕΩΡΓΙΟΣ ΣΑΛΑΓΚΟΥΔΗΣ: Σε ποια άλλα; Σ' αυτά τα δύο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Σε τέσσερα κανάλια.
ΓΕΩΡΓΙΟΣ ΣΑΛΑΓΚΟΥΔΗΣ: Διάβασα πρόσφατα απάντηση του κ. Γεωργακόπουλου σε ερώτησή μας, που μιλούσε ακριβώς μόνο γι' αυτές τις δύο δράσεις. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θα βγει.
ΓΕΩΡΓΙΟΣ ΣΑΛΑΓΚΟΥΔΗΣ: θα βγει αλλά θα βγει το Μάρτιο κύριε Υπουργέ και τότε θα έχει πετάξει το πουλί, όπως λέμε στην πιάτσα. Διότι τότε θα έχουν μείνει ελάχιστοι και αυτοί θα είναι από τους χειρότερους -εισοδηματικά εννοώ χειρότερους-που δεν προγραμματίζουν πολύ έγκαιρα τις διακοπές τους.
Έτσι, λοιπόν, μην μας λέτε ότι φέτος θα έχουμε μια θετική χρονιά. Μακάρι, το ευχόμαστε. Γι' αυτό σας ελέγχουμε και γι' αυτό κάνουμε την επερώτηση για να σας δραστηριοποιήσουμε. Διότι η καθεστωτική νοοτροπία σας έχει κάνει να δείχνετε αφόρητα κουρασμένοι, ανήμποροι και αναποτελεσματικοί.

(PM)

Χρειάζεστε τη δική μας πίεση, αλλά φαίνεται ότι αυτή η καθεστωτική αντίληψη υπάρχει σε τέτοιο βαθμό, που όλες οι φωνές μας, αλλά και οι προτάσεις μας, δεν βρίσκουν εύφορο έδαφος για να καλλιεργηθούν. Όμως, η Ελλάδα θέλει επιτέλους θα ανθίσει. Βέβαια, δεν πρόκειται να ανθίσει με σας, μαράζωσε κυριολεκτικά, γι' αυτό πρέπει πολύ γρήγορα και ο ελληνικός λαός να πάρει τις αποφάσεις του. Μακάρι να είναι θετική η χρονιά. Δεν προβλέπεται όμως τέτοια, γιατί, αν πράγματι προβλεπόταν, ήδη θα είχαμε τα πρώτα δείγματα και δεν θα υπήρχε η μελαγχολία των τουριστικών φορέων. 
Όσο για τις δικές μας προτάσεις, θα σας στείλουμε το επικαιροποιημένο πρόγραμμα για να τις δείτε, για να δείτε τη στρατηγική, για να δείτε ακριβώς και με ποιόν φορέα σκεπτόμαστε να "πουλήσουμε Ελλάδα" και για προσέλκυση ξένων επενδύσεων και για τη διαφήμιση και του τουριστικού και του πολιτιστικού προϊόντος μας και των προϊόντων που βγάζουμε και πώς θα τα αξιοποιήσουμε για να τα κάνουμε ελκυστικά στην παγκόσμια αγορά.
Νομίζω ότι πράγματι η Ελλάδα με σας χάνει τον καιρό της. Χρειάζεται μια άλλη κυβέρνηση, μια κυβέρνηση που πραγματικά θα έχει φρέσκες ιδέες, θα έχει φαντασία, θα έχει όραμα, θα βάλει ψηλά τον πήχυ, για να προχωρήσει η Ελλάδα μέσα στις προκλήσεις του 21ου αιώνα. Έτσι θα πετύχουμε την πραγματική σύγκλιση και όχι όπως τη σχεδιάζετε εσείς με αυτούς τους ρυθμούς ανάπτυξης, που θα φτάσουμε το 2021 για να την πετύχουμε. Με τους δικούς μας υψηλούς ρυθμούς ανάπτυξης -που ήδη σας έδωσα και τη "συνταγή" για το πώς θα γίνουν- εμείς μόνον μπορούμε να πετύχουμε την πραγματική σύγκλιση για το 2010.
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, ο συνάδελφος κ. Αλέξανδρος Αθανασιάδης ζητεί από το Σώμα να εγκρίνει ολιγοήμερη άδεια απουσίας του στο εξωτερικό.
Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς, η Βουλή ενέκρινε.
Το λόγο έχει η Κοινοβουλευτική Εκπρόσωπος του Συνασπισμού της Αριστεράς και της Προόδου κ. Ξηροτύρη-Αικατερινάρη.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Σας ευχαριστώ, κυρία Πρόεδρε.
Κύριοι συνάδελφοι, διαπιστώνουμε τα τελευταία χρόνια ότι υπάρχει πραγματικά μία απουσία μακροπρόθεσμης στρατηγικής και πολιτικής για τον τουρισμό. 
Είναι γεγονός και βεβαίως και ο κ. Υπουργός και η Αξιωματική Αντιπολίτευση, που θέτει τις ερωτήσεις της, αναγνωρίζουμε ότι ο τουρισμός συνεισφέρει σημαντικά στο ΑΕΠ, στο ισοζύγιο εισαγωγών-εξαγωγών. Είναι μεγάλη η συμβολή του στην ανάπτυξη του τόπου και στην απασχόληση. 
Τον τελευταίο όμως χρόνο πραγματικά παρατηρείται μία αποδόμηση και μερικοί την χαρακτηρίζουν, όπως και η ίδια η επερώτηση, ως κατεδάφιση του συστήματος στήριξης και προώθησης μετά τις οργανωτικές αλλαγές που έχουν γίνει και σχεδόν με τη διάλυση του ΕΟΤ. Είναι αλλαγές με τις οποίες προ καιρού έχουμε διαφωνήσει και έχουμε καταθέσει και τα επιχειρήματά μας.
Φαίνεται ότι οι κυβερνητικές επιλογές στον τομέα του τουρισμού αδυνατούν να συλλάβουν τα καινούργια δεδομένα και πολύ περισσότερο αυτά που προκύπτουν μετά το χτύπημα της 11ης Σεπτεμβρίου. Εμείς πιστεύουμε ότι χρειάζεται μια νέα τουριστική πολιτική και έχουμε καταθέσει προτάσεις. Θα προσπαθήσω και τώρα, στο λίγο χρόνο που έχω, να τις συνοψίσω.
Χρειάζεται ένας σχεδιασμός της τουριστικής ανάπτυξης -πραγματικά το είπε και ο κ. Υπουργός πριν- σε εθνικό και περιφερειακό επίπεδο, που να ανταποκρίνεται στις σύγχρονες τάσεις, αλλά να έχει και ως γνώμονα τις εσωτερικές αναπτυξιακές απαιτήσεις κυρίως, με σεβασμό στα φυσικά δεδομένα της χώρας μας, στην πολιτιστική μας κληρονομιά, με αποφόρτιση από τις πιέσεις που δέχεται το φυσικό, ανθρωπογενές και αστικό περιβάλλον σε μία υπεραναπτυγμένη περιοχή και στις περιβαλλοντικά ευαίσθητες τουριστικά περιοχές. 
Υπάρχει και μία παράλληλη αντίληψη, που δυστυχώς εδώ και πολλά χρόνια τονίζουμε, ότι δεν έχουμε σήμερα μία χωροταξική και οικιστική πολιτική. Δεν αρνούμαστε βέβαια το μαζικό τουρισμό, γιατί πραγματικά είναι μια κύρια πηγή των εσόδων της χώρας μας. Στη διεθνή ανακατανομή της τουριστικής αγοράς, η Ελλάδα θα πρέπει να αναβαθμίσει το μερίδιό της.
(Ε Β)



Ο μαζικός τουρισμός όμως απαιτεί σήμερα μια βελτιωμένη ποιότητα και ποικιλία υπηρεσιών. Έτσι πρέπει να συνεχίσουμε να δώσουμε αυτή τη μάχη. Με δεδομένες πια και τις μεγάλες συνέπειες από το τρομακτικό κτύπημα του Σεπτεμβρίου ο ελληνικός τουρισμός και η εθνική οικονομία κατ' επέκταση θα δοκιμασθούν φέτος εάν δεν ληφθούν σοβαρά μέτρα ώστε να βελτιωθεί η εικόνα της Ελλάδος που διαμορφώνεται αυτή τη στιγμή στις κύριες αγορές. 
Με βάση δημοσιεύματα του τύπου και έχουμε κάνει σχετική ερώτηση σ' αυτό αλλά πέρασε περίπου ένας μήνας και δεν πήραμε απάντηση και τις προτιμήσεις σε σχέση με τις διακοπές που καταγράφονται από ανάλογες έρευνες, η Ελλάδα δεν αναφέρεται ως χώρα προορισμού που παρέχει ασφάλεια ενώ αντίθετα θεωρείται ασφαλής η Τουρκία μαζί με χώρες όπως η Γαλλία, η Ισπανία και η Ιταλία.
Είναι γεγονός κύριε Υπουργέ, ότι η Ελλάδα έχει χάσει τη μάχη των εντυπώσεων σε επίπεδο επικοινωνιακό, δηλαδή τη διαφήμιση, δημόσιες σχέσεις έμμεση προβολή της χώρας. Γιατί ξεκίνησε την πρώτη φάση της διαφημιστικής της καμπάνιας με ιδιαίτερα μεγάλη καθυστέρηση. Επιπλέον η ποιότητα και η εμβέλεια της διαφημιστικής καμπάνιας θα την καταστήσουν αναποτελεσματική αφού τα έντυπα και οι τηλεοπτικές ζώνες όπου θα διαφημιστεί ο ελληνικός τουρισμός δεν χαρακτηρίζεται από υψηλή αναγνωρισιμότητα και τηλεθέαση. Στην ίδια περίοδο η Ενωμένη Ευρώπη έχει αρχίσει μεν να συνειδητοποιεί τη σημασία του τουρισμού για τα δικά της κράτη μέλη κυρίως για τη νότιο περιοχή όπου περιλαμβάνεται και η Ελλάδα. Παρ' όλα αυτά δεν έχει διαμορφώσει και αυτή μια πολιτική και θα έλεγε κανείς εδώ ότι είναι καλά να έχει τις οδηγίες και τις επιλογές της Ευρωπαϊκής Ένωσης και τα οφέλη που προκύπτουν απ' αυτές ή αν θα πρέπει να μείνει για να εφαρμόζει το κάθε κράτος την δική του εθνική πολιτική στον τομέα του τουρισμού. Υπάρχει δηλαδή αυτή τη στιγμή μια σύγχυση στα θέματα της εθνικής πολιτικής στον τουρισμό και της ευρωπαϊκής πολιτικής. Όλα αυτά όμως σημαίνουν ότι η περίοδος είναι δύσκολη. Εμείς θα πρέπει να διαθέσουμε όλα μας τα μέσα και κύρια οργανωμένες υπηρεσίες και πολύ περισσότερο χρήμα. Δεν αρκεί το περισσότερο χρήμα με την έννοια που το θέσατε και σεις ότι πραγματικά έχουμε πόρους από το Γ' Κοινοτικό Πλαίσιο Στήριξης. Όμως κύριε Υπουργέ, έχουμε ιδιαίτερα καθυστερήσει και σεις κάνατε αντίστοιχες δηλώσεις πριν από λίγες ημέρες, η εξειδίκευση των μέτρων των επιχειρησιακών προγραμμάτων και αυτών που αναφέρονται στα θέματα του τουρισμού και στα θέματα των επιχειρήσεων και της ανταγωνιστικότητας, ξέρετε πολύ καλά ότι δεν έχουν πάρει μορφή ακόμη και είναι αδύνατον να απορροφηθούν το 1,3 τρισεκατομμύρια στα οποία αναφερθήκατε σήμερα και τα 70 δισεκατομμύρια τα οποία αναφερθήκατε για τον τουρισμό. Ποιος ο λόγος να καθυστερήσετε τόσο πολύ και να τσιγκουνευτείτε τόσο πολύ με τη διαφημιστική καμπάνια. Είχαμε μιλήσει και την άλλη φορά γι' αυτό. Αυτή τη στιγμή φαίνεται ότι υπάρχουν πόροι και είναι ανεκμετάλλευτοι δεν θα απορροφηθούν. Στο τέλος δεν είναι να απορροφήσουμε όπως όπως τους πόρους από το Γ' Κοινοτικό Πλαίσιο Στήριξης και για τον τουρισμό μας αλλά και για άλλα θέματα, αλλά να προλάβουμε πραγματικά και να δημιουργήσουμε τέτοια έργα και τέτοιες δράσεις οι οποίες θα μας δώσουν τα αναμενόμενα αποτελέσματα. 
Έχουμε κάνει πολλές ερωτήσεις και εμείς και ο κύριος κορμός αυτής της επερώτησης είναι για το τι θα γίνει με τον ΕΟΤ. Φαίνεται ότι το νέο σχήμα που έχετε επιλέξει σχεδόν διαλύει τον ΕΟΤ. Εμείς επιμένουμε κύριε Υπουργέ και αυτό είναι ένα τρίτο συστατικό της πρότασής μας ότι η χώρα μας έχει ανάγκη από έναν ισχυρό ενιαίο φορέα ο οποίος θα έχει τις γνώσεις και τα δεδομένα των μέχρι τώρα προβλημάτων αλλά θα γνωρίζει και τις προοπτικές οι οποίες ανοίγονται για τον τουρισμό. Θα μπορέσει να αποτελέσει όχι μόνο το επιτελικό όργανο αλλά και το όργανο σχεδιασμού μιας ολοκληρωμένης πολιτικής. Και σ' αυτό προσβλέπαμε ότι ο ΕΟΤ μπορούσε με όλες τις αδυναμίες που κυρίως τον είχαν επιφορτίσει μέχρι τώρα πολιτικές των κυβερνήσεων νομίζω ότι θα μπορούσε να αναβαθμιστεί και να παίξει αυτό το ρόλο. Στο νέο σχήμα ουσιαστικά δεν έχουμε τη λειτουργία της Γενικής Γραμματείας όπως και δεν λειτουργούν οι διευθύνσεις στην περιφέρεια για τα θέματα του τουρισμού και είναι πραγματικά και σε μας τα μηνύματα μεγάλα για την ταλαιπωρία του πολίτη που έχει κάποια θέματα και για την ταλαιπωρία των επιχειρήσεων και τελικά και για το ίδιο το παραγόμενο τουριστικό προϊόν.
Από την άλλη πλευρά ήθελα να αναφερθώ ιδιαίτερα στο ότι πολλές δραστηριότητες του ΕΟΤ που αφορούσαν τον επιχειρηματικό του ρόλο μεταφέρθηκαν σε ανώνυμες εταιρείες οι οποίες μετοχοποιούνται. Αφαιρούνται έτσι οι δραστηριότητες και θα έλεγα ότι μεγάλα είναι τα προβλήματα τα οποία δημιουργούνται ιδιαίτερα με την εταιρεία τουριστικών ακινήτων. Η επερώτηση δεν βάζει αυτά τα θέματα που είναι πολύ σοβαρά.
(KA)


Ήδη πριν από σας υπήρξε μία πώληση προμέτοχων της Εταιρείας Τουριστικών Ακινήτων. Σήμερα είμαστε στη δύνη της επέκτασης του καζίνο της Πάρνηθας και στο διαγωνισμό και εμείς σας έχουμε καταθέσει πάρα πολλές ερωτήσεις. Πέρα από τη λογική της καζινοποίησης που εξακολουθείτε να την ενισχύετε παρόλο όσα συμβαίνουν και αποκαλύπτονται σήμερα στην ελληνική κοινωνία, παραβιάζετε κατάφορα τη νομοθεσία και επιβάλλετε σοβαρή οικολογική καταστροφή με την τουριστική αξιοποίηση εντός εισαγωγικών 3.100 στρεμμάτων δημόσιας περιουσίας, την οποία έχετε περιλάβει ως "φιλέτο" στο διαγωνισμό του καζίνο της Πάρνηθας.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κοινοβουλευτικός εκπρόσωπος του ΠΑ.ΣΟ.Κ. κ. Κωνσταντίνου έχει το λόγο.
ΦΛΩΡΟΣ ΚΩΝΣΤΑΝΤΙΝΟΥ: Κυρία Πρόεδρε, νομίζω ότι η παρέμβαση του Υπουργού αλλά και ο τρόπος που παρουσίασε τις σκέψεις της Κυβέρνησης και του Υπουργείου Ανάπτυξης ήταν καθοριστικός ώστε δεν νομίζω η παρέμβασή μου να έχει να προσθέσει κάτι. 
Τέθηκαν, όμως, μερικά πολιτικά ερωτήματα ή πολιτικές γενικότερα κατηγορίες εναντίον της Κυβέρνησης και του ΠΑ.ΣΟ.Κ. στα οποία θέλω να απαντήσω. Και θα ξεκινήσω από τον κοινοβουλευτικό εκπρόσωπο της Νέας Δημοκρατίας κ. Σαλαγκούδη.
Είπε ο κ. Σαλαγκούδης ότι τώρα το ΠΑ.ΣΟ.Κ. ανένηψε και κοιτάζει τον τουρισμό ενώ δεν τον κοίταξε στη δεκαετία του '80 που ήταν η χαμένη δεκαετία. Και μάλιστα επικαλέστηκε και στελέχη του ΠΑ.ΣΟ.Κ. 
Θα ήθελα να τον πληροφορήσω ότι ο νυν Πρωθυπουργός δεν έχει πει ποτέ κάτι τέτοιο. Αν έχετε στη διάθεσή σας κάτι άλλο να το πείτε. Αλλά στο πολιτικό ερώτημα που υπάρχει για τη δεκαετία του '80 είναι ότι πράγματι πρέπει κάποτε να απαντούμε και εμείς και να απαντάτε και εσείς. 
Ποια ήταν η πρώτη προτεραιότητα στη δεκαετία του '80 μεταξύ ανάπτυξης και δημοκρατίας στη χώρα; Ήταν η δημοκρατία, κύριοι συνάδελφοι, η δημοκρατία που επί δεκαετίες την καταταλαιπωρήσατε. Και γι' αυτό το ΠΑ.ΣΟ.Κ. σωστά έκανε…
ΑΡΙΣΤΟΤΕΛΗΣ ΠΑΥΛΙΔΗΣ: Το πάτε φιρί-φιρί …
ΦΛΩΡΟΣ ΚΩΝΣΤΑΝΤΙΝΟΥ: Αφήστε, κύριε Παυλίδη. Σας ακούσαμε με προσοχή. Δεν μπορείτε εσείς να πηγαίνετε στο παρελθόν και όταν πάμε εμείς να μας λέτε ότι πάμε πίσω …
ΑΡΙΣΤΟΤΕΛΗΣ ΠΑΥΛΙΔΗΣ: Θα πάρετε απάντηση …
ΦΛΩΡΟΣ ΚΩΝΣΤΑΝΤΙΝΟΥ: Δεν υπάρχει λοιπόν χαμένη δεκαετία. Υπήρχαν χαμένες δεκαετίες πριν το 1980 για τη δημοκρατία που το ΠΑ.ΣΟ.Κ. έπρεπε να αποκαταστήσει, κύριε Παυλίδη …
ΑΡΙΣΤΟΤΕΛΗΣ ΠΑΥΛΙΔΗΣ: Λάθος κάνετε. Άλλος την αποκατέστησε …
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, όχι διάλογο.
Κύριε Κωνσταντίνου, παρακαλώ να απευθύνεστε καλύτερα προς το Προεδρείο.
ΦΛΩΡΟΣ ΚΩΝΣΤΑΝΤΙΝΟΥ: Έχετε δίκιο, κυρία Πρόεδρε.
Βεβαίως, ήταν λογικό που στη δεκαετία του '80 το ΠΑ.ΣΟ.Κ. είπε για τα γκαρσόνια, ότι δηλαδή δεν πρέπει να γίνουμε γκαρσόνια της Ευρώπης. Την έννοια αυτού του πράγματος νομίζω ότι και σήμερα ο καθένας θα την υιοθετούσε. Αν δεν αναδείξουμε και αν δεν μπορέσουμε να εκμεταλλευτούμε τα όποια συγκριτικά πλεονεκτήματα έχουν οι περιφέρειες της χώρας μας για τον τουρισμό, τότε πράγματι θα καταντήσουμε να μην εκμεταλλευόμαστε αυτά τα συγκριτικά πλεονεκτήματα που έχουμε. Και νομίζω ότι αυτή την απλή λογική και οι συνάδελφοι που σήμερα αντιπολιτεύονται θα την υιοθετήσουν. 
Το δεύτερο, όμως, πολιτικό θέμα που ετέθη είναι και πάλι η επανάληψη της καθεστωτικής δήθεν νοοτροπίας ή πρακτικής του ΠΑ.ΣΟ.Κ. που επί είκοσι χρόνια λένε κυβερνά. Μα, κάποιοι συνάδελφοι ξεχνούν ότι ενδιαμέσως για μία τετραετία υπήρξε κυβέρνηση η οποία έκανε το έργο της και κρίθηκε γι' αυτό το έργο. Το βασικότερο, όμως είναι ότι ο λαός αποφασίζει ποιος θα είναι κυβέρνηση.
Αλίμονο αν στη Σουηδία που ήταν το Σοσιαλιστικό Κόμμα επί πολλές δεκαετίες στην κυβέρνηση εκατηγορείτο για δήθεν καθεστωτική νοοτροπία. 
Καταλήγοντας, μάλιστα, ο κοινοβουλευτικός εκπρόσωπος της Νέας Δημοκρατίας ότι χρειάζεται μία κυβέρνηση της Νέας Δημοκρατίας που θα βάλει υψηλά τον πήχη των προσδοκιών του ελληνικού λαού. Μα, ποιος ήταν ο πήχης που έθεσε τόσα χρόνια για τις προσδοκίες του ελληνικού λαού; Μήπως ο πήχης, λέγοντας η Νέα Δημοκρατία ότι δεν θα ενταχθούμε στο ευρώ, ετέθη ψηλά ή ετέθη πολύ χαμηλά;

(GH)


Η Κυβέρνηση την πρόκληση την πήρε πάνω της, έθεσε τον πήχη ψηλά και πήδηξε αυτό το ύψος. Σεις δείξατε με την πρακτική σας, με τη συμπεριφορά σας γιατί μέσα σας είμαι βέβαιος ότι δεν το πιστεύατε, μέσα σας δεν πιστεύατε ότι δεν πρέπει να γίνει, αλλά με τη συμπεριφορά σας δείξατε ότι θα προτιμούσατε να μην είχαμε περάσει αυτό το ύψος, αυτές τις υψηλές προσδοκίες. Και υπάρχουν και άλλα παραδείγματα που μπορούν να αποδείξουν ποιος έθεσε τον πήχη των προσδοκιών για την Ελλάδα ψηλά και ποιος ίσως θα ήθελε να μην είναι τόσο ψηλά και με την πράξη του τοποθετούσε τον πήχη χαμηλά.
Ο τουρισμός, είπε ο κύριος κοινοβουλευτικός εκπρόσωπος της Νέας Δημοκρατίας, αποτελεί το μεγαλύτερο συγκριτικό πλεονέκτημα της χώρας. Δεν ξέρω ποιες μελέτες μπορεί να επικαλεσθεί η Νέα Δημοκρατία. Γενικώς και αφηρημένα για την χώρα μας ισχύει. Αλλά ισχύει αυτό, κυρία Πρόεδρε, για όλες τις περιφέρειες εξίσου; Είναι αυτό γεγονός που αποδεικνύεται με πραγματικά, με αριθμητικά στοιχεία αν δεν κάνουμε, αν δεν ολοκληρώσουμε περιφερειακές μελέτες αξιοποίησης του τουριστικού προϊόντος, προβολής οικολογικού τουρισμού, αξιοποίησης συγκριτικών πλεονεκτημάτων που το είπαμε με μια φράση πριν;
Αυτά τώρα ολοκληρώνονται. Και είχα την ευκαιρία και σε άλλη συζήτηση με τον κύριο Υπουργό και ιδίως με τον κύριο Υφυπουργό να γνωρίζω ότι ήδη τώρα αυτές οι μελέτες ολοκληρώνονται. Πώς λοιπόν θα ασκηθεί η καλύτερη δυνατή τουριστική πολιτική όταν αυτά δεν έχουν πράγματι καταγραφεί, δεν έχουν δηλαδή δείξει το τι δυνατότητες έχουμε σε κάθε περιφέρεια;
ΑΡΙΣΤΟΤΕΛΗΣ ΠΑΥΛΙΔΗΣ: Αν δεν κάνω λάθος, πόσα χρόνια είσαστε στην Κυβέρνηση;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Παυλίδη!
ΦΛΩΡΟΣ ΚΩΝΣΤΑΝΤΙΝΟΥ: Το τι μπορεί να γίνει, κυρία Πρόεδρε, τουριστικά στην Κέρκυρα ή στη Ρόδο ή στην Κρήτη ή σε μερικά άλλα σημεία που τιμούν την Ελλάδα με τον τουρισμό, ιδίως των ιδιωτών και λιγότερο του κράτους, αυτό μας είναι γνωστό. Αλλά δεν είναι μόνο αυτό ο τουρισμός στη χώρα μας, ή τουλάχιστον δεν πρέπει να θέλουμε να είναι μόνο αυτό ο τουρισμός στην Ελλάδα. 
Γι' αυτό νομίζω ότι δεν έχω άλλα να προσθέσω πέραν ενός θέματος που ετέθη και πάλι από τον κοινοβουλευτικό εκπρόσωπο και επειδή αφορά και τη Δράμα και επί του οποίου θα πω μόνο μία λέξη χωρίς να θέλω να δώσω συνέχεια σ' αυτό το θέμα.
Η πώληση της ΑΘΗΝΑΙΚΗΣ ΧΑΡΤΟΠΟΙΙΑΣ της SOFTEX έγινε με σύμφωνη γνώμη της Νέας Δημοκρατίας, κυρία Πρόεδρε, σ' αυτή τη Βουλή. Το τι έγινε στη SOFTEX, αν έχει μία ευθύνη η Κυβέρνηση, έχει εξίσου μία ευθύνη και η Νέα Δημοκρατία που ήταν Αντιπολίτευση και ομοφώνως δηλαδή με τη συμφωνία της Νέας Δημοκρατίας έγινε ό,τι έγινε.
Σας ευχαριστώ, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Προχωρούμε στο στάδιο των δευτερολογιών. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κυρία Πρόεδρε, αν μου επιτρέπετε…
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ. Θα πρωτολογήσετε, κύριε Υπουργέ, ή απλώς θα κάνετε κάποια παρέμβαση;
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Μία παρέμβαση, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριοι συνάδελφοι, βέβαια νομίζω ότι τα στοιχεία που σας έδωσε ο κύριος Υπουργός ήταν πλήρη. Εγώ θα συμπληρώσω ορισμένα θέματα, τα οποία θεωρώ απαραίτητα προκειμένου να τα γνωρίζετε.
Μας κατηγορείτε ότι δεν έχουμε τουριστική πολιτική. Προφανώς δεν παρακολουθείτε την τελευταία περίοδο ότι αναπτύσσεται μια πολιτική στον τουρισμό που ποτέ άλλοτε δεν είχε αναπτυχθεί. Για πρώτη φορά γίνεται μετά την αναδιοργάνωση του ΕΟΤ -και θα επανέλθω σ' αυτό, γιατί κατηγορήσατε την Κυβέρνηση ότι τάχα διέλυσε τον ΕΟΤ- μία προσπάθεια για να μπούμε σε θέματα του τουρισμού που πριν δεν τα συζητούσε κανείς. 
Εμείς αναδεικνύουμε αυτή τη στιγμή όλες τις εναλλακτικές μορφές τουρισμού, είτε αυτός λέγεται θρησκευτικός τουρισμός, πολιτιστικός τουρισμός, αθλητικός τουρισμός, εναλλακτικός τουρισμός, ορεινά καταφύγια, περίπλους κάστρων και μια σειρά άλλων μορφών τουρισμού που πριν ήταν ανύπαρκτοι. Και το κάνουμε αυτό ακριβώς, για να διευρύνουμε την τουριστική περίοδο η οποία πράγματι ήταν πάρα πολύ στενή. 
Η τουριστική περίοδος δεν διευρύνεται μόνο με το να λέμε να αλλάξουμε το προϊόν χωρίς να κάνουμε ταυτόχρονα τίποτα. Διευρύνεται όταν δίνουμε διέξοδο στον επισκέπτη να μπορεί να δει άλλες μορφές τουρισμού για να έλθει και την άνοιξη, να έλθει και το φθινόπωρο, να έλθει και το χειμώνα στη χώρα μας.
Σας πληροφορώ δε ότι όλες αυτές οι μορφές τις οποίες σας είπα τώρα δεν είναι "θα γίνουν". 'Ηδη γίνονται. 'Ηδη υπάρχουν επιτροπές, οι οποίες κάνουν τις προδιαγραφές. Μιλήσατε για προδιαγραφές. Γίνονται οι προδιαγραφές.
(PN)





Eαν δεν υπάρξουν προδιαγραφές δεν μπορούμε να προχωρήσουμε. Χθες έδωσα στον Ορειβατικό Σύνδεσμο Αθηνών το θέμα για τα ορεινά καταφύγια. Το είχα εξαγγείλει πριν από μερικές ημέρες σε μία συνέντευξη την οποία είχαμε δώσει. Και είχαμε πει ότι εντός των ημερών θα δώσουμε για τον ορεινό τουρισμό. Το δώσαμε. Μας ειρωνεύτηκε ο κ. Λιάσκος για τα τελεφερίκ ότι κάνουμε τις προδιαγραφές, τάχα. 
Γνωρίζετε ότι αυτά λειτουργούσαν επί είκοσι πέντε χρόνια χωρίς προδιαγραφές, κύριοι συνάδελφοι;
ΑΡΙΣΤΟΤΕΛΗΣ ΠΑΥΛΙΔΗΣ: Εσείς το γνωρίζατε;
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Εσείς, κύριε συνάδελφε, όταν καθιερώθηκε ο νόμος γι' αυτά, δεν γνωρίζατε πριν ότι έπρεπε να έχουν προδιαγραφές και μετά να καθιερωθούν; Το γνωρίζατε αυτό; 
ΑΡΙΣΤΟΤΕΛΗΣ ΠΑΥΛΙΔΗΣ: Είκοσι χρόνια Κυβέρνηση είστε! Σεβαστείτε μας!
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παυλίδη, ηρεμία σας παρακαλώ! 
ΑΝΑΣΤΑΣΙΟΣ ΛΙΑΣΚΟΣ: Καλά κάνατε, κύριε Υπουργέ. Έπρεπε να το κάνετε πιο πριν. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Όχι, κύριε συνάδελφε. 
Μας κατηγορείτε ακόμα ότι δεν υπάρχει θέμα τουριστικής αξιοποίησης της Αττικής με τους Ολυμπιακούς Αγώνες. Δεν έχετε διαβάσει επιτέλους ότι υπάρχει το master plan για την Αττική, ότι υπάρχουν 15 δισ. για τη διαφήμιση της Αττικής, η οποία θα ξεκινήσει και θα είναι τα δύο χρόνια πριν τους Ολυμπιακούς Αγώνες; Πόσες φορές έπρεπε να το πούμε αυτό, για να το καταλάβετε και να μην έρχεσθε κάθε φορά να μας βάζετε τα ίδια πράγματα; 
ΓΕΩΡΓΙΟΣ ΣΑΛΑΓΚΟΥΔΗΣ: Για τα δωμάτια και την αναβάθμιση των ξενοδοχείων…
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Να πούμε και γι' αυτό, προλαβαίνουμε, μην στενοχωριέστε.
Το προεδρικό διάταγμα το οποίο είχαμε δώσει στο Συμβούλιο της Επικρατείας πριν το Νοέμβριο, το πήραμε μόλις προχθές από το Συμβούλιο της Επικρατείας. Μήπως ευθυνόμεθα και για τις καθυστερήσεις του Συμβουλίου της Επικρατείας; 
Παρ' όλα αυτά, βρισκόμαστε σήμερα σε προγραμματισμό τέτοιο, για να μην έχουμε καθυστερήσεις, να δούμε αν μπορούν να γίνουν άμεσα και γρήγορα αυτές οι οριοθετήσεις, έτσι ώστε να ξεκινήσει, για όσα ξενοδοχεία είναι έτοιμα. Γιατί, επειδή βρισκόμαστε στην ανακαίνιση των ξενοδοχείων, μπορεί να πούμε, ναι, είμαστε έτοιμοι να ξεκινήσει η διαδικασία της αστεροποίησης και να έλθει το ΧΙΛΤΟΝ, ή η ΜΕΓΑΛΗ ΒΡΕΤΑΝΙΑ και να πει, όχι τώρα, σε ένα χρόνο θα έλθετε να μου κάνετε έλεγχο, γιατί εγώ κάνω τώρα ανακαίνιση του ξενοδοχείου, δεν μπορείτε να έλθετε τώρα. 
Άρα οι καθυστερήσεις δεν είναι μόνο ότι δεν είμαστε έτοιμοι εμείς, είναι και από τους ίδιους τους ξενοδόχους, οι οποίοι έχουν καθυστερήσει την ανακαίνιση των ξενοδοχείων.
Μετά, είπατε για το ΤΕΒΕ. Κύριε συνάδελφε, γνωρίζετε, από το 1971 ισχύει ο νόμος που λέει ότι, όταν είναι πάνω από 2.000 κατοίκους, πρέπει υποχρεωτικά να είναι στο ΤΕΒΕ. Έγινε αυτό, ότι όσοι ήταν στον ΟΓΑ έμειναν μέχρι το '92 στον ΟΓΑ, αλλά από το '92 και μετά, με νόμο που ψήφισε η Νέα Δημοκρατία, υποχρεούνται να είναι όλοι στο ΤΕΒΕ. Τι μας κάνετε κριτική τώρα, γιατί τάχα μπαίνουν κάποιοι μικροί στο ΤΕΒΕ και πληρώνουν; Γιατί το κάνετε αυτό;
ΣΠΥΡΙΔΩΝ ΣΠΥΡΟΥ: Τα δωμάτια…
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν είναι με τα δωμάτια, είναι με το πληθυσμιακό κριτήριο, κύριε συνάδελφε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, παρακαλώ αποφύγετε τον άμεσο διάλογο. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Απαντώ, κυρία Πρόεδρε, στα ερωτήματα που έθεσαν οι συνάδελφοι.
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, παρακαλώ! Αφήστε τον κύριο Υπουργό να ολοκληρώσει. Θα μιλήσετε αμέσως μετά. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Μας κάνατε κριτική για τη διαφήμιση, ότι άργησε και ότι δεν θα έχουμε κόσμο να έλθει στην Ελλάδα.
Σας πληροφορώ ότι φέτος το ότι καθυστερήσαμε τη διαφήμιση είναι υπέρ μας. Γιατί υπάρχει μια οψιμότητα στο κλείσιμο των θέσεων. Και αυτό δεν είναι δική μου εφεύρεση για να δικαιολογήσω.
ΑΡΙΣΤΟΤΕΛΗΣ ΠΑΥΛΙΔΗΣ: Νέα θεωρία αυτή! 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κάνετε λάθος, κύριε Παυλίδη. Μελέτες που έγιναν από πανεπιστήμια στην Αγγλία, δείχνουν ότι θα ταξιδέψουν μεν, αλλά θα αποφασίσουν την τελευταία στιγμή. Αυτή είναι η τάση της ευρωπαϊκής αγοράς σήμερα.
(Θόρυβος από την πτέρυγα της Νέας Δημοκρατίας)
Βλέπετε ότι δεν φταίω εγώ, κυρία Πρόεδρε, οι συνάδελφοι με διακόπτουν. 
Μιλάτε, κύριοι συνάδελφοι, για τσιγκουνιά στη διαφήμιση. Φέτος βρήκατε να το πείτε αυτό, που από 1,5 - 2 δισ. που ήταν η διαφήμιση, φέτος διαθέσαμε στη διαφήμιση και την προβολή 10,6 δισ.; Είναι πενταπλάσια τα χρήματα και μας λέτε φέτος για τσιγκουνιά; Ας το λέγατε άλλες χρονιές. Ή μήπως έχετε γραμμένη την επερώτηση από πέρσι; Δεν καταλαβαίνω γιατί το λέτε αυτό. 
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τι θα γίνει, κύριοι συνάδελφοι; Θα μιλήσετε στην ώρα σας ή θα παρεμβαίνετε συνεχώς; 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Όσον αφορά τη διάλυση του Ε.Ο.Τ., προφανώς δεν έχετε κατανοήσει τι έγινε. Αυτή τη στιγμή ο Ε.Ο.Τ., όπως λειτουργούσε, ήταν αδύνατο να μπορέσει να προχωρήσει.
(ΧΑ)

Ήρθε η Κυβέρνηση το 1998 και είπε ότι πρέπει ο ΕΟΤ να είναι ένα συμβουλευτικό όργανο που έχοντας την τεχνογνωσία του τουρισμού να κάνει μελέτες, να αναλύει, να προτείνει στην Κυβέρνηση. Και η Κυβέρνηση έχει την ευθύνη να αποφασίζει ποια είναι η πολιτική εκείνη την οποία θα εφαρμόσει. Υπάρχουν και ορισμένοι τομείς τους οποίους αναθέτει να τους εφαρμόσει ο ΕΟΤ.
Όσον αφορά την περιουσία του ΕΟΤ, υπάρχει μια εταιρεία η ΕΤΑ η οποία λειτουργεί ως ανώνυμη εταιρεία. Έχει ακίνητα να τα αξιοποιήσει, έχουμε προσλάβει χρηματοοικονομικό σύμβουλο, για να κάνει το στρατηγικό σχέδιο αξιοποίησης. Ποτέ δεν είχαν γίνει αυτά. Και μιλούσαμε όλοι για μια περιουσία του ΕΟΤ, αλλά ξέρετε πού ήταν η περιουσία του ΕΟΤ; Δεν ήξερε ούτε ο ΕΟΤ. Κανείς δεν ήξερε πού ήταν η περιουσία. Πολύ περισσότερο δεν ήξερε τι του ανήκει, αν υπάρχουν τίτλοι, αν υπάρχουν διαγράμματα, τίποτα. Όλα αυτά τώρα έγιναν. Τώρα έγιναν πράξη και υπάρχει πραγματικά μια πλήρης καταγραφή της περιουσίας του ΕΟΤ, για να μπορέσουν να την αξιοποιήσουν και να την ξεμπερδέψουμε και από τα νομικά τερτίπια που μπορεί να έχει με δασαρχεία, αρχαιολογίες, καταπατήσεις και μια σειρά άλλων διαδικασιών…
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υφυπουργέ, παρακαλώ ολοκληρώστε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Μάλιστα, κυρία Πρόεδρε. Λέγαμε ότι είχαμε τουριστική περιουσία 3 τρισεκατομμυρίων δραχμών και ουσιαστικά δεν υπήρχε. Και ποια ήταν η αξιοποιήσιμη περιουσία του ΕΟΤ; Η αξιοποιήσιμη περιουσία του ΕΟΤ είναι πολύ λιγότερη και πολύ μικρότερη από αυτήν την οποία φανταζόμαστε όλοι ως περιουσία του ΕΟΤ.
Γίνεται λοιπόν ένα τεράστιο έργο, σας πληροφορώ, στον τομέα του τουρισμού και ως προς την ανάπτυξη νέων προϊόντων τουρισμού αλλά και ως προς την καλύτερη λειτουργία των υπηρεσιών. Εσείς ποτέ δεν πιστεύατε στην περιφερειακή αποκέντρωση. Και γι' αυτό σας ενοχλεί το ότι στείλαμε τις τουριστικές υπηρεσίες στην περιφέρεια.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Λιάσκος.
ΑΝΑΣΤΑΣΙΟΣ ΛΙΑΣΚΟΣ: Πραγματικά, κύριε συνάδελφε, ακούσαμε από τον κύριο Υπουργό ένα γενικό πολιτικό λόγο που συμπεριέλαβε πάλι τα οράματά του για την ανάπτυξη κλπ. Αυτά τα έχουμε ξανακούσει όμως. Αποτελέσματα δεν βλέπουμε τόσο καιρό. 
Και γι' αυτό βέβαια το λόγο κάνουμε συγκεκριμένα ερωτήματα και παίρνουμε γενικόλογες απαντήσεις, οραματισμούς, "πρέπει". Έχουμε και "πρέπει". Ακούμε ας πούμε, το είπε και ο κ. Τσοχατζόπουλος και ο κ. Γεωργακόπουλος: "Δεν μπορούμε να μείνουμε σε μια μόνο μορφή τουρισμού. Πρέπει να αναπτύξουμε νέες μορφές τουρισμού" κλπ.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Τις αναπτύσσουμε.
ΑΝΑΣΤΑΣΙΟΣ ΛΙΑΣΚΟΣ: Το είπατε και εσείς. "Αναδεικνύουμε για πρώτη φορά, εμείς είμαστε εκείνοι". Λες και ήταν άλλοι πριν, εσείς κάνετε αυτά. Αυτά σας λέμε εμείς τόσα χρόνια τώρα. Και για να μην κάνω λάθος, εσείς δεν είστε η Κυβέρνηση; Μήπως είναι άλλος Κυβέρνηση ας πούμε και τα κάνετε εσείς σε σχέση με κάποιους άλλους που δεν τα είχαν κάνει πριν;
"Επειδή πρέπει να τα φτιάξουμε", λέτε. Αυτά σε ποιους τα λέτε; Δεν σας έχουμε μιλήσει τόσο καιρό τώρα για τις εναλλακτικές και τις ειδικές μορφές τουρισμού; Δεκάδες ερωτήσεις σας έχουμε κάνει. Δεν σας έχουμε πει ότι πρέπει να αποκτήσετε στόχους και στρατηγική, ότι δεν γίνεται έτσι η ποιοτική αναβάθμιση και η ανάπτυξη. Δεν γίνονται έτσι.
Ποιοι είναι οι στόχοι, μια και μιλάμε για επιτελικό σχεδιασμό της τουριστικής σας πολιτικής; Τους έχετε προσδιορίσει; Τι τουρισμό θέλουμε; Πόσο θέλουμε; Πού τον θέλουμε; Τώρα λέτε ότι ξεκινήσατε να τα φτιάξετε όλα αυτά, για να βρείτε τελικά πώς θα κάνετε και περιφερειακή ανάπτυξη, πού και σε ποιο συγκεκριμένο σημείο θα διατάξετε χωροταξικά το προϊόν; 
Αλλά εν πάση περιπτώσει, επειδή είστε Κυβέρνηση, και μπορεί να μην ήσασταν εσείς, κύριε Υπουργέ, που έχετε διαχρονικά την ευθύνη, μη μας τα λέτε εμάς, λες και ήμασταν εμείς αυτοί που πριν δεν μπορούσαμε να τα κάνουμε. Και ήρθατε εσείς σήμερα να υλοποιήσετε αυτά που σας λέγαμε δηλαδή; 
Και αν τελικά βάλετε τους στόχους, δεν πρέπει να προσδιορίσετε και την υλοποίηση αυτών των στόχων, τη μεθοδολογία; Πότε θα πετύχετε την παραγωγικότητα και την ανταγωνιστικότητα; Πότε θα φτιάξετε τις περιφερειακές υποδομές; Όλη η περιφέρεια φωνάζει. Ξεκινήσατε μαρίνες, τις αφήσατε στη μέση. Τα λιμάνια τα αφήσατε στη μέση, τα έργα κοινωνικών υποδομών το ίδιο. Τι μέτρα πήρατε για το τρομοκρατικό χτύπημα; Εμείς είμαστε οι κακοί; Κάθε μέρα σας γράφουν. Επειδή είπατε σ' εμένα αν διαβάζουμε τις εφημερίδες, εσείς διαβάζετε τις εφημερίδες, κύριε Υπουργέ, για να δείτε τι σας λένε οι φορείς κάθε μέρα;
(SX)



Τις διαβάζετε; Και αν τις διαβάζετε δεν βλέπετε ότι διαμαρτύρονται ομόφωνα και σας λένε ότι δεν έχετε πάρει κανένα μέτρο, ότι είσθε η μόνη κυβέρνηση παγκοσμίως που δεν έχετε ασχοληθεί με τις πληγές από το τρομοκρατικό κτύπημα. Εκτός αν θεωρείτε μέτρο ότι ξεκινήσατε τη διαφήμιση στο CNN Ευρώπης και Αφρικής που έχει τηλεθέαση 0,5%. Γιατί έτσι όπως βγαίνει, νομίζει ο κόσμος ότι είναι στο CNN της Αμερικής. Είναι, όμως, στο CNN Ευρώπης και Αφρικής. 'Έτσι δεν λέει η σύμβαση, κύριε Γεωργαράκη, που κουνάτε το κεφάλι σας; 
Και να πούμε και κάτι ακόμα: Τι σας λένε οι φορείς; Εσείς είπατε ότι πρέπει να στηρίξουμε τους ανθρώπους του τουρισμού. Πως θα τους στηρίξετε επιτέλους; Δεν πρέπει κάποια στιγμή να συνεννοηθείτε μαζί τους και να μην τους χρησιμοποιείτε μόνο ως άλλοθι; Φτιάχνετε επιτροπές, συνεδριάζουν, ξανασυνεδριάζουν, σας προτείνουν, σας ξαναπροτείνουν. Μπορείτε να μας πείτε -τέτοιες απαντήσεις θέλουμε εδώ, κύριε Υπουργέ- ένα μέτρο που πήρατε από αυτά που σας πρότειναν; Πέντε μήνες έχουν περάσει από το τρομοκρατικό κτύπημα. Πότε θα πάρετε τα μέτρα; Ξέρετε τι είπατε; 'Ότι αναθέσατε σε μελετητή να αποτιμήσει τις επιπτώσεις για να πάρετε μέτρα. Πότε θα γίνει αυτή η μελέτη και πότε θα παρθούν τα μέτρα; Αυτά σας ρωτήσαμε και δεν απαντήσατε.
Σας είπαμε ότι διαλύσατε τον Ε.Ο.Τ. Και εσείς μιλάτε για αποκέντρωση. Και σας λέμε: Η αποκέντρωση δεν βλάπτει. Βεβαίως δεν βλάπτει η αποκέντρωση. Εκείνο που βλάπτει, όμως, είναι η διάλυση και η ισοπέδωση.
Είπε ο κ.Τσοχατζόπουλος, για να τεκμηριώσει την άποψή του, ότι το κράτος δεν μπορεί να κάνει τον ξενοδόχο, τον γκρουπιέρη. Καλά, αυτά που σας λέγαμε χρόνια τώρα και επιτέλους τα εμπεδώσατε -ήταν την παλαιά εποχή, πριν ανανήψετε από πρώην σοσιαλιστές και τώρα μας κάνετε και μαθήματα …
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Η ιστορία προχωράει, κύριε συνάδελφε.
ΑΝΑΣΤΑΣΙΟΣ ΛΙΑΣΚΟΣ: Βεβαίως. 
Να σας πω κάτι, κύριε Υπουργέ; 'Έχετε δίκιο. Η ζωή προχωράει. Μην εγκαλείτε όμως και εμάς να απολογηθούμε που βλέπαμε πριν από είκοσι χρόνια αυτά που εσείς είδατε σήμερα. Γιατί μας καλείτε και να απολογηθούμε. Αυτό είναι το θέμα. 
(Χειροκροτήματα από την πτέρυγα της Νέας Δημοκρατίας)
Να ξέρετε, λοιπόν, ότι παλαιότερα αυτά σας τα λέγαμε εμείς. Δεν έχουν, όμως, καμία σχέση αυτά με τον Ε.Ο.Τ. Ο Ε.Ο.Τ. ήταν φορέας υλοποίησης τουριστικής πολιτικής. Και βέβαια καλά κάνατε και από το 1998, αν θέλατε, σχεδιάζατε και την αποκέντρωσή του για την καλύτερη και βέλτιστη απόδοσή του. Εσείς είπατε, λοιπόν, ότι από το 1998 πήρατε την απόφαση. Μπορείτε να μας πείτε από το 1998 μέχρι τώρα τι κάνατε για να μπορέσουν να στελεχωθούν και να υποδεχθούν το έργο οι περιφέρειες; 
Να σας πω τι κάνατε; Στέλνατε τον κ. Γεωργαράκη με μια βαλίτσα να τους ενημερώσει. Αυτό βγάλατε ως δελτίο τύπου στις 5 Φεβρουαρίου. Εσείς το λέτε. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν έλεγε έτσι.
ΑΝΑΣΤΑΣΙΟΣ ΛΙΑΣΚΟΣ: Δεν έλεγε, αλλά χωρίς βαλίτσα θα πάει ο άνθρωπος; Πως θα πάει; Τόσες περιφέρειες θα γυρίσει. Δεν πρέπει να πάρει και τα ρούχα του;
Να πούμε εδώ για τον Κοινοβουλευτικό Εκπρόσωπο του ΠΑΣΟΚ το εξής: Αυτό που μας είπε ήταν πραγματικά πρωτοφανές. Είπε ότι το ΠΑΣΟΚ δεν μπορούσε την πρώτη δεκαετία -εν ολίγοις- να κάνει ανάπτυξη γιατί έφτιαχνε τη δημοκρατία. Και είναι σωστό -είπε- αυτό που έλεγε, ότι δεν θα γίνουμε τα γκαρσόνια της Ευρώπης. Αυτή, όμως, τη μαρξιστική αντίληψη την πληρώνουμε μέχρι σήμερα, κύριε Υπουργέ. 
Και θέλετε να σας πω και κάτι; Τελικά, αν θα πάτε στις μεγάλες ποιοτικές ξενοδοχειακές μονάδες οι Ευρωπαίοι έχουν στείλει τα γκαρσόνια τους για να τους σερβίρουν, γιατί ούτε καν γκαρσόνια δεν μπορέσαμε να γίνουμε με αυτήν την τουριστική εκπαίδευση που έχουμε. 
'Όταν προσφέρουμε υπηρεσίες ποιότητας θα πρέπει να αντιληφθούμε ότι έχουμε κάποια προϊόντα που πρέπει να αξιολογήσουμε και να αξιοποιήσουμε. Και αυτό είναι ο τουρισμός, όπως και εσείς πλέον το λέτε.
Εγώ εύχομαι να πετύχετε, κύριε Υπουργέ. Πραγματικά εύχομαι να πετύχετε και στους προσδιορισμούς των νέων μορφών και να τα αναδείξουμε. Να βάλετε και προδιαγραφές για τον ιαματικό τουρισμό που δεν έχουμε. Να δούμε τι γίνεται και με την Κυλλήνη όπου ενώ δώσατε παράταση στον επενδυτή, που θα την αξιοποιούσε, πάλι λήγει η παράταση, τα άλλα δύο χρόνια. Να φτιάξετε αν θέλετε και προδιαγραφές για το χειμερινό τουρισμό, γιατί είμαστε τελευταίοι. Φτιάξτε τα αυτά και εμείς θα σας χειροκροτήσουμε. Γι' αυτά σας φωνάζουμε. Εμείς δεν ήρθαμε εδώ για να σας μαλώσουμε, ούτε θέλουμε να μην πετύχετε. 'Όλοι μας αγωνιζόμαστε για να πάει ο τόπος μπροστά. Εσείς, λοιπόν, εάν τώρα επιτέλους αποκτήσετε στόχους, στρατηγική και πολιτική, εμείς θα σας χειροκροτήσουμε. 
(TS)
Αυτό που σας επισημαίνουμε, είναι πάντα προς τη βελτίωση της ανάπτυξης του τουριστικού προϊόντος. Έτσι θέλω και έτσι πρέπει να βλέπετε τις όποιες μας παρεμβάσεις.
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Βαρβιτσιώτης έχει το λόγο.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Υπουργέ, μου κάνουν εντύπωση και αυτά που είπατε εσείς, αλλά και αυτά που είπε ο Υπουργός Ανάπτυξης για την ολυμπιακή φιλοξενία. Νομίζω ότι ο ένας έρχεται να αντικρούσει αυτά που λέει ο άλλος. Μας είπε ο κ. Τσοχατζόπουλος ότι θα είναι περίπου 100.000 οι φίλαθλοι που θα επισκεφθούν τη χώρα μας, θα επισκεφθούν το λεκανοπέδιο και θα βρίσκονται εδώ το καλοκαίρι του 2004. Συν άλλους 24.000 περίπου που υπολογίζουμε ότι πρέπει να καλύψουμε τις ανάγκες τους σε φιλοξενία, φθάνουμε στις 124.000. Πού είναι τα ξενοδοχεία; Ποιο είναι το πλάνο βάσει του οποίου θα τους φιλοξενήσουμε; Πού θα τους βάλουμε; Εγώ έμεινα έκπληκτος με αυτό το νούμερο που είπε ο κύριος Υπουργός. Τόσο ατάραχα κοιτάζουμε αυτούς τους 100.000 ανθρώπους; Πού θα τους βάλουμε; Σε τσαντίρια; Δεν κατάλαβα ποιο είναι το πλάνο και δεν άκουσα καμία απάντηση από τα χείλη σας ως αρμόδιο επί του τουρισμού για το πώς θα αντιμετωπίσετε αυτό το θέμα. Εάν πείτε ότι το σχέδιο φιλοξενίας προβλέπει την ανέγερση νέων ξενοδοχείων, τότε τι να σας πω; Το μόνο νέο ξενοδοχείο που ανεγείρεται αυτή τη στιγμή είναι το ΗΛΕΚΤΡΑ ΠΑΛΛΑΣ στην Πλάκα με 100 περίπου κλίνες και αυτό έχει κολλήσει από την πολεοδομία, γιατί παρότι έχετε περάσει όλες τις νομοθετικές ρυθμίσεις, τις έχετε περάσει ελλιπέστατα, ώστε η πολεοδομία να τους μπλοκάρει.
Θέλετε να συζητήσουμε για τον άξονα της Κηφισίας; Μα δεν έχει περάσει ακόμα το νομοσχέδιο για τη μεταφορά του συντελεστή δόμησης βάσει του οποίου θα χτιζόντουσαν στην Κηφισίας αυτά τα μεγάλα ξενοδοχεία.
Θέλετε να συζητήσουμε για τις υλοποιήσεις των άλλων αδειών; Δεν έχει φανεί, τουλάχιστον από τις συνεντεύξεις των επιχειρηματιών του χώρου, ότι κάποιος προχωράει. 
Το πρόγραμμα φιλοξενίας από την Τοπική Αυτοδιοίκηση σε σπίτια και δωμάτια βρίσκεται σε μηδενική κατάσταση. Πριν από δεκαπέντε ημέρες έγινε στο Όσλο η συνάντηση του δικτύου των πόλεων που συνεργάζονται για τέτοια ζητήματα φιλοξενίας. Βρέθηκε εκεί το Πεκίνο με αντιπρόσωπό του, το οποίο φιλοξενεί τους Ολυμπιακούς Αγώνες του 2008 για να υιοθετήσει πολιτικές και ζήτησε από το δίκτυο των πόλεων όπως το Ανόβερο, η Βαρκελώνη, η Λισσαβόνα, που έχουν φιλοξενήσει και φιλοξενούν μεγάλα γεγονότα και έχουν μάθει πώς να εξυπηρετούν τους περιστασιακούς επισκέπτες τους για τους οποίους δεν χρειάζονται δωμάτια μέσα από την ιδιωτική φιλοξενία και η Αθήνα ήταν απούσα. Δεν ήταν απών μόνο το 2004, αλλά ο Δήμος, ο ΕΟΤ, το Υπουργείο Ανάπτυξης. Αυτό το σχέδιο έχει εγκαταλειφθεί. 
Να μη σας πω βέβαια για τα κρουαζιερόπλοια, τα οποία καλύπτουν μόνο τις ανάγκες του ΣΔΟΕ και καμία άλλη ανάγκη. Και αν βρούμε το χώρο να τα βάλουμε και αυτά, γιατί σήμερα τα μεγάλα κρουαζιερόπλοια στην Αθήνα δένουν μακριά από ντόκους και βγαίνουν με τις λάντσες, γιατί δεν υπάρχει λιμάνι.
Κύριε Υπουργέ, νομίζω ότι όλα αυτά θέλουν πολύ περισσότερη σκέψη και πολύ δύσκολα θα πρέπει να κατηγορείτε τη Νέα Δημοκρατία ότι δεν σας έχει χτυπήσει έγκαιρα τα καμπανάκια. Και σας τα χτυπάει και μέσα από αυτά που λέμε, βλέπετε συγκεκριμένες προτάσεις. Εάν θέλετε, υπάρχουν οι φορείς, τους οποίους κάποτε πρέπει να δείτε και να ακούσετε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Παυλίδης.
ΑΡΙΣΤΟΤΕΛΗΣ ΠΑΥΛΙΔΗΣ:Κυρία Πρόεδρε, παρότι απουσιάζει ο κοινοβουλευτικός εκπρόσωπος του ΠΑΣΟΚ στον οποίο θα ήθελα να απαντήσω, αναγκάζομαι να θυμηθώ κάτι που διάβασα στην ιστορία του Μπεραντέ, του Γκρότσε. Λέει ο Γκρότσε: "Η ιστορία μοιάζει με ένα άγαλμα. Όσα ραπίσματα και αν του καταφέρω" -θυμηθείτε το και εσείς, κύριε Υπουργέ- "ούτε ερυθριά, αλλά ούτε και αλλάζει πρόσωπο". Απουσιάζει λοιπόν ο κοινοβουλευτικός εκπρόσωπος του ΠΑΣΟΚ, αλλά θα έπρεπε να γνωρίζει ότι ό,τι και να πει, κανείς Έλληνας δεν αμφισβητεί ότι ο Κωνσταντίνος Καραμανλής, ο Εθνάρχης, αποκατέστησε τη Δημοκρατία, πολύ προ του '80 που θυμάται ο κύριος κοινοβουλευτικός εκπρόσωπος του ΠΑΣΟΚ. Βρήκαν δρόμο στρωμένο. Είχαν υποχρέωση να τον ακολουθήσουν, έκαναν όμως και λίγα ζιγκ-ζαγκ οι κύριοι του ΠΑΣΟΚ.
(ST)


Την αποκατάσταση όμως την έκανε ο Κωνσταντίνος Καραμανλής, ο οποίος συσπείρωσε όλες τις πολιτικές δυνάμεις και έτσι σήμερα μπορούμε εμείς να εκφράζουμε ό,τι εκφράζουμε εντός Κοινοβουλίου.
Πάμε τώρα στον κύριο Υφυπουργό. Εγώ σας εκτιμώ, το διακηρύσσω και πάλι. Όμως, κακοπέσατε. Επήγατε σε ένα πόστο, όπου οι προκάτοχοί σας τουλάχιστον -εσάς θα σας κρίνουμε αργότερα- τα έκαναν "θάλασσα λεβεντοπνίχτρα". Προσυπογράφω όσα είπατε. Αυτά βρήκατε. Βρήκατε το έργο των προκατόχων σας, της δικής σας Κυβέρνησης, του ΠΑΣΟΚ.
Εμείς που έχουμε μνήμη -και εσείς έχετε- ξέρετε πώς είδαμε την πολιτική του ΠΑΣΟΚ να εκδηλώνεται εδώ μέσα; Ποια είναι τα νομοθετήματά σας; Νομοθέτημα περί γυμνισμού! Τον ενθυμείστε τον Νικόλαο Σκουλά. Ο πρώτος νόμος που φέρατε εδώ για να κάνετε τουριστική ανάπτυξη ήταν για τον γυμνισμό. Αυτή ήταν η αντίληψή σας! 
Να πάμε στην περιουσία; Είκοσι χρόνια και δεν καταφέρατε να καταγράψετε ό,τι υποτίθεται δεν είχαμε καταγράψει εμείς; Σοβαρά μου λέτε; Εσείς, με τα μέσα που έχετε τώρα, με τα κομπιούτερ και δεν ξέρω τι άλλο; Περιμένετε να έρθει η Νέα Δημοκρατία ή να περιμένουμε εσάς; Τα δημόσια κτήματα, τα λεγόμενα τουριστικά, είναι καταγεγραμμένα και το λέγω εγώ σε εσάς. Οι δύο πρώην Υφυπουργοί των Οικονομικών, που και οι δύο εποπτεύαμε την ακίνητη περιουσία του δημοσίου, ξέρουμε ότι είναι καταγεγραμμένα, μεταφορά από σελίδος εις σελίδα. Τα δώσατε λοιπόν στην Ε.Τ.Α. , η οποία τώρα τα ξεπουλάει, ακόμα και τα μνημεία. Αυτό κάνει η Ε.Τ.Α. Να μιλήσω για το Πρασσονήσι ή για ό,τι έγινε με την ΚΕΔ, την οποία και αυτήν την εποπτεύατε;
Πάμε παρακάτω τώρα. Τ.Ε.Β.Ε. Τι σας είπα εγώ, κύριε Υπουργέ; Είπα να μην ασφαλίζονται; Να ασφαλίζονται. Αλλά ακολουθήστε μία πολιτική, ξεκαθαρίστε την. Παίζετε τζόγο και εδώ με τους μικροϊδιοκτήτες που γίνονται τουριστικοί επιχειρηματίες με πέντε-έξι δωμάτια. Σας λέμε να μπαίνουν στο Τ.Ε.Β.Ε. υποχρεωτικώς από αριθμού δωματίων άνω των δέκα. Δεν μπορούν να είναι ασφαλισμένοι οι Έλληνες πολίτες σε πέντε ταμεία. Δεν είναι ανασφάλιστοι, ούτε ζητούν δωρεά. Ασφαλισμένοι είναι οι άνθρωποι, αλλά εφόσον μιλούμε περί συμπληρωματικής δραστηριότητας τουριστικού χαρακτήρος, δηλαδή αν είμαι αγρότης και θέλω να κάνω και αγροτοτουρισμό, δώστε μου τη δυνατότητα -έχω το δικαίωμα- να είμαι σε ένα ταμείο. Ξεκαθαρίστε εσείς σε ποιο ταμείο. Ούτε αυτό δεν μπορείτε να κάνετε. Εσείς προκαλέσατε τη σύγχυση.
Για τη διαφήμιση έχετε λάθος ιδέα. Κανείς δεν την αποδέχεται τη θεωρία σας.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το αντιληφθήκατε το κουδούνι, κύριε Παυλίδη; 
ΑΡΙΣΤΟΤΕΛΗΣ ΠΑΥΛΙΔΗΣ: Ναι, κυρία Πρόεδρε. Αλλά πρέπει να τα πούμε στην Κυβέρνηση.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ναι, αλλά υπάρχει και Κανονισμός. Ολοκληρώστε παρακαλώ.
ΑΡΙΣΤΟΤΕΛΗΣ ΠΑΥΛΙΔΗΣ: Αρχίζουν το Μάρτιο. Αλλά η διαφήμιση είναι -όπως λέτε εσείς οι αμερικανοσπουδασμένοι- "brainwash", είναι πλύση εγκεφάλου: δώδεκα μήνες το χρόνο, για πολλά χρόνια, μέρα-νύχτα. Τι περιμένετε; Δώστε κοντράτα για τρία, για τέσσερα χρόνια, βρέστε τους κατάλληλους. Κάθε χρόνο περιμένετε να προκηρύξετε διαγωνισμό; Και είστε και πατακτσήδες. Δεν πληρώνετε, δεν έρχονται να αναλάβουν τη διαφήμιση. 
Η διαφήμιση είναι συνεχής υπόθεση. Έχετε δει τι κάνουν οι Τούρκοι; Εγώ γύρισα προχθές από τη Νέα Υόρκη -το λέω σε σας, κυρία Πρόεδρε: στο VIP lounge του αεροδρομίου ξέρετε τι έχουν; Ένα έντυπο που λέγεται "Turkish times". Ποιος το διαβάζει; Κανένας. Αλλά πας να πιάσεις την "WALLSTREET JOURNAL" και άλλα παρόμοια και πέφτεις πάνω σε αυτό. Διαφήμιση. Πονηρά ανατολίτικη διαφήμιση.
Ούτε αυτό δεν μπορείτε να κάνετε, να βάλετε ένα ένθετο μιας αγγλοφώνου εφημερίδας να υπάρχει: "Greece". Εικοσιτέσσερις ώρες την ημέρα, δώδεκα μήνες το χρόνο, διαφήμιση. Με αυτά τα τερτίπια "αρχίζουμε το Μάρτιο, τελειώνουμε το Νοέμβριο" φράγκα στη θάλασσα πετάτε. Αποτυχημένη πολιτική.
Σε όσο καιρό σας μένει, έχετε τη δυνατότητα εσείς να κάνετε ορισμένες απλές κινήσεις, να νοικοκυρέψετε, τουλάχιστον, ώστε να βρουν και οι επόμενοι -λένε πως θα είναι η Νέα Δημοκρατία, ο λαός θα το πει- κάτι για να αξιοποιήσουν το μεγάλο όπλο που έχουμε, την δυνατότητα της τουριστικής ανάπτυξης.
Να ζήσει ο κόσμος, όχι να ζήσουν οι τουρίστες. Αυτή να είναι η θεωρία. Οι τουρίστες ζουν καλά όταν οι ντόπιοι ζουν καλά. Να ζήσουν οι ντόπιοι καλά και έτσι θα προσελκύσουν και τους τουρίστες. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Φλωρίνης.
ΑΘΗΝΑΙΟΣ ΦΛΩΡΙΝΗΣ: Κύριε Υφυπουργέ, είπατε μην ψάχνετε για προβλήματα. Δεν ψάχνουμε για προβλήματα, τα προβλήματα μας βρίσκουν.
Επίσης μιλήσατε για ισόρροπη περιφερειακή ανάπτυξη. Κύριε Υφυπουργέ, όπως ξέρετε κατάγομαι από ένα νομό και εκπροσωπώ ένα νομό, τη Χαλκιδική, που είναι κατ' εξοχήν τουριστικός νομός της Ελλάδος μαζί με μερικούς άλλους. 
Αυτός ο νομός ο οποίος θα έπρεπε να είναι το θέρετρο της Ευρώπης έχει τα μαύρα χάλια του και πηγαίνει από το κακό στο χειρότερο όσον αφορά τον τουρισμό. Η υποδομή είναι εμφανής, σε ανεπάρκεια. Το οδικό δίκτυο είναι φονιάς των αθώων τουριστών που μας επισκέπτονται. Δεν υπάρχει σήμανση, ούτε τίποτα. Οι λιμενικές εγκαταστάσεις είναι ανύπαρκτες και επικίνδυνες για τη ναυσιπλοϊα. Με αυτό που λέω κυριολεκτώ και αν θέλετε ελάτε σας παρακαλώ, θα είστε δικός μου προσκεκλημένος, να κάνουμε μία περιοδεία. Μαρίνες και γκολφ. Ένα μόνο υπάρχει στο Πόρτο Καράς και αυτό με την πολιτική σας φροντίσατε να το αχρηστεύσετε. Μαρίνες δεν υπάρχουν καθόλου. Είναι ανύπαρκτα τα μεσαία και μεγάλα συνεδριακά κέντρα. Οι ιαματικές πηγές και οι δρυμοί που υπάρχουν και αυτά βρίσκονται σε κατάσταση αγρανάπαυσης. Οι κωμοπόλεις και οι οικισμοί είναι χωρίς αποχετευτικά δίκτυα και χωρίς βιολογικούς καθαρισμούς.
Το Πόρτο Καράς, μία αξιόλογη τουριστική μονάδα, από τους κακούς κυβερνητικούς χειρισμούς κατήντησε να είναι και αυτή σε αγρανάπαυση. Το κάμπινγκ του Παλιουρίου είναι εγκαταλελειμμένο επί χρόνια, κύριε Υφυπουργέ. Δεν φταίει η Νέα Δημοκρατία, οι κυβερνήσεις του ΠΑΣΟΚ φταίνε. Ένας τουριστικός νομός δεν έχει μία τουριστική σχολή.
Θα μιλήσω και εγώ για τα ενοικιαζόμενα δωμάτια. Δεν είναι ότι τους επιβάλλουμε να εγγράφονται στο ΤΕΒΕ. Όχι! Κεφαλικό φόρο τους έχουν υποχρεώσει να πληρώνουν ανά δωμάτιο. Αυτό είναι πρωτάκουστο, είτε το νοικιάζω, είτε δεν το νοικιάζω, είτε έλθει τουρίστας να μείνει, είτε δεν έλθει, εγώ θα πληρώσω φόρο. Δεν πρέπει να γίνεται αυτό. Ο φόρος πληρώνεται ανάλογα με το εισόδημα, ανάλογα με αυτό που εισπράττεις. 
Ξέρετε τα χάλια στο Αεροδρόμιο Μακεδονία, ξέρετε ότι δεν μπορούμε να προσγειωθούμε εκεί πέρα. Το δε καλοκαίρι δεν μπορεί να εξυπηρετήσει τους τουρίστες.
Κυρία Πρόεδρε, κύριοι συνάδελφοι, είναι εμφανές ότι ο τουρισμός μας πάει από το κακό στο χειρότερο. Και γι' αυτό δεν υπάρχει καμία αμφιβολία ότι οι αρμόδιοι και οι υπεύθυνοι για τον τουρισμό μας απεδείχθησαν λίγοι και ακατάλληλοι. 
Κύριε Υφυπουργέ, με τους Ολυμπιακούς Αγώνες σας δίνετε πραγματικά η ευκαιρία να προωθήσετε τον τουρισμό. Βεβαίως, φοβάμαι ότι, όχι προσωπικά εσείς, αλλά οι περισσότεροι στην Κυβέρνησή σας ενδιαφέρονται πολύ γι' αυτό, γιατί γνωρίζουν ότι τότε κυβέρνηση δεν θα είναι το ΠΑΣΟΚ αλλά η Νέα Δημοκρατία. Εάν σκέπτονται έτσι, λυπάμαι γιατί σκέφτονται λάθος. Για την Ελλάδα πρέπει να σκεφτόμαστε! 
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Σπύρου.
ΣΠΥΡΙΔΩΝ ΣΠΥΡΟΥ: Κυρία Πρόεδρε, κύριοι συνάδελφοι, στην πρωτολογία μου ήμουν ιδιαίτερα προσεκτικός, γιατί ήθελα να αναδείξω την ανάγκη για πρωτοβουλίες εκ μέρους της πολιτικής ηγεσίας του Υπουργείου Ανάτπυξης για αντιμετώπιση των πραγματικών προβλημάτων που ταλανίζουν τον τουριστικό τομέα, είτε αυτά αφορούν τις ίδιες τις επιχειρήσεις, είτε αφορούν τους εργαζόμενους, οι οποίοι αγωνιούν για να συμπληρώσουν ενίοτε εκατό ένσημα ετησίως. 
Παρέμεναν στις ουρές μέχρι τώρα στις εορτές, στον ΟΑΕΔ και στα εργατικά κέντρα για να πάρουν αυτό το μικρό επίδομα, το οποίο δυστυχώς δεν το αυξήσατε παρά την υπόσχεσή σας, . Παρέμειναν σε ουρές και για παράλληλες υπηρεσίες σε ό,τι αφορά τα αεροδρόμια, τα λιμάνια, το οδικό δίκτυο, τις υπηρεσίες υγείας, την αστυνόμευση, τη ρύπανση του περιβάλλοντος, την ποιότητα του νερού και την εκπαίδευση ακόμα. 
Στην τουριστική Κέρκυρα, κύριε Υπουργέ, για χρόνια και παρά τις υποσχέσεις δεν έχει γίνει μία ανώτατη σχολή τουρισμού.
(XF)


Το Ιόνιο Πανεπιστήμιο το οποίο προσανατολίζεται σε κοινωνικές και ανθρωποκεντρικές επιστήμες, δεν έχει φτιάξει νέα τμήματα και προς τον τουρισμό αλλά και για το περιβάλλον. 
Είμαι λοιπόν βαθιά απογοητευμένος γιατί η πολιτική σήμερα υποτάχθηκε στην πολιτικολογία. Ο πραγματικός και ρεαλιστικός πολιτικός λόγος υποτάχθηκε στη φιλολογία. Εάν κάποιος που χειρίζεται τα θέματα του τουρισμού είτε αυτός είναι επιχειρηματίας, είτε είναι επικεφαλής ενός φορέα τουρισμού όπως είναι η 'Ενωση Ξενοδόχων, οι ξενοδοχοϋπάλληλοι, και πάρει τα πρακτικά από την τοποθέτηση του κυρίου Υπουργού, δεν θα μπορέσει να καταλήξει στο εάν κάποια από αυτά τα θέματα που τέθηκαν, θα αντιμετωπιστούν ή θα επιλυθούν. Μείναμε στο καθαρά φιλολογικό επίπεδο. 
Δικαιολογείτε συνεχώς τον κακό εαυτό σας. Λέτε, πρόκειται να προγραμματίσουμε, θα φτιάξουμε. Εκεί έχουμε μείνει κύριε Υπουργέ και αυτό είναι μία πραγματικότητα. Λόγια, λόγια, θεωρίες και επί της ουσίας τίποτα. 
Δεν απαντήσατε σε κανένα μας ερώτημα είτε για το θέμα της έκδοσης των νέων σημάτων, είτε για το θέμα που αφορά το Προεδρικό Διάταγμα 337, είτε σε ό,τι έχει σχέση με τις υπηρεσίες του ΕΟΤ στην περιφέρεια, γιατί υπάρχει και έλλειψη προσωπικού και τεχνολογικών μέσων. Αναγνωρίζετε ότι υπάρχουν και προβλήματα. Εγώ σας λέω ότι υπάρχουν μόνο προβλήματα όπου πολλά από αυτά τα δημιουργείτε εσείς. Αυτό το διάστημα τα προβλήματα που έχει όλος ο κλάδος, τα δημιουργεί ο κακός προγραμματισμός και το Υπουργείο σας. 
Βάζετε σε περιπέτεια όλους όσους για χρόνια τους κρατάτε όμηρους ιδιαίτερα σε προεκλογικές περιόδους. Τους ενθαρρύνετε από τη μια μεριά να φτιάξουν ενοικιαζόμενα διαμερίσματα ή δωμάτια, τους παίρνετε την άδεια ενώ έχουν σήματα. Μπαίνουμε σε μία διαδικασία που δεν θα τελειώσει εύκολα. 
Είπατε προηγουμένως ότι έχετε θεσπίσει προδιαγραφές για τον αθλητικό τουρισμό, τον τουρισμό υγείας, τον ιαματικό τουρισμό καθώς και για τον ορεινό τουρισμό. 'Εξι χρόνια δεν μπορέσατε να φτιάξετε τις προδιαγραφές καθώς και τη συνεργασία μεταξύ του Υπουργείου Τουρισμού και του Υπουργείου Υγείας. 'Ετσι ότι επιχειρηματίες είχαν την ατυχή ιδέα να πραγματοποιήσουν μια τέτοιου είδους επένδυση, απογοητεύτηκαν. Δεν υπάρχουν προδιαγραφές και επομένως τώρα θα σχεδιάσετε. Πέστε το αυτό. Κάποια στιγμή έχουμε και δίκιο. 
Αυτά είναι μεγάλα θέματα. Ανέφερα προηγουμένως την επιδότηση του tour operator για το χειμερινό τουρισμό. Η Ευρωπαϊκή 'Ενωση το απέρριψε. Είναι λοιπόν θέματα που δείχνουν ότι προγραμματίζετε πάρα πολύ πρόχειρα βάζοντας σε περιπέτεια τις επιχειρήσεις.
Κύριε Υπουργέ, αν το τουρισμός κρατιέται είναι από τη μεγάλη προσπάθεια των ίδιων των επιχειρηματιών και των εργαζομένων θα έλεγα. Το ίδιο το κράτος δεν κάνει τη δουλειά του. 'Ερχεται ένας τουρίστας να κάνει διακοπές 10 ημέρες στα τόσα ωραία μέρη της Ελλάδας, όπως και στην Κέρκυρα, και τι του προσφέρετε; Ταλαιπωρία μέσα από τις συγκοινωνίες, κακή αστυνόμευση, ηχορύπανση, κακή διατροφή, λήμματα. Αυτά είναι προβλήματα που πρέπει να λύνονται. 
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, εξαντλήθηκε ο κατάλογος των δευτερολογιών.
ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, μπορώ να προηγηθώ του κυρίου Υπουργου;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δέχεστε κύριε Υπουργέ, να μιλήσει ο κοινοβουλευτικός εκπρόσωπος της Νέας Δημοκρατίας;
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν έχω αντίρρηση κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Σαλαγκούδη, έχετε το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, εξάλλου μίλησε και ο κύριος Υφυπουργός και θα αναφερθώ σ' αυτά. Βεβαίως ο κ. Παυλίδης έδωσε σχεδόν σε όλα απαντήσεις. 
Ο κοινοβουλευτικός εκπρόσωπος δικαιολογώντας τη χαμένη δεκαετία είπε ότι ναι, δεν κάναμε τίποτα για την ανάπτυξη, αλλά κάναμε για την αποκατάσταση της Δημοκρατίας. Ε, ούτε εκεί δεν πετύχατε όχι για την αποκατάσταση βέβαια, αλλά θα έλεγε κανείς για την εμβάθυνση, τη διεύρυνση της Δημοκρατίας. Μόλις αναλάβατε την πρώτη τετραετία, το μεγάλο σας επίτευγμα ήταν ότι χωρίσατε τα καφενεία σε πράσινα, κόκκινα, μπλε. Σε όλα τα χωριά υπήρχε μια δραματική κατάσταση την οποία αντιμετωπίζαμε πολύ πριν στις δημοκρατίες τις οποίες κατηγορούσατε και θέλαμε να αποφύγουμε.

(MN)



Αλλά εν πάση περιπτώσει η δημοκρατία αποκαταστάθηκε παραδειγματικά το 1974 με τη συνένωση από τον αείμνηστο Κωνσταντίνο Καραμανλή τον Εθνάρχη όλων των πολιτικών δυνάμεων, που συνέβαλαν με κυρίαρχη τη Νέα Δημοκρατία που αποκατέστησε τη δημοκρατία. 
Εσείς το 1981 που αναλάβατε είχατε μια παραδειγματική δημοκρατία να λειτουργήσετε και φυσικά να συμβάλετε στην εμπέδωσή της που νομίζω πως συμβάλατε όπως και όλες οι δυνάμεις. Όμως είχατε να κάνετε ανάπτυξη και δεν κάνατε. Και εμείς σας κατηγορούμε γι' αυτό που αποδεχθήκατε ότι δεν ακολουθήσατε από τότε τουριστική πολιτική γιατί οι πεποιθήσεις σας τότε οι σοσιαλιστικές, οι περίεργες της εποχής εκείνης ήταν ότι δεν θέλατε να αναπτύξετε τον τουρισμό γιατί δεν θέλατε να κάνετε τους Έλληνες γκαρσόνια των Ευρωπαίων. Με αυτή την πολιτική λειτουργήσατε μέχρι και το τελευταίο χρονικό διάστημα. 
Κύριε Υπουργέ, σημειώνω και είναι προς τιμήν σας, και όπως είδατε έτσι ξεκίνησα την ομιλία, ότι παραλαμβάνετε παλιές αμαρτίες που σας ακολουθούν. Όμως επεσήμανα αυτό που είπε ο κύριος Υπουργός ότι όλα βαίνουν καλώς. Και σεις πήγατε να παρασυρθείτε αλλά στην πορεία μιλήσατε για πράγματα που δεν έγιναν επί 20-25 χρόνια, που δεν τα κάνατε εσείς. Είναι γεγονός ότι μέχρι τώρα υπήρχε τέλμα στον τουρισμό και δυστυχώς μερικές προσπάθειες που έγιναν δεν ήταν για εκσυγχρονισμό αναδιοργάνωση και προώθηση της τουριστικής πολιτικής, αλλά ήταν αγκιλωτικές προσπάθειες περισσότερο επικοινωνιακές, να δείξετε ότι κάνετε κάτι και αυτό που κάνατε απέβαινε σε ζημία της εξέλιξης της ανάπτυξης του τουρισμού μας. 
Αναφέρθηκε ακόμα ο κοινοβουλευτικός εκπρόσωπος για την ευρωζώνη. Σας λέγαμε ότι μπαίνουμε με τη δημιουργική λογιστική την οποία τώρα αποδεχθήκατε ότι μπήκαμε έτσι στην ευρωζώνη χωρίς να ετοιμάσουμε τη χώρα μας ώστε με την ονομαστική σύγκλιση που πετύχαμε και το αποδέχεσθε, έτσι πρέπει να πετύχουμε και την πραγματική σύγκλιση. Δυστυχώς αυτό δεν το καταφέραμε και ξεγελάτε τους εαυτούς σας όταν λέτε ότι με αυτούς τους ρυθμούς, όπως αναφέρει το σταθεροποιητικό πρόγραμμα θα μπορέσουμε μέχρι το 2010 να πετύχουμε την πραγματική σύγκλιση. Ο Διοικητής της Τράπεζας της Ελλάδος έχει πει ότι το 2021 θα γίνει με αυτούς τους ρυθμούς και γι' αυτό σας πιέζουμε για μεγαλύτερους ρυθμούς ανάπτυξης. 
Έγινε αναφορά στη ΣΟΦΤΕΞ. Για να μη δημιουργούνται εντυπώσεις δεν ψηφίσαμε εμείς τη σύμβαση της ΣΟΦΤΕΞ. Εμείς ψηφίσαμε ένα νομοσχέδιο που διευκόλυνε την αποκρατικοποίησή της. Ένα νομοσχέδιο που συμπεριελάμβανε δαπάνες του κράτους για τους εργαζόμενους, για την εθελούσια αποχώρηση, τη συνταξιοδότηση πολλών απ' αυτούς. Αυτό ψηφίσαμε και μάλιστα με το αιτιολογικό ότι θέλουμε να διευκολύνουμε για να κάνετε ταχύτερες αποκρατικοποιήσεις. Όταν κάνατε τη σύμβαση αμέσως φέραμε επερώτηση και καταγγείλαμε αυτή την αποικιοκρατική σύμβαση που υπογράψατε με τη ΛΟΚΡΙΤΖ και παρόλα αυτά που ήταν λεόντειος προς τα συμφέροντα εκείνης, η ίδια δεν τη τήρησε. Ήταν ένας φορέας και το είχαμε επισημάνει που μόνο σαν μεσολαβητής για την αγορά και αμέσως για τη μεταπώληση εταιρειών είχε μέχρι τότε παρελθόν και δεν είχε επιχειρηματική δραστηριότητα πάνω στη χαρτοβιομηχανία την οποία τότε αναλάμβανε. 
Κύριε Υφυπουργέ σας είπαμε ότι δεν κάνετε τίποτα και αντιδράσατε. Απαντήσατε πως γίνονται πολλά και αναφέρατε μερικά απ' αυτά. Όμως είναι λόγια και μας είπατε πως γίνονται επιτροπές. Κάνατε επιτροπές, που δεν έχουν αποτελεσματικότητα, όπως αυτή την επιτροπή Διαχείρισης Χρήσεων που πέντε μήνες λειτουργεί και το απλούστερο είναι να σας συστήσει μέτρα. Τα ίδια τα μέλη της επιτροπής -έχουμε το δελτίο Τύπου που έδωσαν με τις υπογραφές τους- όπου λένε ότι κανένα μέτρο δεν έχει παρθεί και προφανώς δεν έχει αποφασισθεί. Δεν έχει δημοσιοποιηθεί καμία εισήγησή τους ή πρότασή τους. Όσο για τις υπόλοιπες επιτροπές που κάνατε αν λειτουργούν με τον ίδιο τρόπο, τότε πολύ φοβάμαι, επειδή δεν θα έχετε και απεριόριστο χρόνο, είναι σύντομος, λιγότερος και από τα δύο χρόνια που σας υπολείπονται, αλλά εν πάση περιπτώσει, μόνο οι επιτροπές θα λειτουργήσουν και δεν θα γίνουν αποφασιστικά βήματα για την τουριστική ανάπτυξη και αυτό είναι που μας ανησυχεί. 
(ZE)


Αναφερθήκατε για τους ανελκυστήρες. Λυπάμαι που λείπει ο κύριος Υπουργός γιατί έχω επανέλθει γι αυτό το θέμα που δυστυχώς δεν υπάρχει καθεστώς και προδιαγραφές ελέγχου των ανελκυστήρων και αυτή τη στιγμή οι ανελκυστήρες σε ολόκληρη την επικράτεια είναι μάλλον αρμοδιότητα του κ. Καλαφάτη αλλά τους έκανα μια ερώτηση δραστηριοποιήθηκαν ένα χρονικό διάστημα και μετά το εγκατέλειψαν πάλι και σήμερα δεν υπάρχουν έλεγχοι στους ανελκυστήρες και κινδυνεύει ανά πάσα στιγμή η ζωή των πολιτών. Γι αυτό λέω ότι εκτός του ότι είστε αναποτελεσματικοί εκτός του ότι είστε κουρασμένοι αρχίζετε και γίνεστε επικίνδυνοι και για τη ζωή ακόμη των πολιτών.
Προσπαθήσατε να μας δικαιολογήσετε την καθυστέρηση της προβολής γιατί λέει έχουμε υστέρηση στα κλεισίματα. Ο κύριος Υπουργός μας είπε ότι προοιωνίζεται πολύ θετική η χρονιά. Μα η θετική χρονιά κρίνεται από αυτό απο΄τα πόσα κλεισίματα συγκριτικά με πέρυσι έχουν γίνει φέτος. Και φέτος δυστυχώς τα κλεισίματα είναι πάρα πού πεσμένα και προσπαθείτε εσείς να τα δικαιολογήσετε με το ότι έχουμε υστέρηση κλεισιμάτων.
Ανεξάρτητα από αυτό η προβολή όπως πολύ σωστά σας είπε και ο κ. Παυλίδης έπρεπε να είναι συνεχής. Εσείς δύο χρόνια δεν κάνατε καθόλου. Βεβαίως δεν πληρώσατε και την πρώτη διαφήμιση και γι αυτό δεν επένδυσε κανένας ενδιαφερόμενος την επόμενη φορά για να συμμετέχει υποτίθεται στο διαγωνισμό. Το αφήσατε όμως σας βόλεψε δεν θα κάνατε έξοδα υποτίθεται. Δεν υπολογίζετε αυτά που έχασε η πατρίδα μας για εκείνο το κενό των δύο ετών που δεν έγινε διαφήμιση. Αλλά και ακόμη τώρα παρά το τρομοκρατικό χτύπημα παρά το ότι όλοι οι τουριστικοί φορείς βρίσκονται θα έλεγε κανείς σε αναστάτωση σε προβληματισμό σχετικά με το τι θα γίνει και όχι μόνο της χώρας μας αλλά παγκόσμια που έπρεπε αυτό να σας κάνει να δραστηριοποιηθείτε για να ξεκινήσετε γρήγορα την προβολή τώρα προσπαθείτε με την υστέρηση των κλεισιμάτων να μας πείτε ότι γι αυτό καθυστερεί η προβολή. Δεν είναι γι αυτό. Είναι γιατί δεν λειτουργείτε αποτελεσματικά και έγκαιρα όπως πρέπει. 
Όσο δε για την ΕΤΑ βεβαίως είναι δική σας η ευθύνη για όλα όσα αναφέρατε. Να σας πω και κάτι; Κάνατε την ΕΤΑ ΑΕ όχι για να αξιοποιήσετε τα τουριστικά ακίνητα αλλά για την ανάγκη να εκδώσετε προμέτοχα για να εισπράξετε για να καλύψετε τις μαύρες τρύπες. Αλλιώς δεν θα είχατε κάνει ούτε την ΕΤΑ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε κύριε Υφυπουργέ έχετε το λόγο για να δευτερολογήσετε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κυρία Πρόεδρε κύριοι συνάδελφοι πράγματι περίμενα να ακούσω άλλα πράγματα. Μας κατηγορείτε ότι δεν υπήρξε ανάπτυξη του τουρισμού ή ότι εν πάση περιπτώσει ο τουρισμός δεν αναπτύσσεται κανονικά τα χρόνια που κυβερνά το ΠΑΣΟΚ. Προφανώς θα αγνοείτε τα στοιχεία τα οποία είναι γνωστά. Το 1981 οι τουρίστες ήταν 3 με 3,5 εκατομμύρια, 200.000 δωμάτια 12, 13 εκατομμύρια τώρα, 600.000 δωμάτια. Εάν αυτό δεν σηματοδοτεί μια ανάπτυξη του τουρισμού να μου πείτε εσείς τι σηματοδοτεί ανάπτυξη. 
Βλέπετε λοιπόν ότι μπορεί να είναι νέο προϊόν ή να είναι καινούργια η τάση προς αυτή την κατεύθυνση των πολιτών αλλά δεν μπορείτε να λέτε ότι δεν υπήρξε ανάπτυξη αυτή την 20ετία γιατί τότε η πολιτική μας ήταν να μην γίνουμε γκαρσόνια της Ευρώπης. Δεν ήταν έτσι. Μπορεί να το είχε πει τότε αυτό ο αύμνηστος Πρόεδρος ότι δεν θα γίνουμε γκαρσόνια της Ευρώπης γιατί βεβαίως έπρεπε να υπάρξει μια συγκροτημένη τουριστική ανάπτυξη για να γίνουν επιχειρηματίες οι Έλληνες όπως είναι σήμερα οι περισσότεροι Έλληνες. Γιατί πάρα πολλά από τα γκαρσόνια δεν είναι 'Ελληνες είναι οι μετανάστες που δουλεύουν ως γκαρσόνια. Μην ερχόμαστε λοιπόν και δημιουργούμε εντυπώσεις τώρα με μια φράση η οποία ειπώθηκε πριν από 20 χρόνια.
Όταν είπα ότι υπάρχουν οι επιτροπές οι οποίες δουλεύουν για τις προδιαγραφές για τον ορεινό τουρισμό για τον ιαματικό τουρισμό για τον εναλλακτικό τουρισμό για τον οικοτουρισμό δεν εννοούσα επιτροπές σαν αυτή που δημιουργήθηκε την επιτροπή κρίσεως. Υπάρχουν στελέχη του Υπουργείου και του ΕΟΤ τα οποία έχουν συγκεκριμένη εντολή και συγκεκριμένο χρόνο να ολοκληρώσουν αυτή την εργασία η οποία θα τελειώσει σας πληροφορώ το πολύ σε ένα 2μηνο. Αυτά είναι τα ασφυκτικά χρονικά περιθώρια τα οποία έχουμε βάλει γιατί γνωρίζουμε ότι ο ανώτερος πολιτικός χρόνος που έχει το ΠΑΣΟΚ είναι δύο χρόνια.
ΝΡ


Επειδή πραγματικά θέλουμε να ολοκληρώσουμε αυτό το έργο, γι' αυτό έχουμε επιβάλει και αυτούς τους ασφυκτικούς χρόνους. 
Για την προβολή θα έχετε, βεβαίως, ακούσει τόσο από μένα όσο και από τον κύριο Υπουργό να λέμε ότι ο τομέας προβολή και διαφήμιση της χώρας θα πρέπει να αποκτήσει ένα πιο μόνιμο και σταθερό χαρακτήρα. Θα πρέπει μάλιστα να υπάρξει και συμμετοχή όλων των ωφελουμένων. Όχι μόνο συμμετοχή του κράτους, όχι δηλαδή τα δέκα δισεκατομμύρια δραχμές που βάζει το κράτος να τα κάνει είκοσι. 
Ποιοι είναι οι ωφελούμενοι; Οι επιχειρηματίες, η Τοπική Αυτοδιοίκηση και το κράτος είναι οι τρεις μεγάλοι ωφελούμενοι. Άρα, και οι τρεις θα πρέπει να συμμετάσχουν στη γενική προβολή και καμπάνια για τη διαφήμιση της χώρας. Θα πρέπει να υπάρξει ο φορέας εκείνος, ο οποίος θα συγχρηματοδοτεί αυτήν την προβολή. Τότε τα δέκα δισεκατομμύρια δραχμές που διαθέσαμε φέτος θα γίνουν είκοσι και έτσι θα μπορεί να είναι και προδιαγεγραμμένη η συμμετοχή, θα υπάρξει και περιφερειακή προβολή, θα υπάρξει καλύτερη διαφήμιση της χώρας. Αυτά εμείς θέλουμε να κάνουμε. Δεν στεκόμαστε μόνο στο ότι καθυστέρησε λίγο να βγει φέτος η διαφήμιση. 
Μιλήσατε για τις μαρίνες και τα λιμάνια. 
ΣΑΛΑΓΚΟΥΔΗΣ ΓΕΩΡΓΙΟΣ: Διαχρονικά και φέτος. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Πράγματι από το Β' Κοινοτικό Πλαίσιο Στήριξης υπήρχαν εφτά μαρίνες και άλλα τόσα τουριστικά αγκυροβόλια, τα οποία έχουν προχωρήσει αρκετά. Για πολλούς και ποικίλους λόγους, όμως, δεν έχουν ολοκληρωθεί όλα. Δεν έχει ολοκληρωθεί η μαρίνα της Ρόδου, της Θάσου, του Αργοστολίου κ.α.. Σας πληροφορώ ότι υπάρχει απόφαση του Υπουργείου Εθνικής Οικονομίας σε συνεργασία με το Υπουργείο Ανάπτυξης, σύμφωνα με την οποία αυτές οι μαρίνες που δεν έχουν ολοκληρωθεί, για να δοθούν στην παραγωγή, θα βγουν σε διαγωνισμούς, έτσι ώστε να δούμε αν υπάρχει ενδιαφέρον εκμετάλλευσης είτε από την Τοπική Αυτοδιοίκηση είτε από ιδιώτες. Αυτοί θα πρέπει να ολοκληρώσουν το έργο και να το εκμεταλλευθούν. Αυτά είναι θέματα εβδομάδων να γίνουν και όχι μηνών ή ετών. 
ΑΡΙΣΤΟΤΕΛΗΣ ΠΑΥΛΙΔΗΣ: Ποιος θα πληρώσει;
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Θα πληρώσει ο επενδυτής, κύριε συνάδελφε. 
ΑΡΙΣΤΟΤΕΛΗΣ ΠΑΥΛΙΔΗΣ: Η Τοπική Αυτοδιοίκηση δηλαδή θα πληρώσει. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Αν θέλει να συμμετάσχει στην εκμετάλλευση, βεβαίως, θα πληρώσει. Ποιος σας είπε ότι η Τοπική Αυτοδιοίκηση, εφόσον είναι ανεξάρτητο Ν.Π.Δ.Δ. δεν θα μετάσχει σε διαγωνισμό, όταν έχει τη δυνατότητα μέσα από το νόμο να πάρει τη μαρίνα. Θα πρέπει, όμως, να συμπληρώσει τα υπόλοιπα έργα, αν πραγματικά θέλει να τα εκμεταλλευτεί.
ΑΡΙΣΤΟΤΕΛΗΣ ΠΑΥΛΙΔΗΣ: Η Τοπική Αυτοδιοίκηση είμαι εγώ, κύριε Υπουργέ. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Και κράτος εσείς είστε, κύριε συνάδελφε. Και φορολογούμενος εσείς είστε. Επομένως, μη λέτε άλλα. 
Είπε ο κύριος συνάδελφος ότι βάλαμε φορολογία στα δωμάτια και ότι πληρώνουν είτε τα νοικιάσουν είτε όχι. Κύριε συνάδελφε, επειδή εγώ την έβαλα αυτή τη φορολογία, σας πληροφορώ ότι δεν φορολογούνται αυτοί που έχουν ενοικιαζόμενα δωμάτια. Η φορολογία που παίρνει το κράτος από τα ενοικιαζόμενα δωμάτια είναι ελάχιστη. Είναι, αν δεν κάνω λάθος, οι εισπράξεις δύο ή τριών ημερών. Θυμάμαι πολύ καλά ότι, όταν είχαμε υπολογίσει τότε τη φορολογία, είχαμε πει ότι θα είναι με πληρότητα σαράντα ημερών σε μια περίοδο πέντε μηνών. 
ΑΘΗΝΑΙΟΣ ΦΛΩΡΙΝΗΣ: Είκοσι πέντε χιλιάδες το χρόνο. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Ήρθε μετά ο κύριος Δρυς, που δεχόταν πιέσεις από την Κέρκυρα, και τη μείωσε ακόμη περισσότερο. Και καλώς, αν θέλετε, το έκανε, γιατί μπορεί να ήξερε το πρόβλημα καλύτερα από μένα, που δεν το είχα τόσο άμεσα όσο εκείνος. 
Βλέπετε, λοιπόν, ότι δεν είναι τόσο μεγάλη η φορολογία. Κάποιοι, όμως, πρέπει να πληρώνουν, αν θέλουμε να γίνονται κάποια έργα υποδομής για τον τουρισμό. 
Για το Παλιούρι, μια και σας ενδιαφέρει, σας πληροφορώ ότι είναι από τα έργα εκείνα που είναι στην επιτάχυνση στην Ε.Τ.Α. για την αξιοποίηση. Είναι από τα έργα εκείνα που έχουν βγει από το γενικό στρατηγικό σχέδιο για την αξιοποίηση όλης της περιουσίας της Ε.Τ.Α.. Είναι από τα κατά προτεραιότητα έργα, ώστε να προχωρήσουν γρήγορα και να αξιοποιηθούν. Επομένως, και αυτό το έργο προχωρά. 
Για τις ιαματικές πηγές θέλω να πω τα εξής: Πράγματι, ξέρετε ότι ο νόμος για τις ιαματικές πηγές είναι του 1917, αν δεν κάνω λάθος. Από τότε έχει να ανανεωθεί η νομοθεσία για τις ιαματικές πηγές. Τώρα ακριβώς κάνουμε μια προσπάθεια να εκσυγχρονίσουμε αυτή τη νομοθεσία. Από το 1917 και από το 1930, που είχε γίνει μια τροποποίηση, δεν είχε ασχοληθεί κανείς ξανά με τις ιαματικές πηγές. 
(TL)



Και βεβαίως ο τουρισμός υγείας, όπως λέγεται, είναι για μας μια άμεση προτεραιότητα. Βλέπετε λοιπόν, κύριοι συνάδελφοι, ότι πολλά απ' αυτά τα οποία λέτε βρίσκονται στις προτεραιότητές μας.
Για την εγκύκλιο για να ενοικιαζόμενα δωμάτια και το σήμα τους σας πληροφορώ ότι το σήμα που δίνεται πρέπει να δοθεί για τη λειτουργική νομιμοποίηση αυτών των δωματίων. Δεν μπορεί κάποιος να λειτουργεί δωμάτια στα οποία να μην υπάρχει στατική μελέτη ή υπογραφή από μηχανικό για τη στατικότητα του κτιρίου. Δεν μπορεί να μην υπάρχει πιστοποιητικό πυροσβεστικής υπηρεσίας, το οποίο να λέει ότι πράγματι υπάρχουν προδιαγραφές της πυρασφάλειας. Και δεν μπορεί αν μην υπάρχει ένα πιστοποιητικό από την υγειονομική υπηρεσία, η οποία να λέει ότι η διαχείριση των λυμάτων γίνεται κατά τρόπο υγιεινό. Μην μας λέτε ότι είναι γραφειοκρατία όταν ζητάμε αυτά τα τρία χαρτιά, για να μπορέσουν να πάρουν το σήμα καταλληλότητος των δωματίων. Αλίμονο αν δίναμε το σήμα χωρίς να υπάρχουν αυτά τα τρία στοιχειώδη πιστοποιητικά για την ασφάλεια και την υγιεινή των επισκεπτών.
Νομίζω ότι και εσείς θα έπρεπε να συστήσετε σε αυτούς οι οποίοι προσφεύγουν σε εσάς και διαμαρτύρονται ότι είναι απαραίτητο να γίνει, εάν θέλουν ο τουρισμό να έχει πραγματικά μια κάποια στοιχειώδη προσφορά υπηρεσιών…
ΑΝΑΣΤΑΣΙΟΣ ΛΙΑΣΚΟΣ: Η καθυστέρηση είναι το πρόβλημα, κύριε Υπουργέ.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Για τις καθυστερήσεις, κύριε συνάδελφε, εάν θέλετε, επειδή δεν προλαβαίνω τώρα να σας δώσω περισσότερες εξηγήσεις, περάστε μια μέρα από το Υπουργείο να σας πω γιατί υπήρξαν. Και θα δείτε ότι η καθυστέρηση δεν οφείλεται μόνο στις υπηρεσίες. 
Από την άλλη μεριά άκουσα στην πρωτολογία σας να τα βάζετε με τον Πρόεδρο του ΕΟΤ. Τι πρέπει δηλαδή να βρούμε για να βάλουμε Πρόεδρο του ΕΟΤ; Κανέναν ανεπάγγελτο, κανέναν που να μην ξέρει τίποτα; Όταν βάζουμε κάποιον νεαρό που τον παίρνουμε από κάποιο Πανεπιστήμιο, μας λέτε πού βρήκαμε αυτόν τον ανεπάγγελτο που δεν έχει ένσημα. Τώρα βρήκαμε έναν άνθρωπο της αγοράς, που έχει εργαστεί με το αντικείμενο και δεν έχει σημασία αυτή τη στιγμή το ότι είχε σχέση με τον τουρισμό. Με αυτή τη λογική αυτοί που κάνουν δημόσια έργα κάποια σχέση έχουν με το κράτος. Κανένας δεν θα έπρεπε λοιπόν να χρησιμοποιηθεί. Ας μην στεκόμαστε λοιπόν σε αυτά για να ασκήσουμε κριτική. 
Κύριοι συνάδελφοι, ολοκληρώνοντας, γιατί βλέπω ότι πέρασε και ο χρόνος μου, θέλω να σας πω τούτο: Ο τουρισμός είναι ένα πολύ ευαίσθητο προϊόν, χρειάζεται τη σύμπραξη όλων των ομάδων του Κοινοβουλίου. Εμείς πιστεύουμε ότι η κριτική σας είναι καλόπιστη. Καλό μας κάνει, δεν μας κάνει κακό να μας επισημαίνετε ορισμένα πράγματα. Εμείς δεν λέμε ότι είμαστε τέλειοι, δεν λέμε ότι τα ξέρουμε όλα. Ακούσαμε αυτά τα οποία είπατε, τα λαμβάνουμε υπόψη μας και ελπίζουμε ότι θα γίνουμε καλύτεροι και εσείς και εμείς. 
Σας ευχαριστώ πολύ.

(ΒΑ) 

ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχουν διανεμηθεί τα Πρακτικά των συνεδριάσεων της Δευτέρας 4 Φεβρουαρίου 2002, Τρίτης 5 Φεβρουαρίου 2002 και Τετάρτης 6 Φεβρουαρίου 2002 και ερωτάται το Σώμα αν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς τα Πρακτικά των συνεδριάσεων της Δευτέρας 4 Φεβρουαρίου 2002, Τρίτης 5 Φεβρουαρίου 2002 και Τετάρτης 6 Φεβρουαρίου 2002 επικυρώθηκαν.
Κηρύσσεται περαιωμένη η συζήτηση επί της υπ΄ αριθμόν 34/11.1.2002 επερωτήσεως Βουλευτών της Νέας Δημοκρατίας προς τον Υπουργό Ανάπτυξης, σχετικώς με θέματα του Ελληνικού Οργανισμού Τουρισμού.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.55, λύεται η συνεδρίαση για τη Δευτέρα 18 Φεβρουαρίου 2002 και ώρα 18.00, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη που έχει διανεμηθεί.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ