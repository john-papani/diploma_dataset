(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ ΞΑ’
Δευτέρα 12 Ιανουαρίου 2009
 
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι δε θα διεξαχθεί η προ Ημερησίας Διατάξεως συζήτηση με πρωτοβουλία του Πρωθυπουργού κ. Κώστα Καραμανλή σε επίπεδο Αρχηγών κομμάτων με θέμα την παιδεία, σελ.
3. Ανακοινώνονται ευχές για καλή και δημιουργική χρονιά, σελ.
4. Ευχές για ανάληψη Κυβερνητικών καθηκόντων, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 13 Ιανουαρίου 2009, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής, των άρθρων και του συνόλου των σχεδίων νόμων του Υπουργείου Ανάπτυξης: 
α) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας για συνεργασία στον τομέα της ενέργειας», σελ.
β) «Κύρωση της Σύμβασης μεταξύ της Κυβέρνησης της Ελληνικής Δημοκρατίας, του Ινστιτούτου Παστέρ και του Ελληνικού Ινστιτούτου Παστέρ», σελ.
2. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση της Συμφωνίας-Πλαίσιο μεταξύ της Κυβέρνησης της Ελληνικής Δημοκρατίας και του Οργανισμού Τροφίμων και Γεωργίας των Ηνωμένων Εθνών (FAO) για συνεργασία στον Τομέα της Επισιτιστικής Ασφάλειας», σελ.
3. Συζήτηση και ψήφιση επί της αρχής, των άρθρων και του συνόλου των σχεδίων νόμων του Υπουργείου Εθνικής ‘Αμυνας:
α) «Κύρωση του Μνημονίου Κατανόησης (Memorandum of Understanding) μεταξύ του Υπουργείου Εθνικής ‘Αμυνας της Ελληνικής Δημοκρατίας και του Ομοσπονδιακού Υπουργείου ‘Αμυνας της Ομοσπονδιακής Δημοκρατίας της Γερμανίας και του Υπουργείου ‘Αμυνας της Δημοκρατίας της Ουγγαρίας και του Υπουργείου ‘Αμυνας της Δημοκρατίας της Ιταλίας και του Υπουργού ‘Αμυνας του Βασιλείου των Κάτων Χωρών και του Υπουργού Εθνικής ‘Αμυνας της Δημοκρατίας της Πολωνίας και του Υπουργείου Εθνικής ‘Αμυνας της Ρουμανίας και του Υπουργείου ‘Αμυνας του Βασιλείου της Ισπανίας και του Τουρκικού Γενικού Επιτελείου και της Ανώτατης Διοίκησης των Συμμαχικών Δυνάμεων Ευρώπης (SHAPE), που αφορά την επάνδρωση, χρηματοδότηση και υποστήριξη του Επιτελείου του Σώματος Ανάπτυξης του ΝΑΤΟ στην Ελλάδα (Headquarters NATO Deployable Corps-Greece-HQ NDC-GR), καθώς και των συνημμένων σε αυτό Πράξεων Προσχώρησης του Υπουργείου ‘Αμυνας της Δημοκρατίας της Βουλγαρίας και της Υπουργού ‘Αμυνας της Γαλλικής Δημοκρατίας», σελ.
β) «Κύρωση του Μνημονίου Κατανόησης μεταξύ του Υπουργείου Εθνικής ‘Αμυνας της Ελληνικής Δημοκρατίας και του Υπουργείου ‘Αμυνας της Δημοκρατίας της Γεωργίας για τη συνεργασία της Ελληνικής Υδρογραφικής Υπηρεσίας και της Εθνικής Υδρογραφικής Υπηρεσίας της Γεωργίας», σελ.
4. Συζήτηση και ψήφιση επί της αρχής, των άρθρων και του συνόλου των σχεδίων νόμων του Υπουργείου Μεταφορών και Επικοινωνιών: 
α) «Κύρωση της Συμφωνίας για την ίδρυση ενός σιδηροδρομικού δικτύου υψηλής απόδοσης στην Νοτιοανατολική Ευρώπη», σελ.
β) «Κύρωση των Πράξεων του ΧΧΙΙΙ Συνεδρίου του Παγκόσμιου Ταχυδρομικού Συνεδρίου (Βουκουρέστι 2004)», σελ.
γ) «Κύρωση της Ευρωμεσογειακής Συμφωνίας Αεροπορικών Μεταφορών μεταξύ της Ευρωπαϊκής Κοινότητας και των Κρατών-Μελών της, αφ’ ενός και του Βασιλείου του Μαρόκου, αφ’ εταίρου», σελ.

ΟΜΙΛΗΤΕΣ
Α. Επί των σχεδίων νόμων του Υπουργείου Ανάπτυξης:
ΑΛΥΣΑΝΔΡΑΚΗΣ Κ., σελ.
ΜΠΟΥΓΑΣ Ι., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΔΗΜΗΤΡΙΟΥ Ε., σελ.
ΠΑΠΟΥΤΣΗΣ Χ., σελ.
ΠΟΛΑΤΙΔΗΣ Η., σελ.
ΣΟΥΡΛΑΣ Γ., σελ.
ΤΣΙΡΩΝΗΣ Δ., σελ.
ΨΑΡΙΑΝΟΣ Γ., σελ.

Β. Επί του σχεδίου νόμου του Υπουργείου Εξωτερικών:
ΑΛΥΣΑΝΔΡΑΚΗΣ Κ., σελ.

Γ. Επί των σχεδίων νόμων του Υπουργείου Εθνικής ‘Αμυνας:
ΓΕΩΡΓΙΑΔΗΣ Α., σελ.
ΚΑΝΕΛΛΗ Λ., σελ.
ΜΠΑΝΙΑΣ Ι., σελ.
ΠΛΑΚΙΩΤΑΚΗΣ Ι., σελ.
ΠΑΠΑΔΗΜΗΤΡΙΟΥ Ε., σελ.

Δ. Επί των σχεδίων νόμων του Υπουργείου Μεταφορών:
ΑΛΥΣΑΝΔΡΑΚΗΣ Κ., σελ.
ΑΡΑΠΟΓΛΟΥ Δ., σελ.
ΛΕΒΕΝΤΗΣ Α., σελ.


ΠΡΑΚΤΙΚΑ ΒΟΥΛΗΣ
ΙΒ΄ ΠΕΡΙΟΔΟΣ
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β΄
ΣΥΝΕΔΡΙΑΣΗ ΞΑ΄
Δευτέρα 12 Ιανουαρίου 2009
      Αθήνα, σήμερα στις 12 Ιανουαρίου 2009, ημέρα Δευτέρα και ώρα 18.05΄ συνήλθε στην Αίθουσα της Γερουσίας η Βουλή σε ολομέλεια για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      Συνεδριάζουμε και σήμερα στην Αίθουσα της Γερουσίας, γιατί φτιάχνεται η Αίθουσα της Ολομέλειας. Από αύριο θα τη θαυμάσουμε.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Δημήτριο Τσιρώνη, Βουλευτή Άρτας, τα ακόλουθα:
	Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  το Ορφανοτροφείο Βόλου ζητεί την αναθεώρηση του Καταστατικού και του Εσωτερικού Κανονισμού λειτουργίας του κλπ.
      2) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  οι μαθητές του Λυκείου «ΩΘΗΣΗ» ζητούν την αρτιότερη και διαρκή εκπαίδευση  των αστυνομικών κλπ.
      3) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Σύνδεσμος Επαγγελματιών Κτηνοτρόφων Νομού Ηρακλείου Κρήτης ζητεί να επιστραφούν τα χρήματα της πρώτης δόσης του άτοκου κτηνοτροφικού δανείου, σε όσους κτηνοτρόφους το επιθυμούν.
      4) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  ο Μητροπολίτης Δρυϊνουπόλεως, Πωγωνιανής και Κονίτσης διαμαρτύρεται για τη μείωση της δύναμης των Συνοριακών Φυλάκων στην  περιοχή του. 
      5) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  η Πανελλήνια Ομοσπονδία Σωματείων Εργαζομένων ΥΠΕΧΩΔΕ ζητεί την αξιοποίηση του αυτοματοποιημένου συστήματος καταγραφής διέλευσης οχημάτων και είσπραξης διοδίων τελών, σε ολόκληρο το Εθνικό Οδικό Δίκτυο.
      6) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί την αυστηρή εφαρμογή των κειμένων διατάξεων για την πάταξη των λαθρομεταφορών από φορτηγά Ι.Χ. αυτοκίνητα.
      7) Η Βουλευτής Χίου κ. ΕΛΠΙΔΑ  ΤΣΟΥΡΗ  κατέθεσε αναφορά με την οποία  η Ένωση Συντακτών Ημερησίων Εφημερίδων Πελοποννήσου - Ηπείρου - Νήσων διαμαρτύρεται για τη σύλληψη δημοσιογράφου στη Μυτιλήνη.
      8) Ο Βουλευτής Καρδίτσης κ. ΚΩΝΣΤΑΝΤΙΝΟΣ  ΡΟΒΛΙΑΣ  κατέθεσε αναφορά με την οποία  ο Σύλλογος Υπαλλήλων Νομαρχιακής Αυτοδιοίκησης Καρδίτσας διαμαρτύρεται για τη μισθολογική ανισότητα των υπαλλήλων των Νομαρχιακών Αυτοδιοικήσεων.
      9) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε αναφορά με την οποία  η κ. Γακοπούλου Σοφία ζητεί να επιδοτηθεί ως γεωργός, από τον ΟΠΕΚΕΠΕ.
      10) Ο Βουλευτής Α΄ Αθηνών κ. ΑΘΑΝΑΣΙΟΣ (ΝΑΣΟΣ) ΑΛΕΥΡΑΣ  κατέθεσε αναφορά με την οποία  η Ένωση Δημοσιογράφων Ιδιοκτητών Περιοδικού Τύπου  ζητεί την εξίσωση των παροχών του Ενιαίου Κλάδου Υγείας του ΕΤΑΠ - ΜΜΕ με αυτές του Κανονισμού Ασθενείας του πρώην ΤΑΙΣΥΤ.
      11) Ο Βουλευτής Α΄ Αθηνών κ. ΑΘΑΝΑΣΙΟΣ (ΝΑΣΟΣ) ΑΛΕΥΡΑΣ  κατέθεσε αναφορά με την οποία  η Ομοσπονδία Κωφών Ελλάδος διαμαρτύρεται για τη μετονομασία του Εθνικού Ιδρύματος Κωφών και ζητεί την αναδιάρθρωση των υπηρεσιών του.
      12) Οι Βουλευτές Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία  ο Νομάρχης Κέρκυρας ζητεί τη χρηματοδότηση του έργου της αποκατάστασης του παραλιακού τείχους της πόλης της Κέρκυρας.
      13) Ο Βουλευτής Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και η Βουλευτής Β΄ Αθηνών κ. ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά με την οποία  το Σωματείο Εργαζομένων Καζίνο - Ξενοδοχείου και Τελεφερίκ Πάρνηθας ζητεί την έναρξη των εργασιών ανακατασκευής του κτηρίου του Καζίνο.
      14) Ο Βουλευτής Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και Βουλευτής Β΄ Αθηνών κ. ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά με την οποία  το Σωματείο Εργαζομένων Καζίνο - Ξενοδοχείου και Τελεφερίκ Πάρνηθας διαμαρτύρεται για τις απολύσεις εργαζομένων από την  Εταιρεία Ελληνικό Καζίνο Πάρνηθας.
      15) Οι Βουλευτές, Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Μαγνησίας κ. ΝΙΚΟΛΑΟΣ  ΓΚΑΤΖΗΣ  κατέθεσαν αναφορά με την οποία  ο Σύλλογος Διοικητικού Προσωπικού ΙΚΑ - ΕΤΑΜ Λάρισας ζητεί να εξαλειφθεί η διάταξη που θεωρεί υπόλογους αλληλεγγύως και σε ολόκληρο για ταμειακά ελλείμματα υπαλλήλους οι οποίοι αποδεδειγμένα δεν έχουν υπεξαιρέσει χρήματα του Δημοσίου.
      16) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Ένωση Δημοσιογράφων Ιδιοκτητών Περιοδικού Τύπου ζητεί την εξίσωση των παροχών του Ενιαίου Κλάδου Υγείας του ΕΤΑΠ - ΜΜΕ με αυτές του Κανονισμού Ασθενείας του πρώην ΤΑΙΣΥΤ.
      17) Ο Α΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  ιδιοκτήτες μικρών Ξενοδοχείων του Πηλίου ζητούν την ένταξή τους, στο καθεστώς της εθελούσιας ασφάλισης στον ΟΑΕΕ.
      18) Ο Α΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  ο Δήμος Μηλεών Νομού Μαγνησίας ζητεί τη χρηματοδότηση πολιτιστικού συνεδρίου.
      19) Ο Α΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  η Ένωση Ξενοδόχων Νομού Μαγνησίας διαμαρτύρεται για τη μείωση της επιδότησης προς τους ξενοδόχους για τους κοινωνικούς τουρίστες που θα συμμετάσχουν, στο Πρόγραμμα Κοινωνικού Τουρισμού του ΟΓΑ για το 2009.
      20) Ο Α΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  η Ένωση Αγροτικών Συνεταιρισμών Καρδίτσας ζητεί τη ρύθμιση των ληξιπρόθεσμων οφειλών των Αγροτικών Συνεταιριστικών Οργανώσεων προς το Δημόσιο κλπ.
      21) Ο Α΄ Αντιπρόεδρος της Βουλής και Βουλευτής Μαγνησίας κ. ΓΕΩΡΓΙΟΣ  ΣΟΥΡΛΑΣ  κατέθεσε αναφορά με την οποία  η κ. Μακρή Όλγα, ψυχολόγος διαμαρτύρεται γιατί αποκλείστηκε, από το διορισμό σαν εκπαιδευτικός στην Ειδική Αγωγή.
      22) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε δημοσίευμα εφημερίδας το οποίο αναφέρεται στα αλλεπάλληλα κρούσματα κλοπών που παρατηρούνται στα Δελιανά του Δήμου Κολυμπαρίου Χανίων.
      23) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  η Τοπική Ένωση Δήμων και Κοινοτήτων Νομού Χανίων διαμαρτύρεται για το κλείσιμο Υποκαταστημάτων του ΟΤΕ και της ΔΕΗ στο Νομό Χανίων.
      24) Ο Βουλευτής Α΄ Αθηνών κ. ΑΘΑΝΑΣΙΟΣ (ΝΑΣΟΣ) ΑΛΕΥΡΑΣ  κατέθεσε αναφορά με την οποία  η Εθνική Συνομοσπονδία Ατόμων με Αναπηρία ζητεί τη μεταστέγαση του Ειδικού Σχολείου Λευκάδας στο Δημοτικό Σχολείο Καρυωτών.
      25) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  η Ένωση Δημοσιογράφων Ιδιοκτητών Περιοδικού Τύπου ζητεί την εξίσωση των παροχών του Ενιαίου Κλάδου Υγείας του ΕΤΑΠ - ΜΜΕ με αυτές του Κανονισμού Ασθενείας του πρώην ΤΑΙΣΥΤ.
      26) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στη μείωση ή στο μηδενισμό του φόρου από το γεωργικό εισόδημα.
      27) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  ο Δήμος Γιαννιτσών Νομού Πέλλας ζητεί συμπληρωματική επιχορήγηση για την τοποθέτηση προκατασκευασμένων αιθουσών στο Μουσικό Γυμνάσιο της περιοχής του.
      28) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στην επίσχεση εργασίας των εργαζομένων του Γενικού Νοσοκομείου Αμαλιάδας κ.λπ..
      29) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  ο Δήμος Γιαννιτσών Νομού Πέλλας ζητεί οικονομική ενίσχυση για την αποκατάσταση των ζημιών από τις θεομηνίες που υπέστη το καλοκαίρι του 2008.
      30) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  το Σωματείο Συνταξιούχων ΟΑΕΕ Εδέσσας και Περιχώρων  ζητεί την τροποποίηση της διάταξης που αφορά στην παρακράτηση από τον ΟΑΕΕ της ετήσιας συνδρομής των μελών του.
      31) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία  η Πανελλήνια Ομοσπονδία Σωματείων Εργαζομένων ΥΠΕΧΩΔΕ ζητεί την αξιοποίηση του αυτοματοποιημένου συστήματος καταγραφής διέλευσης οχημάτων και είσπραξης διοδίων τελών, σε ολόκληρο το Εθνικό Οδικό Δίκτυο.
      32) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία  η Πανελλήνια Ομοσπονδία Σωματείων Εργαζομένων ΥΠΕΧΩΔΕ ζητεί να σταματήσει η παραχώρηση της εκμετάλλευσης της Εθνικής Οδοποιίας στους ιδιώτες κλπ.
      33) Ο Βουλευτής Πρεβέζης κ. ΓΕΩΡΓΙΟΣ ΤΡΥΦΩΝΙΔΗΣ κατέθεσε αναφορά με την οποία  ο Δήμος Φιλιππιάδας Νομού Πρέβεζας ζητεί τη διατήρηση του Καταστήματος Ο.Τ.Ε. Φιλιππιάδας.
      34) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  το Υπεραστικό ΚΤΕΛ Νομού Μεσσηνίας Α.Ε. ζητεί την άμεση εξόφληση των τιμολογίων για τη μεταφορά μαθητών κλπ.
	Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 11480/8.5.2008 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 2236Β/30.5.2008 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Απαντώντας στο ανωτέρω σχετικό, σας γνωρίζουμε ότι το ΥΠΕΧΩΔΕ έχει θεσμοθετήσει το νομικό πλαίσιο για την ανακύκλωση με την ενσωμάτωση των Οδηγιών που αναφέρονται στα ειδικά ρεύματα αποβλήτων και περαιτέρω ρυθμίσεις για την ένταξη στο πλαίσιο της εναλλακτικής διαχείρισης και άλλων ρευμάτων αποβλήτων. Συγκεκριμένα, έχουν εκδοθεί:
      * Ο Νόμος 2939/01 για την εναλλακτική διαχείριση των συσκευασιών και άλλων προϊόντων, με τον οποίο ιδρύεται και ο Εθνικός Οργανισμός Εναλλακτικής Διαχείρισης Συσκευασιών και Άλλων Προϊόντων (ΕΟΕΔΣΑΠ) και
      * Πέντε (5) Προεδρικά Διατάγματα, κατ' επιταγή του ν. 2939/01, που αφορούν την εναλλακτική διαχείριση των αποβλήτων λιπαντικών ελαίων, των χρησιμοποιημένων ελαστικών οχημάτων, των χρησιμοποιημένων ηλεκτρικών στηλών και συσσωρευτών, των οχημάτων τέλους κύκλου ζωής, των αποβλήτων ηλεκτρικού και ηλεκτρονικού εξοπλισμού (ΑΗΗΕ).
      * Βάσει του θεσμικού πλαισίου για την ανακύκλωση, απορρέει η υποχρέωση των παραγωγών ή εισαγωγέων να οργανώσουν ή να συμμετέχουν σε συστήματα εναλλακτικής διαχείρισης των προϊόντων τους. Κατ' εφαρμογή λοιπόν της κείμενης νομοθεσίας έχουν εγκριθεί από τον Υπουργό ΠΕΧΩΔΕ δέκα (10) συστήματα εναλλακτικής διαχείρισης συσκευασιών και άλλων προϊόντων τα οποία στοχεύουν στην επίτευξη συγκεκριμένων στόχων ανακύκλωσης με την εφαρμογή προγραμμάτων διαλογής στην πηγή σε πανελλαδικό επίπεδο.
      Συγκεκριμένα, λειτουργούν τα εξής συστήματα:
      Α. ΣΥΣΚΕΥΑΣΙΕΣ
      Β. ΟΧΗΜΑΤΑ ΤΕΛΟΥΣ ΚΥΚΛΟΥ ΖΩΗΣ
      Γ. ΜΕΤΑΧΕΙΡΙΣΜΕΝΑ ΕΛΑΣΤΙΚΑ ΟΧΗΜΑΤΩΝ
      Δ. ΑΠΟΒΛΗΤΑ ΛΙΠΑΝΤΙΚΩΝ ΕΛΑΙΩΝ
      Ε. ΑΠΟΒΛΗΤΑ ΗΛΕΚΤΡΙΚΟΥ ΚΑΙ ΗΛΕΚΤΡΟΝΙΚΟΥ ΕΞΟΠΛΙΣΜΟΥ 
      ΣΤ. ΧΡΗΣΙΜΟΠΟΙΗΜΕΝΕΣ ΜΠΑΤΑΡΙΕΣ
      Τα αποτελέσματα της μέχρι σήμερα πορείας της πολιτικής εναλλακτικής διαχείρισης των συσκευασιών και άλλων προϊόντων, των προγραμμάτων που εφαρμόζουν τα εγκεκριμένα συστήματα καθώς και των έργων των εγκαταστάσεων μηχανικής διαλογής των ΟΤΑ (παραγωγή εναλλακτικών καυσίμων και διαλογή υλικών) είναι αξιοσημείωτα:
      * Τα τρία τελευταία έτη η ανακύκλωση στη χώρα μας παρουσίασε αύξηση από 6% που ήταν το έτος 2004, σε ένα ποσοστό της τάξης του 24% το 2007 με μέσο όρο στην ΕΕ 33%.
      * Τα συστήματα εναλλακτικής διαχείρισης επεκτείνονται σταδιακά και με γρήγορους ρυθμούς ώστε να καλύψουν το σύνολο της χώρας. Με την απόφαση του Υπουργού ΠΕΧΩΔΕ για την έγκριση του καθενός από τα συστήματα εναλλακτικής διαχείρισης εγκρίνεται και το σχέδιο ανάπτυξης αυτού. Με εξαίρεση το «ΣΕΔΙΣ- Κ», το οποίο δραστηριοποιείται μόνο στην Κρήτη, τα υπόλοιπα εγκεκριμένα συστήματα είναι πανελλαδικής εμβέλειας, αναπτύσσονται σταδιακά και στην πλήρη ανάπτυξη τους αναμένεται να καλύψουν το σύνολο της χώρας επιτυγχάνοντας παράλληλα τους στόχους τους όσον αφορά την ανακύκλωση των προϊόντων που διαχειρίζονται.
      * Τα ποσοστά συλλογής και αξιοποίησης των αποβλήτων που εντάσσονται στο πλαίσιο της εναλλακτικής διαχείρισης παρουσιάζουν αυξητική τάση και προβλέπεται η κάλυψη των στόχων που ορίζει η νομοθεσία.
      * Στην Ελλάδα δημιουργούνται σταδιακά οι απαραίτητες υποδομές σε εγκαταστάσεις επεξεργασίας - ανακύκλωσης αποβλήτων. Αξιοσημείωτο είναι το γεγονός ότι σε συνεργασία με τα εγκεκριμένα συστήματα εναλλακτικής διαχείρισης, σήμερα λειτουργούν: 15 Κέντρα Διαλογής Υλικών (ΚΔΑΥ), 5 εγκαταστάσεις ανακύκλωσης αποβλήτων ειδών ηλεκτρικού και ηλεκτρονικού εξοπλισμού (ΑΗΗΕ), 5 μονάδες ανακύκλωσης ελαστικών, 1 μονάδα ενεργειακής αξιοποίησης ελαστικών, 7 μονάδες αναγέννησης αποβλήτων λιπαντικών ελαίων, 7 εγκαταστάσεις ανακύκλωσης συσσωρευτών μολύβδου οξέως και 44 εγκαταστάσεις επεξεργασίας οχημάτων τέλους κύκλου ζωής.
      Η ετήσια μείωση του όγκου των αποβλήτων συνολικά από την ανακύκλωση των οικιακών αλλά και άλλων ρευμάτων (ΟΤΚΖ, λάστιχα, λιπαντικά έλαια, συσσωρευτές), εκτιμάται σε 5 εκατομμύρια κυβικά μέτρα. Η εξοικονόμηση ενέργειας ανέρχεται -σε 2,5 εκατομμύρια GJκαι η μείωση της εκπομπής του CΟ2 σε 340.000 t.
      Παράλληλα, είναι σε εξέλιξη η υιοθέτηση μέτρων για την καλύτερη συνεργασία συστημάτων εναλλακτικής διαχείρισης - ΟΤΑ, τα οποία κυρίως αφορούν στην οικονομική ενίσχυση των ΟΤΑ, προκειμένου να επιτευχθεί η εύρυθμη λειτουργία της εναλλακτικής διαχείρισης στην χώρα μας.
      Καθοριστική σημασία στην ανάπτυξη των συστημάτων και κυρίως στην επιτυχία των δράσεών τους έχει η συμμετοχή των τελικών χρηστών και των καταναλωτών στην αλυσίδα διαχείρισης των αποβλήτων λόγω του ότι η ανακύκλωση και η ανάκτηση υλικών προϋποθέτουν τον διαχωρισμό των αποβλήτων στην πηγή. Για την περαιτέρω προώθηση της ανακύκλωσης και την αποτελεσματικότερη λειτουργία των συστημάτων εναλλακτικής διαχείρισης υλοποιούνται προγράμματα ενημέρωσης - ευαισθητοποίησης των πολιτών από τα εγκεκριμένα συστήματα εναλλακτικής διαχείρισης και το ΥΠΕΧΩΔΕ, ενώ προγραμματίζονται και νέες δράσεις προς αυτή την κατεύθυνση.
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
      2. Στην με αριθμό 12092/13.5.08 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. 2290Β/5.6.2008  έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Για το παραπάνω θέμα, από πλευράς του ΥΠΕΧΩΔΕ, σας ενημερώνουμε τα ακόλουθα:
      Η προστασία της ατομικής ιδιοκτησίας (κτιρίων) είναι ευθύνη των ιδιοκτητών. Η Πολιτεία ωστόσο έχει θεσπίσει σειρά μέτρων με στόχο την προστασία και ανάδειξη των διατηρητέων κτηρίων.
      Συγκεκριμένα για την προστασία και διάσωση των διατηρητέων κτηρίων. ΟΙ ιδιοκτήτες μπορούν να επωφεληθούν από τα πολεοδομικά και οικονομικά κίνητρα που έχει θεσπίσει η πολιτεία όπως:
      * Δάνεια για την επισκευή και αποκατάστασή τους, σύμφωνα με την από 24.6.91 Κοινή Υπουργική Απόφαση Υπουργών Εθνικής Οικονομίας, Οικονομικών και Γεωργίας, όπως τροποποιήθηκε με την 23886/31.5.2007 Απόφαση Υπουργού Οικονομίας και Οικονομικών (ΦΕΚ 964/Β΄/2007).
      * Μεταφορά του τυχόν εναπομείναντα συντελεστή δόμησης.
      * Ειδικές ρυθμίσεις για ανέγερση νέων κτιρίων στον ακάλυπτο χώρο του οικοπέδου ή προσθηκών που δεν βλάπτουν το κτήριο.
      * Φορολογικές ελαφρύνσεις στις περιπτώσεις μεταβίβασης ή δωρεάς των κτηρίων.
      Όσον αφορά στα διατηρητέα ετοιμόρροπα κτίρια, το άρθρο 3 του ν. 2831/00 αποβλέπει στην παρεμπόδιση της κατεδάφισής τους. Συγκεκριμένα στα κτήρια που έχουν ήδη χαρακτηριστεί ως διατηρητέα ή έχει κινηθεί γι' αυτά διαδικασία χαρακτηρισμού τους και βρίσκονται σε ετοιμόρροπη κατάσταση, εφόσον δεν είναι δυνατή η άρση της επικινδυνότητας με ήπια μέτρα (αντιστηρίξεις, υποστυλώσεις, επισκευές κλπ), επιβάλλεται η κατεδάφιση τμήματος αυτών ή στο σύνολό τους αφού προηγηθεί ακριβής αποτύπωση και φωτογραφική τεκμηρίωση και εκδοθεί πρωτόκολλο επικινδυνότητας.
      Στα κτήρια αυτά επιβάλλεται η ανακατασκευή τους, σύμφωνα με τις διατάξεις του υπ' αριθ. 317/28-4-88 πδ.
      Για την αντιμετώπιση των ετοιμόρροπων κτιρίων εφαρμόζονται οι διατάξεις του από 22-4-1929 πδ (άρθρο 7) «Περί επικινδύνων οικοδομών».
      Σύμφωνα με τις διατάξεις του ν.1337/Α/1983 (άρθρο 32, παρ. 4,5) και του ν.2831/2000 (άρθρο 3, παρ.5) οι ιδιοκτήτες διατηρητέων κτιρίων οφείλουν να διατηρούν τα αρχιτεκτονικά, καλλιτεχνικά και στατικά στοιχεία αυτών και σε οποιαδήποτε περίπτωση καταστροφής τους να τα ανακατασκευάζουν, σύμφωνα με τις υποδείξεις της αρμόδιας ΕΠΑΕ, ακόμα και αν η καταστροφή οφείλεται σε ανώτερη βία.
      Επίσης βάσει της παρ. 3 του άρθρου 14 του ν. 3044/2002 (Α΄197), όπως συμπληρώθηκε με την παρ. 14 του άρθρου 13 του 3212/2008 (Α΄308), προβλέπεται η δυνατότητα εφαρμογής προγραμμάτων αποκατάστασης και συντήρησης όψεων ιδιωτικών κτηρίων με επιχορήγηση των ιδιοκτητών τους.
      Για την εφαρμογή των διατάξεων αυτών έχουν εκδοθεί η ΚΥΑ Υπουργών Οικονομίας και Οικονομικών και ΥΠΕΧΩΔΕ με αρ. 21585/2003 (Β΄734), οι οποίες και η με αρ. 27124/27.7.2007 (Β΄1358) προβλέπουν αυξημένα ποσά επιδότησης για τα διατηρητέα σε σχέση με τα κοινά κτήρια.
      Τέτοια προγράμματα υλοποιήθηκαν στο πλαίσιο των Ολυμπιακών αναπλάσεων από το ΥΠΕΧΩΔΕ σε οδικούς άξονες και περιοχές Ολυμπιακού ενδιαφέροντος του Ν. Αττικής. Σε συνέχεια εφαρμόζονται από Δήμους σε περιοχές που κηρύσσονται με απόφαση του Υπουργού ΠΕΧΩΔΕ ως «περιοχές αισθητικής αναβάθμισης». Ήδη με την ΚΥΑ με αρ. 27124/2007 προβλέπεται η δυνατότητα οι περιοχές αυτές να μπορούν να υπαχθούν σε προγράμματα που χρηματοδοτούνται από τα ΠΕΠ ή άλλα επιχειρησιακά προγράμματα.
      Ο Δήμος Θεσσαλονίκης έχει ζητήσει την κήρυξη περιοχών της Θεσσαλονίκης «ως περιοχή αισθητικής αναβάθμισης», πλην όμως οι διατάξεις αυτές δεν έχουν εφαρμογή σε κτίρια τα οποία χαρακτηρίζονται ως επικίνδυνα ή ετοιμόρροπα.
      Μετά την ισχύ του πδ 358/1986 (ΦΕΚ 1584) για την προστασία της Πολιτιστικής Κληρονομιάς στις Περιφέρειες Μακεδονίας - Θράκης αρμόδιο είναι το (ΥΜΑΘ) του Υπουργείο Μακεδονίας - Θράκης στο οποίο διαβιβάζεται αντίγραφο της ερώτησης.
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
     3. Στην με αριθμό  9861/8.4.08 ερώτηση του Βουλευτή κ. Βαΐτση Αποστολάτου δόθηκε με το υπ’ αριθμ. 3170/30.4.08 έγγραφο από τον Yφυπουργό Εσωτερικών, η ακόλουθη απάντηση:
      «Σε συνέχεια της ερώτησης 9861/8-4-2008 και κατά το μέρος που αφορά τη Γενική Γραμματεία Πολιτικής Προστασίας του Υπουργείου Εσωτερικών σας γνωρίζουμε ότι:
      Η Γενική Γραμματεία Πολιτικής Προστασίας, στα πλαίσια των αρμοδιοτήτων της για τον συντονισμό των δράσεων πρόληψης και ετοιμότητας, εξέδωσε εγκύκλιο με συντονιστικές οδηγίες σχετικά με την εμπλοκή των φορέων σε έργα, δράσεις και μέτρα πρόληψης και ετοιμότητας ενόψει της αντιπυρικής περιόδου καθώς και στην αντιμετώπιση εκτάκτων αναγκών που μπορεί να προκύψουν από δασικές πυρκαγιές (2706/7-4-2008 έγγραφο ΓΓΠΠ).
      Στο ανωτέρω έγγραφο καλούνται οι ΟΤΑ: α) Να συνεργαστούν και να συνδράμουν τις κατά τόπους Δασικές Υπηρεσίες, στη συντήρηση και βελτίωση του δασικού οδικού δικτύου, όταν συντρέχει λόγος, β) να προχωρήσουν στην εκτέλεση προγραμμάτων προληπτικού καθαρισμού της βλάστησης σε περιοχές ιδιαίτερης προστασίας αρμοδιότητάς τους και στη ζώνη μίξης δασών - πόλεων και οικισμών για λόγους αντιπυρικής προστασίας των πολεοδομικών τους συγκροτημάτων καθ' υπόδειξη και συνεργασία με τις Δασικές Υπηρεσίες, γ) να μεριμνήσουν για την απομάκρυνση των υπολειμμάτων καθαρισμού της βλάστησης που ενεργείται για τους ίδιους λόγους από ιδιοκτήτες σε περιβάλλοντες χώρους κατοικιών και οικοπεδικές εκτάσεις (Πυρ. Διάταξη 4/87), δ) να λάβουν όλα τα προβλεπόμενα προληπτικά μέτρα που αναφέρονται στο αρ.118 του Ν1892/1990 και στην Πυροσβεστική Διάταξη 9/2000 όπως τροποποιήθηκε και συμπληρώθηκε με την 9Α/2005.
      Σημειώνεται ότι το Υπουργείο Εσωτερικών στο πλαίσιο των αρμοδιοτήτων του, θα χρηματοδοτήσει και για το έτος 2008 τους ΟΤ Α της χώρας καθώς και τους Αναπτυξιακούς Συνδέσμους (συμπεριλαμβανομένου και του Συνδέσμου για την προστασία και Ανάπλαση του Πεντελικού - ΣΠΑΠ) για την εκτέλεση προγραμμάτων προληπτικού καθαρισμού της βλάστησης για τη μείωση του κινδύνου, σε περιοχές ιδιαίτερης προστασίας (άλση, πάρκα, κατασκηνώσεις, κλπ.) που ανήκουν στους ΟΤΑ, για καθαρισμούς ρεμάτων, καθώς και για την απομάκρυνση των υπολειμμάτων καθαρισμού της βλάστησης που ενεργείται για τους ίδιους λόγους από ιδιοκτήτες σε περιβάλλοντες χώρους κατοικιών και οικοπεδικές εκτάσεις.
      Επίσης, σύμφωνα με το Γ.Γ.1690/21-4-2008 έγγραφο της Περιφέρειας Αττικής σας γνωρίζουμε ότι το Δασαρχείο Πεντέλης, ενόψει της νέας αντιπυρικής περιόδου, έχει διαβιβάσει προς έγκριση, με το αρ. 2573/2008 έγγραφό του, «Μελέτη συντήρησης Δασικών Οδών & Δημιουργίας Στεγασμένων Ζωνών-Καθαρισμών» περιοχής ευθύνης Δασαρχείου Πεντέλης έτους 2008, ενώ είναι υπό σύνταξη και Μελέτη Καθαρισμών δασών περιοχής ευθύνης Δασαρχείου Πεντέλης.
      Συμπληρωματικά, σας γνωρίζουμε ότι για θέματα που αφορούν τη διαχείριση δασών και δασικών εκτάσεων καθώς και για τη χρηματοδότηση έργων και δράσεων που εμπίπτουν στην κατηγορία των δασοτεχνικών έργων, αρμόδιο είναι το Υπουργείο Αγροτικής Ανάπτυξης & Τροφίμων, στο οποίο κοινοποιείται το παρόν με αντίγραφο της ερώτησης.
      Για ενημέρωσή σας, σας επισυνάπτουμε το απαντητικό έγγραφο ΓΓ 1690/21 -4-2008 της Περιφέρειας Απικής.
      Συνημμένα: Το Γ.Γ. 1690/21-4-2008 έγγραφο της Περιφέρειας Αττικής.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
     4. Στην με αριθμό  10209/11.4.2008 ερώτηση του Βουλευτή κ. Βαΐτση Αποστολάτου δόθηκε με το υπ’ αριθμ. 26660/2.5.2008  έγγραφο από τον Yφυπουργό Εσωτερικών, η ακόλουθη απάντηση:
      «Απαντώντας στην ανωτέρω σχετική ερώτηση, που κατέθεσε στη Βουλή ο Βουλευτής κ. Bαΐτσης Αποστολάτος, σχετικά με τους σχολικούς τροχονόμους, σας γνωρίζουμε τα εξής:
      ****************    
      Ο θεσμός του Σχολικού Τροχονόμου λειτουργεί από το 1997 σε σχολικές μονάδες πρωτοβάθμιας εκπαίδευσης, σε εθελοντική βάση και με τη στήριξη των Υπουργείων Εσωτερικών και Εθνικής Παιδείας και Θρησκευμάτων.
      Με την αριθμ. 2515/5/13-στ/15-9-97 Κ.Υ.Α., που εκδόθηκε κατ' εξουσιοδότηση του άρθρου 41 του Ν. 2094/1992, καθορίστηκαν οι προϋποθέσεις άσκησης των καθηκόντων του σχολικού τροχονόμου.
      Σύμφωνα με την ανωτέρω Κ.Υ.Α., ο σχολικός τροχονόμος ορίζεται από το Διευθυντή του οικείου Σχολείου και μπορεί να προέρχεται από το προσωπικό του σχολείου ή του Δήμου ή να είναι άτομο προτεινόμενο από το Σύλλογο Γονέων και Κηδεμόνων. Πριν την ανάληψη των καθηκόντων του, ο σχολικός τροχονόμος εκπαιδεύεται υποχρεωτικά από τις οικείες υπηρεσίες της Τροχαίας.
      Με την αριθμ. 47455/16-8-2007 (ΦΕΚ 1734/Β΄/30-8-07) Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Εθνικής Παιδείας και Θρησκευμάτων, που εκδόθηκε κατ' εξουσιοδότηση της παρ. 45 του άρθρου 14 του Ν. 2817/2000, καθορίστηκε το ύψος της μηνιαίας αποζημίωσης, που καταβάλλεται στους εθελοντές σχολικούς τροχονόμους που προσφέρουν υπηρεσία σε σχολικές μονάδες πρωτοβάθμιας εκπαίδευσης, στις περιπτώσεις που αυτό απαιτείται για την προστασία λόγω κυκλοφοριακών συνθηκών του μαθητικού πληθυσμού τους, σε 176,00 ευρώ ανά εθελοντή σχολικό τροχονόμο.
      Προς το σκοπό αυτό, χρηματοδοτούνται μέσω των Κεντρικών Αυτοτελών Πόρων των Δήμων και Κοινοτήτων, οι ΟΤΑ μέχρι 10.000 κατοίκους για έναν εθελοντή σχολικό τροχονόμο ανά σχολική μονάδα πρωτοβάθμιας εκπαίδευσης, ενώ αυτοί με πληθυσμό άνω των 10.000 κατοίκων, χρηματοδοτούνται αντίστοιχα για μέχρι δύο εθελοντές σχολικούς τροχονόμους.
      Κατ' εξαίρεση για τα ειδικά σχολεία όπου φοιτούν ΑΜΕΑ, χρηματοδοτούνται οι οικείοι ΟΤΑ, ανεξαρτήτως του πληθυσμού τους, για μέχρι δύο εθελοντές σχολικούς τροχονόμους.
      Η αποζημίωση αυτή καταβάλλεται με τη μορφή εξόδων κίνησης για την κάλυψη των δαπανών των σχολικών τροχονόμων, εφόσον δεν ανήκουν στο προσωπικό του σχολείου ή του ΟΤΑ, και δεν υπόκειται σε καμία κράτηση πλην του χαρτοσήμου αποδείξεως (1%) και ΟΓΑ (20% επί του χαρτοσήμου). Στην περίπτωση αυτή, οι εν λόγω εθελοντές δεν ασφαλίζονται σε κανέναν ασφαλιστικό φορέα.
      Το Υπουργείο μας, βάσει των εγγεγραμμένων στην ΚΥΑ κατανομής των ΚΑΠ στους ΟΤΑ α΄ βαθμού πιστώσεων και λαμβάνοντας υπόψη τα σχετικά στοιχεία που αποστέλλονται από τις Περιφέρειες του Κράτους, χρηματοδοτεί κάθε έτος τους δικαιούχους ΟΤΑ της χώρας που υλοποιούν το εν λόγω πρόγραμμα.
      Για το έτος 2008 σας ενημερώνουμε ότι στην υπ' αριθμ. 13520/3.3.2008 (368 Β') Κοινή Απόφαση των Υπουργών Εσωτερικών και Οικονομίας & Οικονομικών, περί κατανομής των Κεντρικών Αυτοτελών Πόρων των Δήμων και Κοινοτήτων και ειδικότερα στην περίπτωση Β' αυτής, προβλέφθηκε η διάθεση ποσού, το οποίο θα αποδοθεί στους δικαιούχους μετά τη συλλογή των σχετικών στοιχείων από τις Περιφέρειες του Κράτους αναφορικά με τις σχολικές μονάδες που εφαρμόζουν το πρόγραμμα, τον ακριβή αριθμό των σχολικών τροχονόμων καθώς και το χρονικό διάστημα που αυτοί απασχολήθηκαν, ώστε μετά από επεξεργασία τους να προχωρήσουμε στην χρηματοδότηση αυτών, με τα αναλογούντα ποσά.
      Σημειώνεται ότι η συλλογή των ανωτέρω στοιχείων προς χρηματοδότηση των δικαιούχων ΟΤΑ γίνεται στο τέλος Ιουνίου και Δεκεμβρίου έκαστου έτους.
      Από τα ανωτέρω συνάγεται ότι το πρόγραμμα του σχολικού τροχονόμου προβλέφθηκε και λειτουργεί στη βάση της προσφοράς εθελοντικής εργασίας, χωρίς υποχρέωση σταθερής προσφοράς εργασίας ή μη απασχόλησης σε άλλη εργασία.
      Ο Υφυπουργός
      ΘΑΝΑΣΗΣ ΝΑΚΟΣ»
      5. Στις με αριθμό 5824/19-9-2008 και 5901/19-9-2008 ερωτήσεις των Βουλευτών κυρίων Ιωάννου Σκουλά και Βασιλείου Κεγκέρογλου δόθηκε με το υπ’ αριθμ. 3587Β-3588Β/13-10-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα:
      Η ΔΕΠΟΣ Α.Ε δεν έχει υπογράψει καμία σύμβαση με την Ένωση Εργοληπτών Γεωπόνων Έργων Πρασίνου. Δεν οφείλει κανένα ποσό στην αναφερομένη Ένωση Εργοληπτών, αλλά σε εργολάβους δημοσίων έργων, από διάφορες εργολαβίες.
      Η πλειονότητα των εργολαβιών αυτών έχουν ολοκληρωθεί. Παραμένουν όμως δύο εργολαβίες που οι εργολάβοι έχουν καταφύγει στην Δικαιοσύνη, όχι μόνο για εργασίες πρασίνου, αλλά για το σύνολο των εργασιών. Μέχρι σήμερα δεν έχει εκδοθεί τελική δικαστική απόφαση.
      Επίσης η ΔΕΠΟΣ δεν έχει εξοφληθεί για όλες τις δαπάνες των έργων που έχουν γίνει κατά την περίοδο 2003-2004 (μικρό τμήμα της συνολικής δαπάνης αφορά έργα πρασίνου).
      Τέλος σύμφωνα με το Π.Δ 158/1997, άρθρο 2, η ΔΕΠΟΣ Α.Ε μπορεί να αξιοποιεί τα ακίνητά της με απόφαση του Διοικητικού Συμβουλίου. 
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      6. Στην με αριθμό 6324/24-9-2008 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. Β13-617/13-10-2008 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Θ. Καράογλου, με θέμα «Έλεγχος δράσης εισπρακτικών εταιρειών για λογαριασμό τραπεζών», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή του Υπουργείου Ανάπτυξης, σας γνωστοποιούμε τα ακόλουθα:
      Ο Υπουργός Ανάπτυξης με την Α.Π. 8739/27.06.2008 επιστολή του προς τους συναρμόδιους Υπουργούς Δικαιοσύνης και Οικονομίας και Οικονομικών πρότεινε τη σύσταση νομοπαρασκευαστικής επιτροπής, η οποία θα αναλάβει την εκπόνηση σχετικής μελέτης και την κατάρτιση ειδικού κανονιστικού πλαισίου που θα θέτει τους όρους δράσης και λειτουργίας των εταιρειών αυτής της μορφής. Η διαδικασία σύστασης της εν λόγω Νομοπαρασκευαστικής Επιτροπής, βρίσκεται σε εξέλιξη με πρωτοβουλίες που ήδη αναλαμβάνονται από τα συναρμόδια Υπουργεία.
      Αναφορικά με τα ζητήματα λειτουργίας των εισπρακτικών εταιριών, η αρμοδιότητα όσον αφορά σε θέματα διαφάνειας ανήκει στην Τράπεζα της Ελλάδος, η οποία και έχει εκδώσει την σχετική ΠΔΤΕ 2577/9-3-2006.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      7. Στην με αριθμό 5857/19-9-2008 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. Φ.900α/6011/9853/13-10-2008 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 5857/19-09-08 ερώτησης της Βουλής των Ελλήνων, που κατέθεσε ο Βουλευτής κ. Ντίνος Βρεττός, με θέμα την απόδοση του Φ.Π.Α., σας γνωρίζουμε ότι το ΥΠ.ΕΘ.Α. δεν σχολιάζει μέσω της διαδικασίας του κοινοβουλευτικού ελέγχου επιστολές ιδιωτών, πολλώ δε μάλλον όταν δεν γνωρίζει τον αποστολέα και το ακριβές περιεχόμενό τους. Εξάλλου, τα δεδομένα τα οποία αναφέρονται στην ερώτησή σας ουδεμία σχέση έχουν με το ισχύον νομικό πλαίσιο.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      8. Στην με αριθμό 8547/21-10-2008 ερώτηση των Βουλευτών κυρίων Κωνσταντίνου Αιβαλιώτη και Κυριάκου Βελόπουλου δόθηκε με το υπ’ αριθμ. 7017/4/9025/12-11-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ.κ. Κ. ΑΙΒΑΛΙΩΤΗΣ και Κ. ΒΕΛΟΠΟΥΛΟΣ, σας γνωρίζουμε ότι, με την υπ' αριθ. 22/1-3-76 Πράξη του Υπουργικού Συμβουλίου και την από 26-02-77 Κοινή Απόφαση των Υπουργών Εξωτερικών, Εσωτερικών και Δημόσιας Τάξης, παρέχονταν η δυνατότητα χορήγησης διαβατηρίων τύπου ΟΤΑ σε ομογενείς, προερχόμενους από Τουρκία και Αλβανία. Τα εν λόγω διαβατήρια εκδίδονταν ή ανανεώνονταν από τις κατά τόπους Νομαρχιακές Αυτοδιοικήσεις μετά από σύμφωνη γνώμη της Διεύθυνσης Αλλοδαπών του Αρχηγείου Ελληνικής Αστυνομίας και των Ελληνικών Προξενικών Αρχών, κατόπιν εγκρίσεως του Υπουργείου Εσωτερικών και της σύμφωνης γνώμης του Υπουργείου Εξωτερικών και της Διεύθυνσης Αλλοδαπών του Αρχηγείου της Αστυνομίας. Για τη χορήγηση των διαβατηρίων αυτών, οι ενδιαφερόμενοι έπρεπε να στερούνται κανονικών διαβατηρίων της χώρας προέλευσής τους και κατά συνέπεια να συναντούν, εκ του λόγου αυτού, ανυπέρβλητες δυσχέρειες στη μετακίνηση, παραμονή και εργασία στο εξωτερικό και να μην είχαν δυνατότητα πολιτογράφησης.
      Σε εξαιρετικές περιπτώσεις δημοσίου συμφέροντος, χορηγούνταν διαβατήρια τύπου ΟΤΑ, χωρίς να συντρέχουν οι ως άνω τυπικές προϋποθέσεις, με τη σύμφωνη γνώμη του Υπουργείου Εξωτερικών και της Διεύθυνσης Αλλοδαπών του Αρχηγείου Ελληνικής Αστυνομίας και στους ομογενείς φυλακισθέντες - βασανισθέντες στην Αλβανία κατά την διάρκεια των ετών 1945 - 1990, οι οποίοι ύστερα από καταγραφή που πραγματοποιήθηκε από το Υπουργείο Εξωτερικών ανέρχονται στα 863 άτομα. Από το Νοέμβριο του 1998 τα συναρμόδια τότε Υπουργεία Εσωτερικών, Εξωτερικών και Δημόσιας Τάξης αποφάσισαν τη σταδιακή κατάργηση των διαβατηρίων τύπου ΟΤΑ και συστήθηκε η πολιτογράφηση των ενδιαφερόμενων ομογενών. Περαιτέρω όμως, επειδή η διαδικασία πολιτογράφησης είναι χρονοβόρα, αποφασίσθηκε η πρόσκαιρη ανανέωση των διαβατηρίων μέχρι την 31-12-2005. Κατά την πενταετία 2000-2005 ζητήθηκε η χορήγηση-ανανέωση ελληνικών διαβατηρίων τύπου ΟΤΑ περιορισμένου αριθμού ομογενών (περίπου 500 άτομα κατ' έτος).
      Πέραν αυτών, σύμφωνα με τις διατάξεις του ν.3103/03 και του άρθρου 1 παρ. 2 του π.δ. 25/04, ελληνικά διαβατήρια χορηγούνται μόνο σε Έλληνες πολίτες και συνεπώς δεν δύναται να χορηγηθούν σε ομογενείς, οι οποίοι ως γνωστόν δεν έχουν την ελληνική ιθαγένεια. Με σύμφωνη γνώμη των συναρμοδίων Υπουργείων και με γνώμονα το συμφέρον των ομογενών, αποφασίσθηκε η ανανέωση των διαβατηρίων τύπου ΟΤΑ μέχρι την 31-12-2006, δηλαδή για όσο χρόνο ίσχυαν και τα κανονικά διαβατήρια παλαιού τύπου. Έκτοτε πλέον δεν παρέχεται, σύμφωνα με τις προαναφερόμενες διατάξεις, η δυνατότητα έκδοσης διαβατηρίων τύπου ΟΤΑ και όσοι εκ των ομογενών δεν απέκτησαν την ελληνική ιθαγένεια πρέπει να υποβάλλουν αρμοδίως αίτημα πολιτογράφησης.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      9. Στην με αριθμό 10548/25-11-2008 ερώτηση της Βουλευτού κ. Δήμητρας Αράπογλου δόθηκε με το υπ’ αριθμ. 153128π.ε./ΙΗ/5-1-2009 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 10548/25-11-2008, την οποία κατέθεσε η Βουλευτής κ. Δήμητρα Αράπογλου. σχετικά με τις συνθήκες στέγασης και υγιεινής στο Σχολικό Συγκρότημα (30ο Γυμνάσιο-Λύκειο και 39ο Γυμνάσιο-Λύκειο) που βρίσκεται στην περιοχή της Α. Κυψέλης του Δήμου Αθηναίων, και στα θέματα της αρμοδιότητάς μας, σας γνωρίζουμε τα ακόλουθα:
      Ι) 39ο Γυμνάσιο και 30ο Λύκειο.
      - Προβλέπεται η προσθήκη 5 αιθουσών στο χώρο του συγκροτήματος. Έχει ήδη υπογραφεί Προγραμματική Σύμβαση για την υλοποίηση του έργου με τον Δήμο Αθηναίων (χρηματοδότηση Ο.Σ.Κ) και αναμένεται η δημοπράτησή του.
      ΙΙ) 39ο Λύκειο.
      - Έχει επιλεγεί από την αρμόδια επιτροπή χώρος εμβαδού 2.956 τετ. μέτρων ως κατάλληλος και αναγκαίος για την ανέγερση Διδακτηρίου (επί των οδών Κόκερελ, Αγ. Αναργύρων και Λυδίας). Ο χώρος αυτός βρίσκεται στα όρια των Δήμων Αθηναίων και Γαλατσίου και είναι εκτός σχεδίου. Απαιτείται τροποποίηση Ρυμοτομικού και χαρακτηρισμός του χώρου ως «Σχολικού» που έχουν ζητηθεί από τον ΟΣΚ πλην όμως η σχετική διαδικασία βρίσκεται σε εκκρεμότητα. Επισημαίνεται ότι ο ΟΣΚ με:
      - το από 19-6-2008 έγγραφό του προς Δήμο και ΥΠΕΧΩΔΕ επανέρχεται και ζητά την επίσπευση του χαρακτηρισμού,
      - το από 30-10-2008 έγγραφό του προς τον Δήμο ζητά ενημέρωση για την εξέλιξη του θέματος και την άμεση προώθηση της διαδικασίας χαρακτηρισμού.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      10. Στην με αριθμό 10607/16-4-2008 ερώτηση του Βουλευτή κ. Χρήστου Αηδόνη δόθηκε με το υπ’ αριθμ. Β13-263/5-5-2008 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Χρ. Αηδόνης, με θέμα «Παράνομες εισαγωγές και ελληνοποιήσεις αμνοεριφίων», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ.Εμπορίου - Γ.Γ. Καταναλωτή του Υπουργείου Ανάπτυξης, σας γνωστοποιούμε τα ακόλουθα:
      Από το 1992 και μετά, δυνάμει της Α.Δ 16/92, οι τιμές πώλησης στο σύνολο σχεδόν των τροφίμων και ποτών συμπεριλαμβανομένων των κρεάτων και των ζωοτροφών, διαμορφώνονται ελεύθερα, με βάση την προσφορά, ζήτηση και τους κανόνες του υγιούς ανταγωνισμού, σε όλα τα στάδια εμπορίας τους (παραγωγός, βιομηχανία, βιοτεχνία, εισαγωγέας, χονδρέμπορος, λιανοπωλητής).
      Η απελευθέρωση των τιμών ήταν απόρροια της επιτακτικής ανάγκης εναρμόνισης της οικονομίας της ελληνικής αγοράς προς τις αντίστοιχες οικονομίες των άλλων Κρατών- Μελών της Ε.Ε., αφ' ενός μεν γιατί κάτι τέτοιο επιτάσσει η συνθήκη ένταξης της χώρας μας στην Ε.Ε. και αφετέρου γιατί με την απελευθέρωση αυτή διασφαλίσθηκε η οικονομική επιβίωση των ελληνικών επιχειρήσεων απέναντι στις ανταγωνιστικές συνθήκες στην Ευρωπαϊκή και Παγκόσμια Αγορά που είναι αισθητές, αλλά και για να δοθούν κίνητρα στις επιχειρήσεις αυτές να δραστηριοποιηθούν και ανταγωνιστικά μεταξύ τους προς όφελος των ιδίων και του καταναλωτικού κοινού.
      Συνεπεία πλέον της απελευθερωμένης αγοράς όσον αφορά στα κρέατα ο παραγωγός κατά τις συναλλαγές του, έχει τη δυνατότητα ελεύθερης διαπραγμάτευσης των τιμών πώλησης του είδους με στόχο την επίτευξη των πλέον συμφερουσών γι' αυτόν τιμών, χωρίς βέβαια να παραγνωρίζονται και οι εκάστοτε κρατούσες συνθήκες στην αγορά του είδους που πολλές φορές στα πλαίσια του υγιούς ανταγωνισμού εκ των πραγμάτων επηρεάζουν τις τιμές (π.χ. με χαμηλή προσφορά -υψηλή ζήτηση-άνοδος τιμών, με υψηλή προσφορά -χαμηλή ζήτηση - μείωση τιμών).
      Το γεγονός ότι οι τιμές διαμορφώνονται ελεύθερα, δε σημαίνει ότι δεν υφίσταται μηχανισμός ελέγχου αυτών, αφού σε ισχύ ευρίσκεται το ισχυρό νομικό πλαίσιο του Ν. 703/77 «Περί προστασίας του ελεύθερου ανταγωνισμού», όπως τροποποιήθηκε και ισχύει, που εφαρμόζεται από την αρμόδια Επιτροπή Ανταγωνισμού, νόμος που θεσπίζει κανόνες όπου αφορά τη λειτουργία της αγοράς μέσα από υγιείς συνθήκες ανταγωνισμού και επιβάλλει κυρώσεις σε επιχειρήσεις, που για ίδιο και μόνο οικονομικό όφελος, εφαρμόζουν συμπεριφορές και πρακτικές που διαστρεβλώνουν τον ανταγωνισμό (κατάχρηση δεσπόζουσας θέσης, εναρμονισμένες πρακτικές τιμών, ολιγοπωλιακές ή μονοπωλιακές καταστάσεις, καρτέλ κ.λπ.).
      Κατ' ακολουθία των ανωτέρω, ο ανταγωνισμός υπαγορεύει στον κτηνοτρόφο την ανάγκη όπως, για την προστασία του και διασφάλιση των οικονομικών του συμφερόντων, να ερευνά την αγορά, για επιλογή των προϊόντων της αρεσκείας του (ζωοτροφές) και στις συμφέρουσες γι' αυτόν τιμές.
      Όσον αφορά στο άνοιγμα των τιμών μεταξύ κτηνοτρόφων και καταναλωτή, μεσολαβούν αλλεπάλληλοι κοστολογικοί παράγοντες που εξ αντικειμένου δεν μπορούν να παραγνωρισθούν ,μερικούς από τους οποίους ενδεικτικά παραθέτουμε κατωτέρω:
      -Τιμή κτήσης του κρέατος, έξοδα μεταφοράς και φορτοεκφόρτωσης ,δίκτυα διανομής ,μικτά κέρδη χονδρεμπόρων ,έξοδα σφαγής, μικτά κέρδη λιανοπωλητή, Φ.Π.Α. κ.λπ.
      Στα πλαίσια διασφάλισης των συμφερόντων του καταναλωτικού κοινού και προστασίας της εγχώριας κτηνοτροφίας, από αθέμιτες εμπορικές πρακτικές που στοχεύουν στη διακίνηση-διάθεση κρεάτων εισαγωγής ως εγχωρίων, ισχύουν αγορανομικά μέτρα, που στοχεύουν στην πάταξη τέτοιων πρακτικών.
      Ειδικότερα:
      α) Κατά το άρθρο 30 (παράγρ. 7) του Ν.Δ. 136/46 «Περί Αγορανομικού Κώδικος» προβλέπεται φυλάκιση ή χρηματική ποινή ή και οι δύο ποινές για το ποινικό αδίκημα της παραπλάνησης, όπως εμπίπτει. και αυτό της διάθεσης εισαγόμενων κρεάτων ως εγχωρίων.
      β) Κατά το άρθρο 35 (παράγρ. 1) του Ν.Δ. 136/46 «Περί Αγορανομικού Κώδικος», η μη τήρηση της υποχρέωσης όπως επί των τιμολογίων αγοραπωλησίας αναγράφεται η προέλευση των κρεάτων συνιστά ποινικό αδίκημα που τιμωρείται με φυλάκιση ή χρηματική ποινή.
      γ) Σύμφωνα πάλι με το άρθρο 38 (παράγρ. 2) του Ν.Δ. 136/46 «Περί Αγορανομικού Κώδικος» επιβάλλεται η υποχρέωση όπως επί των τιμοκαταλόγων και πινακίδων διάθεσης κρεάτων αναγράφεται και η προέλευση αυτών, διαφορετικά το αδίκημα αυτό τιμωρείται με διοικητικό πρόστιμο 350 ευρώ.
      δ) Επίσης, κατά το άρθρο 251 της Αγορανομικής Διάταξης 14/89 επιβάλλεται η υποχρέωση όπως επί όλων των σφαγίων κρεάτων (αιγοπροβατοειδών, χοιρινών ανεξάρτητα χώρας προέλευσης συμπεριλαμβανομένων και των βοοειδών τρίτων Χωρών), που εισάγονται ζωντανά και σφάζονται στη χώρα μας, επί των σφαγίων τίθεται σφραγίδα που υποδηλώνει τη χώρα προέλευσης, με εξαίρεση μόνο τα νωπά κρέατα βοοειδών Ευρωπαϊκής Ένωσης για τα οποία δεν τίθεται η παραπάνω σφραγίδα, επειδή ισχύουν ειδικότεροι κοινοτικοί κανονισμοί περί επισημάνσεως βοείου κρέατος, μέσω ετικετών, που καταδεικνύουν την χώρα γέννησης του ζώου. Επίσης με το ίδιο ως άνω άρθρο επιβάλλεται υποχρέωση όπως επί όλων των νωπών κρεάτων είτε αυτά εισάγονται στην χώρα μας από χώρες της ΕΕ είτε από Τρίτες Χώρες φέρεται υποχρεωτικά σφραγίδα, που υποδηλώνει την χώρα προέλευσης του κρέατος. Η μη τήρηση της υποχρέωσης αυτής συνιστά ποινικό αδίκημα που τιμωρείται κατά το άρθρο 30 (παράγραφος 15) του Ν.Δ. 136/46 «Περί Αγορανομικού Κώδικος» με φυλάκιση ή χρηματική ποινή ή και με τις δύο ποινές.
      Από τις 10-4-2008 τίθεται σε ισχύ η με αριθμ. Α2-1776/26-03-2008 Κοινή Υπουργική Απόφαση των Υπουργών Ανάπτυξης και Αγροτικής Ανάπτυξης-Τροφίμων σύμφωνα με την οποία επιβάλλεται υποχρέωση στους λιανοπωλητές κρεάτων όπως κάνουν χρήση ζυγιστικών μηχανών, που εκδίδουν αυτόματα αυτοκόλλητες ετικέτες για την επισήμανση των κρεάτων, στις οποίες μεταξύ των άλλων αναγράφεται υποχρεωτικά και η προέλευση του είδους. Οι εν λόγω ετικέτες δεν καταστρέφονται αλλά τηρούνται υποχρεωτικά στο αρχείο του κρεοπώλη για ένα έτος και επιδεικνύονται σε κάθε αγορανομικό έλεγχο.
      Ειδικά για τους παραβάτες της ανωτέρω Κ.Υ.Α αυτοί τιμωρούνται μόνο ποινικά σύμφωνα με το άρθρο 30 του Αγορανομικού κώδικα (φυλάκιση ή χρηματική ποινή ή και οι δύο αυτές ποινές).
      Ανεξάρτητα των ανωτέρω, τέθηκε σε ισχύ ο νόμος 3557/07 σύμφωνα με τον οποίο για τους παραβάτες των παραπάνω Αγορανομικών Διατάξεων πέραν των ποινικών κυρώσεων επιβάλλονται και χρηματικά πρόστιμα.
      Ο έλεγχος για την εφαρμογή των διατάξεων του Αγορανομικού Κώδικος και των κατ' εξουσιοδότηση αυτού ισχυουσών Αγορανομικών Διατάξεων εντάσσεται μέσα στα ημερήσια καθήκοντα των Αρχών που ασκούν αγορανομικούς ελέγχους και όπου διαπιστώνονται παραβάσεις από τους υπόχρεους εφαρμογής των διατάξεων αυτών, κινούνται οι διαδικασίες εφαρμογής των νομίμων κατά των παραβατών.
      Τέλος με την με αριθμ. πρωτ. Α2 1995/3-4-08 εγκύκλιο του Γ.Γ. Εμπορίου κ. Δ. Σκιαδά προς όλες τις Νομαρχιακές Αυτοδιοικήσεις της χώρας, ενόψει της πασχαλινής περιόδου δόθηκαν οδηγίες για εντατικοποίηση των αγορανομικών ελέγχων και εφαρμογή της κείμενης νομοθεσίας.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
	11. Στην με αριθμό 4258/11-1-2008 ερώτηση της Βουλευτού κ. Άννας Φιλίνη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./308/7-2-08 έγγραφο από τον Υπουργό Πολιτισμού η ακόλουθη απάντηση:
	«Σε απάντηση της με αριθμ. πρωτοκόλλου 4258/11.1.08 ερώτησης της Βουλευτού κας Άννας Φιλίνη, σας γνωρίζουμε τα εξής:
	Η απόφαση του Συμβουλίου της Επικρατείας έχει αλλάξει τα δεδομένα σε ότι αφορά στην υπόθεση της Κολούμπια.
      Μετά την ακύρωση της σχετικής Υπουργικής Απόφασης, η αρμόδια Εφορεία Νεωτέρων Μνημείων Αττικής θα διενεργήσει αυτοψία. Δηλαδή θα διαπιστωθεί η υφιστάμενη κατάσταση του χώρου και των κτισμάτων, καθώς έχουν ήδη γίνει κατεδαφίσεις των κτηρίων Β, Γ, Δ, Ε και Ζ.
      Σε σχέση και με το σκεπτικό της προαναφερθείσας απόφασης του Συμβουλίου της Επικρατείας, θα διατυπωθεί η αξιολόγηση και η πρόταση προς την αρμόδια Διεύθυνση του Υπουργείου.
      Επίσης η ίδια υπηρεσία σε συνεργασία με την Διεύθυνση Νεότερης Πολιτιστικής Κληρονομιάς θα προβεί στην καταγραφή και αξιολόγηση του κινητού εξοπλισμού και του υφιστάμενου αρχείου που αφορά στην ανάπτυξη και διάδοση της ελληνικής μουσικής.
      Οι σχετικοί φάκελοι με τις αντίστοιχες εισηγήσεις, θα αναπεμφθούν στο κεντρικό Συμβούλιο Νεωτέρων Μνημείων. Θα ακολουθηθεί δηλαδή αυτό που ορίζει ο νόμος:
      Το Συμβούλιο θα γνωμοδοτήσει με βάση όλα τα στοιχεία τα οποία σας προανέφερα. Και θα εκδοθεί η σχετική νέα Υπουργική απόφαση στο πλαίσιο που έχει δημιουργήσει πλέον η απόφαση του Συμβουλίου της Επικρατείας.
      Ως εκ τούτου η διαδικασία είναι προδιαγεγραμμένη εκ του νόμου και θα τηρηθεί πιστά.
      Σε ότι αφορά στο δεύτερο ερώτημα σας, η διατήρηση της ιστορικής μνήμης και της σημασίας της Εταιρείας COLUMBIA για την ελληνική δισκογραφία είναι ιδιαίτερα σημαντική. Αυτό εξάλλου έχει καταγραφεί και στην απόφαση χαρακτηρισμού του κτηρίου Α ως μνημείου. Του κτηρίου δηλαδή το οποίο μαζί με την κεντρική Πύλη εισόδου του συγκροτήματος διαφυλάσσεται και προστατεύεται ως ένα αξιόλογο αρχιτεκτονικό κτίριο, με ιστορική αξία για την εξέλιξη της Ελληνικής Μουσικής.
      Έτσι κι αλλιώς για οποιαδήποτε άλλη παρέμβαση, οικοδομική δραστηριότητα εντός του χώρου θα πρέπει να έχει προηγηθεί η έγκριση του Υπουργείου Πολιτισμού λόγω της ύπαρξης του κτηρίου Α ως διατηρητέου.
      Επιπλέον στην αντίστοιχη γνωμοδότηση του ΚΣΝΜ, προβλέπεται:
      1. Στο κτίριο Α να διαμορφωθεί χώρος, στον οποίο θα τοποθετηθούν τα ελάχιστα εναπομείναντα μηχανήματα του συγκροτήματος, (ο μηχανολογικός εξοπλισμός είχε πουληθεί από τους Άγγλους ιδιοκτήτες το 1990) ώστε ο χώρος να αποτελέσει ένα πρότυπο Μουσείο της Νεοελληνικής Δισκογραφίας.
      2. Να παραμείνει ως έχει το συγκρότημα της κεντρικής πύλης εισόδου με την επιγραφή COLUMBIA, ακόμα και αν χρειαστεί να μετακινηθεί για πολεοδομικούς ή ρυμοτομικούς λόγους.
      Η μελλοντική αξιοποίηση λοιπόν είναι στις προθέσεις του Υπουργείου Πολιτισμού, σύμφωνα με προτάσεις των ειδικών επιστημόνων, (Αρχιτεκτόνων, Μουσειολόγων, Ιστορικών, Μουσικών κ.λ.π.), σε συνεργασία με τους ιδιοκτήτες και τους λοιπούς φορείς, ώστε ο χώρος να αποτελέσει ένα πρότυπο Μουσείο της Νεοελληνικής Δισκογραφίας, στο πλαίσιο της ιστορικής μνήμης και της πολιτιστικής μας κληρονομιάς.
Ο Υπουργός
ΜΙΧΑΛΗΣ ΛΙΑΠΗΣ»
	12. Στην με αριθμό 4909/23-1-2008 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 421/7-2-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας, σας γνωρίζουμε τα εξής:
      1. Περιοχές του Δήμου Τραϊανούπολης που επλήγησαν από το σεισμό της 27ης lουνίου 2004 οριοθετήθηκαν με την με αρ. πρωτ. 6429/Α32/30.9.2004 Κοινή Υπουργική Απόφαση και καθορίστηκαν οι πιστωτικές διευκολύνσεις για τους πληγέντες.
      Με την με αρ. πρωτ. 1253/Α321/3.3.2005 Απόφαση του Υπουργού ΠΕ.ΧΩ.Δ.Ε. καθορίστηκαν οι προθεσμίες και οι διαδικασίες για τη χορήγηση Στεγαστικής Συνδρομής (Σ. Σ.) στους πληγέντες. Σύμφωνα με την απόφαση αυτή οι πληγέντες είχαν το δικαίωμα να υποβάλουν τα απαραίτητα δικαιολογητικά για ανακατασκευή ή επισκευή των κτισμάτων τους, εντός έξι (6) μηνών και ενός (1) έτους αντίστοιχα, από την έκδοση του πορίσματος για το πληγέν κτίσμα. Η προθεσμία αυτή αναγράφεται στα πορίσματα προκειμένου να ενημερώνονται άμεσα οι ενδιαφερόμενοι.
      Σημειώνεται επίσης ότι οι προθεσμίες αυτές είναι κοινές και δίδονται για όλες τις περιπτώσεις των πληγέντων από σεισμούς, πλημμύρες, πυρκαγιές και κατολισθήσεις.
      2. Παράλληλα σας γνωρίζουμε ότι επιπρόσθετα με την με αρ. πρωτ. οικ 4129/ Α321/4.7.2006 Απόφαση του Υπουργού ΠΕ.ΧΩ.Δ.Ε. είχε δοθεί παράταση προθεσμίας υποβολής δικαιολογητικών ειδικά για τις περιοχές που επλήγησαν από σεισμούς από το 2001 έως το 2005 προκειμένου να μην χαθεί το δικαίωμα δανειοδότησης για τους υπόψη πληγέντες. Η απόφαση αυτή είχε κοινοποιηθεί στις αρμόδιες Νομαρχιακές Αυτοδιοικήσεις και όχι σε κάθε ενδιαφερόμενο δεδομένου ότι το ΥΠΕΧΩΔΕ δεν είναι σε θέση να γνωρίζει σε ποιο στάδιο της διαδικασίας λήψης της Σ.Σ. ευρίσκεται κάθε ενδιαφερόμενος.
      Στην απόφαση αυτή της παράτασης είχαν συμπεριληφθεί και οι πληγέντες του Δήμου Τραϊανούπολης, με καταληκτικές ημερομηνίες την 31 η Δεκεμβρίου του 2006 και την 30η lουνίου του 2007 αντίστοιχα, για τις περιπτώσεις καθορισμού δικαιούχου Σ.Σ. ανακατασκευής και επισκευής.
      Βάσει των ανωτέρω δεν προβλέπεται κατ' αρχήν νέα παράταση υποβολής δικαιολογητικών για τη χορήγηση Σ.Σ, η οποία σε κάθε περίπτωση πρέπει να ζητηθεί από τις αρμόδιες Νομαρχιακές Αυτοδιοικήσεις.
      Ο Υφυπουργός
      Θ. ΞΑΝΘΟΠΟΥΛΟΣ»
    13. Στην με αριθμό 4587/16-1-2008 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Φ90022/1610/127/24-1-2007 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
    «Απαντώντας στην παραπάνω ερώτηση που κατατέθηκε στη Βουλή από τον Βουλευτή κ. Βασίλη Κεγκέρογλου, αναφορικά με το αντικείμενο που διατυπώνεται στο θέμα, σας γνωρίζουμε τα ακόλουθα:
      Από τις διατάξεις του άρθρου 10 του ν. 3457/2006(Α,93), προβλέπεται ότι « Τα φαρμακευτικά προϊόντα, που διατίθενται στους νοσηλευόμενους σε ιδιωτικές κλινικές εντός των οποίων λειτουργεί φαρμακείο χρεώνονται στη χονδρική τιμή, προσαυξημένη κατά πέντε τοις εκατό (5%) πλέoν των νομίμων επιβαρύνσεων.»
      Επίσης, στο άρθρο 11 του ίδιου νόμου, ορίζεται ότι η προμήθεια των φαρμάκων από τις παραπάνω κλινικές, γίνεται στην χονδρική τιμή, η οποία καθορίζεται στην αγορανομική διάταξη.
      Με το π.δ/γμα 235/2000 (Α,199), όπως έχει τροποποιηθεί με το π.δ/γμα 198/2007 (Α,225) ορίσθηκαν οι όροι και οι προϋποθέσεις για τον εκσυγχρονισμό και τη λειτουργία των ιδιωτικών κλινικών. Ειδικότερα, στο άρθρο 17 ορίζεται ότι οι κλινικές άνω των 150 κλινών πρέπει να διαθέτουν υπoχρεωτικά φαρμακείο, σύψφωνα με τις προδιαγραφές του π.δ/τος 517/1991 (Α,64).
      Η προθεσμία προσαρμογής των ιδιωτικών κλινικών, όπως μας γνώρισε το Υπουργείο Υγείας & Κοιν. Αλληλεγγύης, με τις διατάξεις της παρ. β του άρθρου 5 του ν.3627/2007 (Α,292) παρατάθηκε εκ νέου μέχρι 31-12-2008.
      Οι ιδιωτικές κλινικές στις οποίες ήδη λειτουργεί φαρμακείο, σύμφωνα με τις προϊσχύουσες του π.δ/τος 235/00 διατάξεις, για τους νοσηλευόμενους ασθενείς ασφαλισμένους ασφαλιστικών οργανισμών χρεώνουν τα φάρμακα σύμφωνα με τα αναφερόμενα στο άρθρο 10 του ν.3457/2006, ήτοι χονδρική τιμή + 5% πλέον των νομίμων προσαυξήσεων, υποχρέωση άλλωστε που έχουν και από τις σχετικές συμβάσεις που συνάπτουν με τους φορείς.
      Όσον αφορά στην προσαρμογή των ιδιωτικών κλινικών στις διατάξεις του π.δ/τος 235/2000, όπως έχει τροποποιηθεί και ισχύει, σας γνωρίζουμε ότι το όλο θέμα ανάγεται στην αρμοδιότητα του Υπουργείου Υγείας & Κοιν. Αλληλεγγόης, το οποίο είναι συναποδέκτης της ερώτησης.
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      14. Στην με αριθμό 8278/12-3-2008 ερώτηση του Βουλευτή κ. Βαίτση Αποστολάτου δόθηκε με το υπ’ αριθμ. 1662Β/3-4-2008 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής: Σύμφωνα με τα στοιχεία που διαθέτει το ΥΠΕΧΩΔΕ σχετικά με τους ΧΑΔΑ που ανήκουν στην Περιφέρεια Κεντρικής Μακεδονίας σας γνωρίζουμε αναλυτικά τα εξής:
      - Από τους συνολικά 542 ΧΑΔΑ που έχουν καταγραφεί,
      - 63 ΧΑΔΑ έχουν ήδη αποκατασταθεί,
      - 462 ΧΑΔΑ έχουν παύσει τη λειτουργία τους σύμφωνα με τις Αποφάσεις Παύσης Λειτουργίας που έχουν εκδοθεί από τους αντίστοιχους Νομάρχες της Περιφέρειας ΚΜ και εξ αυτών,
      - 430 ΧΑΔΑ έχουν λάβει Άδεια Αποκατάστασης από την Περιφέρεια Κεντρικής Μακεδονίας.
      Οι ΟΤΑ στα όρια των οποίων βρίσκονται οι ΧΑΔΑ είναι υπεύθυνοι για το κλείσιμο και την επίσπευση των ενεργειών αποκατάστασης των χώρων αυτών. Ειδικότερα, κάθε ΟΤΑ θα πρέπει να φροντίσει για την εκπόνηση Τεχνικής Μελέτης Περιβαλλοντικής Αποκατάστασης και να λάβει τις απαραίτητες Αποφάσεις και Άδειες α) Απόφαση Παύσης Λειτουργίας από τον οικείο Νομάρχη και β) Άδεια Περιβαλλοντικής Αποκατάστασης από τον Γ.Γ. Περιφέρειας Κεντρικής Μακεδονίας, έτσι ώστε το προτεινόμενο έργο να καταστεί ώριμο προς ένταξη σε χρηματοδοτικό πρόγραμμα.
      Όσον αφορά στην πορεία υλοποίησης των έργων αποκατάστασης ΧΑΔΑ για την Περιφέρεια Κεντρικής Μακεδονίας, αναφέρουμε ότι συνολικά 261 έργα είναι ενταγμένα σε διάφορα χρηματοδοτικά προγράμματα ενώ άλλα 47 έργα αποκατάστασης είναι υπό ένταξη στο Πρόγραμμα ΘΗΣΕΑΣ.
      Αναλυτικότερα για τα ενταγμένα έργα ισχύουν τα εξής:
      α) 234 έργα αποκατάστασης ΧΑΔΑ είναι ενταγμένα στο ΠΕΠ Κεντρικής Μακεδονίας, με συνολικό προϋπολογισμό 22.885.400,79 €.
      β) 15 έργα αποκατάστασης ΧΑΔΑ είναι ενταγμένα στο Πρόγραμμα ΕΠΠΕΡ του ΥΠΕΧΩΔΕ, με συνολικό προϋπολογισμό 7.490.212,85 €.
      γ) 11 έργα αποκατάστασης είναι ενταγμένα στο Πρόγραμμα ΘΗΣΕΑΣ του Υπουργείου Εσωτερικών, με συνολικό προϋπολογισμό 272.420 €.
      δ) 1 έργο στο Ταμείο Συνοχής, με συνολικό προϋπολογισμό 1.000.000 €.
      Αρμοδιότητα για την υλοποίηση του προγράμματος αποκαταστάσεων των ΧΑΔΑ έχουν η Περιφέρεια Κεντρικής Μακεδονίας, οι εμπλεκόμενοι ΟΤΑ στα διοικητικά όρια των οποίων βρίσκονται οι ΧΑΔΑ και οι Ν.Α για τον έλεγχο των αποκαταστάσεων.
      Ο Υφυπουργός
      ΣΤΑΥΡΟΣ ΚΑΛΟΓΙΑΝΝΗΣ»)
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
     Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 13 Ιανουαρίου 2009.
     Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130, παράγραφος 5, του Κανονισμού της Βουλής).
     1. Η με αριθμό 7565/8-10-2008 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς  τον Υπουργό Αγροτικής Ανάπτυξης και Τροφίμων, σχετικά με την εφαρμογή του προγράμματος Αναμπέλωσης στην Κρήτη.
     2. Η με αριθμό 7572/8-10-2008 ερώτηση της Βουλευτού του Συνασπισμού Ριζοσπαστικής Αριστεράς κυρίας Άννας Φιλίνη προς τον Υπουργό Εθνικής Παιδείας και Θρησκευμάτων, σχετικά με την κάλυψη των ελλείψεων σε εκπαιδευτικούς και σχολική στέγη στο Νομό Κυκλάδων.
     Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130, παράγραφος 5, του Κανονισμού της Βουλής).
     1. Η με αριθμό 1710/18-11-2008 αναφορά του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τον Υπουργό Εθνικής Παιδείας και Θρησκευμάτων, σχετικά με την πρόσληψη καθηγητών, οδηγών, συνοδών και βοηθών για την κάλυψη των αναγκών του Ειδικού Γυμνασίου-Λυκείου Αθηνών με έδρα την Ηλιούπολη.
     Κυρίες και κύριοι συνάδελφοι, έχω επίσης την τιμή να ανακοινώσω στο Σώμα ότι την Παρασκευή 16 Ιανουαρίου 2009 δεν θα διεξαχθεί η προ ημερησίας διατάξεως συζήτηση, με πρωτοβουλία του Πρωθυπουργού κ. Κώστα Καραμανλή, σε επίπεδο Αρχηγών κομμάτων με θέμα την παιδεία.
     Αντ’ αυτής θα συζητηθούν: 
     Α) Επίκαιρες ερωτήσεις και 
     Β) Η υπ’ αριθμ. 37/13/21-11-2008 επερώτηση είκοσι οκτώ Βουλευτών του ΠΑΣΟΚ,  αρμοδιότητας του Υπουργείου Υγείας και Κοινωνικής Αλληλεγγύης, σχετικά με την ψυχιατρική μεταρρύθμιση.
     ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμεθα στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
     Υπουργείου Ανάπτυξης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης μεταξύ της Κυβέρνησης της Ελληνικής Δημοκρατίας, του Ινστιτούτου Παστέρ και του Ελληνικού Ινστιτούτου Παστέρ»
     Το νομοσχέδιο θα συζητηθεί κατά τη σημερινή συνεδρίαση.
     Του ιδίου Υπουργείου.
     Μόνη συζήτηση επί της αρχής, των άρθρων και του συνόλου του σχεδίου νόμου: «Προώθηση της συμπαραγωγής δύο ή περισσοτέρων χρήσιμων μορφών ενέργειας, ρύθμιση ζητημάτων σχετικών με το Υδροηλεκτρικό Έργο Μεσοχώρας και άλλες διατάξεις». 
     Ερωτάται το Σώμα: Γίνεται δεκτό το νομοσχέδιο; 
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΕΥΟΥΣΑ (Έλσα Παπαδημητρίου):  Το νομοσχέδιο κρατήθηκε και θα συζητηθεί κατά τη συνήθη διαδικασία.
     Του ιδίου Υπουργείου.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας για συνεργασία στον τομέα της ενέργειας».
     Το νομοσχέδιο ψηφίστηκε στη Διαρκή Επιτροπή κατά πλειοψηφία. Εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής, δηλαδή μπορεί να λάβουν το λόγο όσοι έχουν αντίρρηση επί της Κύρωσης αυτής της Συμφωνίας.
     Θέλει κάποιος συνάδελφος να πάρει το λόγο;
     ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Εγώ, κυρία Πρόεδρε.
     ΠΡΟΕΔΡΕΥΟΥΣΑ (Έλσα Παπαδημητρίου):   Ο κ. Αλυσανδράκης έχει το λόγο για πέντε λεπτά.
     ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Λιγότερο θα χρειαστώ, κυρία Πρόεδρε.
     Είχαμε επιφυλαχθεί στη συζήτηση στην Επιτροπή για την Κύρωση της Συμφωνίας με την Κυβέρνηση της Ρουμανίας για συνεργασία στον τομέα της ενέργειας. Βέβαια η Συμφωνία είναι πολύ επιγραμματική. Εν τούτοις, από τη συζήτηση στην Επιτροπή φάνηκε ότι στόχος αυτής της Συμφωνίας είναι η διείσδυση ελληνικών επιχειρηματικών συμφερόντων στη Ρουμανία. 
     Μολονότι θα ήμασταν σύμφωνοι σε μια ισότιμη συνεργασία ανάμεσα στις δύο χώρες σε οποιοδήποτε αντικείμενο, θεωρούμε ότι αυτή η Συμφωνία είναι σε βάρος του Ρουμανικού λαού και γι’ αυτό τελικά θα την καταψηφίσουμε. 
     Ευχαριστώ. 
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Αλυσανδράκη.
     Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας για συνεργασία στον τομέα της ενέργειας».
     Ερωτάται το Σώμα: Γίνεται δεκτό το νομοσχέδιο;
     ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
     ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
     ΠΡΟΕΔΡΕΥΟΥΣΑ (Έλσα Παπαδημητρίου):  Συνεπώς το νομοσχέδιο του Υπουργείου Ανάπτυξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρουμανίας για συνεργασία στον τομέα της ενέργειας», έγινε δεκτό κατ’ αρχήν, κατ’ άρθρο και στο σύνολο, κατά πλειοψηφία.
     (Να καταχωριστεί το κείμενο του νομοσχεδίου σελ. 8α)
      ΠΡΟΕΔΡΕΥΟΥΣΑ (Έλσα Παπαδημητρίου): Υπουργείου Εξωτερικών
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας – Πλαίσιο μεταξύ της Κυβέρνησης της Ελληνικής Δημοκρατίας και του Οργανισμού Τροφίμων και Γεωργίας των Ηνωμένων Εθνών (FAO) για συνεργασία στον Τομέα της Επισιτιστικής Ασφάλειας». 
     Κύριοι συνάδελφοι, θα ήθελε κάποιος συνάδελφος να λάβει το λόγο; Δικαιούνται να μιλήσουν μόνο όσοι έχουν αντίρρηση. 
     ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κυρία Πρόεδρε, θα μπορούσα να έχω το λόγο; 
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, έχετε το λόγο. 
     ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κυρία Πρόεδρε, είχαμε διατηρήσει επιφυλάξεις στη  συζήτηση της επιτροπής, αλλά τώρα μπορούμε να άρουμε τις επιφυλάξεις μας και να υπερψηφίσουμε το νομοσχέδιο. 
     Ευχαριστώ. 
     ΠΡΟΕΔΡΕΥΟΥΣΑ (Έλσα Παπαδημητρίου): Κηρύσσεται περαιωμένη η συζήτηση επί της αρχής των άρθρων και του συνόλου του σχεδίου νόμου του Υπουργείου Εξωτερικών: «Κύρωση της Συμφωνίας – Πλαίσιο μεταξύ της Κυβέρνησης της Ελληνικής Δημοκρατίας και του Οργανισμού Τροφίμων και Γεωργίας των Ηνωμένων Εθνών (FAO) για συνεργασία στον Τομέα της Επισιτιστικής Ασφάλειας». 
     Ερωτάται το Σώμα: Γίνεται δεκτό το νομοσχέδιο; 
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
     ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το νομοσχέδιο του Υπουργείου Εξωτερικών «Κύρωση της Συμφωνίας – Πλαίσιο μεταξύ της Κυβέρνησης της Ελληνικής Δημοκρατίας και του Οργανισμού Τροφίμων και Γεωργίας των Ηνωμένων Εθνών (FAO) για συνεργασία στον Τομέα της Επισιτιστικής Ασφάλειας» έγινε δεκτό ομόφωνα σε μόνη συζήτηση επί της αρχής, των άρθρων και του συνόλου και έχει ως εξής:
     (Να καταχωριστεί το κείμενο του νομοσχεδίου σελ. 10α)
      ΠΡΟΕΔΡΕΥΟΥΣΑ (Έλσα Παπαδημητρίου): Υπουργείου Εθνικής Άμυνας.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης (Memorandum of Understanding) μεταξύ του Υπουργείου Εθνικής Άμυνας της Ελληνικής Δημοκρατίας και του Ομοσπονδιακού Υπουργείου Άμυνας της Ομοσπονδιακής Δημοκρατίας της Γερμανίας και του Υπουργείου Άμυνας της Δημοκρατίας της Ουγγαρίας και του Υπουργείου Άμυνας της Δημοκρατίας της Ιταλίας και του Υπουργού Άμυνας του Βασιλείου των Κάτω Χωρών και του Υπουργού Εθνικής Άμυνας της Δημοκρατίας της Πολωνίας και του Υπουργείου Εθνικής Άμυνας της Ρουμανίας και του Υπουργείου Άμυνας του Βασιλείου της Ισπανίας και του Τουρκικού Γενικού Επιτελείου και της Ανώτατης Διοίκησης των Συμμαχικών Δυνάμεων Ευρώπης (SHAPE), που αφορά την επάνδρωση, χρηματοδότηση και υποστήριξη του Επιτελείου του Σώματος Ανάπτυξης του ΝΑΤΟ στην Ελλάδα (Ηeadquarters    ΝΑΤΟ Deployable Corps – Greece – HQ NDC – GR), καθώς και των συνημμένων σε αυτό Πράξεων Προσχώρησης του Υπουργείου Άμυνας της Δημοκρατίας της Βουλγαρίας και της Υπουργού Άμυνας της Γαλλικής Δημοκρατίας». 
     Το νομοσχέδιο ψηφίστηκε στη Διαρκή Επιτροπή κατά πλειοψηφία και εισάγεται με τη διαδικασία του άρθρου 108 του Κανονισμού της Βουλής, δηλαδή μπορούν να λάβουν το λόγο όσοι έχουν αντίρρηση επί της κύρωσης. 
     Βλέπω να έχει αντίρρηση η κ. Κανέλλη, το ΛΑΟΣ με τον κ. Γεωργιάδη και ο κ. Μπανιάς. 
     Ορίστε, κυρία Κανέλλη, έχετε το λόγο. 
     ΛΙΑΝΑ ΚΑΝΕΛΛΗ: Κύριε Πρόεδρε, κυρίες και κύριοι Βουλευτές, σας είχαμε παρακαλέσει στη διάρκεια της συζήτησης στην επιτροπή να είμαστε εξαιρετικά προσεκτικοί γι’ αυτή τη Συμφωνία. Μετά ήρθαν τα γεγονότα στο Αιγαίο και νομίζω ότι οφείλουμε μία γενικότερη εξήγηση. 
     Αν προσέξετε, ακόμα και στην εισαγωγή, οι υπογράφοντες από τις χώρες είναι Υπουργοί πλην των τουρκικών δυνάμεων που είναι το Γενικό Επιτελείο. Αυτό το λέω για να έχουμε και συναίσθηση ποιοι είναι οι συνομιλητές μας. Είναι σύμμαχοι στο ΝΑΤΟ. 
     Πάμε να φτιάξουμε ένα Στρατηγείο για την ανάπτυξη Σώματος του ΝΑΤΟ στη Θεσσαλονίκη με τη συμμετοχή και των φίλων, φιλτάτων Τούρκων, το οποίο είναι σε θέση, κυρία Πρόεδρε, με κεφαλαία γράμματα στο Παράρτημα, να φιλοξενεί τη αιτήσει οιουδήποτε των συμμετεχόντων, πυρηνικά, χημικά και βιολογικά όπλα. 
     Στην επιτροπή, ο Υπουργός απάντησε «δεν συνιστάται». Αν θυμάμαι καλά, είχατε πει, κύριε Υπουργέ, «δεν συνίσταται». 
     Όταν ζήτησα διευκρινίσεις, κύριε Υπουργέ, μου είπατε ότι και να το ζητήσουν, δεν είμαστε υποχρεωμένοι να το δεχθούμε. Και εγώ σας είπα ότι διατρέχει ολόκληρη τη Συμφωνία αυτός ο τεράστιος κίνδυνος για το λαό της Θεσσαλονίκης, για τον ελληνικό λαό και για τους λαούς όλης της περιοχής. Δεν υπάρχει πουθενά απαγορευτική δυνατότητα. Δεν μπορείτε να αρνηθείτε. Και πάμε σε μία Συμφωνία τέτοια, η οποία είναι και χωρίς ημερομηνία λήξης, είναι εις το διηνεκές. 
     Έχουμε συγκεκριμένη απειλή, επανειλημμένα αναλυθείσα, κυρία Πρόεδρε, από όλους τους επιτελείς διαχρονικώς και ξέρουμε από πού προέρχεται η απειλή. Η απειλή δεν προέρχεται από μία χώρα που δεν είναι μέλος του ΝΑΤΟ όταν μιλάμε για την εξ Ανατολών άσκηση επί του πεδίου του Αιγαίου των τάδε ή δείνα διεκδικήσεων  εδαφικών, εναερίων και θαλασσίων από πλευράς της Τουρκίας. 
	Και τι ερχόμαστε τώρα να κάνουμε; Να επικυρώσουμε στο ΝΑΤΟ; Αναλαμβάνουμε να φτιάξουμε τόπους ψυχαγωγίας, χώρους άθλησης γι’ αυτό το Αρχηγείο του ΝΑΤΟ, το οποίο έχει αυτή τη δυνατότητα; Στα παραρτήματα κρύβεται η αλήθεια. Δεν κρύβεται στη συμφωνία. Εξ ορισμού μοιάζει αθώα. Θα έχουμε μια ακόμη Σούδα σ’ ένα επίπεδο διοικητικό. Πόσες Σούδες θα γεμίσουμε; 
	Αυτή η συμφωνία δεν υπάρχει περίπτωση να γίνει. Καλώ και τα κόμματα που στην επιτροπή είπαν «ΝΑΙ» να πουν «ΟΧΙ». Δεν υπάρχει λόγος υποχρέωσης για την ανάπτυξη αυτού του πράγματος. Τι θα φέρουμε; Αυτούς που θα κουβαλούν αυτά τα όπλα και αυτά τα δικαιώματα στη Θεσσαλονίκη; Για να τονώσουμε τι; Την αγορά; Την ασφάλεια ή την ανασφάλεια της χώρας; 
	Σε συνδυασμό και με την απάντηση που πήραμε για τη γεωγραφική υπηρεσία που θα συζητήσουμε στη συνέχεια, είναι προφανές ότι σχεδιάζονται –κυριολεκτικά σχεδιάζονται, αφού άλλωστε αποφασίστηκαν στην Ευρωπαϊκή Ένωση στις 10 και 11 του μηνός- επεμβάσεις του ΝΑΤΟ, στις οποίες θα συμμετέχουμε. Μας οφείλετε να μας δώσετε μία απάντηση. Δεν μπορείτε να τα διαψεύδετε όλα σε επίπεδο «λευκού φωσφόρου». Δεν είναι «λευκό φώσφορο». Καίει! 
	Αυτού του είδους η διάψευση καίει! Το ίδιο πράγμα συμβαίνει εδώ στη Θεσσαλονίκη και αύριο το πρωί θα το διαψεύδετε με μαθηματική ακρίβεια. Δεν έφεραν πυρηνικά. Το ζητήσαμε. Δεν το βάλαμε. Θα είναι μικρά. Θα είναι φορητά. Θα τα φέρουν. Και χημικά και βιολογικά θα τα κρύψουν. 
	Το ίδιο πράγμα μας είπατε για τον Αστακό. Για τον Αστακό πλέον δεν μπορείτε να μας λέτε ψέματα. Είναι μια ευκαιρία να μας απαντήσετε, επιτέλους! Στον Αστακό και πλοίο υπάρχει, το οποίο φυλάσσεται σαν αστακός αυτή τη στιγμή, και όπλα συγκεκριμένα και δεν μπορεί να υποκρινόμαστε ότι δεν συμμετέχουμε. 
      Δεν είναι μόνο η έκκληση των Παλαιστινίων, κύριε Υπουργέ. Είναι εξαιρετικά σημαντικό το θέμα, διότι αποδεικνύει ότι από 31 Δεκεμβρίου έχει γίνει μειοδοτικός δημόσιος διαγωνισμός, για να εξευρεθούν τα δύο πλοία, με σαφή προορισμό από τον Αστακό κάτω. Δεν τα εφηύραμε εμείς αυτά. Το Ρόιτερ τα λέει. Δεν διαψεύδουν οι Αμερικάνοι. Δεν διαψεύδουν οι Ισραηλινοί στη Χαρέτζ. 
      Σας καλούμε και για το Αρχηγείο του ΝΑΤΟ και για τα τεκταινόμενα αυτή τη στιγμή στον Αστακό να μη μας δίνετε τις ίδιες διαψεύσεις που έδιναν οι νατοϊκοί και οι Ευρωπαίοι για τα Γκουαντανάμο της Ευρώπης και τις πτήσεις της CIA, που διαψεύδονταν εξ όλων των σωμάτων -μηδέ των ελληνικών εξαιρουμένων- για να περάσει ένα «χ» χρονικό διάστημα και να έρθει το «mea culpa» και η δημόσια παραδοχή. 
      Κύριε Πρόεδρε, συνειδητοποιεί κανένας ότι υπογράφουμε μια συμφωνία για νατοϊκό στρατηγείο στη Θεσσαλονίκη, έχον τη δύναμη οποιασδήποτε εκ των συμμετεχόντων -με κεφαλαία περασμένο στο Παράρτημα- να προσκαλέσει και να φέρει εδώ χημικά, βιολογικά και πυρηνικά όπλα, μαζί με τον απαιτούμενο εξοπλισμό; Και της το λες; Και αυτό θα θεωρηθεί συμβατική υποχρέωση; 
      Ένα «ΟΧΙ» δεν μπορούμε να πούμε; Πόσες πένσες πρέπει να μπουν στο λαιμό του ελληνικού λαού δηλαδή; Τι θα κερδίσει η Θεσσαλονίκη και το Πεδίο του 
Άρεως απ’ αυτό το στρατηγείο; Σε τι θα αναβαθμιστεί η χώρα; Ποια ταξικά συμφέροντα –τόσο στενά ταξικά, ώστε δεν ολιγωρούν ούτε προ των κινδύνων που συνεπάγεται η ύπαρξη ενός τέτοιου στρατηγείου με τέτοιες δυνατότητες; 
      Σας το ξαναείπαμε: Η καλή βούληση –τάχα μου, δήθεν- και η δήλωση «εμείς, και να μας το ζητήσουν, δεν θα το δεχθούμε», από την ώρα που θα υπογραφεί μια τέτοια συμφωνία την αφήνει έωλη, διάτρητη και εις χείρας τρίτων με όλη τη σημασία της λέξης. Έχει συμβεί στη Σούδα. Έχει συμβεί στο Άκτιο. Έχει συμβεί όπου υπάρχει νατοϊκό στρατηγείο. Στη Θεσσαλονίκη τα πράγματα είναι εξαιρετικά επικίνδυνα και, βεβαίως, κανονικά ούτε να το συζητήσει δεν θα έπρεπε. Δεν διανοείται, βεβαίως, να ψηφίσει κάτι τέτοιο το Κομμουνιστικό Κόμμα Ελλάδος. 
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κυρία συνάδελφε. 
    Το λόγο έχει ο κ. Μπανιάς από το ΣΥΡΙΖΑ. 
    ΙΩΑΝΝΗΣ ΜΠΑΝΙΑΣ: Έχουμε κατ’ επανάληψη αναλυτικά εξηγήσει τη θέση μας, ότι το ΝΑΤΟ είναι ένας επιθετικός οργανισμός, που θα έπρεπε από πάρα πολύ καιρό τώρα να έχει διαλυθεί και, προφανώς, να μη συμμετέχει και η Ελλάδα στο ΝΑΤΟ. 
    Δεν θα συμφωνήσουμε, λοιπόν, με οποιαδήποτε σύμβαση, νομοσχέδιο ή οτιδήποτε άλλο, που ενισχύει το ΝΑΤΟ και ταυτόχρονα δεσμεύει τη χώρα μας ακόμη περισσότερο στα πλαίσια του ΝΑΤΟ. 
    Στη συγκεκριμένη περίπτωση έχουμε και εμείς συμφωνήσει ότι θα πρέπει να δοθεί μια υπεύθυνη εξήγηση, ανεξάρτητα από τη θέση μας που δεν έχει σχέση με αυτήν την εξήγηση. Ανησυχούμε ακόμη περισσότερο που δεν δόθηκε μια σαφής εξήγηση, ότι δεν μπορεί σε αυτό το στρατηγείο ή μέσω αυτού του στρατηγείου να έχουμε, επίσης, την εγκατάσταση επιπλέον πυρηνικών, χημικών και άλλων όπλων. Λέω «επιπλέον», γιατί πιστεύω ότι ήδη είναι εγκατεστημένα τέτοια όπλα στη χώρα μας. Θα καταψηφίσουμε, λοιπόν, αυτή τη σύμβαση. 
    ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Γεωργιάδης έχει το λόγο.
    ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Υπουργέ, εμείς είχαμε επιφυλαχθεί, όπως θυμάστε στην επιτροπή, όμως νομίζουμε ότι με αυτά που ζούμε αυτές τις τελευταίες ημέρες είναι πολύ άκαιρο αυτό που φέρνετε σήμερα. 
    Λέει ο Κρέων στον Οιδίποδα Τύραννο στο τελευταίο σημείο της περίφημης τραγωδίας: «Ω, τι ευχάριστα που είναι όλα όταν γίνονται στην ώρα τους!». Δεν θα μπορούσατε να βρείτε χειρότερη ώρα από τη σημερινή για να φέρετε αυτήν την Κύρωση! Σήμερα, την ώρα που το ΚΥΣΕΑ συνεδρίαζε υπό την Προεδρία του κυρίου Πρωθυπουργού για να αντιμετωπίσουμε την τουρκική επιθετικότητα στο Αιγαίο, είχαμε οκτώ ζεύγη τουρκικών αεροσκαφών, τέσσερα F16 και τέσσερα F4, τα οποία παραβίασαν τον εθνικό εναέριο χώρο και έκαναν και υπερπτήσεις σε ύψος 300 ποδών πάνω από το Φαρμακονήσι. Άρα, λοιπόν, αντιλαμβάνεστε ότι είναι περίπου γελοίο να μιλάμε για την ενδυνάμωση των εθνικών μας σχέσεων  με την Τουρκία, την ίδια στιγμή που η Τουρκία αμφισβητεί κυριαρχικά δικαιώματα και εθνικά εδάφη. Είναι και γελοίο εκ μέρους της συμμαχίας -θα μου επιτρέψετε- να μιλάει η συμμαχία για στρατηγεία, για μνημόνια, για memorandum, όταν δύο σύμμαχοι βρίσκονται στη σχέση που βρισκόμαστε με την Τουρκία εμείς σήμερα. Δηλαδή η Τουρκία, για να το καταλάβουμε, δεν αμφισβητεί πλέον τον εναέριο χώρο, όπως έκανε ως τώρα, αμφισβητεί εδάφη με Έλληνες πολίτες. 
    Τι θα κάνετε σε αυτό; Θα κάνετε πως δεν το βλέπετε; Τι θα πηγαίνετε να λέτε στο ΝΑΤΟ; Θα πηγαίνετε στο ΝΑΤΟ και θα είμαστε φίλοι με τους Τούρκους και θα γυρνάμε στο Αιγαίο και θα κάνουμε αερομαχίες;
    Για μας λοιπόν –γιατί εμείς, όπως ξέρετε, δεν έχουμε μία ιδεολογική θέση, όπως έχει η Αριστερά, κατά του ΝΑΤΟ και της Αμερικής -κινείται από διαφορετική αφετηρία η αντίρρησή μας. Εμάς μας ενδιαφέρει εάν εξυπηρετείται ή όχι το εθνικό συμφέρον και πρέπει να ξεκαθαρίσουμε στο ΝΑΤΟ ότι για την Ελλάδα η Τουρκία είναι πλέον ένας προβληματικός σύμμαχος, με τον οποίο οι σχέσεις μας γίνονται ολοένα και χειρότερες. Γιατί, επαναλαμβάνω, τι πιο φοβερό από την αμφισβήτηση της εθνικής κυριαρχίας σε έδαφος στο οποίο κατοικούν Έλληνες πολίτες! Δεν είναι καν το παλαιό που έλεγαν ορισμένοι «έλα μωρέ, για μία βραχονησίδα θα βρεθούμε σε πόλεμο με την Τουρκία!». Εδώ έχουμε κατοικημένα νησιά τα οποία απειλούνται! Ε, λοιπόν, πού μπαίνει για την Κυβέρνησή σας και για το ΠΑΣΟΚ το όριο όπου πρέπει να συζητήσουμε με την Τουρκία; Υπάρχει για σας θέμα; Εάν υπάρχει θέμα, δεν μπορείτε σήμερα να φέρνετε στο Κοινοβούλιο αυτήν την κύρωση. Γιατί εάν την κυρώσουμε σήμερα και υποκριθούμε σήμερα που συνήλθε το ΚΥΣΕΑ υπό τον κύριο Πρωθυπουργό, ότι δεν τρέχει τίποτα με το ΝΑΤΟ και όλα πάνε μια χαρά, προφανώς φαινόμαστε και ολίγον γελοίοι! 
    Γι’ αυτούς τους λόγους εμείς θα καταψηφίσουμε αυτήν την κύρωση. Και σας καλούμε έστω και την υστάτη στιγμή να την πάρετε πίσω, να τη συζητήσουμε εν ευθέτω χρόνο στο μέλλον, δεν χάλασε ο κόσμος, εφόσον προηγουμένως πάτε πίσω στο ΝΑΤΟ και τους εξηγήσετε ότι έχουμε οξύτατη κρίση με την Τουρκία, ότι αμφισβητεί η Τουρκία πλέον ελληνικό έδαφος. Και αναρωτιέμαι, ποια θα είναι η στάση της Κυβέρνησης Καραμανλή σε αυτήν την ευθεία αμφισβήτηση εθνικής κυριαρχίας και βεβαίως στη στάση του ΝΑΤΟ, η οποία είναι η στάση του Πόντιου Πιλάτου, όπου βλέπει, όπου ακούει, αλλά που νίπτει τας χείρας του.
    Θα πω και ένα τελευταίο. Εν πάση περιπτώσει –και θα συμφωνήσω εδώ με την κ. Κανέλλη- από ποιον μας προστατεύει το ΝΑΤΟ; Μπορώ να καταλάβω; Απ’ ό,τι μπορώ να καταλάβω τώρα από το χάρτη γύρω-γύρω η μόνη επίθεση που μπορούμε να δεχθούμε και να μας βοηθήσει το ΝΑΤΟ είναι από τους εξωγήινους, από κανέναν άλλο! Όλοι οι άλλοι που μας απειλούν είναι στο ΝΑΤΟ! Άρα λοιπόν τι κερδίζει η Ελλάδα πλέον πρακτικά, γεωπολιτικά από τη συμμετοχή της στη Συμμαχία;
    Εμείς σας καλούμε να θέσετε αυτά τα ερωτήματα στη Συμμαχία, να καταλάβει η Συμμαχία ότι η Ελλάδα είναι έτοιμη να αναθεωρήσει τη σχέση με την Ατλαντική  Συμμαχία. Διότι αν δεν μας εξυπηρετεί η Ατλαντική Συμμαχία σε τίποτα, εμείς τι δουλειά έχουμε εκεί;
    Ευχαριστούμε πολύ. 
    (Χειροκροτήματα από την πτέρυγα του ΛΑΟΣ)
    ΠΡΟΕΔΡΕΥΟΥΣΑ (Έλσα Παπαδημητρίου): Δεν υπάρχει άλλος συνάδελφος που να έχει ζητήσει το λόγο. 
    Ο κύριος Υπουργός έχει το λόγο για πέντε λεπτά. 
    ΙΩΑΝΝΗΣ ΠΛΑΚΙΩΤΑΚΗΣ (Υφυπουργός Εθνικής Άμυνας):  Κυρίες και κύριοι συνάδελφοι, κατ’ αρχάς θα ήθελα να αποσαφηνίσω για τα θέματα της εξωτερικής πολιτικής και για τα θέματα τα οποία άπτονται της αμυντικής θωράκισης και ασφάλειας της χώρας μας, ότι τα αντιμετωπίζουμε με τη δέουσα ψυχραιμία, σοβαρότητα, συνέπεια και αξιοπιστία. 
      Η χώρα μας, ως πόλος ασφάλειας, σταθερότητας, ειρήνης και ανάπτυξης στην ευρύτερη περιοχή, προωθεί ένα κλίμα ευρύτερης ασφάλειας και περιμένουμε και από την αντίθετη πλευρά, από την πλευρά των Τούρκων, να σέβεται τους κανόνες του Διεθνούς Δικαίου και βεβαίως την αρχή καλής γειτονίας. Σε κάθε περίπτωση όμως βρισκόμαστε σε κατάσταση ηυξημένης ετοιμότητας. Σε συνεργασία με το Υπουργείο Εξωτερικών λαμβάνουμε όλα εκείνα τα απαραίτητα μέτρα, τόσο σε διπλωματικό επίπεδο όσο και σε στρατιωτικό και βεβαίως προκειμένου να επικρατήσει το κλίμα ειρήνης, ασφάλειας και σταθερότητας στην ευρύτερη περιοχή, περιμένουμε και από την τουρκική πλευρά να επιδείξει ανάλογη συμπεριφορά.
      Ως προς την κύρωση του μνημονίου για τη δημιουργία του νατοϊκού στρατηγείου στη Θεσσαλονίκη, επειδή ετέθησαν διάφορα ζητήματα, θα ήθελα κατ’αρχάς να ξεκαθαρίσω ότι η υπογραφή της συγκεκριμένης συμβάσεως από το κάθε κράτος-μέλος, το ποιος δηλαδή θα υπογράψει, καθορίζεται από την εσωτερική διάρθρωση της κάθε χώρας. Επειδή ετέθη στην επιτροπή και θέλω ρητά και κατηγορηματικά να αποσαφηνίσω το θέμα χρήσεως πυρηνικών, βιολογικών ή χημικών όπλων, στο αγγλικό κείμενο προβλέπεται η Ελληνική Δημοκρατία ως έθνος-πλαίσιο να παρέχει υπηρεσίες και λειτουργίες, όπου μεταξύ άλλων αναφέρεται –διαβάζω όπως είναι στα αγγλικά- weapons and individual specific equipment if requested by the participant.
      ΛΙΑΝΑ ΚΑΝΕΛΛΗ: Έχει μετάφραση στο 83.
      ΙΩΑΝΝΗΣ ΠΛΑΚΙΩΤΑΚΗΣ (Υφυπουργός Εθνικής Άμυνας): Η σωστή μετάφραση είναι η εξής: Όπλα και ειδικό ατομικό εξοπλισμό, για παράδειγμα ραδιολογικής, βιολογικής, χημικής προστασίας, εάν ζητηθεί από τους συμμετέχοντες.
      ΛΙΑΝΑ ΚΑΝΕΛΛΗ: Όχι, δεν είναι έτσι το κείμενο. Μην παραπλανάτε τη Βουλή.
      ΙΩΑΝΝΗΣ ΠΛΑΚΙΩΤΑΚΗΣ (Υφυπουργός Εθνικής Άμυνας): Επομένως δεν υφίσταται καμμία αναφορά σε πυρηνικά, βιολογικά και χημικά όπλα, όπως σχολιάστηκε. Η χώρα μας δεν διαθέτει ούτε χημικά ούτε βιολογικά ούτε πυρηνικά όπλα, επομένως δεν μπορεί να διαθέσει κάτι το οποίο δεν έχει. Σε αυτό το σημείο θέλω να είμαι απόλυτα σαφής προς αποφυγή παρερμηνειών και διαφωνιών. 
      Τελειώνοντας θα ήθελα να δηλώσω…
      ΛΙΑΝΑ ΚΑΝΕΛΛΗ: Κυρία Πρόεδρε, σας παρακαλώ πολύ. Παραπλανάται η Βουλή!
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Κανέλλη, σας παρακαλώ.
      ΙΩΑΝΝΗΣ ΠΛΑΚΙΩΤΑΚΗΣ (Υφυπουργός Εθνικής Άμυνας): Κυρία Κανέλλη, σας σεβάστηκα.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Αφήστε τον να ολοκληρώσει!
      ΛΙΑΝΑ ΚΑΝΕΛΛΗ: Δεν θα σας αφήσω να αλλάζετε τη μετάφραση και να μας κοροϊδεύετε ελλείψει επιχειρημάτων.
      ΙΩΑΝΝΗΣ ΠΛΑΚΙΩΤΑΚΗΣ (Υφυπουργός Εθνικής Άμυνας): Επομένως δεν αναφέρεται ούτε σε χημικά ούτε σε βιολογικά ούτε σε πυρηνικά όπλα. Αναφέρεται σε είδη ατομικού εξοπλισμού, για παράδειγμα φόρμες ή προσωπίδες. Σε καμμία περίπτωση –και θέλω να το ξεκαθαρίσω αυτό- δεν αναφέρεται ούτε σε χημικά, ούτε σε βιολογικά ούτε σε πυρηνικά όπλα.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Κανέλλη, μπορώ να έχω το αγγλικό κείμενο; Δώστε το μου.
      ΙΩΑΝΝΗΣ ΠΛΑΚΙΩΤΑΚΗΣ (Υφυπουργός Εθνικής Άμυνας): Τελειώνοντας, κυρία Πρόεδρε, θέλω να πω ότι με την υπογραφή της παρούσας συμφωνίας διευρύνεται το κύρος και η αξιοπιστία της χώρας μας προς επίτευξη των σκοπών και των επιδιώξεών μας.
      Σας ευχαριστώ πολύ.
      ΛΙΑΝΑ ΚΑΝΕΛΛΗ: Κυρία Πρόεδρε, σας παρακαλώ πάρα πολύ, θέλω το λόγο.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Κανέλλη, λυπάμαι…
      ΛΙΑΝΑ ΚΑΝΕΛΛΗ: Με συγχωρείτε, είναι προσβολή στο Σώμα και στο πρόσωπό μου.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Κανέλλη, λυπάμαι. Δεν μπορείτε…
      ΛΙΑΝΑ ΚΑΝΕΛΛΗ: Επί προσωπικού.
      ΠΡΟΕΔΡΕΥΟΥΣΑ (Έλσα Παπαδημητρίου): Ούτε επί προσωπικού. Δεν υπάρχει προσωπικό.
      ΛΙΑΝΑ ΚΑΝΕΛΛΗ: Η απάντηση σε λανθασμένη μετάφραση από το επίσημο κείμενο που εσείς μας δώσατε να μελετήσουμε είναι πρόστυχη και δεν έχετε την τσίπα να αποδεχθείτε…
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Κανέλλη, δεν έχετε το λόγο και κυρίως για να χρησιμοποιείτε τέτοιες εκφράσεις.
      ΛΙΑΝΑ ΚΑΝΕΛΛΗ: Είτε τον έχω είτε δεν τον έχω, άλλαξαν τη μετάφραση στα αγγλικά και θα ακούσετε αυτά που θέλω να πω.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Κανέλλη, λυπάμαι. Κύριε Υπουργέ, μην απαντάτε, δεν είχε δικαίωμα δευτερολογίας. Κυρία Κανέλλη, σας υπόσχομαι να δω τη μετάφραση.
      
      
      
    Κηρύσσεται περαιωμένη η συζήτηση επί της επί της αρχής, των άρθρων και του συνόλου του σχεδίου νόμου του Υπουργείου Εθνικής 'Αμυνας: «Κύρωση του Μνημονίου Κατανόησης (Memorandum of Understanding) μεταξύ του Υπουργείου Εθνικής Άμυνας της Ελληνικής Δημοκρατίας, και του Ομοσπονδιακού Υπουργείου Άμυνας της Ομοσπονδιακής Δημοκρατίας της Γερμανίας και του Υπουργείου Άμυνας της Δημοκρατίας της Ουγγαρίας και του Υπουργείου Άμυνας της Δημοκρατίας της Ιταλίας και του Υπουργού Άμυνας του Βασιλείου των Κάτω Χωρών και του Υπουργού Εθνικής Άμυνας της Δημοκρατίας της Πολωνίας και του Υπουργείου Εθνικής Άμυνας της Ρουμανίας και του Υπουργείου Άμυνας του Βασιλείου της Ισπανίας και του Τουρκικού Γενικού Επιτελείου και της Ανώτατης Διοίκησης των Συμμαχικών Δυνάμεων Ευρώπης (SHAPE), που αφορά την επάνδρωση, χρηματοδότηση και υποστήριξη του Επιτελείου του Σώματος Ανάπτυξης του ΝΑΤΟ στην Ελλάδα (Headquarters NATO Deployable Corps - Greece - HQ NDC - GR), καθώς και των συνημμένων σε αυτό Πράξεων Προσχώρησης του Υπουργείου Άμυνας της Δημοκρατίας της Βουλγαρίας και της Υπουργού Άμυνας της Γαλλικής Δημοκρατίας».
    Ερωτάται το Σώμα: Γίνεται δεκτό το νομοσχέδιο;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΛΙΑΝΑ ΚΑΝΕΛΛΗ: Κατά πλειοψηφία.
    ΙΩΑΝΝΗΣ ΜΠΑΝΙΑΣ: Κατά πλειοψηφία.
    ΣΠΥΡΙΔΩΝ ΑΔΩΝΙΣ ΓΕΩΡΓΙΑΔΗΣ: Κατά πλειοψηφία.
    ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το νομοσχέδιο του Υπουργείου Εθνικής Άμυνας «Κύρωση του Μνημονίου Κατανόησης (Memorandum of Understanding) μεταξύ του Υπουργείου Εθνικής Άμυνας της Ελληνικής Δημοκρατίας, και του Ομοσπονδιακού Υπουργείου Άμυνας της Ομοσπονδιακής Δημοκρατίας της Γερμανίας και του Υπουργείου Άμυνας της Δημοκρατίας της Ουγγαρίας και του Υπουργείου Άμυνας της Δημοκρατίας της Ιταλίας και του Υπουργού Άμυνας του Βασιλείου των Κάτω Χωρών και του Υπουργού Εθνικής Άμυνας της Δημοκρατίας της Πολωνίας και του Υπουργείου Εθνικής Άμυνας της Ρουμανίας και του Υπουργείου Άμυνας του Βασιλείου της Ισπανίας και του Τουρκικού Γενικού Επιτελείου και της Ανώτατης Διοίκησης των Συμμαχικών Δυνάμεων Ευρώπης (SHAPE), που αφορά την επάνδρωση, χρηματοδότηση και υποστήριξη του Επιτελείου του Σώματος Ανάπτυξης του ΝΑΤΟ στην Ελλάδα (Headquarters NATO Deployable Corps - Greece - HQ NDC - GR), καθώς και των συνημμένων σε αυτό Πράξεων Προσχώρησης του Υπουργείου Άμυνας της Δημοκρατίας της Βουλγαρίας και της Υπουργού Άμυνας της Γαλλικής Δημοκρατίας» έγινε δεκτό κατά πλειοψηφία κατ’ αρχήν, κατ’ άρθρο και στο σύνολo και έχει ως εξής:
     (Να καταχωριστεί το κείμενο του νομοσχεδίου σελ. 27α)
     ΠΡΟΕΔΡΕΥΟΥΣΑ (Έλσα Παπαδημητρίου): Υπουργείου Εθνικής Άμυνας.
     Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής 'Αμυνας: «Κύρωση του Μνημονίου Κατανόησης (Memorandum of Understanding) μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Γεωργίας για τη Συνεργασία της Ελληνικής Υδρογραφικής Υπηρεσίας και της Εθνικής Υδρογραφικής Υπηρεσίας της Γεωργίας».
     Το νομοσχέδιο ψηφίστηκε στη Διαρκή Επιτροπή κατά πλειοψηφία. Εισάγεται προς συζήτηση στη Βουλή με τη διαδικασία του άρθρου 108 του  Κανονισμού, δηλαδή μπορούν να πάρουν το λόγο όσοι έχουν αντίρρηση επί της κύρωσης αυτής. Και το ΚΚΕ και ο ΣΥΡΙΖΑ και ο ΛΑΟΣ έχουν ψηφίσει «όχι». Θέλει κάποιος συνάδελφος να λάβει το λόγο; 
     ΛΙΑΝΑ ΚΑΝΕΛΛΗ: Μάλιστα, κυρία Πρόεδρε. 
     ΠΡΟΕΔΡΕΥΟΥΣΑ (Έλσα Παπαδημητρίου): Η κ. Κανέλλη έχει το λόγο.
     ΛΙΑΝΑ ΚΑΝΕΛΛΗ: Με την ευκαιρία, μια και δεν έχω δευτερολογία, έχω χρόνο. Έχω πέντε λεπτά να σας απαντήσω. Μεταφράζω. Μιλάω αγγλικά. Κατ’ ευθείαν από το κείμενο της συμφωνίας για το προηγούμενο θέμα. 
     ΠΡΟΕΔΡΕΥΟΥΣΑ (Έλσα Παπαδημητρίου): Κυρία Κανέλλη…
     ΛΙΑΝΑ ΚΑΝΕΛΛΗ: Με συγχωρείτε, δεν μπορείτε να μου κλείσετε το στόμα. Θα διαθέσω το χρόνο μου όπως θέλω. Λοιπόν λέει…
     ΠΡΟΕΔΡΕΥΟΥΣΑ (Έλσα Παπαδημητρίου): Ποιος σας το είπε αυτό; 
     ΛΙΑΝΑ ΚΑΝΕΛΛΗ: «Weapons and individual specific equipment (N.B.C) if requested by the participants». Και στη σελίδα 83 του κειμένου. 
     ΠΡΟΕΔΡΕΥΟΥΣΑ (Έλσα Παπαδημητρίου): Κυρία Κανέλλη, σας παρακαλώ. 
    ΛΙΑΝΑ ΚΑΝΕΛΛΗ: Δεν θα δεχθώ…(δεν ακούστηκε)
    ΠΡΟΕΔΡΕΥΟΥΣΑ (Έλσα Παπαδημητρίου): ...(δεν ακούστηκε) των τρελλών. 
    ΛΙΑΝΑ ΚΑΝΕΛΛΗ: Όπλα και ειδικό ατομικό εξοπλισμό (π.χ. πυρηνικό, βιολογικό και χημικό) αν ζητηθεί από τους συμμετέχοντες. Όχι…
    Πάμε στη συμφωνία. Στη συμφωνία για τη Γεωργία ευτυχώς που έχω και τα Πρακτικά μαζί μου,  μήπως και μου αλλάξατε κάτι. 
    Όταν σας ρώτησα τώρα που αμφισβητούνται στο Αιγαίο νησιά, γκρίζες ζώνες, αναβαθμισμένα Ίμια, ΚΥΣΕΑ, πέταξαν τα αεροπλάνα, δεν πέταξαν τα αεροπλάνα, πήγε ο πολεμιστής, δεν πήγε ο πολεμιστής, εσείς αποφασίσατε να κάνετε κοινούς χάρτες με τη Γεωργία. Και όταν σας είπα τι ανάγκη προέκυψε να κάνουμε κοινούς χάρτες με τη Γεωργία, οι υδρογραφικές υπηρεσίες, οι στρατιωτικές, της Ελλάδας και της Γεωργίας, μετά μακράς παραδόσεως δυο nαυτικά, δεν μπορέσατε να μου δώσετε κάποια εξήγηση. 
    Γιατί πού να μου δώσετε την εξήγηση; Να μου πείτε ότι έχετε αποφασίσει μαζί με την υπόλοιπη Ευρωπαϊκή Ένωση -και τους είκοσι επτά  να την πέσετε στον Καύκασο αργά ή γρήγορα μέσα στην επόμενη τριετία και άρα θα πρέπει να έχετε κατοχυρώσει και την πλάτη σας γι’ αυτή την ιστορία; Για τα ενεργειακά και άλλα, ταξικά, προωθητικά -των συμφερόντων των μεγάλων κολοσσών της Δύσης- συμφέροντα στην ευαίσθητη περιοχή του Ευξείνου; Τι μου απαντήσατε λοιπόν; 
    Μου απαντήσατε κάτι που νομίζω ότι αφήνει τον άνθρωπο άφωνο. «Γιατί, σας πειράζει να έχουμε χάρτες αν χρειαστεί να κάνουμε εκκένωση πληθυσμών;». 
    Έρχεστε εδώ και μας λέτε ωμά για ειρήνη, ασφάλεια, συνεργασία, ευημερία νατοϊκή, αλλά θα εκκενώσουμε πληθυσμούς και επειδή θα συμβεί σύντομα, να υπογράψουμε με τη Γεωργία και το ναυτικό της και τις Ένοπλες Δυνάμεις της, χάρτες να ξέρουμε πού θα πηγαίνουμε στον Εύξεινο. Ποιον πληθυσμό θα φέρετε από εκεί; Σε ποια ανθρωπιστική μορφή πολέμου θα ξανακαταφύγετε; Τι είδους νατοϊκό λεξιλόγιο με απρεπέστατη, κυνικότατη, νατοϊκή εξήγηση είναι αυτή; 
    Τι θα κερδίσει το ελληνικό ναυτικό απ’ αυτή την ιστορία; Τη δυνατότητα να του δίνουν χάρτες οι Γεωργιανοί για να εκκενώνει πληθυσμό; Ποιον πληθυσμό; Ποιον;
Ίδιον με τα γεγονότα που ζήσαμε; Με τα νατοϊκά καράβια να πηγαίνουν στην περιοχή; Ίδιες με τις απειλές που εκτοξεύονται μεταξύ των χωρών της περιοχής για τα ενεργειακά;
    Ήρθατε και μας είπατε και μας επιβεβαιώσατε όχι καταγγελίες, αλλά τους χειρότερους φόβους που μπορεί να έχει ο ελληνικός λαός για το πού πάνε οι Ένοπλες Δυνάμεις του και οι διεθνείς του σχέσεις την επόμενη τριετία. Και βέβαια μέσα στα γεγονότα της Αθήνας, του Δεκεμβρίου, στις 10 και στις 11, όλοι ασχολιόμασταν με τα επιτόκια, τάχα μου δήθεν, που αποφασίσατε στην Ευρωπαϊκή Ένωση. Τους τρεις μεγάλους, τους τρεις μικρούς, τη μία κατοχή, τις δεκατέσσερις καταστολές, το Σώμα το οποίο πρέπει να είναι έτοιμο για να πάει σε ξένη χώρα, τρίτη, εκτός Ευρωπαϊκής Ένωσης και να την κατέχει για ενενήντα μέρες, δεν μας τα είπε κανείς εδώ. 
    Φωνάζει το ΚΚΕ. Τα λέει. Κι έρχεστε μεταξύ δύο συνεδριάσεων, όπως κάνατε στο προηγούμενο, να μου αλλάξετε τη μετάφραση, όταν στα αγγλικά λέει «NBC» και διευκρινίζει μέσα στην παρένθεση ότι «NBC» σημαίνει Nuclear Biological και Chemical; Μα, την υπογραφή σας εγώ την έβαλα; Εσείς τη βάλατε κάτω από τα αγγλικά αυτά. Εσείς την βάλατε κάτω από τη μετάφραση αυτή. Και εξυψώσατε και στο επίπεδο του Υπουργού το Γενικό Τουρκικό Επιτελείο Στρατού. Εσείς τις βάλατε αυτές τις υπογραφές. Δεν τις έβαλα εγώ. 
    Κι έρχεστε σήμερα εδώ, αρχή του έτους, πρώτη συνεδρίαση, με ορκισμένη Κυβέρνηση -πήγατε και παλαμίσατε Ευαγγέλια- και μου αλλάζετε τη μετάφραση και κάνετε τα nuclear radiological γιατί σας βολεύει, για να μην τα πάτε στο πεδίο του Άρεως, μέσα στη Θεσσαλονίκη και ξεσηκωθεί ο θεσσαλονικιώτικος λαός και σας πάρει με τις πέτρες, που θα του φέρετε στρατηγείο εκεί για τα συμφέροντά του;
      Και θα παρακαλέσω πάρα πολύ το ΛΑΟΣ: Έχετε ανοίξει μία φάμπρικα να συμφωνείτε μαζί μου. Για να είμαι ειλικρινής κι επειδή την έχετε ξεκινήσει με έναν τρόπο πολύ ύπουλο και επικοινωνιακό και δεν χαμπαριάζω, γιατί κάνω την ίδια δουλειά με το αφεντικό σας τριάντα πέντε χρόνια, ξέρετε τι σκέφτηκα να κάνω την ώρα που συμφωνούσατε για το καλό ΝΑΤΟ αλλά για την κακή Τουρκία, για τα καλά πυρηνικά αλλά για τα κακά πράγματα; Να ανάψω ένα τσιγάρο, για να με πείτε φασίστα. Δεν ήθελα, όμως, να το ανάψω στη μούρη σας, γιατί θα το θεωρούσατε πίπα της ειρήνης. Και μαζί σας μόνο πόλεμος μπορεί να υπάρχει, ιδεολογικός και ταξικός. 
      Κόψτε, λοιπόν, τις πολλές συμφωνίες μαζί μου, γιατί δεν είστε ούτε ειλικρινείς και χρησιμοποιείτε σκόπιμα το όνομά μου. Μεταξύ ΚΚΕ και ΛΑΟΣ υπάρχει ένα τέτοιο χάσμα, που σχεδόν ισοδυναμεί με τις τρύπες που ανοίγουν οι Ισραηλινοί στη Γάζα. Καταλάβατε; Αν δεν καταλάβατε, θα καταλάβετε μία και καλή.
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Θα απαντήσω μία και καλή!
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Μπανιάς έχει το λόγο.
      ΙΩΑΝΝΗΣ ΜΠΑΝΙΑΣ: Κυρία Πρόεδρε, είμαι υποχρεωμένος να κάνω ένα σχόλιο για το προηγούμενο. Και θα καταλάβετε γιατί.
      Στην επιτροπή ο κύριος Υφυπουργός, που απάντησε, δεν αρνήθηκε αυτό το πράγμα, δεν μας είπε αυτά τα πράγματα. Υπάρχει, λοιπόν, ένα θέμα τάξεως. Πρέπει να διευκρινιστεί. Πρέπει να πάρει ξανά το λόγο ο κύριος Υφυπουργός, για να διευκρινιστεί αυτό το θέμα. Υπάρχει θέμα τάξεως. 
      Ο κύριος Υφυπουργός στην επιτροπή δέχθηκε ότι έτσι είναι η μετάφραση. 
      ΛΙΑΝΑ ΚΑΝΕΛΛΗ: Ακριβώς.
      ΙΩΑΝΝΗΣ ΜΠΑΝΙΑΣ: Απλώς είπε ότι δεν θα χρησιμοποιήσει η Ελλάδα αυτή τη δυνατότητα, μας διαβεβαιώνει κλπ. Γι’ αυτό κι εγώ ζήτησα στην αρχή να μας επαναλάβει αυτή τη διαβεβαίωση ο Υφυπουργός. 
      Όχι, όμως, να ακούμε τώρα, κύριε Υφυπουργέ, ότι δεν υπάρχει αυτό το θέμα. Είναι σαφέστατο. Διαβάστε το ξανά κι εσείς. Όποιος ξέρει στοιχειώδη αγγλικά –το έχετε μεταφράσει, όμως, κιόλας- είναι αυτό το πράγμα.
      ΗΛΙΑΣ ΦΩΤΙΑΔΗΣ: Εμείς ξέρουμε ποντιακά!
      ΙΩΑΝΝΗΣ ΜΠΑΝΙΑΣ: Να το δώσετε στον κ. Φωτιάδη που ξέρει ποντιακά. Είμαι βέβαιος ότι και ο κ. Φωτιάδης με τις γνώσεις του στα ποντιακά την ίδια γνώμη θα έχει, τουλάχιστον ως προς το τι λέει αυτό το κείμενο.
      Τώρα, για τη συγκεκριμένη συμφωνία συνεργασίας: Για εμάς η συνεργασία μεταξύ υδρογραφικών υπηρεσιών, όταν γίνεται μεταξύ δύο χωρών, δεν μας βρίσκει αντίθετους. Η συνεργασία, όμως, της Υδρογραφικής Υπηρεσίας της Ελλάδας με την Υδρογραφική Υπηρεσία της Γεωργίας στη σημερινή φάση, με τις συγκεκριμένες περιστάσεις και τα συγκεκριμένα δεδομένα, δεν νομίζουμε ότι είναι μία συνεργασία που θα υπηρετήσει ειρηνικούς σκοπούς. Η Γεωργία έχει αναδειχθεί σε ταραξία των διεθνών σχέσεων. Αυτό κανένας πια δεν το αμφισβητεί. Η Γεωργία χτυπάει την πόρτα του ΝΑΤΟ. Προσωρινά, προς το παρόν τουλάχιστον, δεν δέχθηκαν τη συμμετοχή τους λόγω των ισχυρών αντιδράσεων που υπήρξαν και της συμπεριφοράς της στη χώρα της με τη στρατιωτική επέμβαση που έκανε στα γειτονικά εδάφη.
    Η Υδρογραφική Υπηρεσία της Ελλάδας, κυρία Πρόεδρε, ως γνωστόν υπάγεται στο Υπουργείο Εθνικής Άμυνας. Έχουμε ζητήσει κατ’ επανάληψη από το παρελθόν να αλλάξει αυτό το καθεστώς. Σήμερα, λοιπόν, αυτοί οι κοινοί χάρτες με τη Γεωργία μάς βάζουν πραγματικά σε βάσιμους φόβους ότι αυτή η συνεργασία λόγω των γενικότερων περιστάσεων και γεγονότων και των διατυπώσεων που υπάρχουν σε αυτή τη συμφωνία για συνεργασία, θα διευκολύνει τελικά τα σχέδια του ΝΑΤΟ και των Ηνωμένων Πολιτειών της Αμερικής. Γι’ αυτό εμείς, για όλους αυτούς τους λόγους, την καταψηφίζουμε.
    ΠΡΟΕΔΡΕΥΟΥΣΑ (Έλσα Παπαδημητρίου):  Ο κ. Γεωργιάδης έχει το λόγο.
    ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ πολύ, κυρία Πρόεδρε.
    Κατ’ αρχάς, ξεκινώντας αναγκαστικά από τα σχόλια της συναδέλφου κ. Κανέλλη, την ευχαριστώ πολύ για τα σχόλια αυτά, κυρίως, κύριε Υπουργέ, διότι ζούμε αυτή την περίεργη περίοδο, όπου ο Πρόεδρος της Κοινοβουλευτικής Ομάδας του ΣΥΡΙΖΑ κ. Αλαβάνος έδωσε κάτι συνεντεύξεις και ισχυρίστηκε ότι υπάρχει κάποιου είδους πολιτική συμμαχία Νέας Δημοκρατίας, ΛΑΟΣ και ΚΚΕ.
    Έτσι, μου δίνει την ευκαιρία η κ. Κανέλλη να της πω το εξής: Βεβαίως μπορεί να συμφωνήσουμε σε κάποια πράγματα, ακόμα και με το ΚΚΕ. Εάν, για παράδειγμα, γίνει μια συζήτηση για το εάν η γη είναι στρογγυλή ή όχι, προφανώς, φαντάζομαι ότι το ΚΚΕ θα πει ότι είναι στρογγυλή η γη -δεν μπορώ να πιστέψω ότι έχουν φτάσει μέχρι το σημείο να πουν ότι είναι επίπεδη- και εμείς επειδή είμαστε σοβαροί άνθρωποι, θα πούμε ότι είναι στρογγυλή η γη. Άρα θα συμφωνήσουμε, αναγκαστικά, έστω σ’ αυτό το θέμα.
    Οφείλω, όμως, να ευχαριστήσω την κ. Κανέλλη, διότι με όλη αυτή τη λογομαχία που είχε με τον εαυτό της, γιατί φυσικά δεν την είχε μαζί μου, εγώ δεν είπα τίποτε, μου δίνει την ευκαιρία να ξεκαθαρίσω ότι πολύ σωστά μεταξύ ΚΚΕ και ΛΑΟΣ υπάρχει ένα χάος. Και λέω πολύ σωστά το είπε, γιατί έτσι είναι, διότι εγώ, για παράδειγμα, ο οποίος προέρχομαι από ένα πατέρα που σώθηκε από το παιδομάζωμα, δεν αισθάνομαι καθόλου καλά βλέποντας το σφυροδρέπανο του Στάλιν και των υπολοίπων ανθρώπων που αγαπούν εκεί στον Περισσό ως δήθεν μεγάλων δημοκρατών. Άρα, λοιπόν, για να τελειώσει αυτή η ιστορία και αυτό το αστείο, προφανώς δεν υπάρχει καμμία συνεννόηση μεταξύ του Λαϊκού Ορθόδοξου Συναγερμού και του Κομμουνιστικού Κόμματος Ελλάδας. 
    Είμαι δε απ’ αυτούς που έχω ξεκαθαρίσει σ’ αυτή την Αίθουσα ότι το να με πει εμένα κάποιος έστω και φιλοκομμουνιστή, γιατί φαντάζομαι κομμουνιστή δεν υπάρχει κανένας τόσο αστείος να με πει, το θεωρώ ύβρη, το θεωρώ βρισιά. Άρα, λοιπόν, σωστά δεν έχουμε καμμία πολιτική σχέση με το Κομμουνιστικό Κόμμα Ελλάδας.
    Οποτεδήποτε συμβαίνει να λέει κάτι κάποιος από το Κ.Κ.Ε. στο οποίο τυγχάνει να συμφωνούμε, επειδή έχουμε αυτή την κοινή άποψη, δεν θα φοβηθούμε φυσικά να το πούμε ούτε την κ. Κανέλλη ούτε κανέναν άλλον, διότι εδώ είμαστε για να εκφράζουμε τις θέσεις μας και όλοι κρινόμαστε από τον ελληνικό λαό γι’ αυτές τις θέσεις.
    Πάω τώρα στο προκείμενο, γιατί καταψηφίζουμε. Κύριε Υπουργέ, είμαστε σε μία ιδιαίτερα δύσκολη περίοδο. Έχει ξεκινήσει το πλοίο για τη Γάζα, «Free Γάζα» λέγεται η ομάδα, όπου πρέπει να σας πω ότι για εμάς εάν δεχθεί επίθεση, όπως δέχθηκε το προηγούμενο, ένα πλοίο που φεύγει από την Ελλάδα, έστω και αν δεν είναι επίσημη αποστολή, που έχει επάνω δύο Έλληνες Βουλευτές, αυτό είναι εχθρική πράξη κατά της χώρας μας και θα πρέπει να αντιδράσει η ελληνική Κυβέρνηση.
    Σ’ αυτήν λοιπόν την περίοδο ερχόμαστε, δια της αποφάσεως της Κυβερνήσεώς σας, να κάνουμε τι; Να δώσουμε συγχωροχάρτι στον Σακασβίλι γι’ αυτά που έγιναν το καλοκαίρι; Μήπως έχουμε ξεχάσει σ’ αυτό το Κοινοβούλιο ότι ο αμερικανόφερτος Πρόεδρος της Γεωργίας έκανε επίθεση κατά της Ρωσίας, αναγκάζοντας τη Ρωσία σε απάντηση, κάτι που απέκρυψαν όλες οι δυτικές δυνάμεις; 
    Θέλετε να δείτε τα δύο μέτρα και τα δύο σταθμά; Το Ισραήλ για τις Ηνωμένες Πολιτείες της Αμερικής δικαιούται να επιτεθεί στη Λωρίδα της Γάζας, διότι ρίχνουν, λέει πυραύλους της Χαμάς πυραύλους στο νότιο Ισραήλ, αλλά για την ίδια Αμερική και Ευρώπη δεν δικαιούται η Ρωσία να επιτεθεί στη Γεωργία για να προασπίσει του Ρώσους πολίτες που σκότωνε ο Σακασβίλι. 
    Εμάς αυτά τα δύο μέτρα και τα δύο σταθμά δεν μας αρέσουν. Πρέπει να σας πω ότι το να έρθει η Ελλάς, μία χώρα που δίδαξε τη δημοκρατία, και έστω δι’ αυτού του εμμέσου τρόπου να δίνει συγχωροχάρτι εις τον αμερικανόφερτο Σακασβίλι γι’ αυτά τα οποία έγιναν το καλοκαίρι, δεν μας αρέσει καθόλου, γι’ αυτό και καταψηφίζουμε. Η Ελλάς πρέπει να δείξει ότι είναι αντίθετη σ’ αυτό που έγινε το καλοκαίρι και που έθεσε σε κίνδυνο την παγκόσμια ειρήνη. Αυτός είναι ο λόγος για τον οποίο καταψηφίζουμε αυτή τη Συμφωνία.
      Και βεβαίως θέλω για άλλη μία φορά να τονίσω στην κ. συνάδελφο, ότι διατηρούμε το δικαίωμά μας να εκφράζουμε την άποψή μας και να συμφωνούμε ή να διαφωνούμε με όποιον θέλουμε τονίζοντας πάντοτε ότι δεν έχουμε καμμία πολιτική σχέση απολύτως με το Κ.Κ.Ε. ούτε και θα μπορούσαμε ποτέ να έχουμε για καθαρά ιστορικούς λόγους και λόγους αισθητικής. Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου):  Το λόγο έχει ο Υφυπουργός Εθνικής Αμύνης κ. Πλακιωτάκης. Θα παρακαλέσω -όπως οφείλουμε να είμαστε διευκρινιστικοί- κύριε Υφυπουργέ, να απαντήσετε καίτοι δεν προβλέπεται και στα προηγούμενα ερωτήματα. 
      ΙΩΑΝΝΗΣ ΠΛΑΚΙΩΤΑΚΗΣ (Υφυπουργός Εθνικής Άμυνας):  Κατ’ αρχάς, θέλω να ξεκαθαρίσω ότι η κύρωση της σύμβασης μεταξύ της Υδρογραφικής Υπηρεσίας της χώρας μας και της Υδρογραφικής Υπηρεσίας της Γεωργίας είναι μία καθαρά τεχνική συμφωνία. Έγινε ύστερα από αίτημα της γεωργιανής πλευράς από το 2002. Είναι μία τεχνική επαναλαμβάνω συμφωνία χωρίς κόστος και σαν σκοπό έχει την ανταλλαγή γνώσεων και πληροφοριών πάνω σε θέματα υδρογραφίας, ναυτιλιακών χαρτών και εδώ θέλω να σημειώσω ότι πρόκειται για αδιαβάθμητους ναυτιλιακούς χάρτες, πράγμα που σημαίνει ότι δεν προορίζονται για στρατιωτικούς σκοπούς  και βέβαια για θέματα  ωκεανογραφίας που σαν στόχο και σκοπό έχουν κατ’ αρχάς την ενίσχυση της ασφάλειας της διεθνούς ναυσιπλοΐας…
      ΛΙΑΝΑ ΚΑΝΕΛΛΗ:  Από το Internet  τους παίρνετε.
      ΙΩΑΝΝΗΣ ΠΛΑΚΙΩΤΑΚΗΣ (Υφυπουργός Εθνικής Άμυνας): … την προστασία του περιβάλλοντος και βεβαίως την ανταλλαγή γνώσεων επισκέψεων και πληροφοριών.
      Άρα, σε υποτιθέμενα σενάρια ή σκέψεις θα μπορούσαμε εδώ να κάνουμε μια ολόκληρη συζήτηση. Όμως, θέλω να ξεκαθαρίσω και πάλι ότι πρόκειται για μία καθαρά τεχνική συμφωνία χωρίς κανένα κόστος. Έχουμε υπογράψει δεκαεπτά τέτοιου είδους συμφωνίες και σε καμμιά περίπτωση αυτές οι συμφωνίες δεν προορίζονται για τους σκοπούς τους οποίους αναφέρατε. Είναι καθαρά μία τεχνική συμφωνία, κυρίως για θέματα ασφάλειας και προστασίας του θαλασσίου περιβάλλοντος. 
      ΛΙΑΝΑ ΚΑΝΕΛΛΗ: Τότε γιατί στα Πρακτικά γίνεται λόγος περί εκκένωσης πληθυσμών; Εσείς μιλήσατε για εκκένωση πληθυσμών. Στα Πρακτικά είναι γραμμένο.
      ΠΡΟΕΔΡΕΥΟΥΣΑ (Έλσα Παπαδημητρίου):  Παρακαλώ, κυρία Κανέλλη, διευκολύνετε τη διαδικασία. Φανταστείτε όλοι οι Βουλευτές να κάνουν το ίδιο. 
      ΛΙΑΝΑ ΚΑΝΕΛΛΗ: Αποκλείεται, κυρία Πρόεδρε, να σας διευκολύνω. Δεν είναι δυνατόν να γίνεται τέτοια παραποίηση. Σας έφερα τη μετάφραση. Μόνοι σας διαπιστώνετε, κύριοι συνάδελφοι, ότι διαστρεβλώνεται  η μετάφραση μεταξύ της μίας και της άλλης συνεδρίασης. Σας έφερα τα Πρακτικά. 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Κανέλλη, έχετε δίκιο. Και η ελληνική μετάφραση είναι ακριβώς όπως το αγγλικό κείμενο. 
      ΛΙΑΝΑ ΚΑΝΕΛΛΗ: Όπως το είπα, «όπλα και». 
      ΠΡΟΕΔΡΕΥΟΥΣΑ (Έλσα Παπαδημητρίου):  Ακριβώς. 
      ΛΙΑΝΑ ΚΑΝΕΛΛΗ: Δεν είναι δυνατόν να γίνεται αυτή η παραποίηση και θα έπρεπε να ντρέπεστε γι’ αυτό το οποίο γίνεται.
      ΙΩΑΝΝΗΣ ΠΛΑΚΙΩΤΑΚΗΣ (Υφυπουργός Εθνικής Άμυνας): Παρακαλώ, κυρία Πρόεδρε, αν είναι δυνατόν να μου δώσετε το λόγο για να δώσω διευκρινίσεις, για να ξεκαθαρίσουμε το θέμα.
      ΠΡΟΕΔΡΕΥΟΥΣΑ (Έλσα Παπαδημητρίου):  Κυρία Κανέλλη, σας παρακαλώ. Μπορείτε να μιλάτε με την ευπρέπεια που σας διακρίνει συνήθως;
      ΛΙΑΝΑ ΚΑΝΕΛΛΗ: Είναι ντροπή να λέγονται αυτά. Η «αιδώς» είναι συστατικό της ευπρέπειας.  
      ΙΩΑΝΝΗΣ ΠΛΑΚΙΩΤΑΚΗΣ (Υφυπουργός Εθνικής Άμυνας): Κυρία Πρόεδρε, να το ξεκαθαρίσω ρητά και κατηγορηματικά χωρίς να υπάρχει καμμιά περίπτωση παρερμηνείας. Η σύμβαση δεν αναφέρεται ούτε σε πυρηνικά ούτε σε βιολογικά ούτε σε χημικά όπλα. Αναφέρεται σε είδη ατομικού εξοπλισμού προστασίας.
      ΛΙΑΝΑ ΚΑΝΕΛΛΗ: Όπλα λέει μέσα. Λέτε και τώρα ψέματα.  
      ΙΩΑΝΝΗΣ ΠΛΑΚΙΩΤΑΚΗΣ (Υφυπουργός Εθνικής Άμυνας): Κυρία Κανέλλη, λέει για παράδειγμα για ατομικές προσωπίδες για συλλογή απολύμανσης δέρματος, για προστατευτική σχολή…
      ΛΙΑΝΑ ΚΑΝΕΛΛΗ: Άλλα διαβάζετε. Θα πρέπει να ντρέπεστε για όλα αυτά.
      ΠΡΟΕΔΡΕΥΟΥΣΑ (Έλσα Παπαδημητρίου):  Η σύμβαση λέει για όπλα και το μεμονωμένο συγκεκριμένο εξοπλισμό.
      ΙΩΑΝΝΗΣ ΠΛΑΚΙΩΤΑΚΗΣ (Υφυπουργός Εθνικής Άμυνας): Η Ελλάδα δεν διαθέτει ούτε χημικά ούτε βιολογικά ούτε πυρηνικά όπλα. Το ξεκαθάρισα. Νομίζω ότι ήμουν σαφής.
      ΠΡΟΕΔΡΕΥΟΥΣΑ (Έλσα Παπαδημητρίου):  Έγινε διεξοδική συζήτηση στην επιτροπή. Ο κύριος Υπουργός απήντησε, η κ. Κανέλλη έχει την άποψη που η ίδια θεωρεί. 
      Το νομοσχέδιο ψηφίστηκε στην επιτροπή κατά πλειοψηφία.
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Κύρωση του Μνημονίου Κατανόησης (Memorandum of Understanding) μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Γεωργίας για τη Συνεργασία της Ελληνικής Υδρογραφικής Υπηρεσίας και της Εθνικής Υδρογραφικής Υπηρεσίας της Γεωργίας». 
      Ερωτάται το Σώμα: Γίνεται δεκτό το νομοσχέδιο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Έλσα Παπαδημητρίου):  Το νομοσχέδιο έγινε δεκτό κατά πλειοψηφία.
      Συνεπώς το νομοσχέδιο του Υπουργείου Εθνικής Άμυνας «Κύρωση του Μνημονίου Κατανόησης (Memorandum of Understanding) μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Γεωργίας για τη Συνεργασία της Ελληνικής Υδρογραφικής Υπηρεσίας και της Εθνικής Υδρογραφικής Υπηρεσίας της Γεωργίας», έγινε δεκτό κατά πλειοψηφία  σε μόνη συζήτηση κατ’ αρχήν, κατ’ άρθρον και στο σύνολο και έχει ως εξής:
      (Να καταχωριστεί το κείμενο του νομοσχεδίου «1α… )
      ΠΡΟΕΔΡΕΥΟΥΣΑ (Έλσα Παπαδημητρίου):
      Υπουργείου Μεταφορών και Επικοινωνιών.
      Μόνη συζήτηση επί της αρχής, των άρθρων και του συνόλου του σχεδίου νόμου «Κύρωση της Συμφωνίας για την ίδρυση ενός σιδηροδρομικού δικτύου υψηλής απόδοσης στην Νοτιοανατολική Ευρώπη».
      Το νομοσχέδιο αυτό έχει ψηφιστεί στη Διαρκή Επιτροπή κατά πλειοψηφία και εισάγεται για συζήτηση στη Βουλή με τη διαδικασία του άρθρου 108, δηλαδή μπορούν να λάβουν το λόγο μόνο όσοι έχουν αντίρρηση επί της κύρωσης. Έχουν ψηφίσει «όχι» από το ΚΚΕ και έχουν εκφράσει επιφυλάξεις ο ΣΥΡΙΖΑ και το ΛΑΟΣ. 
      Ο κ. Αλυσανδράκης έχει το λόγο.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Το Κομμουνιστικό Κόμμα Ελλάδας από θέση αρχής υποστηρίζει την ανάπτυξη ενός σύγχρονου σιδηροδρομικού δικτύου που θα αξιοποιεί τα συγκριτικά πλεονεκτήματα που παρέχει ο σιδηρόδρομος ή που θα ικανοποιεί τις λαϊκές ανάγκες για ασφαλείς και γρήγορες μεταφορές. Προφανώς αυτό το σιδηροδρομικό δίκτυο πέρα από το εσωτερικό της χώρας πρέπει να συνδέεται και με τα διεθνή δίκτυα, περιορίζοντας και τις όποιες χρονοβόρες διαδικασίες υπάρχουν στη διέλευση των συνόρων. 
      Εν τούτοις η ανάπτυξη του δικτύου που προτείνεται από το νομοσχέδιο γίνεται στο πλαίσιο της πολιτικής απελευθέρωσης και ιδιωτικοποίησης των σιδηροδρόμων, μιας πολιτικής που ακολουθείται από την Ευρωπαϊκή Ένωση και στη χώρα μας από τις κυβερνήσεις της Νέας Δημοκρατίας και τις κυβερνήσεις του ΠΑΣΟΚ. Η πολιτική αυτή έχει οδηγήσει σε περικοπές και σε συρρίκνωση δρομολογίων, έως και την εγκατάλειψη δρομολογίων που δεν παρουσιάζουν εμπορικό ενδιαφέρον. Έχει οδηγήσει σε αυξήσεις τιμών των εισιτηρίων. Έχει οδηγήσει επίσης στη χειροτέρευση της θέσης των εργαζομένων στον τομέα των σιδηροδρόμων. Από αυτή τη σκοπιά εμείς προσεγγίζουμε την υπό κύρωση συμφωνία. 
      Σημειώνουμε επίσης ότι η αναβάθμιση του τροχαίου υλικού θα επιχειρηθεί μέσα και από την ιδιωτική χρηματοδότηση, δηλαδή μέσα από τις γνωστές συμπράξεις δημόσιου και ιδιωτικού τομέα, όπως επίσης και το γεγονός ότι η αναβάθμιση επικεντρώνει επί της ουσίας σε συγκεκριμένους άξονες της Νοτιανατολικής Ευρώπης, τμήμα του διευρωπαϊκού δικτύου που ενδιαφέρει την Ευρωπαϊκή Ένωση. Δεν γίνεται δηλαδή επί της ουσίας καμμία αναφορά στην ανάγκη εκσυγχρονισμού αξόνων ή στην δημιουργία νέων, όπως για παράδειγμα στη δυτική Ελλάδα που θα ικανοποιούσε τις λαϊκές ανάγκες για μετακίνηση.
      Έτσι, μολονότι δεν είμαστε αντίθετοι, ίσα-ίσα υποστηρίζουμε την ανάγκη ύπαρξης ενός σύγχρονου σιδηροδρομικού δικτύου, φθηνού, ασφαλούς, γρήγορου, προσαρμοσμένο στην εξυπηρέτηση των λαϊκών αναγκών, θα καταψηφίσουμε τη συγκεκριμένη συμφωνία επειδή δεν πιστεύουμε ότι όπως προωθείται η αναβάθμιση σ’ αυτήν τη συμφωνία, εξυπηρετεί τους παραπάνω στόχους.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου):  Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε.
      Ότι ο σιδηρόδρομος είναι το μαζικότερο, το φθηνότερο και το οικολογικότερο μέσο μεταφοράς αυτό είναι αναμφισβήτητο και βέβαια όλοι μας αναγνωρίζουμε ότι η χώρα μας είναι πάρα πολύ πίσω όσον αφορά την ανάπτυξη των σιδηροδρόμων και θέλουμε ένα σύγχρονο σιδηροδρομικό δίκτυο που να καλύπτει όλη τη χώρα, κάτι που δυστυχώς δεν συμβαίνει. Ξέρουμε ότι η Δυτική Ελλάδα είναι ουσιαστικά εκτός σιδηροδρομικού δικτύου, στην Πελοπόννησο πάει να καταργηθεί το δίκτυο έτσι όπως εξελίσσονται τα πράγματα και μένει μόνο η κεντρική γραμμή Αθήνα – Θεσσαλονίκη – Ευρώπη να λειτουργεί. 
      Από εκεί και πέρα, με αυτήν την κύρωση ζητάμε τον εκσυγχρονισμό των σιδηροδρόμων που περιλαμβάνει ανάμεσα στα άλλα και τον έλεγχο των διαβατηρίων από τεχνολογία αιχμής, όπως είναι οι τεχνητοί δορυφόροι. Είπαμε και στη συζήτηση στην επιτροπή ότι έχουμε τις επιφυλάξεις μας, γιατί δεν ξέρουμε αυτές οι τεχνολογίες αιχμής πού ακριβώς οδηγούν. Όταν θα χρειαστεί, παραδείγματος χάριν, ιριδοσκόπηση ή άλλα στοιχεία που παραβιάζουν τα προσωπικά δεδομένα, στο οποίο είμαστε κατηγορηματικά αντίθετοι και το έχουμε αναπτύξει και με ευκαιρία άλλων συζητήσεων που έχουν γίνει, εμείς είμαστε αντίθετοι.
      Ένα δεύτερο. Λένε ότι εδώ θα μπουν και ιδιωτικές εταιρείες, οι οποίες υποτίθεται θα βοηθήσουν για να εκσυγχρονιστεί το δίκτυο. Θα μπουν αυτές οι εταιρείες, αλλά θα μπουν έτσι και θα προσφέρουν ανιδιοτελώς; Προφανώς θα μπουν για να κερδίσουν. Πώς θα γίνει αυτό; Μα, θα πάρουν την κεντρική γραμμή και θα αφήσουν όλο το άλλο δίκτυο μετέωρο, πράγμα που σημαίνει ότι θα υποβαθμιστεί, δεν θα υπάρχει οικονομική δυνατότητα, ούτε η πρόθεση φαίνεται από την ελληνική Κυβέρνηση αυτήν τη στιγμή και έτσι ο σιδηρόδρομος θα περιοριστεί ακόμα περισσότερο και βέβαια η επέκταση των δικτύων δεν θα μπορέσει να γίνει. Γι’ αυτό εμείς καταψηφίζουμε την κύρωση αυτής της Συμφωνίας, παρά το ότι θέλουμε να αναπτυχθεί ο σιδηρόδρομος. Δεν νομίζουμε ότι αυτή η Συμφωνία βοηθάει προς την κατεύθυνση για την οποία εμείς συζητούμε.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Λεβέντη.
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: «Kύρωση της Συμφωνίας για την ίδρυση ενός σιδηροδρομικού δικτύου υψηλής απόδοσης στη Νοτιοανατολική Ευρώπη».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς, το σχέδιο νόμου του Υπουργείου Μεταφορών και Επικοινωνιών: «Kύρωση της Συμφωνίας για την ίδρυση ενός σιδηροδρομικού δικτύου υψηλής απόδοσης στη Νοτιοανατολική Ευρώπη» γίνεται δεκτό κατά πλειοψηφία κατ’ αρχήν, κατ’ άρθρον και στο σύνολο και έχει ως εξής:
      (Να καταχωριστεί το κείμενο του νομοσχεδίου σελ. ια-25)
      ΠΡΟΕΔΡΕΥΟΥΣΑ (Έλσα Παπαδημητρίου): Θα συζητήσουμε τις δύο επόμενες κυρώσεις μαζί. 
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: «Κύρωση των Πράξεων του ΧΧΙΙΙ Παγκόσμιου Ταχυδρομικού Συνεδρίου (Βουκουρέστι 2004)». 
      Το ΠΑΣΟΚ ψήφισε «ναι», το ΚΚΕ και ο ΣΥΡΙΖΑ είχαν επιφυλάξεις και ο ΛΑΟΣ ψήφισε «ναι».
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: «Κύρωση της Ευρωμεσογειακής Συμφωνίας Αεροπορικών Μεταφορών μεταξύ της Ευρωπαϊκής Κοινότητας και των Κρατών Μελών της, αφ’ ενός και του Βασιλείου του Μαρόκου αφ’ ετέρου».
      Εδώ το ΠΑΣΟΚ έχει ψηφίσει επίσης «ναι», το ΚΚΕ και ο ΣΥΡΙΖΑ «όχι» και ο ΛΑΟΣ είχε επιφυλάξεις.
      Παρακαλώ, σύμφωνα με το άρθρο 108 του Κανονισμού, όσοι έχουν αντίρρηση επί των κυρώσεων μπορούν να λάβουν το λόγο για πέντε λεπτά επί δύο. Παρακαλώ μόνο για τη συντομία σας.
      Το λόγο έχει από το ΚΚΕ ο κ. Αλυσανδράκης.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Θα είμαι σύντομος, κυρία Πρόεδρε.
      Κατ’ αρχάς, σε σχέση με την κύρωση των Πράξεων του 23ου Παγκόσμιου Ταχυδρομικού Συνεδρίου, αίρουμε την επιφύλαξή μας και υπερψηφίζουμε.
      Σε σχέση με τη Συμφωνία με το Μαρόκο, πρόκειται για μια συμφωνία που επιχειρεί να επεκτείνει τους κοινοτικούς κανόνες του ανταγωνισμού στην αγορά του Μαρόκου. Είναι η γνωστή πολιτική απελευθέρωσης των αερομεταφορών, με αποτελέσματα που ζούμε χρόνια τώρα στην Ευρωπαϊκή Ένωση και στη χώρα μας με την Ολυμπιακή και τα αποτελέσματα αυτά δεν έχουν καμμία σχέση με τους επιδιωκόμενους στόχους που αναφέρονται στη Σύμβαση. Έχουν οδηγήσει σε αύξηση της τιμής των εισιτηρίων, σε περικοπές δρομολογίων, σε χειροτέρευση της θέσης των εργαζομένων, σε έλεγχο των αερομεταφορών από λίγες μεγάλες εταιρείες. Για τους λόγους αυτούς καταψηφίζουμε, κυρία Πρόεδρε.
      Ευχαριστώ πολύ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κυρία Πρόεδρε, κατ’ αρχάς, για τη δεύτερη κύρωση συμφωνούμε και εμείς και την ψηφίζουμε. Βέβαια, είχαμε εκφράσει κάποιες επιφυλάξεις για να μελετήσουμε καλύτερα τα κείμενα. Πιστεύουμε, όμως, ότι θα είναι επ’ αγαθώ οι  πράξεις του παγκόσμιου Ταχυδρομικού Συνεδρίου.
      Όσον αφορά την τρίτη κύρωση που αφορά τη συμφωνία αεροπορικών μεταφορών μεταξύ της Ευρωπαϊκής Κοινότητας και του Βασιλείου του Μαρόκου, βλέπουμε ότι σκοπός είναι η προώθηση ενός συστήματος διεθνών αεροπορικών μεταφορών βασισμένων στο θεμιτό ανταγωνισμό μεταξύ αερομεταφορέων. Είπαμε και στην επιτροπή, ποιος είναι αυτός ο θεμιτός ανταγωνισμός μεταξύ αερομεταφορέων; Ξέρουμε πολύ καλά ότι οι μεγάλοι πάνε να καταβροχθίσουν, να εξαφανίσουν τους μικρούς. Αυτό το είδαμε πολύ καλά στην περίπτωση της Ολυμπιακής. Αυτός ο θεμιτός ανταγωνισμός δυστυχώς στην πράξη δεν υπάρχει. Θα ήταν ιδανικά ο «λύκος και ο αμνός να μπορούσαν να βόσκουν μαζί και να πίνουν νερό από το ίδιο ποταμάκι». Δεν γίνεται αυτό.
      Λέει ακόμη ότι θα βασίζεται στην ελάχιστη κυβερνητική παρέμβαση που βρίσκεται στα πλαίσια της προώθησης της απελευθέρωσης των αερομεταφορών. Φοβόμαστε ότι αυτή η ελάχιστη κυβερνητική παρέμβαση, η κρατική θα είναι κάτι που δεν θα είναι επ’ αγαθώ των αερομεταφορών της χώρας μας, γιατί τότε θα είναι ακόμα πιο ανεξέλεγκτες οι μεγάλες αεροπορικές εταιρείες, οι οποίες καθώς δεν θα υπάρχει καμμία παρέμβαση θα μπορούν να επιβάλλουν τους όρους τους, αν θέλετε, με οικονομικό τρόπο. Εγώ δεν θα έλεγα με άλλο τρόπο. Έτσι, θα εξαφανίσουν τους μικρούς. Από αυτήν την άποψη, εφ’ όσον εξοστρακίζεται ο δημόσιος εθνικός ρόλος των εθνικών αερομεταφορέων σε κάθε χώρα, εμείς δεν μπορούμε να συμφωνήσουμε και γι’ αυτό καταψηφίζουμε τη συμφωνία. 
      ΠΡΟΕΔΡΕΥΟΥΣΑ (Έλσα Παπαδημητρίου): Η κ. Αράπογλου έχει το λόγο. 
      ΔΗΜΗΤΡΑ ΑΡΑΠΟΓΛΟΥ: Θα τοποθετηθώ συνοπτικά και για τα τρία. 
      Μιλάμε για το σιδηροδρομικό δίκτυο. Στη συζήτηση που έγινε στην Επιτροπή Κοινωνικών Υποθέσεων είχαμε αναφερθεί στη σημασία του σιδηροδρόμου ως εξειδικευμένου μεταφορέα και στα συγκριτικά πλεονεκτήματά του σε σχέση με άλλα ανταγωνιστικά μέσα στη μεταφορά μεγάλου αριθμού επιβατών και μεγάλων ποσοτήτων φορτίου. Ο σιδηρόδρομος είναι περισσότερο αποτελεσματικός και φιλικός, όσον αφορά στο περιβάλλον, σε σχέση με τις οδικές και αεροπορικές μεταφορές, καθώς η κατανάλωση ενέργειας είναι μικρότερη και οι εκπομπές ρύπων επίσης μικρότερες.
      Η συμφωνία την οποία καλούμεθα να επικυρώσουμε έχει θέσει ως σκοπό της την ίδρυση ενός σύγχρονου σιδηροδρομικού δικτύου που θα συνδέει τις χώρες της Νοτιοανατολικής Ευρώπης με ό,τι αυτό συνεπάγεται για την επικοινωνία μεταξύ των λαών και για την οικονομική συνεργασία και ανάπτυξη. Το μοντέλο του σιδηροδρομικού δικτύου υψηλών προδιαγραφών λειτουργεί στις χώρες της κεντρικής, δυτικής και βόρειας Ευρώπης με μεγάλη επιτυχία, προσανατολισμένο, όμως, σε ένα δίκτυο συνδυασμένων μεταφορών, το οποίο αποτελείται από οδικές, πλωτές και σιδηροδρομικές οδούς με εγκαταστάσεις μετεπιβίβασης και μεταφόρτωσης. Η παροχή του διαχέεται παντού σε όλες τις περιφέρειες, λαμβάνοντας υπ’ όψιν την έννοια της ισόρροπης ανάπτυξης. 
      Στην Ελλάδα το υπάρχον σιδηροδρομικό δίκτυο είναι απαρχαιωμένο και ελλιπές. Παρατηρούνται υπερβολικές καθυστερήσεις, παροχή μη ποιοτικών υπηρεσιών και εγκατάλειψη δρομολογίων. 
Αυτά τα δεδομένα την τελευταία δεκαετία όχι μόνο δεν προωθούν το σιδηρόδρομο ως μέσο μεταφοράς, αλλά αντίθετα τον απαξιώνουν. 
      Πάρα πολλές περιοχές της χώρας δεν καλύπτονται από το εθνικό σιδηροδρομικό δίκτυο όπως αυτό υφίσταται σήμερα. Ευλόγως, λοιπόν, διερωτόμαστε για το πώς ολόκληρες περιφέρειες, όπως της Θεσσαλίας, της Πελοποννήσου και της Δυτικής Ελλάδας θα συνδεθούν με το νέο σιδηροδρομικό δίκτυο υψηλών προδιαγραφών. 
      Εμείς, ως ΛΑΟΣ, έχουμε επισημάνει επανειλημμένως την ανάγκη για ένα σχεδιασμό που θα περιλαμβάνει και τη νησιωτική Ελλάδα, ειδικά αυτή του Αιγαίου, που χρειάζεται επιπρόσθετη στήριξη για ευνόητους εθνικούς λόγους.
      Η οικονομία των νησιών μας είναι ευπαθής και χρειάζεται μεθοδευμένη στήριξη. Με ερωτήσεις μου έχω ζητήσει από τους αρμοδίους Υπουργούς χωροταξικό σχεδιασμό για τα νησιά του Αιγαίου και να εκσυγχρονιστεί επιτέλους το πλωτό δίκτυο με τέτοιον τρόπο ώστε να συνδέεται το Αιγαίο επαρκώς από την Καβάλα και τα νησιά του Βορείου Αιγαίου μέχρι την Κρήτη, τα Δωδεκάνησα ή ακόμη και την Κύπρο. 
      Αν δεν προηγηθούν αυτές οι διαδικασίες, δεν μπορώ να καταλάβω πώς είναι δυνατόν να διαχυθούν τα οφέλη της κατασκευής αυτού του σύγχρονου δικτύου ισόρροπα σε όλους τους Έλληνες και σε ολόκληρη την επικράτεια. Έχουμε θέσει εθνικούς στόχους και προτεραιότητες στα δίκτυα μεταφορών, ώστε να καρπωθούμε τα οφέλη από τη δημιουργία ενός σιδηροδρομικού δικτύου υψηλών προδιαγραφών; 
      Τέλος, όσον αφορά την κύρωση αυτής της συμφωνίας, η επιφύλαξή μας σχετίζεται και με τη χρηματοδότηση του έργου και με τα άρθρα 5 και 9 της συμφωνίας. Σε καμμία περίπτωση δεν γίνεται σαφής αναφορά στην εξεύρεση των πόρων για τη κατασκευή του έργου. 
      Στο άρθρο 9 αναφέρεται γενικόλογα ότι η οργανωτική επιτροπή θα μεριμνά για τις πηγές χρηματοδότησης, οι οποίες μπορεί να είναι εθνικές, ευρωπαϊκές ή ιδιωτικές. Σε κάθε μια, όμως, από αυτές τις περιπτώσεις τα δεδομένα αλλάζουν και οι προσεγγίσεις είναι διαφορετικές. 
      Θεωρούμε ότι ιδιαίτερα το άρθρο 9 θα έπρεπε να κάνει σαφείς και ακριβείς αναφορές στις πηγές χρηματοδότησης, ώστε να γνωρίζουμε τις επιβαρύνσεις της ελληνικής οικονομίας. Πώς θα γίνει η χρηματοδότηση; Αυτό είναι πολύ σημαντικό γι’ αυτό και έχουμε επιφυλάξεις σ’ αυτό το θέμα και γι’ αυτό μέχρι τώρα δεν το ψηφίζουμε, αναφορικά με το σιδηροδρομικό δίκτυο. 
      Όσον αφορά τώρα την κύρωση των πράξεων του Παγκοσμίου Ταχυδρομικού Συνεδρίου, που έγινε στο Βουκουρέστι το 2004, θεωρούμε ότι η διαρκής  βελτίωση των ταχυδρομικών υπηρεσιών μπορεί να προέλθει μέσω της συνεργασίας και της εποικοδομητικής ανταλλαγής γνώσεων και εμπειριών. 
      Δεν υπάρχει κάποιος νοήμων πολίτης που να μην επιθυμεί φυσικά την ελευθερία διέλευσης και διακίνησης ταχυδρομικών αντικειμένων με ασφαλείς διαδικασίες και ταχύτερους ρυθμούς. Αυτό το συγκεκριμένο κομμάτι θα το υπερψηφίσουμε. Δεν έχουμε πρόβλημα με αυτό.
      Σχετικά με την κύρωση της Ευρωμεσογειακής Συμφωνίας Αεροπορικών Μεταφορών μεταξύ της ευρωπαϊκής κοινότητας και των κρατών- μελών αφ’ ενός και του Μαρόκου αφ’ ετέρου, λαμβάνουμε υπ’ όψιν μας τα οφέλη που μπορεί να έχει μελλοντικά η ελληνική οικονομία από την κύρωση αντίστοιχων συμφωνιών και με άλλα κράτη, όπου οι εμπορικές ανταλλαγές παρουσιάζουν υψηλό εθνικό ενδιαφέρον. 
      Αντιλαμβανόμαστε το γεγονός της διασφάλισης της προστασίας των καταναλωτών και τα οφέλη που θα προκύψουν για τους αερομεταφορείς, τους δίκαιους όρους εκμετάλλευσης, την ασφάλεια των πτήσεων και την προστασία του  περιβάλλοντος. 
      Ωστόσο δεν κατανοούμε τον τρόπο με τον οποίο η ελληνική οικονομία θα καρπωθεί τα οφέλη, από τη στιγμή που η Κυβέρνηση της Νέας Δημοκρατίας προχώρησε στην πώληση της Ολυμπιακής. Μήπως κάποιοι ευνοούν το θεμιτό ανταγωνισμό προς όφελος του πολυεθνικού κεφαλαίου; 
      Εμείς, στο ΛΑΟΣ, εννοούμε την προώθηση και προάσπιση του θεμιτού ανταγωνισμού προς όφελος της ελληνικής οικογένειας, του μικρομεσαίου και του βιοπαλαιστή. Είπαμε ότι διατηρούμε κάποια επιφύλαξη σ’ αυτό το σημείο.
    Με ποιο σκεπτικό; Ότι αν υπάρχει τέτοιου είδους ανταγωνισμός μεταξύ πολυεθνικών εταιρειών ή μικρομεσαίων εταιρειών, με αυτόν τον αθέμιτο ανταγωνισμό οι μικρομεσαίες εταιρείες πώς θα βοηθηθούν, μέσω του ανταγωνισμού, για να πετύχουν και αυτές την ανάπτυξή τους; Το ψηφίζουμε, όμως, αν και είχαμε μια μικρή επιφύλαξη στην αρχή. Το σκεφτήκαμε περαιτέρω για να στηρίξουμε και εμείς αυτές τις μικρομεσαίες εταιρείες για να μπορέσουν να αναπτυχθούν. Φυσικά κατανοούμε ότι ίσως αυτός ο ανταγωνισμός να τις ευνοήσει, ώστε να έχουν και αυτές ανάπτυξη. 
    Σας ευχαριστώ πολύ.
    ΠΡΟΕΔΡΕΥΟΥΣΑ (Έλσα Παπαδημητρίου): Κηρύσσεται περαιωμένη η συζήτηση επί της αρχής, των άρθρων και του συνόλου και των δύο σχεδίων νόμου του Υπουργείου Μεταφορών, της δεύτερης και της τρίτης Κύρωσης. 
    Πρώτον, μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση των Πράξεων του XXIII Παγκόσμιου Ταχυδρομικού Συνεδρίου (Βουκουρέστι 2004)».
    Ερωτάται το Σώμα: Γίνεται δεκτό το νομοσχέδιο; 
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς, το νομοσχέδιο του Υπουργείου Μεταφορών και Επικοινωνιών «Κύρωση των Πράξεων του XXIII Παγκόσμιου Ταχυδρομικού Συνεδρίου (Βουκουρέστι 2004)» έγινε δεκτό ομοφώνως, σε μόνη συζήτηση επί της αρχής, των άρθρων και του συνόλου και έχει ως εξής:
    (Να καταχωρισθεί το κείμενο του νομοσχεδίου)
    ΠΡΟΕΔΡΕΥΟΥΣΑ (Έλσα Παπαδημητρίου): Δεύτερον, μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Ευρωμεσογειακής Συμφωνίας Αεροπορικών Μεταφορών μεταξύ της Ευρωπαϊκής Κοινότητας και των Κρατών Μελών της, αφ’ ενός και του Βασιλείου του Μαρόκου, αφ’ ετέρου».
    Ερωτάται το Σώμα: Γίνεται δεκτό το νομοσχέδιο; 
    ΜΕΡΙΚΟΙ ΒΟΥΛΕΥΤΕΣ: Δεκτό, δεκτό.
    ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
    ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
    ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το νομοσχέδιο του Υπουργείου Μεταφορών και Επικοινωνιών «Κύρωση της Ευρωμεσογειακής Συμφωνίας Αεροπορικών Μεταφορών μεταξύ της Ευρωπαϊκής Κοινότητας και των Κρατών Μελών της, αφ’ ενός και του Βασιλείου του Μαρόκου, αφ’ ετέρου» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
    (Να καταχωρισθεί το κείμενο του νομοσχεδίου)
    ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΟΥΣΑ (Έλσα Παπαδημητρίου): Το Σώμα παρέσχε τη ζητηθείσα εξουσιοδότηση.
    Κύριοι συνάδελφοι, επανερχόμαστε στο νομοσχέδιο του Υπουργείου Ανάπτυξης.
    Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης μεταξύ της Κυβέρνησης της Ελληνικής Δημοκρατίας του Ινστιτούτου Παστέρ και του Ελληνικού Ινστιτούτου Παστέρ».
    Η Διάσκεψη των Προέδρων αποφάσισε στη συνεδρίασή της, της 19ης Δεκεμβρίου 2008 συζήτηση του νομοσχεδίου σε μία συνεδρίαση.
    Πριν δώσω το λόγο στον εισηγητή της πλειοψηφίας κ. Παναγιωτόπουλο, θα ήθελα να ενημερώσω το Σώμα ότι δεν υπάρχει ηλεκτρονική εγγραφή μέσα στην Αίθουσα της Γερουσίας, επομένως παρακαλώ εγγραφείτε διά ανατάσεως χειρός. 
    Επίσης θα ήθελα να σας ανακοινώσω ότι το ΚΚΕ με επιστολή του κ. Χαλβατζή προς τον Πρόεδρο της Βουλής, ορίζει ως Κοινοβουλευτικό Εκπρόσωπο τον κ. Κωνσταντίνο Αλυσανδράκη.
    Ο κ. Αλαβάνος ως Πρόεδρος της Κοινοβουλευτικής Ομάδας του Συνασπισμού με επιστολή του επίσης προς τον Πρόεδρο της Βουλής ορίζει ως Κοινοβουλευτικό Εκπρόσωπο τον κ. Γρηγόρη Ψαριανό.
    Ο Κοινοβουλευτικός Εκπρόσωπος του κ. Ροντούλης ορίζει για τη σημερινή συζήτηση ως Κοινοβουλευτικό Εκπρόσωπο τον κ. Βορίδη Μαυρουδή και ως ειδικό αγορητή τον κ. Ηλία Πολατίδη.
    Καλώ στο Βήμα τον κ. Νικόλαο Παναγιωτόπουλο. 
    ΝΙΚΟΛΑΟΣ ΠΑΝΑΓΙΩΤΟΠΟΥΛΟΣ: Ευχαριστώ, κυρία Πρόεδρε.
    Δεν θα απασχολήσω πάρα πολύ το Σώμα στην τοποθέτησή μου. Κατ’ αρχάς θα ευχηθώ Καλή Χρονιά σε όλους και όλες και μία εποικοδομητική κοινοβουλευτική χρονιά επίσης. 
      Να πω ότι κατά τη συζήτηση για την κύρωση αυτής της σύμβασης στην επιτροπή, δεν αναπτύχθηκαν σφοδρές αντιδικίες και δεν υπήρχε μεγάλη διάσταση απόψεων. 
      Στην ουσία πρόκειται για μια κύρωση σύμβασης που έχει υπογραφεί στην Αθήνα στις 28 Μαρτίου του 2008, μεταξύ της Κυβέρνησης της Ελληνικής Δημοκρατίας, του Ινστιτούτου Παστέρ και του Ελληνικού Ινστιτούτου Παστέρ του παραρτήματος -το οποίο καλούμε ΕΙΠ χάριν συντομίας- και αυτή αντικαθιστά την μεταξύ της Κυβέρνησης της Ελληνικής Δημοκρατίας και του Ινστιτούτου Παστέρ Παρισίων, υπογραφείσης σύμβασης από τον Οκτώβριο του 1975. Πρόκειται δηλαδή για έναν εκσυγχρονισμό του κειμένου της σύμβασης που εναρμονίζεται περισσότερο στις απαιτήσεις των καιρών, κυρίως όσον αφορά στο διεθνές πλαίσιο για την έρευνα, στους τομείς της ιατρικής και της βιοτεχνολογίας. 
      Εδώ, λοιπόν, οι συμβαλλόμενοι είναι η ελληνική Κυβέρνηση, το Ινστιτούτο Παστέρ και το Ελληνικό Ινστιτούτο Παστέρ. Σκοπός είναι ο εκσυγχρονισμός του θεσμικού πλαισίου λειτουργίας ενός από τα σημαντικότερα ερευνητικά κέντρα της χώρας που είναι το Ελληνικό Ινστιτούτο Παστέρ, ώστε να συνάδει με τα σύγχρονα επιστημονικά δεδομένα στους τομείς της δημόσιας υγείας, της ιατρικής επιστήμης, του εσωτερικού δικαίου και του κοινοτικού δικαίου.
      Είναι προφανής η σύνδεση της ουσίας των ρυθμίσεων αυτής της προς κύρωση σύμβασης με το θεσμικό πλαίσιο έρευνας και τεχνολογίας που εκφράζεται στο εσωτερικό μας δίκαιο με το ν. 3653/2008.
      Το Ινστιτούτο Παστέρ είναι νομικό πρόσωπο ιδιωτικού δικαίου, μη κερδοσκοπικό, έχει ιδρυθεί το 1888 στη Γαλλία και σκοπός του είναι να συμβάλει στην αντιμετώπιση των ασθενειών, κυρίως των επιδημιών και των μολυσματικών ασθενειών και να εξελιχθεί, να επιτελέσει το ρόλο του στη σύγχρονη εποχή σαν κέντρο βιοιατρικής έρευνας αιχμής. Η συμβολή στην αντιμετώπιση των ασθενειών θα προκύψει μέσω της έρευνας, της εκπαίδευσης και της πάσης φύσεως δράσεων στο χώρο της δημόσιας υγείας. 
      Το δίκτυο του ινστιτούτου, ιδιαίτερα σημαντικό, εκτείνεται σε πέντε ηπείρους. Καλύπτει εννιάμισι χιλιάδες περίπου συνεργάτες ανά τον κόσμο και είναι μια μοναδική παγκόσμια δομή, η οποία υποβοηθά την ιατρική επιστήμη, παράγει ανθρωπιστικό έργο, συμβάλλει στην αντιμετώπιση των νέων μαστίγων του αιώνα μας με τη μορφή των νέων επιδημιών και ασθενειών, με τον πλέον αποτελεσματικό τρόπο.
      Θα ήταν ίσως σκόπιμο να προσθέσω ότι από τους νικητές των Νόμπελ Ιατρικής για το 2008 επελέγησαν τρεις ιατροί επιστημονικοί συνεργάτες του Ινστιτούτου. Οι δυο για την ανακάλυψη του ιού HIV, του ιού του AIDS, το 1983 και άλλος ένας για την εξαίρετη επιστημονική του προσφορά σε άλλο τομέα της ιατρικής.
      Η στρατηγική του ινστιτούτου διαιρείται στο επιστημονικό μέρος και την εξωστρέφεια αυτού, η οποία είναι και εθνική, με συμφωνίες ή συνέργιες με δημόσια ιδρύματα έρευνας και νοσοκομεία και πανεπιστήμια, αλλά και τη διεθνή, με την ανάπτυξη βέβαια του διεθνούς δικτύου των Ινστιτούτων Παστέρ.
      Όπως σας είπα –και για να συντομεύω και για να τελειώνω- δεν υπήρξε καμμία απολύτως διάσταση απόψεων κατά της συζητήσεις στην επιτροπή από τους εισηγητές των κομμάτων ως προς την σκοπιμότητα και τη χρησιμότητα της κύρωσης αυτής της σύμβασης που δημιουργεί και ενδυναμώνει το Ελληνικό Ινστιτούτο Παστέρ και στην Ελλάδα. Υπήρξε μόνο ένα θέμα. Το θέμα αυτό αφορά στη συμμετοχή στο διοικητικό συμβούλιο του Ινστιτούτου Παστέρ και μελών του σωματείου εργαζομένων. Φρόντισαν να μας ειδοποιήσουν σχετικά με το αίτημά τους και έγινε μια διαβούλευση στην επιτροπή. 
Εκεί προέκυψε ότι έχει δοθεί η έγκριση για την είσοδο στο διοικητικό συμβούλιο εκπροσώπων και του σωματείου εργαζομένων και από τους Γάλλους. Επομένως έχει ξεπεραστεί το βασικό ζήτημα, που είναι το κατά πόσον οι Γάλλοι του Ινστιτούτου Παστέρ θα ήταν θετικοί απέναντι στο αίτημα αυτό, και ανέκυψε ζήτημα εξεύρεσης της φόρμουλας προκειμένου αυτό να γίνει πραγματικότητα, να υλοποιηθεί. 
      Μετά από συζήτηση στην επιτροπή καταλήξαμε ότι η προσφορότερη φόρμουλα θα ήταν όχι να γίνει αναπομπή της συνθήκης πίσω στους Γάλλους, για να ξεκινήσει μια διαβούλευση μεταξύ των μερών, η οποία βεβαίως θα συνεπάγεται και σοβαρή χρονοτριβή και καθυστέρηση που προφανώς αποβαίνει σε βάρος του συμφέροντος του σωματείου εργαζομένων που θέλουν να ενταχθούν στο διοικητικό συμβούλιο και να αρχίσουν να συμμετέχουν στις λειτουργίες του. Δεν θα ήταν, λοιπόν, προσφορότερη αυτή η φόρμουλα. Προσφορότερη θα ήταν μια διαφορετική φόρμουλα, βάσει της οποίας κυρώνουμε σήμερα αυτή τη σύμβαση, τίθεται αυτή σε λειτουργία και σε μία προφανώς μελλοντική νομοθετική ρύθμιση προσθέτουμε και με μορφή, υποθέτω, προσθήκης-τροπολογίας, τη μέριμνα αυτή για τροποποίηση της σύμβασης ώστε να διευρυνθεί προφανώς ο αριθμός των μελών του διοικητικού συμβουλίου και να εισέλθουν και μέλη του σωματείου εργαζομένων. 
      Αυτό άλλωστε προβλέπεται και στο άρθρο 17 παράγραφος 4 του κειμένου της σύμβασης, περί τροποποίησης αυτής. Σας το διαβάζω όπως είναι. Προβλέπεται στη διαδικασία τροποποίησης της σύμβασης η σύναψη ενός ιδιωτικού συμφωνητικού, το οποίο γίνεται δεκτό από όλα τα μέρη. Προφανώς τίθεται σε διαβούλευση, γίνεται δεκτό και ισχύει και τυπικά. Επομένως η φόρμουλα που προκρίναμε είναι τροποποιητικό ειδικό συμφωνητικό να λάβει μέριμνα αυτών των δικαίων αιτημάτων που υπεβλήθησαν από τους εργαζόμενους, να τροποποιηθεί ο αριθμός των μελών του διοικητικού συμβουλίου και να εισαχθεί αυτό σε κάποιο νομοσχέδιο ώστε να γίνει νόμος του κράτους και να επισημοποιηθεί. Αυτή ήταν η φόρμουλα στην οποία καταλήξαμε.
      Η προηγούμενη ηγεσία του Υπουργείου Ανάπτυξης εκπροσωπήθηκε δια του Υφυπουργού κ. Καλαφάτη. Ο κ. Καλαφάτης συμφώνησε. Εν τω μεταξύ έχει αλλάξει η ηγεσία, πλην, όμως, έχει ενημερωθεί ο αρμόδιος Υπουργός, που παρίσταται, και πρόκειται να το δει στις επόμενες μέρες. 
      Αυτό ήταν το μοναδικό σημείο στο οποίο, ας πούμε, είχαμε κάποια συζήτηση προκειμένου να εξεύρουμε τη λύση. Κατά τα λοιπά νομίζω ότι όλοι συμφωνήσαμε ότι πρόκειται για μια σύμβαση επωφελή για το δημόσιο συμφέρον, εφ’ όσον ενδυναμώνεται η προστασία της δημόσιας υγείας. Δεν υπάρχει καμμία αμφιβολία γι’ αυτό. Δίνεται η δυνατότητα στο Ινστιτούτο Παστέρ να εκπροσωπηθεί στην Ελλάδα και να διεκπεραιώσει το έργο του μέσω του Ελληνικού Ινστιτούτου Παστέρ. Προς αυτόν τον σκοπό εισέρχεται προς κύρωση και η σύμβαση για το Ινστιτούτο Παστέρ. Συμφωνούμε σε όλα και δεδομένου ότι έχουμε συμφωνήσει και στον τρόπο της τροποποίησης, για να αυξηθεί ο αριθμός των μελών του διοικητικού συμβουλίου και να εισέλθουν σε αυτό και εκπρόσωποι του συλλόγου εργαζομένων, σας καλώ να κυρώσουμε την παρούσα Σύμβαση. 
	Σας ευχαριστώ 
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστούμε, κύριε συνάδελφε, και για την συντομία σας. 
	Ο εισηγητής του ΠΑΣΟΚ κύριος Τσιρώνης, έχει το λόγο. 
	ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι, πριν εισέλθουμε στη συζήτηση του νομοσχεδίου για το Ινστιτούτο Παστέρ δεν θα μπορέσω να αποφύγω τον πειρασμό να σχολιάσω την τρέχουσα πολιτική επικαιρότητα με αφορμή και την διακοπή των εορτών που είχαμε στο ελληνικό Κοινοβούλιο. Νομίζω ότι είναι πιο χρήσιμο ο ελληνικός λαός, δεδομένου ότι αυτές οι συζητήσεις είναι δημόσιες, να ενημερώνεται υπεύθυνα από το ελληνικό Κοινοβούλιο, από τους Έλληνες Βουλευτές, από τα πολιτικά κόμματα και για την τρέχουσα πολιτική επικαιρότητα παρά να επιλέγει τα τηλεοπτικά «παράθυρα». 
      Κατ’ αρχάς να ευχηθώ σε όλους και σε όλες «Καλή Χρονιά». Η χρονιά που έφυγε, έφυγε με τους χειρότερους οιωνούς για τη χώρα μας, με την αδυναμία της Κυβέρνησης να διασφαλίσει και να εγγυηθεί ένα ικανοποιητικό επίπεδο ζωής για τους πολίτες, κυρίως για τους νέους και τις νέες που μαστίζονται από την ανεργία, αλλά κυρίως από την εργασιακή εκμετάλλευση όσων εργάζονται.
      Η χρονιά έκλεισε με την αδυναμία της Κυβέρνησης να διασφαλίσει τη δημόσια τάξη και την ασφάλεια στη χώρα, με την εικόνα της χώρας να έχει καταρρακωθεί και τον κρατικό μηχανισμό να παραπαίει. Η λέξη «χάος» είναι αυτή που μπορεί να χαρακτηρίσει την κατάσταση της χώρας τη χρονιά που έκλεισε.
      Δυστυχώς και η νέα χρονιά ξεκίνησε με τους χειρότερους οιωνούς, με την άνανδρη δολοφονική επίθεση κατά των αστυνομικών και ειδικότερα κατά του νέου αστυνομικού ο οποίος αυτές τις ώρες δίνει τη μάχη της ζωής του για να κρατηθεί ζωντανός –του εκφράζουμε και από το Βήμα της Βουλής τη συμπαράστασή μας- με τις παραβιάσεις στο Αιγαίο να έχουν πυκνώσει επικίνδυνα, εξαιτίας της προκλητικότητας και της αμφισβήτησης των κυριαρχικών μας δικαιωμάτων από την Τουρκία, με τους Έλληνες φορολογούμενους να συνωστίζονται στις ουρές των εφοριών για να καταβάλουν και να πληρώσουν τα αυξημένα τέλη κυκλοφορίας και το Ενιαίο Τέλος Ακινήτων που αντικατέστησε το φόρο μεγάλης περιουσίας που κατήργησε η Κυβέρνηση της Νέας Δημοκρατίας από το 2008, με το κέντρο της Αθήνας να είναι ακόμα έρημο και την εμπορική κίνηση ακόμα να μην έχει αποκατασταθεί, με τους νέους και τις νέες της πατρίδας μας να βρίσκονται στους δρόμους και να διεκδικούν ένα καλύτερο αύριο και ένα καλύτερο μέλλον για τους ίδιους και για τη γενιά τους. 
      Και ενώ θα περίμενε κανείς από την Κυβέρνηση να συλλάβει αυτά τα μηνύματα και να αντιμετωπίσει με σοβαρότητα και υπευθυνότητα αυτή τη δεινή κατάσταση της χώρας, δρομολογώντας τις απαραίτητες λύσεις που αρμόζουν στην κατάσταση, δυστυχώς η Νέα Δημοκρατία διέφυγε διά της οδού του ανασχηματισμού, ενός ανασχηματισμού, ο οποίος το μόνον που άλλαξε ήταν ότι αμφισβήτησε και ακύρωσε την ίδια την πολιτική της Κυβέρνησης. 
      Ο κ. Καραμανλής άλλαξε το οικονομικό επιτελείο, το αποτυχημένο οικονομικό του επιτελείο, ενώ στο μεγάλο ζήτημα της παιδείας που διεκδικούν οι νέοι και οι νέες, έδειξε ότι θέλει να το αντιμετωπίσει με μία ελαφριά διάθεση, με έναν λάιτ (light) τρόπο και μια λάιφ στάιλ (life style) εκδοχή. 
      Αυτό, κυρίες και κύριοι συνάδελφοι, αντιληφθήκατε ότι θέλουν σήμερα οι νέοι και οι νέες της πατρίδας μας; Γι’ αυτό αγωνίζονται; Αντιληφθήκατε ότι θέλουν να τους αντιμετωπίζετε ελαφριά, αντί σοβαρά και υπεύθυνα, ότι επιθυμούν να τους αντιμετωπίσετε επικοινωνιακά, δηλαδή επιφανειακά, αντί σε βάθος; 
      Για να εξηγούμαι. Σε ό,τι αφορά την απομάκρυνση του Υπουργού Οικονομίας και Οικονομικών, του κ. Αλογοσκούφη, αυτός που θα πρέπει να προηγηθεί και να απομακρυνθεί είναι ο ίδιος ο Πρωθυπουργός ο κ. Καραμανλής, ο οποίος ήταν ο αρχιτέκτονας και ο αρχιερέας αυτής της αποτυχημένης οικονομικής πολιτικής. Και μαζί με τον κ. Φώλια που δεν μπόρεσε να τιθασεύσει τον πληθωρισμό και την ακρίβεια, θα πρέπει να απομακρυνθεί και ο κ. Καραμανλής που με την ανοχή του εξέθρεψαν και επέτρεψαν στα καρτέλ και στους κερδοσκόπους να λυμαίνονται τους Έλληνες καταναλωτές.
      Όλα αυτά τα τερτίπια και οι σχεδιασμοί του κ. Καραμανλή και της Κυβέρνησής του είναι επί χάρτου, γίνονται πίσω από τους τέσσερις τοίχους του Μαξίμου. Δεν αφορούν τους Έλληνες πολίτες, οι οποίοι δεν βλέπουν τα προβλήματά τους να αντιμετωπίζονται και να μειώνονται.
      Πρόκειται, κυρίες και κύριοι συνάδελφοι της Συμπολίτευσης, να αλλάξει κάτι; Θεωρείτε ότι μπορεί να αλλάξει κάτι; Πρόκειται να αλλάξει η οικονομική πολιτική της Κυβέρνησης και να γίνει πιο φιλολαϊκή; Αν ναι, τότε γυρίστε στα χαμηλά και μεσαία στρώματα όσα τους αφαιρέσατε τα πέντε τελευταία χρόνια, αυτά που τους πήρατε και τα δώσατε στους λίγους και ισχυρούς. 
      Πάρτε πίσω όσα δωρίσατε στους τραπεζίτες, στους βιομήχανους, στους εφοπλιστές και σε  μεγάλες επιχειρήσεις. Καταργήστε το ενιαίο τέλος ακινήτων και επαναφέρετε το φόρο μεγάλης ακίνητης περιουσίας. Επαναφέρετε το αφορολόγητο...
      ΠΡΟΕΔΡΕΥΟΥΣΑ (Έλσα Παπαδημητρίου):  Κύριε συνάδελφε, να σας θυμίσω την ημερήσια διάταξη;
      ΔΗΜΗΤΡΙΟΣ ΤΣΙΡΩΝΗΣ: Βεβαίως, βεβαίως, θα εισέλθω και στο θέμα μας. Ήθελα να αξιοποιήσω, όπως είπα στην αρχή, κυρία Πρόεδρε, ένα μέρος της ομιλίας μου στην τρέχουσα πολιτική επικαιρότητα, για να ενημερωθεί και ο ελληνικός λαός. 
      ΠΡΟΕΔΡΕΥΟΥΣΑ (Έλσα Παπαδημητρίου):  Εγώ λέω να αξιοποιήσετε τη νέα χρονιά, για να εμπεδώσετε τον Κανονισμό, ο οποίος θέλει τους ομιλητές να μιλούν επί των θεμάτων της ημερήσιας διάταξης. 
      ΔΗΜΗΤΡΙΟΣ ΤΣΙΡΩΝΗΣ: Σ’ ένα λεπτό κλείνω μ’ αυτήν την αναφορά μου.
      Επαναφέρετε, λοιπόν, το αφορολόγητο των 10.500 ευρώ για τους μικρομεσαίους και ελεύθερους επαγγελματίες, αποκαταστήστε τη φορολογική αδικία με τους φορολογικούς συντελεστές του 25% για τις επιχειρήσεις και του 39% για τα χαμηλά και τα μεσαία στρώματα.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, σύντομα θα έχετε άλλες ευκαιρίες να αναφερθείτε. Παρακαλώ επί του θέματός μας. 
      ΔΗΜΗΤΡΙΟΣ ΤΣΙΡΩΝΗΣ: Τελειώνω, κυρία Πρόεδρε. 
      Τέλος, μειώστε το ΦΠΑ και τους άμεσους φόρους που είναι κοινωνικά άδικοι και ειδικά για τους αγρότες μειώστε το ΦΠΑ για τα αγροτικά μηχανήματα, που είχατε υποσχεθεί.
      Κυρίες και κύριοι συνάδελφοι, σ’ ό,τι αφορά το υπό συζήτηση σχέδιο νόμου για την κύρωση από τη Βουλή των Ελλήνων της σύμβασης της χώρας μας με το Ινστιτούτο Παστέρ και το Ελληνικό Ινστιτούτο Παστέρ έγινε διεξοδική συζήτηση στην αρμόδια κοινοβουλευτική Επιτροπή Παραγωγής και Εμπορίου της Βουλής στις 16 Δεκεμβρίου 2008 και συμφωνήσαμε ότι είναι προς το συμφέρον της χώρας μας η συνέχιση της λειτουργίας του ελληνικού Ινστιτούτου Παστέρ και η συνέχιση της συνεργασίας του με το Ινστιτούτο Παστέρ της Γαλλίας. 
      Η χώρα μας έχει κάθε συμφέρον και λόγο να προχωρήσει στην ανανέωση και επέκταση της σύμβασης με το Ινστιτούτο Παστέρ στους ευαίσθητους και ζωτικούς τομείς της δημόσιας υγείας και της συναφούς έρευνας και εκπαίδευσης. Η αξιοποίηση από το Ελληνικό Ινστιτούτο Παστέρ της σωρευμένης επιστημονικής γνώσης και εμπειρίας του Ινστιτούτου Παστέρ και της δυνατότητας συνεργασίας με όλο το δίκτυο των Ινστιτούτων Παστέρ εγγυώνται την αποτελεσματικότητα του ινστιτούτου προς όφελος των αναγκών της χώρας μας στον τομέα της δημόσιας υγείας. Παράλληλα η εν λόγω συνεργασία διασφαλίζει την ενίσχυση της χώρας μας σε περίπτωση έκτακτης ανάγκης με τον απαραίτητο εξοπλισμό, ιατρικό υλικό και ανθρώπινο δυναμικό. 
      Με την υπό κύρωση σύμβαση η συνεργασία μας με το Ινστιτούτο Παστέρ εξειδικεύεται και διευρύνεται ακόμα περισσότερο στους τομείς της έρευνας και της δημόσιας υγείας, ενώ και η ανάληψη από την πλευρά τους των συγκεκριμένων υποχρεώσεων, όπως είναι η μετεκπαίδευση των ερευνητών του Ελληνικού Ινστιτούτου Παστέρ στις εθνικές δράσεις δημόσιας υγείας και η ανταλλαγή ερευνητικών πορισμάτων στους τομείς δραστηριότητας των Ινστιτούτων Παστέρ αναβαθμίζουν τη συνεργασία και συνεπώς το αναμενόμενο αποτέλεσμα και το προσδοκώμενο όφελος για τη χώρα μας. Η συνεργασία των συμβαλλομένων μερών στους ανωτέρω τομείς γίνεται στο πλαίσιο των παραδοσιακών αποστολών του Ινστιτούτου Παστέρ, όπως προσδιορίζονται στο Χάρτη των Αξιών και στη Διακήρυξη των Κοινών Αξιών του Ινστιτούτου Παστέρ που ακολουθούν ως προσαρτήματα την εν λόγω Σύμβαση.
       Μελανό σημείο σ’ όλη αυτήν τη διαδικασία που ακολουθήθηκε μέχρι σήμερα αποτελεί η κωλυσιεργία και η διετής καθυστέρηση εκ μέρους της ελληνικής Κυβέρνησης να εκκινήσει έγκαιρα, ακόμα και πριν τη λήξη της σύμβασης και να ολοκληρώσει τάχιστα τις διαπραγματεύσεις για την ανανέωση και την υπογραφή νέας σύμβασης με το Ινστιτούτο Παστέρ που έληξε από το 2006. 
      Θα έπρεπε οι διαπραγματεύσεις να είναι πιο σύντομες, κύριε Υπουργέ. Όλα αυτά είναι ενδεικτικά του τρόπου με τον οποίο σήμερα η Κυβέρνηση αντιλαμβάνεται και αντιμετωπίζει σημαντικά ζητήματα της χώρας, όπως είναι οι τομείς δημόσιας υγείας και της έρευνας. Θα έπρεπε να προχωρήσετε πριν λήξει η συμφωνία. Δεν μπορεί να έχει λήξει η συμφωνία το 2006 και να έχουμε φτάσει στο 2009 για να κυρώσει η Βουλή αυτήν τη συμφωνία.
      Και δεν είναι μόνο αυτό. Αυτή η σύμβαση θα ήταν πιο άρτια και πιο ολοκληρωμένη –που δεν θα μπορούσε κανείς να την αμφισβητήσει ενδεχομένως- εάν είχε προβλεφθεί η συμμετοχή των εργαζομένων στο διοικητικό συμβούλιο του Ελληνικού Ινστιτούτου Παστέρ και είναι ειρωνεία ότι υπογράφτηκε στις 28 Μαρτίου 2008. Στις 21 Μαρτίου 2008 δημοσιεύθηκε ο νόμος για την έρευνα που περιελάμβανε διατάξεις για τη συμμετοχή δύο εργαζομένων στο διοικητικό συμβούλιο των ερευνητικών κέντρων και των ερευνητικών ιδρυμάτων και απορούμε για ποιο λόγο σ’ αυτό το ερευνητικό κέντρο, στο Ινστιτούτο Παστέρ δεν περιελήφθηκε. Εφτά μέρες πριν είχε δημοσιευθεί στην Εφημερίδα της Κυβέρνησης ο δικός σας νόμος, της δικής σας Κυβέρνησης. Θα ήταν πιο άρτιο σήμερα το νομοσχέδιο και δεν θα το αμφισβητούσε και κανείς ενδεχομένως. Θα πέρναγε και χωρίς καν να συζητηθεί εδώ στη Βουλή. 
      Η Κυβέρνηση όφειλε πριν φέρει για κύρωση τη σύμβαση στη Βουλή να έχει δώσει λύση σ’ αυτό το ζήτημα, της συμμετοχής των εργαζομένων στο διοικητικό συμβούλιο. Το γνωρίζατε, κύριε Υπουργέ. Σας είχαν στείλει επιστολές τις οποίες και θα καταθέσω.
      Σας είχε στείλει επιστολή ο Σύλλογος του Προσωπικού του Ελληνικού Ινστιτούτου Παστέρ στις 29 Ιουλίου του 2008, αριθμός πρωτοκόλλου 914. 
      Για τη σύμφωνη γνώμη του για τη συμμετοχή στο διοικητικό συμβούλιο των εργαζομένων, σας είχε στείλει επιστολή και ο καθηγητής κ. Αντωνιάδης, Πρόεδρος του διοικητικού συμβουλίου του Ελληνικού Ινστιτούτου Παστέρ, από τις 5 Σεπτεμβρίου 2008 με αριθμό πρωτοκόλλου 1213. 
      Τέλος, από τις 6 Αυγούστου έχουμε μια τηλεομοιοτυπία του Ινστιτούτου Παστέρ προς τον πρόεδρο του Ελληνικού Ινστιτούτου Παστέρ που λέει ότι συμφωνεί. «Σύμφωνα και με την ελληνική νομοθεσία» όπως το αναφέρει και θα το διαβάσετε. Απορούμε τόσους μήνες μέχρι να έρθει εδώ, ενώ επιτρέπεται από τη σύμβαση η τροποποίησή της, γιατί δεν προχωρήσατε στην τροποποίησή της με βάση και τις διατάξεις που προβλέπονται. Καταθέσω αυτά τα τρία έγγραφα για να λάβετε γνώση.
      (Στο σημείο αυτό ο Βουλευτής κ. Δημήτριος Τσιρώνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εμείς θέλουμε να ελπίζουμε ότι αφού και η γαλλική πλευρά σεβάστηκε το νέο θεσμικό πλαίσιο για την έρευνα, το ν.3653/2008, η πολιτική ηγεσία του Υπουργείου Ανάπτυξης δεν έχει πλέον κανένα λόγο να μην προχωρήσει στην τροποποίηση της σύμβασης, ώστε οι εργαζόμενοι να εκπροσωπηθούν στο διοικητικό συμβούλιο του Ελληνικού Ινστιτούτου Παστέρ, εκτός και αν η ίδια η Κυβέρνηση δεν σεβαστεί το νόμο που η ίδια ψήφισε στη Βουλή. 
      Θέλουμε να πιστεύουμε ότι κάτι τέτοιο δε θα συμβεί, καθώς από τη σχετική συζήτηση που έγινε στην αρμόδια Κοινοβουλευτική Επιτροπή Παραγωγής και Εμπορίου, ο παριστάμενος εδώ Υφυπουργός Ανάπτυξης, ο κ. Βλάχος, είχε δεσμευθεί ότι το ζήτημα της συμμετοχής των εργαζομένων στο διοικητικό συμβούλιο του Ελληνικού Ινστιτούτου Παστέρ θα ρυθμιστεί και θα επιλυθεί με την τροποποίηση του άρθρου 4 της σύμβασης, που αφορά στη σύνθεση του διοικητικού συμβουλίου, σύμφωνα, όπως μας είχε πει και ο ίδιος, με τη διάταξη της παραγράφου 4 του άρθρου 17 της σύμβασης. Είναι η διάταξη που προβλέπει πώς τροποποιείται αυτή η σύμβαση.
      Ο Υφυπουργός, μάλιστα, τότε ανέφερε ότι η σχετική τροποποίηση ενδεχομένως δεν χρειάζεται κύρωση με νομοθετική ρύθμιση. Ενδεχομένως, δεν χρειάζεται. Φαντάζομαι να το έχει εξετάσει και να μας πει ο κύριος Υφυπουργός. Δεδομένου ότι με τον πρόσφατο ανασχηματισμό ο Υπουργός Ανάπτυξης έχει αλλάξει, ενδεχομένως -δεν ξέρω, είναι θέμα της Κυβέρνησης- απαιτείται επαναβεβαίωση αυτής της δέσμευσης από τη νέα πολιτική ηγεσία του Υπουργείου Ανάπτυξης.
      Στην επιτροπή είχα καταθέσει και ένα σχέδιο πώς θα μπορούσε να τροποποιηθεί αυτό το άρθρο 4 για τη συμμετοχή των εργαζομένων στο διοικητικό συμβούλιο -σας το καταθέτω εκ νέου και για την ενημέρωση των συναδέλφων και των ενδιαφερομένων- έτσι ώστε να μετέχει ένας εκπρόσωπος των ερευνητών και ειδικών λειτουργικών επιστημόνων (Ε.Λ.Ε.) και ένας εκπρόσωπος του τεχνικού-διοικητικού προσωπικού. Όπως σας είπα, το κατέθεσα στα Πρακτικά.
      (Στο σημείο αυτό ο Βουλευτής κ. Δημήτριος Τσιρώνης καταθέτει για τα Πρακτικά το προαναφερθέν σχέδιο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Από την πλευρά μας, με μοναδικές μας ενστάσεις και επιφυλάξεις τη διετή καθυστέρηση των διαπραγματεύσεων της σύμβασης και το άρθρο 4 για τη σύνθεση του διοικητικού συμβουλίου, όπως προανέφερα πριν, χωρίς τους εκπροσώπους των εργαζομένων, όπως είπαμε και κατά τη σχετική συζήτηση που προηγήθηκε στην επιτροπή, δεν έχουμε καμμιά αντίρρηση να συναινέσουμε και να συμφωνήσουμε στην κύρωση αυτής της σύμβασης για συνεργασία στον τομέα της δημόσιας υγείας, της έρευνας και της εκπαίδευσης μεταξύ Ινστιτούτου Παστέρ και του Ελληνικού Ινστιτούτου Παστέρ.
      Όμως, ακόμα και αν κυρωθεί η σύμβαση εδώ, στο ελληνικό Κοινοβούλιο, από τη Βουλή των Ελλήνων, η συμμετοχή των εργαζομένων, όπως προαναφέραμε, στο διοικητικό συμβούλιο πράγματι θα μπορεί να γίνει με τη διαδικασία του άρθρου 17 παράγραφος 4, με την υπογραφή ειδικού συμφωνητικού, υπογεγραμμένο από όλα τα συμβαλλόμενα μέρη. Από την αποδοχή και υιοθέτηση αυτής της σύμβασης δεν προκαλείται καμμία δαπάνη από αυτή που ήδη επιβαρύνει ο κρατικός προϋπολογισμός από την λειτουργία του Ελληνικού Ινστιτούτου Παστέρ, ενώ τα επιπλέον οφέλη που προσδοκούνται από την ανανέωση, εξειδίκευση και διεύρυνση αυτής της σύμβασης είναι σημαντικά για τη χώρα μας.
      Από την πλευρά μας, για όλους τους λόγους που αναπτύχθηκαν, παρέχουμε θετική ψήφο στην κύρωση αυτής της σύμβασης μεταξύ του ελληνικού δημοσίου, του Ινστιτούτου Παστέρ και του Ελληνικού Ινστιτούτου Παστέρ, θεωρώντας ότι η νέα πολιτική ηγεσία του Υπουργείου Ανάπτυξης θα τηρήσει τις διαβεβαιώσεις και τις δεσμεύσεις της Κυβέρνησης στην αρμόδια κοινοβουλευτική επιτροπή, περιλαμβάνοντας στο διοικητικό συμβούλιο του ΕΙΠ δύο εκπροσώπους των εργαζομένων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρίες και κύριοι συνάδελφοι -για μισό λεπτό μόνο- θα ήταν μεγάλη παράλειψη, εάν εδώ στο ελληνικό Κοινοβούλιο δεν εκφράζαμε την αλληλεγγύη και τη συμπαράστασή μας, από το Βήμα της Βουλής στο δοκιμαζόμενο παλαιστινιακό λαό, που αυτό το διάστημα βιώνει την αγριότητα, την ωμότητα και τη θηριωδία των ισραηλινών στρατευμάτων. Στη γειτονιά μας συντελείται ένα από τα πιο βάναυσα και αποτρόπαια εγκλήματα κατά της ανθρωπότητας και η διεθνής κοινότητα εθελοτυφλεί.
      Τα είχα καταγγείλει όλα αυτά από το Βήμα της Βουλής στις 25 Νοεμβρίου, πριν από σαράντα πέντε περίπου μέρες. Μόλις είχα επιστρέψει από μια διεθνή συνδιάσκεψη για το παλαιστινιακό πρόβλημα στη Δαμασκό της Συρίας.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, παρακαλώ.
      ΔΗΜΗΤΡΙΟΣ ΤΣΙΡΩΝΗΣ: Αφήστε με μισό λεπτό, κυρία Πρόεδρε.
      Εκεί είχα εκπροσωπήσει το ελληνικό Κοινοβούλιο και μαζί και την τιμή της χώρας μας.
      Η ελληνική Κυβέρνηση, δυστυχώς, μένει απαθής, χωρίς να αναλαμβάνει καμμιά πρωτοβουλία για την κατάπαυση του πυρός και την επίτευξη εκεχειρίας. Και μάλιστα, σαν να μην έφθανε αυτό, στον σημερινό Τύπο, αλλά και στα blogs έχει αποκαλυφθεί ότι μέσω του ελληνικού λιμανιού του Αστακού γίνεται η μεταφορά αμερικανικών πυρομαχικών στο Ισραήλ.
      Εάν συμβαίνει κάτι τέτοιο, κύριε Υπουργέ και δεν το αποτρέψει η ελληνική Κυβέρνηση, θα είναι συμμέτοχος σ' αυτό το μεγάλο έγκλημα κατά του παλαιστινιακού λαού.
      Σας ευχαριστώ.
(Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Έλσα Παπαδημητρίου): Να σας ενημερώσω, κύριε συνάδελφε, στην άλλη συνδιάσκεψη ρωτήστε και τους ομολόγους μας από τα άλλα Κοινοβούλια, κυρίως της Νότιας Μεσογείου, να δείτε πόσο εξαιρετικά ευχαριστημένοι είναι για τις αντιδράσεις όχι μόνο της εκτελεστικής εξουσίας στην Ελλάδα, αλλά και της κοινοβουλευτικής. Ήμασταν οι πρώτοι Κοινοβουλευτικοί που εκπέμψαμε μηνύματα.
      Παρακαλώ, ο κύριος Αλυσανδράκης από το ΚΚΕ έχει το λόγο.
      ΔΗΜΗΤΡΙΟΣ ΤΣΙΡΩΝΗΣ: Σαν Κοινοβούλιο είπα ναι.
      Κυρία Πρόεδρε, ήμουν εκπρόσωπος του ελληνικού Κοινοβουλίου στην Διεθνή Συνδιάσκεψη για το παλαιστινιακό πρόβλημα στη Δαμασκό της Συρίας, 23-24 Νοεμβρίου φέτος, με την υπογραφή του Προέδρου της Βουλής. Αυτό είπα. Η Κυβέρνηση τι κάνει; Το ελληνικό Κοινοβούλιο καλά πράττει και ενδεχομένως, εάν προβλεπόταν και από τον Κανονισμό της Βουλής, θα έπρεπε να προχωρήσει και στην υιοθέτηση ενός ψηφίσματος υπέρ του παλαιστινιακού λαού και καταδίκης του Ισραήλ.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Σιούφας αμέσως μόλις ξέσπασε η κρίση…
      ΔΗΜΗΤΡΙΟΣ ΤΣΙΡΩΝΗΣ: Το ξέρω.
      ΠΡΟΕΔΡΕΥΟΥΣΑ (Έλσα Παπαδημητρίου): …επικοινώνησε μ’ όλους τους Προέδρους των Κοινοβουλίων…
      ΔΗΜΗΤΡΙΟΣ ΤΣΙΡΩΝΗΣ: Το ζήτημα είναι τι κάνει η ελληνική Κυβέρνηση, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Δύο λεπτά. Είναι χρήσιμο να το γνωρίζετε.
      Επικοινώνησε μ’ όλους τους Προέδρους των Κοινοβουλίων Ευρωμεσογειακής, μ’ όλες τις κοινοβουλευτικές συνελεύσεις και ήδη γίνεται τεράστια κινητοποίηση για κοινή διάσκεψη άμεσα και αποστολή κοινοβουλευτικής βοήθειας στο πεδίο. Λίγο υπομονή.
      Ορίστε, κύριε Αλυσανδράκη.
      ΚΩΝΣΤΑΝΤΙΝΟΣ ΓΕΙΤΟΝΑΣ: (Δεν ακούστηκε).
      ΠΡΟΕΔΡΕΥΟΥΣΑ (Έλσα Παπαδημητρίου): Αρχίσατε τη χρονιά, κύριε Γείτονα, μουγκρίζοντας. Γιατί;
      ΚΩΝΣΤΑΝΤΙΝΟΣ ΓΕΙΤΟΝΑΣ: Τι είπατε, κυρία Πρόεδρε;
      ΠΡΟΕΔΡΕΥΟΥΣΑ (Έλσα Παπαδημητρίου): Είπα ότι αρχίσατε τη χρονιά παραπονούμενος. Γιατί;
      ΚΩΝΣΤΑΝΤΙΝΟΣ ΓΕΙΤΟΝΑΣ: Γιατί προηγουμένως διακόψατε το συνάδελφο, επειδή μιλούσε για την οικονομική πολιτική.
      ΠΡΟΕΔΡΕΥΟΥΣΑ (Έλσα Παπαδημητρίου): Ο συμπαθής νέος συνάδελφος…
      ΚΩΝΣΤΑΝΤΙΝΟΣ ΓΕΙΤΟΝΑΣ: Αφού δημιουργεί λοιμώξεις στην κοινωνία η οικονομική πολιτική…
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Στα προβληματικά σώματα…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Αλυσανδράκη, παρακαλώ, έχετε το λόγο.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Να ξεκινήσω, κυρία Πρόεδρε. Ευχαριστώ πολύ.
      Είναι, βέβαια, περίοδος για ευχές. Προσθέτω και τις δικές μου, αλλά δεν θα ακολουθήσω το παράδειγμα του εισηγητή του ΠΑΣΟΚ, του κ. Τσιρώνη.
      Το Κομμουνιστικό Κόμμα Ελλάδας δεν περιμένει να ανοίξουν οι εργασίες της Βουλής για να σχολιάσει και να πει την άποψή του στα τρέχοντα ζητήματα.
      Θα περιοριστώ στο νομοσχέδιο για τη νέα σύμβαση με το Ινστιτούτο Παστέρ, μία σύμβαση που φέρεται ως εκσυγχρονιστική.
      Μπαίνει, λοιπόν, ένα ερώτημα: Σε τι έγκειται ο εκσυγχρονισμός; Στη συζήτηση, αλλά και από την εισήγηση -στη συζήτηση στην επιτροπή, εννοώ- και από τη μεριά του Υπουργού εντοπίστηκαν ορισμένες πλευρές που εκσυγχρονίστηκαν, όπως οι δραστηριότητες του Ινστιτούτου Παστέρ, η αξιοποίηση του διεθνούς δικτύου των Ινστιτούτων Παστέρ, οι υποχρεώσεις του ινστιτούτου για την μετεκπαίδευση κλπ, αναμόρφωση της διοικητικής δομής.
      Εδώ, με την ευκαιρία να πω ότι το Κομμουνιστικό Κόμμα Ελλάδας συμφωνεί με το αίτημα των εργαζομένων τόσο των ερευνητών, όσο και των υπόλοιπων εργαζομένων για συμμετοχή τους στο διοικητικό συμβούλιο. Να θυμίσω ότι εκκρεμεί μία τοποθέτηση από τη μεριά του Υπουργείου γι’ αυτό το θέμα.
      Στη διάρκεια της συζήτησης στην επιτροπή είχαμε θέσει ένα ερώτημα στον Υπουργό και με βάση αυτό το ερώτημα, είχαμε εκφράσει κάποιες επιφυλάξεις. Είχαμε πει: Τι τέλος πάντων κάνει σ’ αυτήν την συμφωνία το άρθρο 9 περί πνευματικής ιδιοκτησίας και τι κάνει το άρθρο 13 περί εμπιστευτικότητας της έρευνας, δεδομένου, μάλιστα, ότι τέτοιες διατάξεις δεν υπήρχαν καθόλου στη σύμβαση του 1975 που διέπει μέχρι σήμερα τη λειτουργία του Ινστιτούτου Παστέρ στην Ελλάδα. Απάντηση δεν πήραμε καμμία.
      Χρειάστηκε, λοιπόν, να κάνουμε κάποια ψάξιμο και βρέθηκαν μερικά ενδιαφέροντα πράγματα σ' αυτό το ψάξιμο που δίνουν και απάντηση για το τι κάνουν αυτά τα συγκεκριμένα άρθρα εκεί.
      Κυρίες και κύριοι συνάδελφοι, δεν σας είναι άγνωστο ότι το μητρικό Ινστιτούτο Παστέρ έχει μια ιστορία εκατόν είκοσι ετών και σ’ αυτά τα χρόνια έχει να επιδείξει ένα τεράστιο έργο, μια τεράστια συμβολή σε τομείς της δημόσιας υγείας, όπως η καταπολέμηση λοιμωδών νόσων, στην ιατρική έρευνα, στην ανάπτυξη εμβολίων και στην εκπαίδευση. Μάλιστα, υπερηφανεύεται ότι έχει ανάμεσα στους συνεργάτες του των εκατόν είκοσι αυτών χρόνων και οκτώ βραβεία Νόμπελ. 
      Έτσι λειτουργούσε το Ινστιτούτο Παστέρ επί εκατόν δέκα χρόνια. Λέω εκατόν δέκα χρόνια, γιατί πριν από δέκα χρόνια το μητρικό Ινστιτούτο Παστέρ άρχισε να προσαρμόζεται στο μοντέλο της Ευρωπαϊκής Ένωσης για την έρευνα, στο μοντέλο που θέλει την έρευνα εμπορευματοποιημένη, που θέλει την έρευνα υποταγμένη στην αγορά και στην επιχειρηματική δραστηριότητα γενικότερα. 
      Σύμφωνα, λοιπόν, με το ίδιο το site του Ινστιτούτου Παστέρ, «αν θέλουμε», όπως λέει, «να είμαστε ανταγωνιστικοί για τα επόμενα χρόνια, πρέπει να βελτιστοποιήσουμε την επάρκεια ανάμεσα στις γνώσεις και στις ανάγκες της αγοράς». Προσαρμόζεται, λοιπόν, το μητρικό Ινστιτούτο Παστέρ στις ανάγκες της αγοράς. Και πώς προσαρμόζεται; Ανάμεσα σ’ άλλα, από το 1998, τα τελευταία δέκα χρόνια, έχει ιδρύσει ή έχει συμμετάσχει σε δεκατρείς επιχειρήσεις για να εμπορευτεί αποτελέσματα ερευνητικά. Μάλιστα, έχει την υποχρέωση, απ’ ό,τι μας πληροφορούν τα ίδια τα κείμενα του Ινστιτούτου Παστέρ, να καλύπτει με τέτοιες δραστηριότητες τα 2/3 των δαπανών του. 
      Η νοοτροπία αυτή προχωράει και παραπέρα. Παραδείγματος χάρη, αν κοιτάξει κάποιος την ιστοσελίδα της Γενικής Γραμματείας Έρευνας και Τεχνολογίας στο κομμάτι που αφορά το Ελληνικό Ινστιτούτο Παστέρ, ως επιτεύγματα για την έρευνα αναφέρονται τα εξής δύο. Προσέξτε παρακαλώ. 
      Πρώτο επίτευγμα. «Σημαντική παρουσία στα ευρωπαϊκά ερευνητικά προγράμματα με ύψος χρηματοδότησης που φτάνει τα 4,2 εκατομμύρια ευρώ, αλλά και στα ελληνικά, με χρηματοδοτήσεις προγραμμάτων μέσω της ΓΓΕΤ ύψους 4,8 εκατομμύριων ευρώ για τη διετία 2000-2002». Εννέα εκατομμύρια ευρώ χρηματοδοτήσεις αυτό είναι που θεωρεί η ιστοσελίδα της Γενικής Γραμματείας Έρευνας και Τεχνολογίας για το Ελληνικό Ινστιτούτο Παστέρ ως επίτευγμα του για την έρευνα. 
      Δεύτερο επίτευγμα. «Τέσσερις αιτήσεις για διπλώματα ευρεσιτεχνίας». 
      Αυτά είναι τα ερευνητικά επιτεύγματα, σύμφωνα με την πηγή που σας είπα. 
      Έτσι, λοιπόν, κυρίες και κύριοι συνάδελφοι, λύθηκε η απορία μας για το τι κάνει το άρθρο 9, περί πνευματικής ιδιοκτησίας, διότι, βεβαίως, δεν μπορείς να πουλήσεις στην αγορά κάτι το οποίο δεν σου ανήκει και υπάρχει το ιδεολόγημα της πνευματικής ιδιοκτησίας που καλύπτει μέχρι και μορφές ζωής για να μπορεί κάποιος να τις εμπορευθεί και για το άρθρο 13 για την εμπιστευτικότητα, διότι αν θέλεις να πουλήσεις κάτι, θα πρέπει να το προστατεύσεις, μην το μάθει κάποιος ανταγωνιστής σου και σου κλέψει την ιδέα. 
      Και μαζί με το άρθρο 9 και το άρθρο 13 της συμφωνίας, να βάλουμε και το άρθρο 10 μαζί με το Παράρτημα 3, το οποίο Παράρτημα 3, αν θυμόσαστε καλά, περιγράφει με κάθε λεπτομέρεια τα σήματα που μπορεί να χρησιμοποιεί το Ινστιτούτο Παστέρ και κανένας άλλος δεν έχει δικαίωμα να τα χρησιμοποιήσει. 
      Να σημειώσω επίσης, ότι τέτοιες ιδέες ευρωενωσιακές, για το πώς πρέπει να είναι η έρευνα, έχουν παρεισφρήσει και στο χάρτη αξιών του Ινστιτούτου Παστέρ, Παράρτημα 1 και στη δήλωση κοινών αξιών των Ινστιτούτων Παστέρ, που εμφανίζεται ως παράρτημα 2. Και τα δύο Παραρτήματα είναι διανθισμένα από ευρωενωσιακά ιδεολογήματα, όπως περί ανταγωνιστικότητας της έρευνας, περί αριστείας με τον τρόπο που βλέπει η Ευρωπαϊκή Ένωση και μια σειρά τέτοια πράγματα. 
      Κυρίες και κύριοι συνάδελφοι, το Κομμουνιστικό Κόμμα Ελλάδας σέβεται την ιστορία του Ινστιτούτου Παστέρ. Εντούτοις, δεν μπορεί να συμφωνήσει, δεν μπορεί να ψηφίσει θετικά γι’ αυτήν τη σύμβαση, η οποία στην ουσία, κάνει το Ινστιτούτο Παστέρ έναν ακόμη οργανισμό που άγεται και φέρεται από τις δυνάμεις της αγοράς και όχι από τους σκοπούς για τους οποίους ξεκίνησε. 
      Βέβαια, σ’ αυτό το σημείο βοηθάει και το γεγονός ότι το Ινστιτούτο Παστέρ είναι νομικό πρόσωπο ιδιωτικού δικαίου, αλλά το βασικό είναι ότι αυτό το νομοσχέδιο, αυτή η σύμβαση επικυρώνει αλλαγές καθοριστικές σε εντελώς αρνητική κατεύθυνση, κατά τη γνώμη μας, για τον τρόπο που θα λειτουργεί το Ινστιτούτο Παστέρ.
      Ευχαριστώ, κυρία Πρόεδρε.
       ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ τον κ. Γρηγόρη Ψαριανό να λάβει το λόγο.
      ΓΡΗΓΟΡΙΟΣ ΨΑΡΙΑΝΟΣ: Ευχαριστώ, κυρία Πρόεδρε.
      Θα είμαι πολύ σύντομος για το Ινστιτούτο Παστέρ, αφού πω πρώτα ότι επειδή μιλάμε για ένα χώρο λοιμώξεων και επειδή ζούμε έντονες λοιμώξεις τα τελευταία χρόνια και μέσα στην Ελλάδα και εκτός Ελλάδας, στη γειτονιά μας –εννοώ τη γειτονιά της  Μεσογείου- είναι μεγάλη ανάγκη η ελληνική Κυβέρνηση να πάρει μία σαφή, ξεκάθαρη και κατηγορηματική θέση, μια που κυβερνητικοί παράγοντες, Υπουργοί και στελέχη της Κυβέρνησης και άλλων κομμάτων ζητούν την απερίφραστη καταδίκη της βίας από οπουδήποτε και αν προέρχεται.
      Με αφορμή τα επεισόδια που έγιναν και στην Αθήνα και στην Ελλάδα –τον τελευταίο μήνα τουλάχιστον- είναι άμεση ανάγκη για την Κυβέρνηση να καταδικάσει ευθέως τη συγκεκριμένη δολοφονική βία που ασκείται στην Παλαιστίνη από το κράτος του Ισραήλ, μία τερατώδη εγκληματική βία, την οποία η Κυβέρνηση δεν καταδικάζει ευθέως και «κάνει την πάπια».
      Για το Ινστιτούτο Παστέρ, στην επιτροπή είχαμε απευθύνει το αίτημα στην Κυβέρνηση –και ο Υπουργός και η Κυβέρνηση είχαν δεχθεί- ότι πρέπει βεβαίως να συμμετέχουν δύο εκπρόσωποι των εργαζομένων στο διοικητικό συμβούλιο. 
      Υπήρχε ο χρόνος να περιληφθεί αυτό στη συμφωνία που ψηφίζουμε. Όμως, ενώ είμαστε κατ’ αρχήν θετικοί και το είπαμε από την πρώτη στιγμή και πιστεύουμε ότι πρέπει να κυρωθεί και να προχωρήσει, δεν θα την ψηφίσουμε, εφόσον τεχνηέντως ή δεν ξέρω για ποιο άλλο λόγο και εδώ είχαμε αυτήν την πολύ σοβαρή παράλειψη. Όπως προβλέπεται από το ν. 3653/2008, από τα άρθρα 33 και 36 και όπως έχει δεχθεί και έχει συμφωνήσει και το γαλλικό Ινστιτούτο Παστέρ, πρέπει, μπορεί και είναι άμεση ανάγκη να μπουν στο Διοικητικό Συμβούλιο του Ινστιτούτου Παστέρ δύο τουλάχιστον αντιπρόσωποι από τους εργαζόμενους.
      Ζητάμε, λοιπόν, να αποσυρθεί η συμφωνία και να προστεθούν στο διοικητικό συμβούλιο εκπρόσωποι των εργαζομένων, για να την ψηφίσουμε και εμείς. Αν χρειάζεται ένα διάστημα, το είχαμε. Αν χρειαστεί και άλλο ένα μικρό διάστημα να γίνει αυτό, να γίνει, γιατί είναι μία διεργασία που την κρίνουμε απολύτως απαραίτητη και γι’ αυτόν και μόνο το λόγο δεν θα ψηφίσουμε τη συμφωνία.
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ.
      Ο κ. Πολατίδης, ειδικός αγορητής του Λαϊκού Ορθόδοξου Συναγερμού, έχει το λόγο.
        ΗΛΙΑΣ ΠΟΛΑΤΙΔΗΣ: Ευχαριστώ, κυρία Πρόεδρε.
      Καλή χρονιά σ’ όλους! Ας ελπίσουμε ότι θα είναι και παραγωγική για το Κοινοβούλιο.
      Να εκφράσω τις ευχές μου και στο νέο Υφυπουργό, ο οποίος ανέλαβε τα καθήκοντά του και να ευχηθώ και σ’ αυτόν να είναι παραγωγικός.
      Ως προς το θέμα της συμφωνίας, το βασικό θέμα το οποίο ετέθη στην επιτροπή ήταν αυτό της συμμετοχής των εργαζομένων, το οποίο είναι μία επιπλέον απόδειξη της προχειρότητας με την οποία γίνεται η νομοθετική εργασία στην Ελλάδα. Εφόσον, όμως, τότε ο κ. Καλαφάτης είχε αναφέρει τη διαδικασία με την οποία μπορεί εκ των υστέρων να ισχύσει η σύμβαση, αλλά ταυτοχρόνως εκ των υστέρων να τροποποιηθεί για το μοναδικό θέμα το οποίο τίθεται, δηλαδή, για τη συμμετοχή των εργαζομένων, θεωρούμε ότι δεν θα αλλάξει κάτι σημαντικό ως προς αυτό το σημείο και γι’ αυτό υπερψηφίζουμε επί της αρχής το νομοσχέδιο.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Πολατίδη. 
      Κύριε Υπουργέ, υπάρχει ένας εγγεγραμμένος αγορητής, τον οποίο θα περιμένετε να ακούσετε. 
      Το λόγο έχει ο κ. Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Δύο λόγια θα πω και εγώ, κυρία Πρόεδρε. 
      Θέλω να ευχηθώ σ’ όλους τους συναδέλφους «χρόνια πολλά» και μια χρονιά παραγωγική για το ελληνικό Κοινοβούλιο. Ας ελπίσουμε ότι αυτή η χρονιά θα είναι ειρηνική για τον κόσμο και ότι όλοι θα αντεπεξέλθουμε στην παγκόσμια οικονομική κρίση. 
      Τώρα, ας έρθουμε στο σχέδιο νόμου. 
      Κύριοι συνάδελφοι, η Ελλάδα για να μπορεί να αντεπεξέλθει στο διεθνή ανταγωνισμό πρέπει να επενδύσει στην έρευνα και την τεχνολογία. Αυτή πρέπει να είναι η στρατηγική του μέλλοντος. Συνεπώς η επαναεπικυροποίηση της σύμβασης για το Ελληνικό Ινστιτούτο Παστέρ κινείται προς τη σωστή κατεύθυνση. 
      Ας δούμε τι κάνει το Ελληνικό Ινστιτούτο Παστέρ. 
      Πρώτον, διασφαλίζει προσφορά υπηρεσιών δημόσιας υγείας υψηλής ποιότητας σε εμβόλια, σε εξειδικευμένες διαγνώσεις, σε εξειδικευμένα κέντρα αναφοράς. Δύο, για την ακρίβεια.
      Δεύτερον, συμμετέχει στο διεθνές δίκτυο των Ινστιτούτων Παστέρ. Αυτό κατά βάση βοηθάει, αν θέλετε, σ’ αυτό που λέμε, την αμφίδρομη πληροφόρηση πάνω στην έρευνα, δηλαδή, στο follow-up της έρευνας, το οποίο μπορεί να έχουμε προς όφελος της χώρας μας.
      Τρίτον, επιδιώκει συνεργασίες στον παραγωγικό τομέα, για παράδειγμα με βιομηχανίες. Και αυτό το κάνει γιατί υπάρχει ανάγκη εξεύρεσης πόρων, προκειμένου να μπορεί να επιδοτήσει την έρευνα και την τεχνολογία πάνω στην οποία εργάζεται. 
      Τέλος, αξιοποιεί το ανθρώπινο δυναμικό, δηλαδή, τους Έλληνες επιστήμονες που, ευτυχώς για τη χώρα μας, έχουμε πάρα πολλούς. Δυστυχώς, όμως, για τη χώρα μας προσπαθούν να προσφέρουν τις γνώσεις τους και τις υπηρεσίες τους στο εξωτερικό. Δίνει, λοιπόν, μια διέξοδο σε πρωτότυπες έρευνες από Έλληνες επιστήμονες. Αυτό για μένα είναι κάτι πάρα πολύ σημαντικό. 
      Το Ινστιτούτο Παστέρ όλα αυτά τα κάνει σε συνεργασία με τις κρατικές υπηρεσίες υγείας και ανάπτυξης. Γι’ αυτό σωστά στο διοικητικό συμβούλιο εκτός από τον έναν εκπρόσωπο του Υπουργείου Υγείας, συμμετέχει και ένας εκπρόσωπος του Υπουργείου Ανάπτυξης, τέσσερις επιστήμονες και ένας νομικός. 
      Και εδώ θέλω να προσθέσω και εγώ τη δική μου φωνή στις φωνές των άλλων συναδέλφων και να πω ότι επειδή αυτή η σύμβαση επαναεπικυροποιήθηκε πριν ακόμα ψηφιστεί ο νόμος για τα ερευνητικά ινστιτούτα στην Ελλάδα -όπου εκεί προβλέπεται η συμμετοχή και εργαζομένων- θα πρέπει να μπουν δύο εργαζόμενοι και να γίνει ξανά το συμβούλιο αυτό εννιαμελές. 
      Δηλαδή, κυρίες και κύριοι συνάδελφοι, το Ελληνικό Ινστιτούτο Παστέρ είναι ένα θετικό σημείο έρευνας για την Ελλάδα και γι’ αυτό ακριβώς θα πρέπει εμείς να συμβάλουμε ψηφίζοντας αυτήν τη σύμβαση.
      Ψηφίζω τη σύμβαση με την παράκληση ότι θα ακολουθήσετε και αυτό που λέει η έκθεση της Επιστημονικής Επιτροπής, δηλαδή –και το διαβάζω επακριβώς- «όταν σε μία σύμβαση οι όροι αποκλίνουν από τις ισχύουσες διατάξεις, έχουν τη φύση νομοθετικής διάταξης και ως εκ τούτου, οι διοικητικές πράξεις που εκδίδονται βάσει αυτών είναι δυνατόν να προσβληθούν ενώπιον του Συμβουλίου της Επικρατείας». Άρα, λοιπόν, εφόσον ο νόμος μας λέει και συμμετοχή δύο εργαζομένων, αυτό θα πρέπει να γίνει έστω και αν χρειαστεί να ψηφίσετε διάταξη σε κάποιο άλλο νομοσχέδιο.  
      Σας ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε. 
      Το λόγο έχει ο καινούργιος Υφυπουργός Ανάπτυξης κ. Ιωάννης Μπούγας. Πριν όμως, του δώσω το λόγο, θα ήθελα να του ευχηθώ η θητεία του ως Υπουργού να είναι όσο εξαιρετική ήταν η θητεία του Βουλευτή που γνωρίζω τα τελευταία πέντε χρόνια. Καλή επιτυχία, κύριε Υπουργέ! 
      ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Σας ευχαριστώ πολύ, κυρία Πρόεδρε. 
      Κυρίες και κύριοι συνάδελφοι, με την κύρωση της συζητούμενης σύμβασης μεταξύ της ελληνικής Κυβέρνησης, του Γαλλικού Ινστιτούτου Παστέρ και του Ελληνικού Ινστιτούτου Παστέρ, σας καλούμε να συμπράξετε σε μία δημιουργική πρωτοβουλία για τον εκσυγχρονισμό του θεσμικού πλαισίου λειτουργίας του ινστιτούτου ώστε να ανταποκριθεί με αποτελεσματικότητα στις σύγχρονες ανάγκες προαγωγής της έρευνας και διαφύλαξης της δημόσιας υγείας. 
	Όπως γνωρίζετε, το Ελληνικό Ινστιτούτο Παστέρ ιδρύθηκε προ ενενήντα περίπου ετών, με το βασιλικό διάταγμα της 26ης Απριλίου 1919, που αποτέλεσε και το πρώτο καταστατικό λειτουργίας του και έθεσε τους εξής σκοπούς ως σκοπούς δραστηριότητάς του: 
	Πρώτον, τη μελέτη και την καταπολέμηση των λοιμωδών και παρασιτικών νόσων, δεύτερον, τη συμμετοχή στον αγώνα κατά της ελονοσίας και της φυματίωσης, τρίτον, την παρασκευή εμβολίων και άλλων βιολογικών ή θεραπευτικών προϊόντων και, τέταρτον, τη διδασκαλία της μικροβιολογίας. Αυτά το 1919. 
	Στο διάταγμα αυτό έγιναν στη συνέχεια πολλές τροποποιήσεις και συμπληρώσεις μέχρι το ν. 390/1976, στον οποίο βασιζόταν μέχρι σήμερα η λειτουργία του Ελληνικού Ινστιτούτου Παστέρ. Με το νόμο αυτό είχε κυρωθεί από τη Βουλή η διμερής συμφωνία της 24ης Οκτωβρίου 1975 μεταξύ της ελληνικής Κυβέρνησης και του Ινστιτούτου Παστέρ Παρισίων, διά της οποίας καθορίστηκε το σημερινό πλαίσιο λειτουργίας του ινστιτούτου ως νομικού προσώπου ιδιωτικού δικαίου, κοινωφελούς ιδρύματος μη κερδοσκοπικού χαρακτήρα, το οποίο τελεί υπό την εποπτεία της Γενικής Γραμματείας Έρευνας και Τεχνολογίας του Υπουργείου Ανάπτυξης, καθώς επίσης του Υπουργείου Υγείας και Κοινωνικής Αλληλεγγύης. 
	Από την έναρξη της λειτουργίας του ινστιτούτου το 1920 έως και σήμερα, το Ινστιτούτο Παστέρ παραμένει στην πρωτοπορία των εξελίξεων στη βιοϊατρική έρευνα και τις εφαρμογές της για τη δημόσια υγεία, ενώ συνεχίζει τη μακροχρόνια προσφορά του στην εκπαίδευση, αλλά και την ενημέρωση των πολιτών. 
	Η ενεργός συμμετοχή του ινστιτούτου στο διεθνές δίκτυο Ινστιτούτων Παστέρ και η διαρκής παρουσία των ερευνητών του σε ευρωπαϊκά προγράμματα, αλλά και διεθνείς οργανώσεις για την έρευνα και τεχνολογία προσδίδουν στο Ινστιτούτο Παστέρ διεθνή χαρακτήρα, κύρος και εμβέλεια. 
	Βασική επιδίωξη για το ινστιτούτο αποτελεί η αξιοποίηση των ευρημάτων της βασικής έρευνας προς το σκοπό της ανάπτυξης νέων θεραπευτικών προσεγγίσεων, εμβολίων νέας γενιάς και αξιόπιστων διαγνωστικών μεθόδων. 
	Το Ινστιτούτο Παστέρ κατανέμει τη δραστηριότητά του σε τρεις βασικούς τομείς: Στον τομέα της έρευνας, της δημόσιας υγείας και την εκπαίδευση. 
	Θα πρέπει να πω -για να μην αδικούμε και τη δουλειά που γίνεται στο ινστιτούτο- ότι δίδεται έμφαση στην ανάπτυξη νέων  διαγνωστικών συστημάτων για την ανίχνευση μικροβίων που ευθύνονται για σοβαρές λοιμώξεις στον άνθρωπο ή τα ζώα, την ανάπτυξη εμβολίων νέας γενιάς, την κατανόηση παθογενετικών μηχανισμών για τη διάγνωση και θεραπεία αυτοάνοσων νοσημάτων, καθώς επίσης και την αντιμετώπιση νευροεκφυλιστικών νόσων, όπως η βαριά μυασθένεια και η νόσος Αλτσχάιμερ. 
	Ταυτόχρονα, το Ινστιτούτο Παστέρ δίνει έμφαση στις εφαρμογές της έρευνας στο χώρο της δημόσιας υγείας. Προς τούτο, στο ινστιτούτο λειτουργούν εξειδικευμένο και αξιόπιστο διαγνωστικό κέντρο για παροχή υπηρεσιών υγείας, κέντρα αναφοράς λοιμώξεων, μονάδα εμβολίων για παραγωγή εμβολίων και βιολογικών προϊόντων. 
	Το εκπαιδευτικό έργο του Ινστιτούτου Παστέρ αφορά στην οργάνωση διεθνών επιστημονικών σεμιναρίων και συνεδρίων υψηλής στάθμης, στην εκπαίδευση μεταπτυχιακών και μεταδιδακτορικών φοιτητών και συνεργατών και στην πρακτική εξάσκηση φοιτητών Τ.Ε.Ι. και Α.Ε.Ι.. Για τις εκπαιδευτικές δραστηριότητες, δε, υπάρχει στενή συνεργασία με πανεπιστήμια της Ελλάδος και του εξωτερικού. 
	Το Ελληνικό Ινστιτούτο Παστέρ εντείνει σήμερα τη δραστηριότητά του με στόχο την ανταγωνιστικότητα και την αριστεία στον ερευνητικό χώρο, την έρευνα υψηλής απήχησης και την ανάπτυξη νέων, τεχνολογιών αιχμής, την ενεργό συμμετοχή στο διεθνές δίκτυο Ινστιτούτων Παστέρ, τη διεύρυνση της προσφοράς υπηρεσιών δημόσιας υγείας υψηλής ποιότητας και τη διασύνδεση της έρευνας με εφαρμογές στον τομέα της δημόσιας υγείας. 
	Για την ευχερέστερη επιδίωξη των στόχων του κοινωφελούς αυτού ιδρύματος κρίθηκε αναγκαία η αντικατάσταση του καταστατικού του πλαισίου και του κοινοτικού νόμου 390/1976, ώστε αυτό το θεσμικό πλαίσιο λειτουργίας του ινστιτούτου να προσαρμοστεί στις σύγχρονες περιστάσεις και ανάγκες. 
    Προϊόν, λοιπόν, αυτής της ανάγκης, την οποία παραπάνω ανέφερα είναι και η συζητούμενη σύμβαση της 28ης Μαρτίου 2008, η οποία υπεγράφη, υπενθυμίζω, στην Αθήνα, μεταξύ της ελληνικής Κυβέρνησης, του Γαλλικού Ινστιτούτου Παστέρ και του Ελληνικού Ινστιτούτου Παστέρ. Την ελληνική πλευρά εκπροσώπησαν οι κ.κ. Φώλιας και Κωνσταντόπουλος υπό την ιδιότητα τότε ο πρώτος του Υπουργού Ανάπτυξης και ο δεύτερος του Υφυπουργού Υγείας, ενώ το Ελληνικό Ινστιτούτο Παστέρ εκπροσώπησε, ο κ. Αντώνιος Αντωνιάδης, Πρόεδρος του Διοικητικού Συμβουλίου και το Γαλλικό Ινστιτούτο Παστέρ ο κ. Υβ Σαρπάκ, διευθύντης Διεθνών Υποθέσεων.
    Πρέπει δε να επισημάνω ότι κατά την υπογραφή της σύμβασης παρέστη και η Υπουργός Ανώτατης Εκπαίδευσης και Έρευνας της Γαλλίας η κ. Βαλερί Πεκρές, γεγονός το οποίο υπογραμμίζει τη σπουδαιότητα της σύμβασης για το πλαίσιο συνεργασίας μεταξύ των συμβαλλόμενων μερών. 
    Με τη νέα αυτή σύμβαση, την οποία συζητάμε σήμερα στην Εθνική Αντιπροσωπεία, το θεσμικό πλαίσιο λειτουργίας του Ινστιτούτου Παστέρ προσαρμόζεται στα σύγχρονα επιστημονικά δεδομένα στους τομείς της ιατρικής επιστήμης και της δημόσιας υγείας, καθώς επίσης και στο υφιστάμενο σχετικό εθνικό και ευρωπαϊκό δίκαιο.
    Ο ευαίσθητος όσο και σύνθετος χαρακτήρας των θεμάτων της επαναδιαπραγμάτευσης της σύμβασης του 1975 απαίτησε, όπως ελέχθη και από τους προηγούμενους ομιλητές, μακρές διαπραγματεύσεις μεταξύ, αφενός της ελληνικής επιτροπής επαναδιαπραγμάτευσης της σύμβασης και αφ’ετέρου, των εκπροσώπων του Γαλλικού Ινστιτούτου Παστέρ, οι οποίες ξεκίνησαν τον Ιούλιο του 2006. Υπήρξαν, δε, επίπονες και μακρές διαπραγματεύσεις προκειμένου να διασφαλιστούν κατά τον καλύτερο δυνατό τρόπο τα συμφέροντα της ελληνικής πλευράς και η σύμβαση τελικά ολοκληρώθηκε και υπεγράφη στις 28 Μαρτίου του 2008.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Για το λόγο αυτόν τον οποίο ανέφερα παραπάνω, τυχόν επικρίσεις για δήθεν κωλυσιεργία που ακούστηκαν κατά το στάδιο των διαπραγματεύσεων, αδικεί τόσο το περιεχόμενο όσο και το αποτέλεσμά τους. 
      Ως κείμενο εργασίας κατά τις διαπραγματεύσεις οι οποίες προηγήθηκαν, χρησιμοποιήθηκε ο ν. 390 του 1976, ο οποίος υπήρξε επιτυχής αφού εφαρμόσθηκε επί τριάντα και πλέον χρόνια.
      Κατά τη διατύπωση των επί μέρους άρθρων λήφθηκε υπόψη και το ελληνικό πρόσφατο θεσμικό πλαίσιο, καθώς επίσης και το ευρωπαϊκό δίκαιο. Και κάνοντας λόγο για το ελληνικό νομοθετικό πλαίσιο, αναφέρομαι στο ν. 3653 του 2008. 
      Όπως επισημάνθηκε και από τους ειδικούς αγορητές και από τους εισηγητές  η νέα σύμβαση σκοπεί την κατά το δυνατόν ακριβέστερη και επικαιροποιημένη αποτύπωση του συνόλου των δραστηριοτήτων του Ινστιτούτου Παστέρ στον κρίσιμο για το σύνολο του πληθυσμού, τομέα της δημόσιας υγείας, όπως αυτές οι δραστηριότητες αναπτύσσονται στο πλαίσιο των σύγχρονων επιστημονικών εξελίξεων στον τομέα της βιοϊατρικής, της εφαρμοσμένης ιατρικής και των ερευνητικών επιτευγμάτων του επιστημονικού προσωπικού του Ινστιτούτου Παστέρ. Επιδιώκει, επίσης, την αξιοποίηση του διεθνούς δικτύου Ινστιτούτων Παστέρ προς όφελος τόσο της ερευνητικής δραστηριότητας του ινστιτούτου, όσο και των εθνικών αναγκών στον τομέα της δημόσιας υγείας, ώστε να διασφαλιστεί η ενίσχυσή του με εξοπλισμό, ιατρικό υλικό, αλλά και ανθρώπινο δυναμικό σε περίπτωση έκτακτης ανάγκης.
      Διατρέχοντας –και θα το κάνω πολύ σύντομα, κύριε Πρόεδρε- τις ρυθμίσεις της σύμβασης, τις οποίες βεβαίως παρουσίασαν οι κύριοι εισηγητές και κυρίως ο εισηγητής της Πλειοψηφίας, πρέπει να πω τα εξής: Η σύμβαση προσδιορίζει με σαφήνεια αφ’ ενός το αντικείμενο της συνεργασίας μεταξύ του Ελληνικού και του Γαλλικού Ινστιτούτου στους θεμελιώδεις τομείς έρευνας, δημόσιας υγείας και εκπαίδευσης και αφ’ετέρου, στους τομείς δραστηριότητας του ινστιτούτου, τόσο ως ερευνητικού κέντρου όσο και ως φορέα δράσεων δημόσιας υγείας. Εμπεδώνεται ο ανθρωπιστικός και οικουμενικός χαρακτήρας των δραστηριοτήτων του Ελληνικού Ινστιτούτου Παστέρ με την προσχώρησή του στο χάρτη των αξιών και τη διακήρυξη κοινών αξιών του Ινστιτούτου Παστέρ, κείμενα τα οποία με την προσάρτησή τους στην κυρούμενη σύμβαση, αποκτούν, διά αυτής της προσαρτήσεως, κανονιστικό περιεχόμενο. 
      Θεμελιώδης αρχή, σύμφωνα με τα κείμενα αυτά, είναι η δέσμευση των Ινστιτούτων Παστέρ στη διαρκή, υπεύθυνη και αλληλέγγυα προς το κοινό συμφέρον δράση και τη συνέχιση, με πνεύμα οικουμενικότητας, γενναιοδωρίας και ανθρωπισμού, των αποστολών του Ινστιτούτου Παστέρ.
    Το διοικητικό συμβούλιο από εννεαμελές καθίσταται επταμελές. Δεν θα αναφέρω περισσότερα για τη σύνθεση του διοικητικού συμβουλίου, άλλωστε θα κάνω αναφορά παρακάτω σε ό,τι αφορά την εκπροσώπηση των εργαζομένων σ’ αυτό, όπως επίσης και στον τρόπο που υποδεικνύονται τα μέλη του διοικητικού συμβουλίου.
    Πρέπει επίσης να πω, ότι καθορίζονται λεπτομερώς και με σαφήνεια η διαδικασία επιλογής και οι αρμοδιότητες του γενικού διευθυντή του ινστιτούτου, η θητεία του οποίου γίνεται πενταετής από τριετής και είναι ίσης διάρκειας προς την θητεία του διοικητικού συμβουλίου. 
    Ο διοικητικός διευθυντής του ινστιτούτου διορίζεται από το διοικητικό συμβούλιο και στην άσκηση των καθηκόντων του εποπτεύεται από το γενικό διευθυντή. 
    Επίσης, συνιστάται από τη σύμβαση Επιστημονικό Συμβούλιο με χαρακτήρα συμβουλευτικού οργάνου, το οποίο αποτελείται από αναγνωρισμένης αξίας επιστήμονες, συμπεριλαμβανομένων εκπροσώπων του επιστημονικού δυναμικού του Ινστιτούτου Παστέρ. Το όργανο αυτό συνεπικουρεί το διοικητικό συμβούλιο και το γενικό διευθυντή στη χάραξη της επιστημονικής στρατηγικής του Ινστιτούτου Παστέρ. 
    Η συνεργασία του Γαλλικού με το Ελληνικό Ινστιτούτο εμβαθύνεται με την καθιέρωση τακτικών ετήσιων συναντήσεων εκπροσώπων των δύο πλευρών και την κατάρτιση συμβάσεων για κοινά ερευνητικά προγράμματα στους τομείς κυρίως της δημόσιας υγείας και της μετεκπαίδευσης. Στα προγράμματα αυτά μπορούν να συμμετέχουν και άλλα μέλη του διεθνούς δικτύου του Παστέρ, στο οποίο το Ελληνικό Ινστιτούτο εντάσσεται αυτοδικαίως ως ισότιμο μέλος του, διασφαλίζοντας την αλληλεγγύη των υπολοίπων μελών του σε περίπτωση έκτακτης ανάγκης και διακινδύνευσης της δημόσιας υγείας. 
    Η κατοχύρωση –κάτι το οποίο αναφέρθηκε και από το συνάδελφο του ΚΚΕ- των δικαιωμάτων πνευματικής ιδιοκτησίας του ινστιτούτου, που απορρέουν από τις έρευνές του αλλά και η συνιδιοκτησία πνευματικών δικαιωμάτων, που απορρέουν από τη συμμετοχή του στα κοινά ερευνητικά προγράμματα, διασφαλίζεται από τις ρυθμίσεις των άρθρων 9 και 13. Οι ρυθμίσεις αυτές γι’ αυτόν το λόγο εμπεριέχονται στη σύμβαση, έτσι ώστε όλη αυτή η ερευνητική προσπάθεια η οποία γίνεται, να μην αποτελέσει προϊόν εκμετάλλευσης από άλλους φορείς, δεδομένου μάλιστα του γεγονότος ότι το ινστιτούτο, όπως προείπα, έχει αμιγώς κοινωφελή χαρακτήρα. 
    Ιδιαίτερη επίσης αξία έχουν οι συγκεκριμένες υποχρεώσεις που το Γαλλικό Ινστιτούτο Παστέρ με τη σύμβαση αναλαμβάνει έναντι της ελληνικής Κυβερνήσεως και περιλαμβάνονται στο άρθρο 11 της σύμβασης. Αναφέρομαι επιγραμματικά στις εξής υποχρεώσεις: Υλοποίηση κοινών ερευνητικών προγραμμάτων, ανταλλαγή ερευνητών με το Ινστιτούτο Παστέρ, συμμετοχή στις δράσεις δημόσιας υγείας του Ελληνικού Ινστιτούτου και ανταλλαγών μεταξύ των εθνικών κέντρων αναφοράς, μετεκπαίδευση ερευνητών και λοιπών επιστημόνων των ινστιτούτων, συμμετοχή του Ελληνικού Ινστιτούτου σε επιμορφωτικά σεμινάρια και εκπαιδευτικές εκδηλώσεις του Ινστιτούτου Παστέρ ή του διεθνούς δικτύου, παροχή επιστημονικής και τεχνολογικής ενίσχυσης σε περίπτωση εμφάνισης ή εξάρσεως επιδημίας ή πανδημίας στην Ελλάδα από παθογόνους οργανισμούς. 
    Περαιτέρω, η προβλεπόμενη από το άρθρο 12 της συμβάσεως εγγύηση εκ μέρους της ελληνικής Κυβέρνησης για την εύρυθμη λειτουργία του Ελληνικού Ινστιτούτου και την παροχή ετήσιας τακτικής επιχορήγησης ισχύει και σήμερα. 
    Ένα ζήτημα το οποίο απασχόλησε όλους τους ομιλητές και από ό,τι είδα και από τα Πρακτικά ήταν και το μοναδικό σημείο για το οποίο έγινε συζήτηση στην Επιτροπή, είναι το ζήτημα της συμμετοχής των εκπροσώπων των εργαζομένων στο διοικητικό συμβούλιο του Ελληνικού Ινστιτούτου Παστέρ. 
    Θα ήθελα κατ’αρχάς γι’ αυτό το ζήτημα να παρατηρήσω ότι το Ελληνικό Ινστιτούτο Παστέρ δεν διέπεται από το κεφάλαιο Ε΄ του ν. 3653/2008, όπως ο εισηγητής του ΠΑΣΟΚ αναφέρθηκε. Και συνεπώς δεν ισχύει για το Ινστιτούτο Παστέρ ούτε η διάταξη της παραγράφου 2 του άρθρου 33 του νόμου αυτού, που αφορά στη σύνθεση του Διοικητικού Συμβουλίου των ερευνητικών κέντρων και της συμμετοχής σε αυτά δύο εκπροσώπων των εργαζομένων.
    Το Ινστιτούτο Παστέρ σύμφωνα με το άρθρο 53, παράγραφος 5 του ν. 3653 διέπεται από τις δικές του ιδρυτικές διατάξεις. Κατά συνέπεια δεν είναι ορθό αυτό το οποίο είπατε ότι πρέπει να ακολουθηθούν οι διατάξεις του πρόσφατου νόμου του 2008. Θα σας πω παρακάτω πως θα το αντιμετωπίσει η Κυβέρνηση και αυτό το θέμα.  
	Ανέφερα ότι η συζητούμενη σύμβαση κυρώθηκε στις 28 Μαρτίου 2008, δηλαδή επτά μόλις μέρες μετά τη δημοσίευση στην Εφημερίδα της Κυβερνήσεως του ν. 3653/2008. Τα έγγραφα που επικαλεσθήκατε, κύριοι συνάδελφοι, στην Επιτροπή –και νομίζω ότι αν τα ξαναδείτε θα το διαπιστώσετε- έχουν προφανώς ημερομηνίες μεταγενέστερες της υπογραφής της νέας σύμβασης. Ωστόσο το αίτημα της συμμετοχής των εργαζομένων στο Διοικητικό Συμβούλιο θα έπρεπε να είχε υποβληθεί από τους ενδιαφερόμενους πριν την υπογραφή της σύμβασης έτσι ώστε να μπορέσει να εξεταστεί αυτό και όχι τέσσερις μήνες περίπου μετά, όπως και υποβλήθηκε. 
      Προκειμένου να προβλεφθεί η συμμετοχή των δύο εκπροσώπων των εργαζομένων θα πρέπει, σύμφωνα και με τις διατάξεις της συμβάσεως αλλά και κάθε διοικητικής συμβάσεως η οποία έρχεται προς κύρωση στην Εθνική Αντιπροσωπεία με νόμο, να τροποποιηθεί η σύμβαση με ειδικό συμφωνητικό, σύμφωνα άλλωστε και με τα όσα ειδικώς προβλέπονται σ’ αυτήν, αλλά και να μην προβλέπονταν ισχύουν από τις γενικές διατάξεις περί διοικητικών συμβάσεων. Είναι η διάταξη του άρθρου 17 παράγραφος 4 της σύμβασης.
      Κατόπιν, η τροποποίηση αυτή, η οποία θα γίνει με συμφωνία των μερών, θα πρέπει να περιβληθεί επίσης τον τύπο της νομοθετικής κύρωσης αφού σύμφωνα και με τη διάταξη του άρθρου 14 παράγραφος 1, η οποία συνδυαστικά εφαρμόζεται, η σύμβαση τίθεται σε ισχύ από την κύρωσή της με νόμο, άρα η τροποποίησή της για να είναι έγκυρη θα πρέπει να ακολουθήσει τη διαδικασία αυτήν την οποία σας περιέγραψα. 
      Επομένως, δεν μπορεί η Βουλή να μεταβάλει τη βούληση των συμβαλλομένων μερών στη σύμβαση μέσω μιας προσθήκης, ούτε τυχόν τροποποίηση της σύμβασης, χωρίς αντίστοιχη κάλυψή της με νομοθετική κύρωση, μπορεί να αναπτύξει οποιαδήποτε νομική ενέργεια και να έχει έννομα αποτελέσματα. Αν υποτεθεί ότι υλοποιώντας την πολιτική βούληση το κάναμε αυτό, θα ήταν παρακινδυνευμένο διότι τότε θα ετίθετο με βεβαιότητα ζήτημα νόμιμης συγκρότησης του Διοικητικού Συμβουλίου, άρα θα ετίθετο εν αμφιβόλω και το κύρος των αποφάσεων που θα λάμβανε.
	Ετέθη ένα ζήτημα για αναβολή της συζήτησης προκειμένου να υπάρξει διαπραγμάτευση και να έχουμε πλέον την εκπροσώπηση των εργαζομένων. Τέτοιου είδους αναβολή, ώστε να τροποποιηθεί το κείμενο της σύμβασης ως προς την εκπροσώπηση των εργαζομένων, κυρίες και κύριοι συνάδελφοι, θα προκαλούσε μία μη ανεκτή κωλυσιεργία και, όπως ειπώθηκε απ’ όλες τις πτέρυγες της Αίθουσας αλλά το βεβαίωσε και ο Πρόεδρος της Διαρκούς Επιτροπής Παραγωγής και Εμπορίου, πρόθεση όλων είναι η άμεση κύρωση της σύμβασης προκειμένου να έχουμε ένα νέο θεσμικό πλαίσιο. Άλλωστε, η κριτική η οποία μας έγινε είναι ότι καθυστερήσαμε στην διαπραγμάτευση και αργήσαμε στην υπογραφή της συμβάσεως. 
	Επί της ουσίας πρέπει να πω, όπως και ο συνάδελφος κ. Καλαφάτης είπε στην Επιτροπή, ότι η Κυβέρνηση δεν έχει αντίρρηση στην εκπροσώπηση των εργαζομένων στο Διοικητικό Συμβούλιο του Ελληνικού Ινστιτούτου. Άλλωστε δεν θα μπορούσε να έχει αντίρρηση διότι δικό μας νομοθέτημα είναι ο ν. 3653 του 2008. Εμείς θεσμοθετήσαμε τη συμμετοχή των εργαζομένων στα διοικητικά συμβούλια. Βεβαίως, εφόσον δεν υπάρχει αντίρρηση και κατ’ αρχάς δεν υπάρχει αντίρρηση και από τις διοικήσεις τόσο του Ελληνικού όσο και του Γαλλικού Ινστιτούτου, προτιθέμεθα να επιδιώξουμε την υπογραφή τροποποιητικού συμφωνητικού σύμφωνα, με τη διάταξη της παραγράφου 4 του άρθρου 17 της σύμβασης το οποίο βεβαίως κατόπιν θα έρθει προς κύρωση από τη Βουλή ώστε να έχει ισχύ.
	Κυρίες και κύριοι συνάδελφοι, τελειώνοντας θα ήθελα να πω ότι με την υπό κρίση σύμβαση το Ελληνικό Ινστιτούτο Παστέρ εκσυγχρονίζεται θεσμικά προκειμένου να εξακολουθήσει και στο μέλλον να προσφέρει με την ίδια αλλά και με μεγαλύτερη αποτελεσματικότητα τις υπηρεσίες του στην έρευνα, την εκπαίδευση και τη δημόσια υγεία. Η μεταβολή του θεσμικού πλαισίου λειτουργίας, κατόπιν διαπραγμάτευσης και συμφωνίας με το Παστέρ του Παρισιού, αποτελεί άλλωστε εγγύηση της ορθότητας των προκριθεισών αλλαγών, λόγω της εμπειρίας και της γνώσης που αυτό διαθέτει. Η Κυβέρνηση μ’ αυτές τις σκέψεις τις οποίες είχα την τιμή να σας εκθέσω ζητά την κύρωση της συζητούμενης συμβάσεως.
	Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπούγα. Να τον συγχαρώ και εγώ για την ανάληψη των υπουργικών καθηκόντων. Να του ευχηθώ καλή επιτυχία στην προσπάθεια που θα κάνει. Θα μας λείψει, βέβαια, από Πρόεδρος της Ομάδας Φιλίας της Ρουμανίας αλλά πιστεύω θα βρεθεί εξίσου αντάξιος συνάδελφος. 
     Να ευχηθώ στην Εθνική μας Αντιπροσωπεία παραγωγικό έργο τη χρονιά αυτή που διανύουμε. Οι ευχές απλόχερα δίνονται. Το μόνο που χρειάζεται είναι να καταβάλλουμε όσο το δυνατόν μεγαλύτερη προσπάθεια. Και πιστεύω θα το κάνουμε και θα ανταποκριθούμε στις προσδοκίες των πολιτών που μας έστειλαν να μας εκπροσωπήσουν. 
     Ο κ. Παπουτσής, Κοινοβουλευτικός Εκπρόσωπος του ΠΑΣΟΚ έχει το λόγο.
     ΧΡΗΣΤΟΣ ΠΑΠΟΥΤΣΗΣ: Ευχαριστώ, κύριε Πρόεδρε.
     Κατ’ αρχάς επιτρέψτε μου και εμένα να συγχαρώ τον κύριο Υφυπουργό για την ανάληψη των νέων του καθηκόντων. Να του ευχηθώ καλή δουλειά, δύναμη και κουράγιο. Αν και είναι τόσα πολλά τα προβλήματα που έχει να αντιμετωπίσει η Κυβέρνηση και έχουν σωρευτεί στην ελληνική κοινωνία, ιδιαίτερα στον οικονομικό τομέα, που φοβάμαι ότι η πορεία της Κυβέρνησης είναι προδιαγεγραμμένη προς την ήττα και μάλιστα σύντομα. 
    ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Δώστε εσείς την καλή ευχή.  Μπορεί και να πιάσει. 
     ΧΡΗΣΤΟΣ ΠΑΠΟΥΤΣΗΣ: Ωστόσο έχει σημασία στον χρόνο που θα παραμείνει στην Κυβέρνηση να αποδώσει –και αυτό το εύχομαι- το καλύτερο δυνατό ιδιαίτερα στους τομείς που αφορούν στο δημόσιο συμφέρον και την χώρα μας. 
     Κύριε Πρόεδρε, είναι γνωστό ότι στην εποχή μας, μια εποχή ραγδαίων τεχνολογικών αλλαγών η ένταξη της Ελλάδας στην παγκόσμια κοινωνία της γνώσης και η βελτίωση της αξιοποίησης των γνώσεων πρέπει να είναι ένας κεντρικός στόχος και μια βασική επιδίωξη της ελληνικής πολιτείας, όλων των πολιτικών και των κοινωνικών δυνάμεων. 
     Μέσα σ’ αυτό το πλαίσιο η ενίσχυση της λειτουργίας των ερευνητικών ινστιτούτων και όλων των φορέων που δραστηριοποιούνται στο πεδίο της πανεπιστημιακής έρευνας και της εφαρμοσμένης έρευνας θα πρέπει να είναι το ζητούμενο. Γι’ αυτό εξάλλου το ΠΑΣΟΚ έχει  υποστηρίξει και την αύξηση της χρηματοδότησης της έρευνας στο 2% του ΑΕΠ προκειμένου ακριβώς να ανταποκριθούμε σ’ αυτούς ακριβώς τους στόχους. 
     Δεν υπάρχει καμμιά απολύτως αμφιβολία ότι το Ελληνικό Ινστιτούτο Παστέρ αποτελεί ένα από τα σημαντικότερα ερευνητικά ινστιτούτα στην Ελλάδα και βεβαίως είναι πλήρης η αναγνώριση της δουλειάς και των αποτελεσμάτων που έχει παρουσιάσει στον τομέα της βιοϊατρικής έρευνας όπως επίσης και της δημόσιας υγείας. 
     Εμείς, όπως αναφέρθηκε διεξοδικά και ο εισηγητής μας, υποστηρίζουμε την διατήρηση και την περαιτέρω βελτίωση του επιπέδου της έρευνας στους τομείς όπου ήδη το Ινστιτούτο παρέχει τις υπηρεσίες του και διακρίνεται –και πρέπει να πω ότι εμφανίζεται με πολύ καλές διακρίσεις- ιδιαίτερα, στα λοιμώδη νοσήματα, στην ανοσοβιολογία και στην νευροβιολογία. 
     Επίσης, θέλουμε να δούμε το ινστιτούτο να αναπτύσσει και νέες δραστηριότητες με νέες τεχνολογίες αιχμής έτσι ώστε οι ερευνητικές ομάδες που δραστηριοποιούνται και λειτουργούν στο πλαίσιο του Ινστιτούτου Παστέρ να μπορούν να καταστούν ανταγωνιστικές στο πλαίσιο του ευρωπαϊκού ανταγωνισμού και του ευρωπαϊκού δικτύου των επιστημόνων και των ερευνητών. 
     Βεβαίως είναι προφανής η ανάγκη που έχει η χώρα μας για την συνέχιση της συνεργασίας, όχι μόνο του Ινστιτούτου Παστέρ αλλά όλων των ερευνητικών ινστιτούτων, με τα διεθνή δίκτυα ερευνητών. Το Ινστιτούτο Παστέρ είναι ένας προνομιακός χώρος σ’ αυτήν την κατεύθυνση δεδομένου ότι διαθέτει ένα παγκόσμιο δίκτυο εξαιρετικά ισχυρό, εξαιρετικά τεκμηριωμένο με σημαντικότατη ερευνητική δουλειά σε ολόκληρο τον κόσμο. 
     Γι’ αυτόν το λόγο εμείς θεωρούμε ότι όχι μόνο είναι επιβεβλημένη η συνέχιση της λειτουργίας του ινστιτούτου, αλλά και ταυτόχρονα θα θέλαμε να έχουμε και μια περισσότερη και καλύτερη διασύνδεση με τις ελληνικές κρατικές υπηρεσίες υγείας ούτως ώστε να μεγιστοποιήσουμε τα οφέλη για την δημόσια υγεία στην Ελλάδα. 
     Δοθέντος μάλιστα ότι δυο από τα κέντρα αναφοράς που λειτουργούν στα πλαίσιο του Ινστιτούτου Παστέρ, δηλαδή τα κέντρα αναφοράς της γρίππης και των εντεροϊών είναι τα μόνα αναγνωρισμένα κέντρα στην χώρα μας από τον Παγκόσμιο Οργανισμό Υγείας, όχι μόνο ενισχύει αυτή  μας την προσέγγιση αλλά ταυτόχρονα δημιουργεί και την βάση απ’ όπου ξεκινάει και ο προβληματισμός μας. 
    Δεδομένης της σημασίας, λοιπόν, του Ινστιτούτου, δεδομένης της αξίας που είχε η επαναδιαπραγμάτευση της Σύμβασης, έχουμε την απορία γιατί η Κυβέρνηση καθυστέρησε να ξεκινήσει τη διαδικασία διαπραγμάτευσης με τη γαλλική πλευρά; Γιατί χρειάστηκαν δύο χρόνια διαπραγματεύσεων, αφού ήταν γνωστή η καταληκτική ημερομηνία του 2006, διαπραγματεύσεων; Γιατί οι διαπραγματεύσεις αυτές ξεκίνησαν μετά τη λήξη και δεν είχαν ξεκινήσει πολύ νωρίτερα, ούτως ώστε να είναι σε θέση η χώρα μας και το Ελληνικό Ινστιτούτο Παστέρ να αλλάξει το χαρακτήρα του, να ενισχύσει, να εκσυγχρονίσει τις δομές του και βεβαίως από καλύτερες θέσεις να συμμετάσχει σε αυτό το πλούσιο ερευνητικό έργο που διεξάγεται σε παγκόσμιο επίπεδο;
    Το δεύτερο αφορά το θέμα στο οποίο αναφέρθηκαν οι συνάδελφοι όλων των κομμάτων -και ο εισηγητής μας, ο κ. Τσιρώνης, επέμεινε πάρα πολύ συγκεκριμένα σε αυτό, καταθέτοντας μάλιστα και μία συγκεκριμένη πρόταση για το πώς εμείς βλέπουμε την αντιμετώπιση του θέματος- τη συμμετοχή των επιστημόνων και των εργαζομένων στο ινστιτούτο. 
    Ορθώς ο κύριος Υφυπουργός είπε ότι η Κυβέρνηση είχε την πολιτική βούληση για τη συμμετοχή των εργαζομένων στα Διοικητικά Συμβούλια των Ινστιτούτων με το νόμο ο οποίος ψηφίστηκε το 2008. Αναφέρομαι στο νόμο 3653. Θέλω να υπενθυμίσω, βέβαια, ότι η συμμετοχή των εργαζομένων στα Ερευνητικά Ινστιτούτα προϋπήρχε και έχει καταγραφεί στην ελληνική νομοθεσία με τους προγενέστερους νόμους, τον ν. 1514/1985 και τον ν.2919/2001, όταν οι κυβερνήσεις του ΠΑΣΟΚ θεσμοθέτησαν αυτήν τη δυνατότητα. Ορθώς, όμως, ο κύριος Υφυπουργός αναφέρθηκε στο γεγονός ότι το Ινστιτούτο Παστέρ έχει μία διαφορετική αντιμετώπιση, καθώς η συγκρότηση του Διοικητικού Συμβουλίου προϋποθέτει τη συμφωνία των συμβαλλομένων μερών. 
    Ωραία όλα αυτά. Έτσι είναι. Τίθεται το ερώτημα: Γιατί η Κυβέρνηση αφού είχε την πολιτική πρόθεση ούτως ή άλλως να συμμετάσχουν οι εργαζόμενοι και αυτήν την πολιτική της πρόθεση την περιέλαβε στο νόμο ο οποίος ψηφίστηκε το 2008, γιατί ενώ βρισκόταν εν μέσω διαπραγματεύσεων με το Γαλλικό Ινστιτούτο Παστέρ και μάλιστα με τη Γαλλίδα Υπουργό κι ενώ ήδη το κλίμα τόσο των εργαζομένων όσο και των επιστημόνων στο Παστέρ, όπως επίσης και της Γαλλικής Κυβέρνησης -άλλο αν κατεγράφησαν δύο ή τρεις μήνες αργότερα- καθώς και η περιρρέουσα ατμόσφαιρα ήταν καθαρή, ήταν σαφής, ήταν γνωστή -οι εργαζόμενοι ζητούσαν τη συμμετοχή τους, οι Γάλλοι εξέφραζαν όλη τη θετική τους προδιάθεση- δεν είχατε προβλέψει από τότε τη συμμετοχή και την τροποποίηση της Σύμβασης ακριβώς σε αυτό τον τομέα, ούτως ώστε να διευκολυνθεί και η συμμετοχή των εργαζομένων; 
    Το ερώτημα, λοιπόν, είναι το εξής: Υπήρχε πράγματι παράλειψη ή υπήρχε κάποια σκοπιμότητα και έλλειψη πολιτικής βούλησης της ηγεσίας του Υπουργείου Ανάπτυξης όσον αφορά το συγκεκριμένο θέμα, της συμμετοχής των εργαζομένων και των επιστημόνων;
    Τα ερωτήματα αυτά παραμένουν αναπάντητα και μετά την ομιλία του κυρίου Υπουργού. 
    Ωστόσο, όμως, επειδή θέλουμε να είμαστε θετικοί, θέλουμε να έχουμε καλή πίστη όσον αφορά τα λεγόμενα του κυρίου Υπουργού, κρατώ τη δέσμευση της Κυβέρνησης ότι πρόκειται να αποδεχθεί τη συμμετοχή των εργαζομένων και να ξεκινήσει τη διακρατική διαβούλευση με τη Γαλλία προκειμένου το ταχύτερο δυνατό να υπάρχει η συμφωνία και στη συνέχεια με μία νομοθετική ρύθμιση να προχωρήσουμε στην κύρωση από τη Βουλή για τη συμμετοχή των εργαζομένων.
    Σε κάθε περίπτωση έχει αποδειχθεί ότι το Παστέρ στα ογδόντα τρία χρόνια λειτουργίας του στη χώρα μας είχε μία πολύ μεγάλη συνεισφορά. Και αυτή η συνεισφορά πανθομολογείται ότι ήταν συνεισφορά και των εργαζομένων και των επιστημόνων και των ερευνητών που δραστηριοποιήθηκαν σε όλες τις δράσεις του Ελληνικού Ινστιτούτου Παστέρ.
    Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπουτσή.
      Είναι προφανές ότι η συμμετοχή των εργαζομένων θα πρέπει να γίνει με μία ρύθμιση νομοθετική. Το ότι, όμως, το ανέφερε και δεσμεύτηκε ο Υπουργός πιστεύω ότι είναι μία ουσιαστική δέσμευση.
      Δεν υπάρχει άλλος ομιλητής.
	ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Να κάνω μια διευκρίνιση, κύριε Πρόεδρε;
	ΠΡΟΕΔΡΕΥΩΝ (Γεώργιος Σούρλας): Ναι, κύριε Υπουργέ.
	ΙΩΑΝΝΗΣ ΜΠΟΥΓΑΣ (Υφυπουργός Ανάπτυξης): Έγινε λόγος για ολιγωρία της ελληνικής πλευράς σε ό,τι αφορά την έναρξη των διαπραγματεύσεων. Πρέπει να σας πω ότι η ελληνική πλευρά ζήτησε από τη γαλλική την έναρξη της επαναδιαπραγματεύσεως ήδη από το 2004, αλλά  αντιλαμβάνεσθε ότι σε μια σύμβαση υπάρχουν δύο πλευρές οι οποίες πρέπει να προσέλθουν σε διαπραγμάτευση. Επομένως, δεν υπήρξε, για να μην αδικούμε και τις προσπάθειες, ούτε καθυστέρηση ούτε άλλου είδους ολιγωρία. Εγκαίρως ζητήθηκε από την ελληνική πλευρά η έναρξη των διαπραγματεύσεων, η αποδοχή δεν έγινε πολύ σύντομα, γι’ αυτό είχαμε την έναρξή τους το 2006.
	Ευχαριστώ, κύριε Πρόεδρε.
	ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής και επί των άρθρων του νομοσχεδίου του Υπουργείου Ανάπτυξης: «Κύρωση της Σύμβασης μεταξύ της Κυβέρνησης της Ελληνικής Δημοκρατίας, του Ινστιτούτου Παστέρ και του Ελληνικού Ινστιτούτου Παστέρ». 
	Ερωτάται το Σώμα: Γίνεται δεκτό το νομοσχέδιο επί της αρχής;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία. 
	ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Ανάπτυξης: «Κύρωση της Σύμβασης μεταξύ της Κυβέρνησης της Ελληνικής Δημοκρατίας, του Ινστιτούτου Παστέρ και του Ελληνικού Ινστιτούτου Παστέρ» έγινε δεκτό επί της αρχής κατά πλειοψηφία.
	Εισερχόμαστε στην ψήφιση των άρθρων.
	Ερωτάται το Σώμα: Γίνεται δεκτό το άρθρο 1 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό ως έχει κατά πλειοψηφία. 
	Ερωτάται το Σώμα: Γίνεται δεκτό το άρθρο 2 ως έχει;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό ως έχει κατά πλειοψηφία. 
	Ψήφιση στο σύνολο του σχεδίου νόμου του Υπουργείου Ανάπτυξης: «Κύρωση της Σύμβασης μεταξύ της Κυβέρνησης της Ελληνικής Δημοκρατίας, του Ινστιτούτου Παστέρ και του Ελληνικού Ινστιτούτου Παστέρ».
	Ερωτάται το Σώμα: Γίνεται δεκτό το νομοσχέδιο και στο σύνολο;
	ΠΟΛΛΟΙ ΒΟΥΛΕΥΤΕΣ: Δεκτό, δεκτό.
	ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία. 
	Συνεπώς το νομοσχέδιο του Υπουργείου Ανάπτυξης: «Κύρωση της Σύμβασης μεταξύ της Κυβέρνησης της Ελληνικής Δημοκρατίας, του Ινστιτούτου Παστέρ και του Ελληνικού Ινστιτούτου Παστέρ» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Να καταχωρισθεί το κείμενο του νομοσχεδίου σελ. 124α)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση. 
     	Κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 9 Δεκεμβρίου 2008, της Τετάρτης 10 Δεκεμβρίου 2008, της Πέμπτης 11 Δεκεμβρίου 2008 και της Παρασκευής 12 Δεκεμβρίου 2008 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Τρίτης 9 Δεκεμβρίου 2008, της Τετάρτης 10 Δεκεμβρίου 2008, της Πέμπτης 11 Δεκεμβρίου 2008 και της Παρασκευής 12 Δεκεμβρίου 2008 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 20.33΄ λύεται η συνεδρίαση για αύριο ημέρα Τρίτη 13 Ιανουαρίου 2009 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, μόνη συζήτηση επί της αρχής, των άρθρων και του συνόλου του σχεδίου του Υπουργείου Ανάπτυξης: «Προώθηση της συμπαραγωγής δύο ή περισσοτέρων χρήσιμων μορφών ενέργειας, ρύθμιση ζητημάτων σχετικά με το Υδροηλεκτρικό Έργο Μεσοχώρας και άλλες διατάξεις», σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
12-1-09                                                      3

Τελευταία Αποθήκευση:	16/1/2009 11:26:00 πμ	Από:	Δαύρη Ελένη 
Εκτυπώθηκε:	12/1/2009 7:34:00 μμ

