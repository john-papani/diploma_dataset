Π Ρ Α Κ Τ Ι Κ Α  Β Ο Υ Λ Η Σ 

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 

ΣΥΝΟΔΟΣ Γ' 

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ 

ΘΕΡΟΥΣ 1999 

ΣΥΝΕΔΡΙΑΣΗ ΣΤ' 

Πέμπτη 1 Ιουλίου 1999

 

Αθήνα, σήμερα την 1η Ιουλίου 1999, ημέρα Πέμπτη και ώρα 10.40' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου του Υπουργείου Γεωργίας: "Διεπαγγελματικές Οργανώσεις και ρύθμιση θεμάτων αρμοδιότητας του Υπουργείου Γεωργίας". 

Θα συζητηθούν τα άρθρα από 11 έως και 24 και οι τροπολογίες, που είναι τρεις, της Κυβερνήσεως και τριάντα μία συναδέλφων, από τις οποίες όσες απαιτούν δαπάνη του κρατικού προϋπολογισμού δεν μπορούν να εισαχθούν, εκτός αν ο κύριος Υπουργός από πλευράς Κυβερνήσεως, που έχει το δικαίωμα εκ του Συντάγματος, δέχεται να συζητηθούν, υπό την προϋπόθεση να τις δεχθεί. 

Τώρα, για τα άρθρα από 11 έως 24 θα συζητηθούν ως μία ενότητα ή υπάρχει κάποιο που πρέπει να το ξεχωρίσουμε; 

ΜΑΡΙΑ ΑΡΣΕΝΗ: Να συζητηθούν σε μία ενότητα. 

ΠΡΟΕΔΡΟΣ (Απόστολος Κακλαμάνης): Θα συζητηθούν, λοιπόν, σε μία ενότητα και μετά θα πάμε στις τροπολογίες. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, έχω να κάνω κάποιες παρατηρήσεις νομοτεχνικού χαρακτήρα. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Στο άρθρο 12, στην παράγραφο 1 στο δεύτερο στίχο του δεύτερου εδαφίου η λέξη "δικαιοδοσία" αντικαθίσταται από τη λέξη "αρμοδιότητας". 

Στην παράγραφο 2, στον πέμπτο στίχο διαγράφονται τα αρχικά "Ο.Ο.Σ.Α." και γράφονται ολογράφως "Οργανισμός Οικονομικής Συνεργασίας και Ανάπτυξης". 

ΠΡΟΕΔΡΟΣ (Απόστολος Κακλαμάνης): Αυτό πρέπει να το κάνουμε σε όλα τα νομοσχέδια, γιατί αυτά με τις ακροστιχίδες τη γλώσσα καταστρέφουν. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ναι, κύριε Πρόεδρε, γιατί όσο γνωστά και αν είναι, είναι τόσα πολλά τα αρχικά, που κανείς μπερδεύεται. 

Στην παράγραφο 3 διαγράφεται το κείμενο. 

Στο άρθρο 14, στην παράγραφο 2 στον έκτο στίχο, η λέξη "σύμφωνη" διαγράφεται. 

Στην παράγραφο 5 στο δεύτερο στίχο η φράση "του άρθρου 22 του ν. 2218/94 ΦΕΚ 90Α'" αντικαθίσταται από τη φράση "του άρθρου 82 του π.δ. 30/1996 (ΦΕΚ 21Α')". 

Στο άρθρο 16, στην παράγραφο 1 και ειδικότερα στην παράγραφο 3 του αντικαθιστάμενου άρθρου 5, στο δεύτερο στίχο οι λέξεις "και εισπράττονται" διαγράφονται. 

Επίσης διαγράφεται ολόκληρο το δεύτερο εδάφιο της ίδιας παραγράφου από "Τα υγειονομικά τέλη ... μέχρι... ελέγχους και επιθεωρήσεις". 

Στο άρθρο 17 στο τρίτο εδάφιο η φράση "της παρούσας παραγράφου" διαγράφεται. 

Στο άρθρο 19, στην περίπτωση γδ' στο δεύτερο στίχο, οι λέξεις "με δυναμικότητα" αντικαθίστανται από τη λέξη "δυναμικότητας". 

Στις περιπτώσεις: δα', δβ', δγ', δδ', δε' και δστ' η λέξη "τον." γράφεται ολογράφως "τόνων". 

Στο άρθρο 20 στον τέταρτο και πέμπτο στίχο, η λέξη "αποτελεσματικότερης" διαγράφεται. 

Στο άρθρο 22 η παράγραφος 2 συμπληρούται και αναδιατυπώνεται ως εξής: "Οι με αριθμούς 2080649/8768/0022/2.11.1998 (ΦΕΚ 1321 Β'), 2078838/8619/0022/22.12.1998 (ΦΕΚ 1315 Β') και 2054011/5822/0022/2.10.1998 (ΦΕΚ 1091 Β') αποφάσεις των Υπουργών Οικονομικών και Γεωργίας ισχύουν από 1ης Ιουλίου 1998". 

Τέλος, στο άρθρο 24, στην παράγραφο 1 του αντικαθιστάμενου άρθρου και ειδικότερα: 

α) Στον πέμπτο στίχο η φράση στην παρένθεση "(διεκδικητική ή αναγνωριστική)" διαγράφεται. 

β) Στον όγδοο στίχο η λέξη "ήτοι" αντικαθίσταται από τη λέξη "δηλαδή". 

γ) Το τελευταίο εδάφιο αναδιατυπώνεται ως εξής: "Αγωγή που ασκείται χωρίς να έχει τηρηθεί η ως άνω προδικασία, κηρύσσεται απαράδεκτη από το αρμόδιο δικαστήριο". 

ΠΡΟΕΔΡΟΣ (Απόστολος Κακλαμάνης): Παρακαλώ οι τροποποιήσεις που κατέθεσε ο κύριος Υπουργός να διανεμηθούν και στους κυρίους συναδέλφους. 

Η κ. Αρσένη έχει το λόγο. 

ΜΑΡΙΑ ΑΡΣΕΝΗ: Ευχαριστώ, κύριε Πρόεδρε. 

Με το άρθρο 11 επιδιώκεται η συνέχιση προσφοράς υπηρεσιών στο ΕΘ.Ι.ΑΓ.Ε. του πάσης φύσεως προσωπικού του Υπουργείου Γεωργίας που βρίσκεται αποσπασμένο σε αυτό.

Με το άρθρο 12 επιδιώκεται η καθιέρωση απλουστευμένων διαδικασιών ανάθεσης των μελών της λειτουργίας εργαστηρίων ελέγχου ποιότητας γάλακτος και γαλακτοκομικών προϊόντων. 

Με το άρθρο 13 ρυθμίζονται διάφορες συμβατικές υποχρεώσεις του ελληνικού Δημοσίου προς την Αγροτική Τράπεζα για το χρονικό διάστημα από 1.1.1994 έως 31.12.1998. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Με το άρθρο 14 προβλέπεται μεταβίβαση στο δημόσιο όλης της κινητής και ακίνητης περιουσίας καταργουμένων υπηρεσιών κυριότητας του Κεντρικού Ταμείου Γεωργίας, Κτηνοτροφίας και Δασών. Επίσης, προβλέπεται ο τρόπος παραχώρησης της περιουσίας αυτής σε διάφορες υπηρεσίες και Οργανισμούς Τοπικής Αυτοδιοίκησης Α' και Β' βαθμού καθώς και σε νομικά πρόσωπα δημοσίου δικαίου. 

Με το άρθρο 15 καθορίζονται διάφορα υπηρεσιακά θέματα υπαλλήλων διαφόρων κλάδων του Υπουργείου Γεωργίας. 

Με το άρθρο 16 προβλέπεται η έκδοση κοινών υπουργικών αποφάσεων για την έκδοση και είσπραξη τελών από τη διενέργεια υγειονομικών κτηνιατρικών επιθεωρήσεων και ελέγχων. 

Με το άρθρο 18 προβλέπεται η ρύθμιση της παράτασης ισχύος της παραγράφου 2 του άρθρου 6 του ν. 2292/1994, ώστε να συνεχιστεί η χωροθέτηση σημειακά ή χωριστά για κάθε μονάδα θαλασσίων καλλιεργειών μέχρι να ολοκληρωθεί η διαδικασία έγκρισης χωροταξικών μελετών του τομέων υδατοκαλλιεργειών για το σύνολο της χώρας μας. 

Με το άρθρο 19 αποσαφηνίζονται ορισμένες διατάξεις ώστε να είναι δυνατή η έγκριση περιβαλλοντικών όρων, για τις δραστηριότητες υδατοκαλλιέργειας από τις περιφέρειες της χώρας μας. 

Στο άρθρο 20 προκειμένου να προχωρήσουν οι διαδικασίες του μητρώου αγροτών και αγροτικών εκμεταλλεύσεων προτείνεται να ορισθεί η αρμόδια προς τούτο διεύθυνση του Υπουργείου Γεωργίας με απόφαση που λαμβάνεται από τον Υπουργό. 

Με το άρθρο 21 τροποποιείται η σύνθεση του Ανωτάτου Συμβουλίου Γεωργικών Φαρμάκων, προκειμένου να μετέχει σε αυτό ένα μέλος με νομικές γνώσεις και εξειδίκευση σε θέματα εθνικής και κοινοτικής νομοθεσίας. 

Με το άρθρο 22 ρυθμίζονται θέματα υπερωριακής απασχόλησης των γεωπόνων που ασχολούνται με τους ποιοτικούς και τους φυτοϋγειονομικούς ελέγχους γεωργικών προϊόντων, ώστε να επιβοηθούνται οι εξαγωγικοί φορείς όποτε χρειάζονται τις υπηρεσίες τους. 

Το άρθρο 23 αφορά τη μεταβίβαση διαφόρων παγίων ή κινητών περιουσιακών στοιχείων διαφόρων εργαστηρίων ελέγχου ποιότητας γάλακτος. 

Τέλος, με το άρθρο 24 καθιερώνεται η τήρηση της προδιαδικασίας της αίτησης θεραπείας για οποιονδήποτε διεκδικεί από το ελληνικό δημόσιο κυριότητα ακινήτου, ώστε να δίνεται η δυνατότητα στις υπηρεσίες να προετοιμάζονται κατάλληλα και να συγκεντρώνουν τα απαραίτητα στοιχεία για την αντίκρουση των απαιτήσεων αυτών. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπασιάκος έχει το λόγο. 

ΕΥΑΓΓΕΛΟΣ ΜΠΑΣΙΑΚΟΣ: 'Εχω καλυφθεί, κύριε Πρόεδρε, δεν θα μιλήσω. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπούτας έχει το λόγο. 

ΕΥΑΓΓΕΛΟΣ ΜΠΟΥΤΑΣ: Δεν έχω να πω τίποτε, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Κύριε Μουσταφά, εσείς θέλετε να μιλήσετε; 

ΜΟΥΣΤΑΦΑ ΜΟΥΣΤΑΦΑ: 'Οχι, κύριε Πρόεδρε, ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Και εγώ, κύριε Πρόεδρε, έχω καλυφθεί από τα προηγούμενα. 

Ιδιαίτερα εδώ θέλω να τονίσω μόνο ένα σημείο, ότι πραγματικά έχει γίνει μια μεγάλη δουλειά, αυτό που ονομάζουμε Μητρώο Αγροτών. Και αντιλαμβανόμαστε ότι από τότε που έγινε το μητρώο μέχρι σήμερα, εφαρμόζουμε και προσπαθούμε μέσα από τα στοιχεία του τα οποία όλα είναι μηχανογραφημένα, είναι σε ένα πληροφοριακό σύστημα, να βρίσκουμε πάντοτε τις πληροφορίες που θέλουμε για να ασκούμε πολιτικές. Αλλά, πιστεύουμε ότι το Μητρώο Αγροτών πρέπει να γίνει ένα "δημοτολόγιο" το οποίο να ενημερώνεται τακτικά, να βρίσκεται στις νομαρχίες, στους συνεταιρισμούς. Γι' αυτό κάνουμε αυτήν την υπηρεσιακή μονάδα για να αρχίσει επιτέλους να λειτουργεί το μητρώο σε καθημερινή συχνή έστω χρήση, για να καταγράφονται όλες οι μεταβολές του κάθε αγρότη. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μπασιάκο, έχετε το λόγο. 

ΕΥΑΓΓΕΛΟΣ ΜΠΑΣΙΑΚΟΣ: Απλώς μια παρατήρηση θέλω να κάνω ως δευτερολογία. 

Μας λέτε για το Μητρώο των Αγροτών. 'Εχουμε θέσει επανειλημμένως το μείζον αυτό ζήτημα ότι επί πολύ μεγάλο χρονικό διάστημα έχει τεθεί σε λειτουργία, υποτίθεται, το Μητρώο των Αγροτών, παραδόθηκε τότε στον Υπουργό από την ΠΑΣΕΓΕΣ. Τα λεφτά δεν έχουν δοθεί στην ΠΑΣΕΓΕΣ και το γνωρίζετε, χωρίς να έχει βρεθεί καμιά λύση στο θέμα αυτό. Και βέβαια δεν εφαρμόζεται το Μητρώο των Αγροτών για τη λήψη κανενός ουσιαστικού μέτρου. Μέχρι σήμερα μένει κενό περιεχομένου γράμμα το μητρώο. 

ΠΡΟΕΔΡΕΥΩΝ (Παναγιώτης Σγουρίδης): Πρέπει να συμφωνήσουν όμως στα μέτρα και οι αγρότες. Είναι και αυτό σημαντικό. 

ΕΥΑΓΓΕΛΟΣ ΜΠΑΣΙΑΚΟΣ: Υπάρχουν μέτρα φιλοαγροτικά στα οποία δεν συμφωνούν οι αγρότες; Πρώτη φορά το ακούω αυτό. Να ρίχνουμε στους αγρότες το βάρος γιατί δεν εφαρμόζονται τα μέτρα; 

ΠΡΟΕΔΡΕΥΩΝ (Παναγιώτης Σγουρίδης): Οι καλλιεργητές και οι αγρότες θα ξεχωρίσουν ή δεν θα ξεχωρίσουν; Θα πάρουν τις επιδοτήσεις οι καλλιεργητές ή δεν θα τις πάρουν; Πρέπει να το αποφασίσουμε. 

ΕΥΑΓΓΕΛΟΣ ΜΠΑΣΙΑΚΟΣ: Το Μητρώο των Αγροτών είναι πανέτοιμο εδώ και πάρα πολύ καιρό. 

ΠΡΟΕΔΡΕΥΩΝ (Παναγιώτης Σγουρίδης): Το μητρώο είναι έτοιμο, αλλά ο καλλιεργητής ο οποίος κάνει και άλλη δουλειά θα πάρει την επιδότηση; Θα την πάρει η χώρα μας την επιδότηση; Είναι θέματα τα οποία πρέπει να τα συζητήσουμε. 

ΕΥΑΓΓΕΛΟΣ ΜΠΑΣΙΑΚΟΣ: Κατ' αρχήν, το ότι θα πάρει την επιδότηση είναι θέμα της Ευρωπαϊκής 'Ενωσης και θα την πάρει την επιδότηση, άλλο αν υπάρχουν κατευθύνσεις για το μέλλον να παίρνουν περισσότερες επιδοτήσεις οι μικροί. Αυτό είναι θέμα της Ευρωπαϊκής 'Ενωσης. 'Αλλο εννοείτε, κάποιες φοροαπαλλαγές ή κάποια μέτρα για το κόστος παραγωγής. Εκεί θα τα συζητήσουμε. 

ΠΡΟΕΔΡΕΥΩΝ (Παναγιώτης Σγουρίδης): 'Ολα αυτά τα σχετικά. 

ΕΥΑΓΓΕΛΟΣ ΜΠΑΣΙΑΚΟΣ: Αλλά η Κυβέρνηση δεν μπορεί να καθυστερεί τη λήψη μέτρων αρχικά με την πρόφαση της μη κατάθεσης του Μητρώου των Αγροτών και τώρα που είναι έτοιμο να επικαλείται άλλους λόγους, ότι δεν συμφωνούν οι αγρότες. Δεν είναι αυτός λόγος. Ας μας πει λοιπόν ο κύριος Υπουργός πότε θα εφαρμοστεί οποιοδήποτε μέτρο υπέρ των αγροτών με βάση το εργαλείο που λέγεται Μητρώο των Αγροτών, γιατί καλλιεργήθηκε η εντύπωση ότι είναι πανάκεια για την επίλυση όλων των προβλημάτων το Μητρώο των Αγροτών. Σήμερα έχουμε το μητρώο, μέτρα δεν έχουμε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κηπουρός έχει το λόγο. 

ΧΡΗΣΤΟΣ ΚΗΠΟΥΡΟΣ: Κύριε Υπουργέ, συμφωνείτε ότι το αγροτικό είναι ένα μεγάλο πολιτικό ζήτημα και έχει ένα μεγάλο ιστορικό βάθος. Η γνώμη μου είναι ότι δεν φθάνει το θεσμικό υποκείμενο που φέρνει αυτό το νομοσχέδιο που συζητάμε. Χρειάζονται και πάρα πολλά άλλα πράγματα. Ακόμη και η τελευταία σοβούσα κρίση στα τρόφιμα έδειξε ότι η Ελλάδα 

μπορούσε να πάρει μια πρωτοβουλία και να ξαναπάρει αυτό που έχασε την προηγούμενη δεκαετία εννοώ το τρένο των τροφίμων. Αλλά αυτό το τρένο έμεινε στην εποχή της Καλαμπάκας και του Βενιζέλου. 

Ο αγροτικός και διατροφικός τομέας αντιμετωπίζονται σαν ένα κατάλοιπο υπό συρρίκνωση, σαν ένα βάρος και όχι όπως μπορεί να αναδειχθεί σαν ένας δυναμικός κινητήριος τομέας της οικονομίας. 

Εγώ δεν θέλω να σχολιάσω τις νεοδεξιές υποκρισίες ούτε τον λαϊκισμό άλλων εδώ μέσα. Απλά θα σας πω μια κουβέντα. Λίγο πολύ όλοι είσθε υπεύθυνοι γι' αυτό το ανώμαλο περιφερειακό γίγνεσθαι στη χώρα μας. 'Ετσι στην κυβερνητική ψευδοεκσυγχρονιστική προπαγάνδα για το περιφερειακό ζήτημα, προστίθεται μια μεγάλη δόση αντιπολιτευτικής αναξιοπιστίας. Μπορούσε ακόμα και τώρα η ελληνική Κυβέρνηση να εισαγάγει στην Ευρωπαϊκή 'Ενωση το ζήτημα της ανακατανομής των ποσοστώσεων, δηλαδή, των ευγενών αγροτικών προϊόντων, με ισχυρά επιχειρήματα, κύριε Υπουργέ, σαν κίνητρο παραμονής του αγροτικού κόσμου στις εστίες του σε σχέση με την ελληνική ιδιομορφία. 

Tι θέλω να πω; Αυτό έγινε με αρχή τον ειδικό ρόλο των περιφερειών και της Θράκης και του Αιγαίου για την αποτελεσματική προστασία ολόκληρου του ευρωπαϊκού σώματος, τόσο από τη διακίνηση ναρκοεμπορίου, όσο και από την διακίνηση λαθρομεταναστών από την Τουρκία. Βλέπετε όμως ότι αυτό το χαρτί κάηκε στη Νέα Υόρκη μαζί με πολλά άλλα, όταν προωθήθηκαν διαδικασίες συνεννόησης με την τουρκική ναρκοκρατία για προστασία από τα ναρκωτικά. Αν είναι δυνατόν! 

Θα ήθελα να επαναφέρω μια παλιά μου πρόταση. Μπορούμε να ζητήσουμε -και ποιός από την Ευρώπη θα μπορεί να το αρνηθεί- να υπάρξει ένας αγροτοκτηνοτροφικός παράδεισος σ' αυτές τις περιοχές σαν πλήρες οικολογικό πάρκο πανευρωπαϊκού ενδιαφέροντος χωρίς περιορισμούς και ποσοστώσεις. 

Ανάλογη πολιτική, κύριε Υπουργέ, μπορούσε να ακολουθηθεί στην 'Ηπειρο, στην Μακεδονία και στην Κέρκυρα. Μπορούμε σαν χώρα αντί να πληρώνουμε αυτό το αθηναϊκό χρεωβόρο και ελλειμματοφόρο εργοστάσιο, να αποκτήσουμε ένα σύγχρονο απέραντο εκτατικά μεταποιητικό περιφερειακό εργοστάσιο τροφίμων. Οποιαδήποτε άλλη ευρωπαϊκή χώρα αυτό θα έκανε, όπως όλες έχουν κάνει προ πολλού. 

Θεωρούν ότι αποτελεί δυναμικό τομέα αιχμής ο τομέας των τροφίμων. 'Αλλο τώρα αν εξελίσσεται σε μια ευρωαμερικανική σύγκρουση χαμηλής έντασης. Από την κατηγορία ποιότητας έως την παγκοσμιοποιημένη μας υπόσταση σαν ελληνική διασπορά, είμαστε πολύ τυχεροί. Θα έλεγα ότι αυτό που σαν κατάρα υπήρχε, σήμερα στις συνθήκες παγκοσμιοποίησης είναι ευλογία. Αλλά από την επίσημη πολιτική, μετετράπη σε ευλογιά. Εσείς ξέρετε, κύριε Υπουργέ, ότι στην αρρώστια αυτή έχουν ιδιαίτερη προδιάθεση οι ιθαγενείς, αλλά οι 'Ελληνες αγρότες, πιστεύω ότι δεν είναι ιθαγενείς. 

Τελειώνοντας, θα ήθελα να πω ότι το μόνο που πιστεύω ότι θα πρέπει να αναδειχθεί, είναι ένα πλούσιο μορφωτικά περιφερειακό αγροτικό κίνημα, όχι στη λογική που το έβαλε στη Θεσσαλία το ΚΚΕ, αποσιωπώντας τη σύγκρουση των προτεραιοτήτων που έχει το υπαρκτό Αθηναϊκό λεκανοπέδιο, αναδεικνύοντας απλώς ένα νέου τύπου συνδικαλιστικό αγροτισμό, χωρίς δηλαδή σημαίες του περιφερειακού κινήματος για να πει ποιές είναι οι προτεραιότητές του. 

Πιστεύω όμως ότι την επόμενη περίοδο αυτό το περιφερειακό κίνημα, μπορεί να εκφράσει με επάρκεια μορφωτική τις απαιτήσεις του και νομίζω ότι αυτή ακριβώς θα είναι η νέα περίοδος ή -αν θέλετε- η περίοδος του νέου. 'Ολα τα υπόλοιπα, ο προπαγανδισμός και ο μεταμορφισμός στην πολιτική ζωή, έχουν σχέση με το παλιό, με το παμπάλαιο ή αποτελούν νέες μορφές του παλαιοκομματισμού. Ούτε με το νέο έχουν να κάνουν ούτε με τον εκσυγχρονισμό ούτε με το νέο ξεκίνημα. Με κλεμμένα χρήματα πλούσιος γίνεσαι, αλλά με κλεμμένες ιδέες δεν μπορείς να κάνεις πολιτική. Αυτό είναι το αίτημα του νέου κύκλου. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπούτας έχει το λόγο. 

ΕΥΑΓΓΕΛΟΣ ΜΠΟΥΤΑΣ: Θα ήθελα να αναφερθώ στο Μητρώο Αγροτών. Βεβαίως κανείς δεν θα είχε αντίρρηση να εκσυγχρονιστεί, να ανανεώνεται. 'Αλλωστε δεν είναι και πολύ παλιό, κύριε Υπουργέ, για να το εκσυγχρονίσουμε. 

Το ζήτημα είναι, έστω και οι υποσχέσεις του κυρίου Πρωθυπουργού να εφαρμοστούν. Μετά τις μεγάλες κινητοποιήσεις είχε πει ότι σε μικρό χρονικό διάστημα, μάλιστα είχε θέσει ως ορίζοντα το Φθινόπωρο του '97, με την ολοκλήρωση του Μητρώου Αγροτών, θα υπήρχε μια πολιτική για τη μείωση της τιμής των καυσίμων για τους αγρότες. Είδαμε ότι πέρασε αρκετός καιρός από τότε και όχι μόνο δεν χρησιμοποιήθηκε, αλλά η κατάσταση παραμένει ως έχει. 

Ποιο είναι το ζήτημα για μας; 'Οτι το μητρώο αγροτών έχει δυο άκρες. Η μια κοιτάζει υπέρ των αγροτών και η άλλη κοιτάζει εναντίον των αγροτών. Μπορεί να εφαρμοστεί και από εδώ και από εκεί. Εμείς πολύ φοβούμαστε ότι αν εφαρμοστεί το Μητρώο Αγροτών, για να περάσει αυτή η πολιτική της Ευρωπαϊκής 'Ενωσης και της Κυβέρνησης, όπως είναι στο σύνολό της, τότε θα είναι αντί για ευχή κατάρα για τους αγρότες, γιατί θα είναι εις βάρος τους. Θα είναι εις βάρος των μικρομεσαίων αγροτών, γιατί είναι γνωστό ότι πάνε προς την καπιταλιστικοποίηση της γεωργίας και οι μικροί πρέπει να φύγουν. 

Εμείς θεωρούμε ότι το Mητρώο Aγροτών πρέπει να χρησιμοποιηθεί σαν εργαλείο στήριξης των μικρών και μεσαίων αγροτών με ιδιαίτερα προνόμια που πρέπει να έχουν για να μπορέσουν να αντιμετωπίσουν την άσχημη κατάσταση στην οποία έχουν περιέλθει, αλλά αν θέλετε και το άσχημο μέλλον που διαγράφεται γι' αυτούς. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, πραγματικά και εμείς γι' αυτό φέρνουμε αυτήν τη διάταξη για το μητρώο. Συμφωνώ απόλυτα με τον κ. Μπούτα ότι το μητρώο δεν έγινε ούτε για υπέρ ούτε για κατά. Σαφώς είναι ένα εργαλείο που με τον πιο αντικειμενικό τρόπο μπορεί να χρησιμοποιηθεί για να ασκήσουμε σωστές πολιτικές υπέρ του αγροτικού κόσμου. 

Αυτό όμως το μητρώο το οποίο υπάρχει αυτήν τη στιγμή με καταγραμμένους όλους τους αγρότες, με τις ιδιαιτερότητες -γιατί σήμερα ακόμα και για την έννοια αγρότης έχουμε διαφοροποιήσεις σε επίπεδο Ευρωπαϊκής 'Ενωσης- εμείς θέλουμε να περιλαμβάνει όλα εκείνα τα στοιχεία. Δεν μπορεί να περιλαμβάνει όλα εκείνα τα στοιχεία που θέλουμε εάν δεν ενημερώνεται τακτικά, ώστε να μπαίνουν μέσα όλες οι μεταβολές. Αυτό δεν μπορεί να γίνει στην Αθήνα επειδή έχουμε ένα κεντρικό μητρώο. Πρέπει να είναι σε κάθε νομό, πιθανώς σε κάθε συνεταιρισμό. Γι' αυτό το ονόμασα προηγουμένως ένα οιωνεί δημοτολόγιο των αγροτικών μας θεμάτων, των στοιχείων των αγροτών το οποίο συνεχώς θα είναι διαθέσιμο για όλους μας. 

Τέλος, να πω ότι πρόθεσή μου είναι ότι το σύνολο των θεμάτων που έχουν σχέση με το κόστος εισροών στη γεωργία, θα εξετάζεται, θα αρχίζει και θα τελειώνει κάθε Σεπτέμβριο για να ξέρουν οι αγρότες τι θα υπάρχει από άποψη κόστους για όλον τον επόμενο χρόνο. 

ΠΡΟΕΔΡΕΥΩΝ (Παναγιώτης Σγουρίδης): Πως το εννοείτε αυτό, κύριε Υπουργέ; 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κόστος εισροών εννοώ το χρηματοοικονομικό, καύσιμα, ενέργεια, λιπάσματα φυτοφάρμακα, σπόροι κλπ. Για όλο αυτό το θέμα θα ανοίξουμε ένα διάλογο, αλλά το Σεπτέμβριο θα ξέρουμε ακριβώς τι θα κάνουμε σε κάθε ένα από αυτό, ποιό θα είναι το κόστος για να ξέρει ο αγρότης την επόμενη χρονιά τι κόστος έχει να αντιμετωπίσει. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιτουρίδης έχει το λόγο. 

ΣΑΒΒΑΣ ΤΣΙΤΟΥΡΙΔΗΣ: Κύριε Υπουργέ, με αφορμή και τη συζήτηση αυτών των άρθρων αλλά και των συζητήσεων που προηγήθηκαν τις δύο ημέρες, χαίρομαι που πραγματικά αισθάνομαι ότι εκτιμάτε, ότι πρέπει ο αγρότης να ξέρει το κόστος της σοδειάς του. 

Εκείνο που πρέπει να επαναλάβω είναι ότι πάρα πολλές φορές ο αγρότης δεν ξέρει αν θα πληρωθεί τελικώς για το προϊόν που παραδίδει. Σας ανέφερα πέντε περιπτώσεις που αφορούν μόνο το Νομό Κιλκίς και έχω δεκάδες άλλες περιπτώσεις που αφορούν άλλους νομούς της χώρας. 

Υπάρχουν έμποροι οι οποίοι κυκλοφορούν και λειτουργούν νόμιμα με χρηματοδοτήσεις της Αγροτικής Τράπεζας. Παίρνουν το προϊόν, τη βιομηχανική ντομάτα, τον καπνό και για ένα ή δύο χρόνια μετά δεν καταβάλλουν το τίμημα, την εμπορική τιμή. Και πολλές φορές εξ αυτού χάνονται οι επιδοτήσεις. 

Θα σας παρακαλούσα πολύ, επειδή οι πιέσεις που δεχόμεθα και εμείς είναι έντονες, όπως και εσείς υποθέτω, και πρέπει να δώσουμε απαντήσεις σε καπνοπαραγωγούς επί παραδείγματι οι οποίοι έχουν παραδώσει καπνά και δεν έχουν πληρωθεί επί δύο χρόνια, τι προτίθεσθε να κάνετε σ' αυτές τις περιπτώσεις; Και δεν λέω μόνο τι προτίθεσθε να κάνετε σε μία ad hoc παρέμβαση, η οποία πρέπει να υπάρξει για την Α ή Β περίπτωση, δείτε θεσμικά πώς θα μπορέσουμε να λύσουμε το μείζον αυτό ζήτημα από τη στιγμή που όλοι αυτοί με χρηματοδοτήσεις της Αγροτικής Τράπεζας κυκλοφορούν, αλλάζουν εμπορικές επωνυμίες και εμφανίζονται και την επόμενη χρονιά, με αποτέλεσμα τα προβλήματα να εντείνονται. Τι λέτε στον αγρότη ο οποίος σας λέγει ότι στον έμπορο κύριο τάδε, στην εταιρεία τάδε, παρέδωσα τον καπνό μου, δεν με πληρώνει και συνεχίζει να κυκλοφορεί αυτή η εταιρεία και να ξαναμπαίνει στην αγορά φέτος, όπως και σε βιομηχανίες ντομάτας. Υπάρχουν συγκεκριμένα προβλήματα και θα παρακαλούσα να είχαμε απαντήσεις επ' αυτών και να δείτε τη δυνατότητα θεσμικής παρέμβασης που θα επέτρεπε τέτοια προβλήματα στο μέλλον. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Η έγκαιρη καταβολή των αποζημιώσεων που εισπράττουμε από τα ταμεία της Ευρωπαϊκής 'Ενωσης, είναι υποχρέωση της πολιτείας και τουλάχιστον μετά τη λειτουργία του ΟΠΕΚΕΠΕ και εφόσον θα γίνονται μάλιστα αποκεντρωμένα, δεν μπορεί παρά να ισχύουν και αυτές οι προτάσεις που έχει κάνει ο κ. Τσιτουρίδης. 'Οτι δηλαδή ακόμα και αν αυτός ο οργανισμός δεν καταβάλλει έγκαιρα τις αποζημιώσεις, τουλάχιστον θα οφείλει να τις καταβάλει έντοκα, γιατί δεν φταίει σε τίποτα ο αγρότης ο οποίος σημειωτέον έχει να αποπληρώσει τα δικά του χρηματοοικονομικά στην Τράπεζα, στην όποια Τράπεζα και κυρίως στην ΑΤΕ από την οποία παίρνει τα χρήματα αυτά. 

Παρ' όλα αυτά ο στόχος ο δικός μας είναι και με το ισχύον φετινό σύστημα, που διανύει την τελευταία του περίοδο, να υπάρξουν όλες οι δεσμεύσεις για καταβολή των αποζημιώσεων. Και έχουμε ξεκινήσει με τον πιο αυστηρό και οργανωμένο τρόπο να καταβληθούν οι αποζημιώσεις μέσα στις προθεσμίες που προβλέπουν οι κανονισμοί της Ευρωπαϊκής 'Ενωσης. 

'Οσον αφορά το δεύτερο θέμα που έθεσε ο κ. Τσιτουρίδης, πράγματι είναι υπαρκτό. Μέσα στον εμπορικό κόσμο υπάρχουν κάποιοι, πολύ λίγοι, οι κακοί εκείνοι έμποροι, οι οποίοι δημιουργούν προβλήματα στον αγροτικό κόσμο και μάλιστα προβλήματα που έχουν και συνέπειες, γιατί δεν πληρώνουν τα οφειλόμενα από την αγορά του προϊόντος και στη συνέχεια, εφόσον δεν υπάρχουν τα παραστατικά, δεν μπορούν να δοθούν οι ενισχύσεις. 

Για τις ενισχύσεις και με αφορμή το μεγάλο θέμα που δημιουργήθηκε με την εταιρεία "ΜΑΒΙΚΟ", γνωρίζετε ότι έχουμε πάει εκατό φορές στα ευρωπαϊκά όργανα και τις επιτροπές και έχουμε ζητήσει να καταβληθούν αυτές οι ενισχύσεις. 

Επειδή όμως τίθεται ένα γενικότερο θέμα και αυτό συμβαίνει σε πολλές περιοχές, πέρα από τη λειτουργία του μητρώου των εμπόρων και ιδιαίτερα των εμπόρων των οπωροκηπευτικών, πιστεύω ότι αυτό που θα μπορούσε να γίνει, αφού συνεργαστούμε και με τους φορείς των αγροτών, είναι να βρούμε το σύστημα εκείνο που θα κάλυπτε τουλάχιστον από τους κακούς -τους λίγους- εμπόρους τον 'Ελληνα παραγωγό. Αυτό όμως θέλει μία συνεννόηση. Εάν μιλούσαμε για ιδιωτικές επιχειρήσεις υπήρχε τρόπος ασφαλιστικής κάλυψης. 'Ετσι γίνεται για τις άλλες επιχειρήσεις. Λόγω όμως της ιδιοτυπίας του χώρου, πρέπει να βρούμε τον τρόπο της κάλυψης και αυτού του κινδύνου, χωρίς να θεωρήσουμε φυσικά τον αγρότη επιχειρηματία. Θα το δούμε αυτό και θα συνεννοηθούμε. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητος των άρθρων 11 έως και 24. 

Ερωτάται το Τμήμα: Γίνεται δεκτό το άρθρο 11 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό ως έχει, κατά πλειοψηφία. 

Ερωτάται το Τμήμα: Γίνεται δεκτό το άρθρο 12 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12 έγινε δεκτό όπως τροποποιήθηκε από τον κύριο Υπουργό κατά πλειοψηφία. 

Ερωτάται το Τμήμα: Γίνεται δεκτό το άρθρο 13 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13 έγινε δεκτό ως έχει κατά πλειοψηφία. 

Ερωτάται το Τμήμα: Γίνεται δεκτό το άρθρο 14 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 14 έγινε δεκτό όπως τροποποιήθηκε από τον κύριο Υπουργό κατά πλειοψηφία. 

Ερωτάται το Τμήμα: Γίνεται δεκτό το άρθρο 15 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 15 έγινε δεκτό ως έχει κατά πλειοψηφία. 

Ερωτάται το Τμήμα: Γίνεται δεκτό το άρθρο 16 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 16 έγινε δεκτό όπως τροποποιήθηκε από τον κύριο Υπουργό κατά πλειοψηφία. 

Ερωτάται το Τμήμα: Γίνεται δεκτό το άρθρο 17 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 17 έγινε δεκτό όπως τροποποιήθηκε από τον κύριο Υπουργό κατά πλειοψηφία. 

Ερωτάται το Τμήμα: Γίνεται δεκτό το άρθρο 18 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 18 έγινε δεκτό ως έχει κατά πλειοψηφία. 

Ερωτάται το Τμήμα: Γίνεται δεκτό το άρθρο 19 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 19 έγινε δεκτό όπως τροποποιήθηκε από τον κύριο Υπουργό κατά πλειοψηφία. 

Ερωτάται το Τμήμα: Γίνεται δεκτό το άρθρο 20 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 20 έγινε δεκτό όπως τροποποιήθηκε από τον κύριο Υπουργό κατά πλειοψηφία. 

Ερωτάται το Τμήμα: Γίνεται δεκτό το άρθρο 21 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 21 έγινε δεκτό ως έχει κατά πλειοψηφία. 

Ερωτάται το Τμήμα: Γίνεται δεκτό το άρθρο 22 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 22 έγινε δεκτό όπως τροποποιήθηκε από τον κύριο Υπουργό κατά πλειοψηφία. 

Ερωτάται το Τμήμα: Γίνεται δεκτό το άρθρο 23 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 23 έγινε δεκτό ως έχει κατά πλειοψηφία. 

Ερωτάται το Τμήμα: Γίνεται δεκτό το άρθρο 24 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 24 έγινε δεκτό όπως τροποποιήθηκε από τον κύριο Υπουργό κατά πλειοψηφία. 

Εισερχόμαστε στη συζήτηση των τροπολογιών. 

Θα ξεκινήσουμε με τις τροπολογίες του κυρίου Υπουργού. 

Θα συζητηθεί η τροπολογία με γενικό αριθμό 2848 και ειδικό 161, που αφορά στην ενοποίηση των ειδικών λογαριασμών του Υπουργείου Γεωργίας για χορηγήσεις δανείων ανέγερσης κτιρίων και εκτέλεσης προγραμμάτων εποικισμού και αναδασμού. 

Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, αυτή η τροπολογία είναι καθαρά λογιστικού χαρακτήρα. Ενοποιεί δύο λογαριασμούς που υπάρχουν σ' ένα λογαριασμό για την διευκόλυνση... 

ΒΑΣΙΛΕΙΟΣ ΚΕΔΙΚΟΓΛΟΥ: Χρειάζεται νόμος γι' αυτό, κύριε Υπουργέ; 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δυστυχώς χρειάζεται νόμος και μάλιστα χρειάζεται νόμος με δύο υπογραφές Υπουργών. Δεν πρόκειται επομένως για ουσιαστική διάταξη. 

ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς που θέλει να αναπτύξει τις απόψεις του επ' αυτής της τροπολογίας; Κανείς. 

Κατόπιν αυτού ερωτάται το Τμήμα εάν γίνεται δεκτή η τροπολογία με γενικό αριθμό 2848 και ειδικό αριθμό 161. 

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 2848 και ειδικό 161 έγινε δεκτή ομοφώνως και εντάσσεται στο νομοσχέδιο ως ίδιο άρθρο. 

Προχωρούμε στη συζήτηση της τροπολογίας με γενικό αριθμό 2849 και ειδικό αριθμό 162 που αφορά την παραχώρηση δασικών εκτάσεων για τη δημιουργία εγκαταστάσεων σχολικών κτιρίων, ρύθμιση θεμάτων για την παραχώρηση δασικών εκτάσεων σε δικαιούχους και ρύθμιση θεμάτων για τους ερευνητές του Κέντρου ΕΘΙΑΓΕ. 

Το λόγο έχει ο Υπουργός Γεωργίας κ. Γεώργιος Ανωμερίτης. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Υπάρχουν τρία μέρη στην τροπολογία αυτή. Το πρώτο μέρος αφορά το εξής. Στην παράγραφο 1, του άρθρου 13, του ν. 1734/87 προστίθενται μόνο δύο λέξεις. 'Ολο το κείμενο είναι ίδιο με το προηγούμενο καθώς και με το ν. 998/79. Οι λέξεις αυτές είναι "βοτανικών κήπων". Αυτή είναι η μόνη διαφορά που επέρχεται στο κείμενο του νόμου. 

ΒΑΣΙΛΗΣ ΚΕΔΙΚΟΓΛΟΥ: Τι κερδίζουμε μ' αυτό, κύριε Υπουργέ; 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Είναι γνωστό ότι οι παραχωρήσεις δημοσίων δασών απαγορεύονται. Εξαιρούνται παραχωρήσεις που είναι για τη δημιουργία σχολικών κτιρίων, νεκροταφείων, εγκαταστάσεων ορειβασίας και χειμερινού αθλητισμού, περιπτέρων, ξενώνων, κλπ. Προστίθενται και οι λέξεις "βοτανικών κήπων" προκειμένου σε βοτανικούς κήπους να μπορούν να κτιστούν και αίθουσες σχολείων ή να γίνει μία προσθήκη που μέχρι σήμερα δεν μπορούσε να γίνει. Παρ' ό,τι περιλαμβάνει μέσα τα σχολικά κτίρια, κάνουμε εδώ ειδική επισήμανση για τους βοτανικούς κήπους. Δηλαδή, σ' ένα βοτανικό κήπο -και έχουμε χαρακτηρίσει πολλούς βοτανικούς κήπους- να μπορεί να γίνεται μόνο μία τέτοια παρέμβαση. Δεν υπάρχει καμία άλλη προσθήκη σ' αυτό. 

Το δεύτερο θέμα δεν έχει καμία σχέση με τα δάση. Είναι απλώς τα γνωστά θέματα των εποικιστικών κτημάτων -καμία σχέση με δάση- των οποίων οι ρυθμίσεις επιδιώκονται επειδή έχουν δημιουργηθεί καταστάσεις συνήθως μεταξύ του 1920 και 1930. 'Εχουν δημιουργηθεί δεδομένα τα οποία κανένα δικαστήριο, καμιά αρχή δεν μπορεί πια να λύσει και πρέπει να βάλουμε διαδικασία επίλυσης. Σημειώνω ότι βάζουμε διαδικασία επίλυσης. Δεν επιλύουμε το θέμα. 

Είναι χαρακτηριστικό ότι υπάρχουν κτήματα που έχουν παραχωρηθεί σε ακτήμονες το 1924, το 1931, το 1937 με οριστικούς τίτλους από το 1957 και με αποφάσεις δικαστηρίων από τότε και αυτά τα κτήματα που έχουμε εδώ είναι το σύνολο που έχει αυτήν τη στιγμή το Υπουργείο Γεωργίας. Αυτό το θέμα το έχουμε ξανασυζητήσει παλιά. Υπήρξαν παρεμβάσεις συναδέλφων από όλα τα κόμματα για να λήξει αυτό το θέμα. Επομένως θέματα που έχουν δημιουργηθεί με συμβόλαια από το 1924 και δεν επιλύονται οφείλουμε σήμερα να βάλουμε το πλαίσιο επίλυσής τους. 

Φυσικά οφείλω να πω γιατί το φέρνουμε εμείς εδώ τώρα. Το είχαμε σε κάποιο άλλο νομοσχέδιο που είχαμε σκοπό να το φέρουμε το Σεπτέμβριο. Ξεκίνησα μόνο από μία περίπτωση που πραγματικά μου προξένησε κατάπληξη. Επειδή σ' ένα από αυτά τα κτήματα δεν υπάρχει η οριστική επίλυση, αλλά μέσα από αυτό πρόκειται να περάσει η γραμμή του ΟΣΕ Αθήνας-Θεσσαλονίκης, καθυστερεί επί δύο χρόνια αυτό το έργο στο συγκεκριμένο σημείο ακριβώς επειδή δεν έχουμε το πλαίσιο επίλυσης τέτοιων θεμάτων. 

Παρ' ό,τι δηλαδή υπάρχουν τίτλοι από το 1924, όλο το μπέρδεμα που έχει γίνει με τα κτήματα που δόθηκαν σε ακτήμονες, τα απαλλοτρίωσε η πολιτεία και τους τα έδωσε. Και έχουν αλλάξει τώρα, έχουν επέλθει μεταβολές, γενιές και γενιές πέρασαν. 'Οταν λοιπόν το έμαθα, είπα ότι δεν είναι δυνατόν να συμβαίνουν αυτά και γι'αυτό φέρνουμε όλα αυτά, το σύνολό τους, δεν κάνουμε καμιά επιλογή, που υπάρχουν μέχρι αυτήν τη στιγμή καταγεγραμμένα στο Υπουργείο Γεωργίας. 

'Οπως λέει και η διάταξη αυτή, θα υπάρξει η αναγκαία διαδικασία για να βγαίνει κάθε φορά απόφαση που θα δημοσιεύεται σε Φ.Ε.Κ. 

Το επόμενο σημείο αφορά τις ομάδες παραγωγών του ακατέργαστου καπνού. Και με αποφάσεις της Ευρωπαϊκής Επιτροπής, αλλά και δικές μας, λέμε το πως θα γίνεται. 

Το τελευταίο σημείο αφορά τους ειδικούς επιστήμονες του ΕΘ.Ι.ΑΓ.Ε.. Στην ουσία μάλιστα υπάρχουν και κάποιες τροπολογίες που έχουν κατατεθεί και άρα δεν θα τις συζητήσουμε γιατί γίνεται δεκτό με αυτήν την παρέμβαση που κάνω. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Επί της τροπολογίας αυτής υπάρχει κανείς εκ των κυρίων συναδέλφων που θέλει να πάρει το λόγο; 

ΕΥΑΓΓΕΛΟΣ ΜΠΟΥΤΑΣ: Εγώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπούτας έχει το λόγο. 

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, πιθανόν ορισμένες περιπτώσεις από αυτές που έρχεται να τακτοποιήσει με το εποικιστικό ο κύριος Υπουργός με την τροπολογία να έχουν δίκιο. Ωστόσο, όμως, είναι αποσπασματική η ρύθμιση που γίνεται. Θεωρούμε ότι το πρόβλημα μπορεί να λυθεί μόνο με το Κτηματολόγιο. Νομίζουμε ότι το σωστό αυτό είναι, εκεί πρέπει να λυθεί γιατί υπάρχουν και άλλες πάρα πολλές περιοχές σε όλην την Ελλάδα σχεδόν που είναι απέξω. 

Κατά συνέπεια θεωρούμε ότι αποσπασματικά δεν μπορεί να λυθεί αυτό το πρόβλημα, δεδομένου ότι υπάρχουν και περιοχές που η αξία των οικοπέδων και των κτημάτων είναι πάρα πολύ μεγάλη. Δεν λύνει μόνο σε ένα σημείο που ενδεχομένως να υπάρχει πρόβλημα, όπως ανέφερε ο κύριος Υπουργός με την ολοκλήρωση του έργου της σιδηροδρομικής γραμμής ή ενός άλλου έργου. Υπάρχουν οικόπεδα μέσα εδώ, στα προάστια της Αθήνας, λίγο έξω από το κέντρο της Αθήνας όπου πάνε να τακτοποιηθούν. 'Εχουμε τη γνώμη ότι αυτό μπορεί να λυθεί μόνο με το Κτηματολόγιο και γι'αυτό είμαστε αντίθετοι. 

Στα άλλα σημεία της τροπολογίας συμφωνούμε ότι πρέπει να δοθεί λύση και στις ομάδες παραγωγών καίτοι είμαστε αντίθετοι. Ωστόσο λειτουργούν και θα πρέπει να διευκολυνθούν, αλλά και τα ζητήματα του ΕΘ.Ι.ΑΓ.Ε. που λύνονται κατ' αυτόν τον τρόπο. 

ΠΡΟΕΔΡΕΥΩΝ (Παναγιώτης Σγουρίδης): Θα δώσω το λόγο στον κ. Κατσαρό για να μπορέσει να με αντικαταστήσει επί της 'Εδρας. 

ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κύριε Υπουργέ, θα ήθελα να κάνω μια μικρή αναφορά στη δεύτερη παράγραφο της συζητούμενης τροπολογίας για τα εποικιστικά κτήματα. 

Σύμφωνα με την παράγραφο αυτή, με υπουργική απόφαση θα ρυθμιστούν οι λεπτομέρειες. 'Ενα θέμα το οποίο θα σας απασχολήσει θα είναι και ο καθορισμός του τιμήματος εξαγοράς αυτών των εκτάσεων. Μεταξύ των εκτάσεων αυτών που περιλαμβάνονται τώρα στην παράγραφο 2 είναι και μερικές από το Νομό Λαρίσης. Το Μεγάλο Λειβάδι Φιλιππουπόλεως, τα Σουφλάρια, το Αγιονέρι και μια άλλη έκταση στους Χαλκιάδες Λαρίσης. 

Επειδή το ξέρω πολύ καλά το πρόβλημα, θέλω να σας πω το εξής: Είναι οι λεγόμενες κοινές νομές. 'Οταν έγιναν οι παραχωρήσεις από την επιτροπή απαλλοτριώσεων στους ακτήμονες καλλιεργητές, εξεδόθησαν τα παραχωρητήρια τα οποία και μεταγράφηκαν. Στα παραχωρητήρια αυτά ένα μέρος της εκτάσεως, ένα ποσοστό από την έκταση, συνήθως το 10%, χαρακτηριζόταν ως κοινή νομή και αφίετο έξω από την καλλιεργούμενη, την παραχωρούμενη προς καλλιέργεια έκταση. 

Αυτές οι κοινές νομές αφήνονταν από κάθε λιβάδι που απαλλοτριωνόταν για να βόσκουν τα ποίμνια των γεωργών, οι οποίοι και ετύγχαναν της γεωργικής αποκατάστασης. Χαρακτηρίζονταν ως κοινές νομές. Στην πραγματικότητα αφήνονταν -και ακριβώς αυτό εννοούσε ο τίτλος για την κοινή βοσκή. Τότε υπήρχαν τα κοινοτικά κοπάδια. Η κάθε οικογένεια είχε πέντε, δέκα πρόβατα, γίδια ή ο,τιδήποτε άλλο και όλα μαζί αποτελούσαν ένα κοπάδι, που ακριβώς, ζούσε σε αυτές τις εκτάσεις, τις κοινές νομές. Χαρακτηρίζονταν ως κοινές νομές με την έννοια της κοινής βοσκής. 

Η κοινή νομή δεν ήταν η νομή του Αστικού Κώδικα, αλλά ήταν η βοσκή. Στην πραγματικότητα δηλαδή, μεταβιβαζόταν και η κυριότητα στα προς καλλιέργεια τμήματα αλλά και η κυριότητα σ' αυτό που χαρακτηριζόταν ως κοινή νομή, με τη διαφορά ότι αυτό παρέμεινε ένα κομμάτι συνιδιόκτητο και βεβαίως, δεν έμεινε στην κυριότητα του δημοσίου και στη νομή των αποκαθισταμένων. Γι' αυτό νομίζω ότι το λάθος οφείλεται στο γεγονός ότι δυστυχώς, η λέξη νομή που εσήμαινε εδώ βοσκή, μπερδεύτηκε με τη νομή του Αστικού Κώδικα. 

Θα παρακαλούσα, λοιπόν, κατά τον ορισμό του τιμήματος να ληφθεί υπόψη. 'Η να απαλλαγούν τελείως από την καταβολή τιμήματος ή να οριστεί ένα συμβολικό τίμημα, καίτοι βεβαίως και το συμβολικό τίμημα δεν το θεωρώ σωστό, διότι αφού οι άνθρωποι -γράφεται μάλιστα η έκταση στο παραχωρητήριό τους- πλήρωσαν το τίμημα στο παραχωρητήριο, δεν έχει κανένα νόημα να εξαγοράσουν πάλι το κτήμα τους. Σημειωτέον δε για τα Σουφλάρια και το Μεγάλο Λειβάδι της Λαρίσης, ότι βρίσκονται εντός σχεδίου πόλεως, ότι έγιναν ένα σωρό μεταβιβάσεις, έχουν γίνει τετραόροφες οικοδομές και υπάρχει μία ανωμαλία στην κτήση της κυριότητας. 

Θεωρώ σωστή τη διάταξη με αυτήν την επισήμανση για το τίμημα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπασιάκος έχει το λόγο. 

ΕΥΑΓΓΕΛΟΣ ΜΠΑΣΙΑΚΟΣ: Σχετικά με τη δεύτερη παράγραφο, κύριε Πρόεδρε, όπως εξηγήσαμε και στην προχθεσινή συζήτηση, εμείς θεωρούμε ότι είναι τελείως αποσπασματική η ρύθμιση θεμάτων που αναφέρονται σε τέτοια ζητήματα. Και το λέω αυτό διότι εκκρεμεί κύριε Υπουργέ -σας το είπα και προχθές- ένα νομοσχέδιο το οποίο εξαγγέλλει η Κυβέρνηση κάθε φορά που έχουμε εκλογές. Δεν θέλω να πιστεύω ότι θα το εξαγγείλετε παραμονές των βουλευτικών εκλογών. Θέλω να πιστεύω ότι θα φέρετε τις διατάξεις που είναι συνταγματικές γιατί γι' αυτές συζητάμε, σ' αυτές συμφωνούμε. 

Είναι ένα νομοσχέδιο που το επεξεργαστήκαμε και εμείς στο Υπουργείο, η Κυβέρνηση της Νέας Δημοκρατίας εννοώ. Διαχρονικά οι Υπουργοί που έχουν περάσει το μελετούν, το κοσκινίζουν, συζητούν με το Συμβούλιο της Επικρατείας και καλά κάνουν, για να είναι συνταγματικές οι ρυθμίσεις, αλλά δεν το φέρνετε. Υπάρχουν ρυθμίσεις που μπορεί να περάσουν εύκολα. Αντί γι' αυτήν τη λύση που είναι και η πιο σωστή, επιλέγετε τη λύση της αποσπασματικής ρύθμισης, με φωτογραφικές διατάξεις που είναι απαράδεκτες. Δεν νομίζω ότι μας τιμά το να αναφερόμαστε σε κάποια κτήματα, χωρίς να λέμε ποια είναι η έκταση. Σας παρεκάλεσα να μας πείτε την έκταση, να ενηρώσετε τη Βουλή. Υπάρχουν συνάδελφοι οι οποίοι δεν έχουν επαφή με τις υπηρεσίες του Υπουργείου Γεωργίας και προφανώς, αγνοούν την έκταση της ρυθμίσεως. Υπάρχουν όμως και άλλες περιπτώσεις που δεν περιλαμβάνονται στη ρύθμισή σας. Αναφέρομαι για τα εποικιστικά. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Υπάρχουν όμως και άλλα ζητήματα, δασικού χαρακτήρα ή ιδιοκτησιακά τα οποία πρέπει κάποια στιγμή να τα επιλύσετε. Και με την έννοια αυτή θεωρούμε ότι είναι αποσπασματική η διάταξη και δεν μας τιμά να φέρνουμε διατάξεις για συζήτηση. 

Εγώ δεν αρνούμαι ότι θα πρέπει να περάσουν αυτές οι ρυθμίσεις, αλλά επισημαίνω ότι είναι αποσπασματικές και είναι και άδικες, έναντι εκείνων οι οποίοι δεν τυγχάνουν ρυθμίσεως, λόγω ολιγωρίας και λαθών του Υπουργείου της Γεωργίας. 

'Οσον αφορά την πρώτη παράγραφο σας εξήγησα προ ημερών ότι είναι ανάγκη να περιορίσουμε τα λατομεία στο Νομό Αττικής και είναι ανάγκη να προστατεύσουμε και τους εθνικούς δρυμούς και όχι μόνο τους πυρήνες τους. Διευκρινίζω κάτι που είπαμε και προχθές, κύριε Υπουργέ. Σας το είπα αυτό γιατί οι ανάγκες από το 1987 που εισήχθη η διάταξη έχουν αλλάξει. Προφανώς η Αττική δεν αντέχει άλλη διευκόλυνση των λατομείων. Προφανώς πρέπει να προστατευθούν περισσότερο οι εθνικοί δρυμοί και όχι μόνο οι πυρήνες τους. Αυτή ήταν η έννοια της παρατηρήσεως. 

Με την ευκαιρία της τροποποιήσεως της διατάξεως αυτής από το 1987 που αναφέρεται στο νόμο του 1979 ήταν σκόπιμο να κάνετε μία δήλωση, να φέρετε μία τροποποίηση, να προστατεύσουμε περισσότερο τις περιοχές αυτές. Επ' αυτού θα ήθελα να έχετε μία συγκεκριμένη θέση. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Η διάταξη της παραγράφου 1 επιχειρεί να επανενεργοποιήσει το άρθρο 61 του ν. 998/79 και σε δάση της χώρας μας. Εκτιμούμε ότι κυρίως σκοπεύει να παρακαμφθούν δυσκολίες για εγκατάσταση σε δάση δραστηριοτήτων που κυρίως έχουν σχέση με τους Ολυμπιακούς Αγώνες. 

Θα πρέπει να μας δώσει μία απάντηση ο κύριος Υπουργός εάν στους Θρακομακεδόνες, όπου προορίζεται να χτιστεί το Ολυμπιακό Χωριό απ' ότι γνωρίζουμε, ορισμένα τμήματα του χώρου αυτού είναι δάση ή δασικές εκτάσεις. 

Η συνταγματική απαίτηση του άρθρου 24 για άλλη χρήση εκ δημοσίου συμφέροντος είναι αυστηρή, κύριε Υπουργέ, και δεν καλύπτει όλες αυτές τις περιπτώσεις. Είναι γνωστό τι έχει συμβεί, έχει μία προϊστορία το άρθρο 61 του ν. 998. Πάντως για πρώτη φορά βάζετε και τη διάταξη των βοτανικών κήπων. Δεν υπήρχε μέχρι τώρα. 

Εμείς δεν συμφωνούμε με αυτήν τη διάταξη, διότι πάτε να ανοίξετε τους ασκούς του Αιόλου. Από την ώρα που δεν έχουν ολοκληρωθεί οι διαδικασίες κατάρτισης του δασικού κτηματολογίου, οποιαδήποτε παρέμβαση δεν μας βρίσκει σύμφωνους. 

Η παράγραφος 2 αναφέρεται στη διανομή και παραχώρηση εκτάσεων σε δικαιούχους. Κύριε Υπουργέ, το Συμβούλιο Επικρατείας έχει αποφανθεί ότι σε όσες από αυτές τις εκτάσεις γενικά εποικιστικού χαρακτήρα έχει αποκτηθεί οικοπεδική αξία, όπως είναι οι εκτάσεις της περιοχής Αττικής, δεν μπορούν να διέπονται από την αγροτική νομοθεσία. Δηλαδή, δεν έχετε εσείς αρμοδιότητα να ρυθμίζετε τα συγκεκριμένα θέματα. 

Επιπλέον η άποψή μας είναι ότι μετά τη διάταξη του άρθρου 10 του ν. 667/77 ο Υπουργός Γεωργίας δεν μπορεί να ρυθμίζει τέτοια θέματα στην Αττική. Τυχόν εκκρεμότητες μπορούν να υπάρξουν μόνο όταν προστεθεί στο συγκεκριμένο άρθρο παράγραφος. Από την ώρα που υπάρχει οικοπεδική αξία, θα πρέπει να κινηθούν προς την κατεύθυνση παράδοσης των συγκεκριμένων εκτάσεων στην Κτηματική Εταιρεία του Δημοσίου ή στις διάφορες κτηματικές υπηρεσίες και από εκεί να γίνει αυτή η διαδικασία. Η διευθέτηση αυτών των εκτάσεων να γίνει, επαναλαμβάνω, με κριτήρια οικοπεδικών εκτάσεων. Διαφορετικά οι ρυθμίσεις αυτές είναι χαριστικές. 

'Οσον αφορά την παράγραφο 3 συμφωνούμε. Επίσης, συμφωνούμε με την παράγραφο 4 και χαιρόμαστε διότι για το συγκεκριμένο θέμα είχαμε καταθέσει τροπολογία με αριθμό 2815 και έγινε δεκτή από τον κύριο Υπουργό. 

ΠΡΟΕΔΡΕΥΩΝ (Νικόλαος Κατσαρός): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, οποιαδήποτε αλλαγή χρήσης γης, κυρίως όσον αφορά τα δάση, είναι επικίνδυνη και δεν μπορεί κανείς εύκολα να την δεχθεί. 

Αυτή καθ' εαυτή η διάταξη έχει μια ασάφεια. Μας είπε προηγουμένως ο κύριος Υπουργός ότι ενώ έχουν υπάρξει εξαιρέσεις για εγκατάσταση σχολικών κτιρίων, νεκροταφείων κ.λπ. σε δάση, επιδιώκεται τώρα να γίνει κάτι τέτοιο και στους χαρακτηρισμένους βοτανικούς κήπους. Διαβάζοντας όμως εδώ το άρθρο δεν βλέπω κάτι τέτοιο. Απεναντίας βλέπω ότι εξαιρούνται από την παραχώρηση δημοσίων δασών, πέραν των σχολικών κτιρίων, νεκροταφείων και εγκαταστάσεων ορειβασίας κ.λπ., και οι βοτανικοί κήποι. Ερμηνεύοντας το εγώ όπως είναι αυτήν τη στιγμή γραμμένο, βλέπω ότι θα μπορούμε κάποιες δασικές εκτάσεις να τις δίνουμε για χρήση δημιουργίας βοτανικών κήπων. Δηλαδή να χαλάσουμε δάση για να φτιάξουμε βοτανικούς κήπους; Αυτό λέτε; Αν αυτό λέτε, ασφαλώς και είμαστε αντίθετοι. Γιατί δεν μπορούμε να καταλάβουμε ποια είναι αυτά τα στοιχεία που θα δικαιολογούσαν την αλλαγή χρήσης χαρακτηρισμένων δασών σε βοτανικούς κήπους. Αν υπήρχε τέτοια ανάγκη, υπάρχουν πελώριες εκτάσεις, μη χαρακτηρισμένες δασικές, που θα μπορούσαν πράγματι να γίνουν βοτανικοί κήποι. Είναι επικίνδυνο και δεν μπορούμε σε καμία περίπτωση να το δεχθούμε και για την ασάφειά του, αλλά και γι' αυτό καθ' εαυτό το στόχο του, όπως εκφράζεται από το ίδιο το νομοσχέδιο. 

'Οσον αφορά την παράγραφο 2, εγώ διερωτώμαι, κύριε Πρόεδρε: Τι μπορώ να απαντήσω στους ανθρώπους της περιφερειας της δικής μου, οι οποίοι μου θέτουν το ίδιο ζήτημα. Δηλαδή, το ζήτημα για οριστικές παραχωρήσεις σε εκτάσεις που κατέχουν και αυτοί επί εξήντα, εβδομήντα χρόνια και ακόμη διέπονται είτε από νομικές παραλείψεις είτε από ασάφειες. Διατηρούν έναν κόσμο μετέωρο, γενιές ολόκληρες πια, δύο προς τρεις γενιές χωρίς παραχωρητήριο. Αυτοί δεν είχαν τη δυνατότητα προσέγγισης. Αυτό είπε ο κύριος Υπουργός προηγουμένως ότι αυτά μόνο που ονομάζονται σήμερα είναι υπόψη του Υπουργείου Γεωργίας. Και αυτά που δεν είναι; Είναι άνισο αυτό το πράγμα, πέρα του ότι αυτά όπως χαρακτηρίζονται εδώ δεν ξέρουμε ακόμη και τι ακριβώς χαρακτηρισμό έχουν. Είναι οικοπεδικά; Είναι καλλιεργήσιμα; Είναι δασικές εκτάσεις; Είναι λίμνες; Τι ακριβώς είναι; Είναι πάρα πολλά και δεν μπορεί να τα καταλάβει ένας με μία απλή ανάγνωση. 

Επειδή είναι ένα πολύ μεγάλο ζήτημα, δεν μπορεί κανείς να το δεχθεί έτσι εύκολα σε μία τροπολογία. Βεβαίως και έχει κατατεθεί εδώ και κάποιες μέρες, αλλά δεν ήταν εύκολο να κατανοηθεί. Παρακολούθησα τον αγορητή του ΠΑΣΟΚ τον κ. Γεωργακόπουλο, ο οποίος σας επαίνεσε για μία περίπτωση που συμπεριλαμβάνεται στη ρύθμιση. Την ίδια στιγμή όμως επί δέκα λεπτά σας θυμιζε και μια άλλη περίπτωση που εκκρεμεί επί χρόνια, η οποία και αυτή ζητάει τη δικαίωσή της. Δηλαδή και από την ίδια την Κυβέρνηση, υπάρχει η βούληση για μια πιο εμπεριστατωμένη εξήγηση του τι γίνεται, πού πάει, εάν πιάνει το σύνολο, εάν πρέπει οριστικά να γίνει και αν αφήνει και περιθώρια για ευκαιρίες. Δεν θα είχαμε αντίρρηση ασφαλώς, να ρυθμίζονταν και τα άλλα και να υπήρχε μία πλήρης αποσαφήνιση του χαρακτηρισμού αυτών των παραχωρητέων εκτάσεων. Γιατί ασφαλώς αν πρόκειται για δάση δεν είναι εύκολο να το δεχθεί κανείς. 

'Οσον αφορά την παράγραφο 4, ευχαριστούμε, κύριε Υπουργέ, γιατί ταυτίζεται και με τη δική μας τροπολογία που καταθέσαμε για την αποκατάσταση των εργαζομένων στο ΕΘΙΑΓΕ. Είναι προς τη σωστή κατεύθυνση και ασφαλώς τη στηρίζουμε. 

ΠΡΟΕΔΡΕΥΩΝ (Νικόλαος Κατσαρός): Ο κ. Τσιτουρίδης έχει το λόγο. 

ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε σε ό,τι αφορά την πρώτη περίπτωση της προτεινόμενης τροπολογίας θα ήθελα να θέσω και εγώ το εξής ζήτημα: 'Οταν αναφέρεσθε σε βοτανικούς κήπους, θα ηθελα να είχα μία σαφή απάντηση. Αν στο βοτανικό κήπο Γαλατσίου επί παραδείγματι αποφασίσει ο δήμος ή κάποιος άλλος να κάνουν μέσα μία κτιριακή εγκατάσταση της οποιασδήποτε έκτασης, για την εξυπηρέτηση του βοτανικού κήπου, τότε πιστεύετε ότι δεν τίθεται θέμα αντισυνταγματικότητας; 

Προφανώς τίθεται. Γι'αυτό θα θέλαμε να μας διευκρινήσετε λίγο παραπάνω τι εννοείτε με το "βοτανικοί κήποι" και τι περιορισμούς θέτετε στον όρο " βοτανικοί κήποι" διότι πολλά ακίνητα για την εξυπηρέτηση ενός βοτανικού κήπου μπορούν να χτιστούν και έτσι να καταστρατηγήσουμε τη διάταξη που λέει για τις δασικές εκτάσεις κ.λπ. Αυτή είναι η πρώτη παρατήρηση. 

Η δεύτερη παρατήρηση αφορά τη δεύτερη διάταξη της τροπολογίας αυτής. Και αναφέρεται στη δέσμευσή σας ότι εδώ καλύπτετε όλες τις περιπτώσεις των εποικιστικών ζητημάτων στη χώρα. Η εκτίμησή μας και οι πληροφορίες που έχουμε από διάφορες περιοχές της χώρας είναι πως υπάρχουν και άλλες περιπτώσεις, που θα έπρεπε ν' αντιμετωπιστούν από μία τέτοια παρέμβαση. Γι' αυτό η θέση της Νέας Δημοκρατίας είναι πως θα έπρεπε να έρθετε με μία ολοκληρωμένη πρόταση εδώ, που θα ρυθμίζει κατ' ανάλογο τρόπο όλες τις παρόμοιες περιπτώσεις στη χώρα. 

Αν οι υπηρεσιακοί παράγοντες του Υπουργείου σας διαβεβαιώνουν πως καλύπτεται το σύνολο, τότε οι εμπειρίες λένε πως θα πρέπει να ψάξετε ίσως λίγο παραπάνω. Γιατί πολλές φορές οι υπηρεσιακοί παράγοντες δεσμεύονται έναντι της πολιτικής ηγεσίας, αλλά στο μέλλον αποδεικνύεται ότι πράγματι υπάρχουν και άλλα ζητήματα ανοιχτά. Γι' αυτό μην εκτίθεσθε λέγοντας ότι όλες οι περιπτώσεις καλύπτονται. Εκτιμούμε ότι υπάρχουν και άλλες. 

Μία τρίτη παρατήρηση. Θα θέλαμε να δεσμευθείτε για μία ακόμη φορά, γιατί πράγματι υπάρχει στην εισηγητική έκθεση της τροπολογίας, ότι στις συγκεκριμένες περιπτώσεις δεν υπάρχουν εκτάσεις οι οποίες στο παρελθόν, το απώτερο ή το πρόσφατο, είχαν κηρυχθεί αναδασωτέες. Το λέει η εισηγητική έκθεση. Θα θέλαμε όμως να υπάρξει και μία συγκεκριμένη δέσμευση από την πλευρά σας. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο Πρόεδρος του ΔΗ.Κ.ΚΙ. κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, πήρα το λόγο για να πω, ότι είμαστε αντίθετοι στην παράγραφο 1 γιατί δεν συμφωνούμε έστω με όποια αιτιολογία στην αλλαγή χρήσης δασικής γης. Είναι πράγματι επικίνδυνο, όπως τόνισε και ο εισηγητής μας ο κ. Ρόκος. 

'Οσον αφορά τη δεύτερη παράγραφο, αν μας διαβεβαιώνετε ότι δεν πρόκειται για δασικές αλλά για εποικιστικές εκτάσεις -το ξέρω καλά γιατί δικηγόρησα αρκετά χρόνια στην 'Αρτα, αλλά και στην 'Ηπειρο ολόκληρη και σε άλλες περιοχές- τότε δεν θα έχουμε αντίρρηση να πούμε ναι. Αλλά εδώ πρέπει να περιληφθούν και άλλες περιπτώσεις. 'Εχω υπόψη μου περιπτώσεις παραδείγματος χάριν στη Β' Θεσσαλονίκης, που είναι παρόμοιες, εποικιστικές, καλλιεργήσιμες εκτάσεις ή μη δασικές. Γιατι για δασικές δεν το συζητούμε καν. 

Επίσης, είναι το μεγάλο πρόβλημα -δεν ξέρω όμως αν είναι στην αρμοδιότητα του Υπουργείου Γεωργίας ή του Υπουργείου Οικονομικών- που μήνες τώρα ταλαιπωρεί το Ηράκλειο Κρήτης, με αρκετούς οι οποίοι δεν έχουν πάρει τα παραχωρητήρια. Είναι σε περιοχή της πόλης και του νομού του Ηρακλείου Κρήτης. Υπάρχουν και άλλες τέτοιες περιπτώσεις. Γιατί εδώ αν δεν ρυθμιστούν και αυτές, ώστε να λήξει το ιδιοκτησιακό καθεστώς για να παραχωρηθούν τίτλοι, πραγματικά το αίσθημα της αδικίας θα είναι πολύ μεγάλο. 

Για τα υπόλοιπα ισχύουν αυτά που είπε και ο κ. Ρόκος. 

ΠΡΟΕΔΡΕΥΩΝ (Νικόλαος Κατσαρός): Ο κ. Κουρής έχει το λόγο. 

ΛΕΩΝΙΔΑΣ ΚΟΥΡΗΣ: Θα ξεκινήσω με την παράγραφο 1 και πέρα από τους ενδοιασμούς και τις επιφυλάξεις που προανέφεραν συνάδελφοι, θα επιμείνω στο θέμα των λατομικών εργασιών στο Νομό Αττικής. Είχαμε πει, όταν συνεζητείτο εδώ συγκεκριμένα το θέμα, ότι θα πρέπει για την Αττική, χωρίς αυτό να σημαίνει ότι πρέπει να εξαφανίσουμε τη λατομική δραστηριότητα, να ληφθεί μία συγκεκριμένη πρόνοια σε σχέση και με τους χώρους αλλά και με τους όρους λειτουργίας των λατομείων. Και φοβάμαι ότι με τη διάταξη αόριστα, όπως είναι εδώ διατυπωμένη, και χωρίς καμία αναφορά στο συγκεκριμένο γεωγραφικό χώρο, ενδεχομένως ανοίγουν οι ασκοί του Αιόλου. 

Στο δεύτερο σημείο και εγώ πιστεύω ότι η ρύθμιση που κάνετε και είναι θετική για τις συγκεκριμένες περιοχές, είναι περιπτωσιακή. Δεν είναι μία συνολική ρυθμιση. Εγώ επιμένω στην Αττική. Θα διαφωνήσω με αυτά που είπε ο κ. Μπούτας αναφερόμενος στις προαστιακές περιοχές και θα πω ότι υπάρχουν και κάποιοι που έμεναν έξω από το λεκανοπέδιο και οι οποίοι ουσιαστικά δέχονται τις αρνητικές επιπτώσεις αυτής της αστικοποίησης γιατί γίνεται με όρους και δεσμεύσεις της γης τους και αλλαγής χρήσεως επί τα χείρω. 

Επί παραδείγματι, για την Αττική που συζητάμε. 'Εχει διαρθρωθεί ένα καθεστώς και από το Υπουργείο σας, κύριε Υπουργέ, όπου τα πάντα απαγορεύονται αλλά στην πράξη τίποτε δεν προστατεύεται. Θα σας δώσω παράδειγμα. Στην περίπτωση αυτής της ρύθμισης υπάγεται και το κτήμα της Βάρης, στα σύνορα Βάρης Κορωπίου. Δεν το έχετε μέσα. Αρνείστε να εφαρμόσετε επί είκοσι χρόνια το ν. 998/79 στις περιοχές της Μάνδρας και των Μεγάρων, χωρίς να δίνετε καμία εξήγηση. Η Βουλή έχει ψηφίσει ένα νόμο τον 998, έκαναν τετρακόσια άτομα αιτήσεις και αυτές είναι στοιβαγμένες στα δασαρχεία και οι δασάρχες σας κάνουν έκκληση για να λυθεί το πρόβλημα. 'Η δεχθείτε τες ή απορρίψτε τες. Αλλά δεν είναι δυνατόν να έχετε τους συγκεκριμένους ανθρώπους επί μία εικοσαετία ομήρους! 

Και λέω για την Αττική , για τον εξής λόγο: Εδώ βλέπουμε ότι μόνο οι ισχυροί -και όταν λέω "ισχυροί" εννοώ τους οικονομικα ισχυρούς"- μπορούν και αλλάζουν χρήσεις όποτε θέλουν. Θα σας θυμίσω το περίφημο κτήμα Καμπά. Από προστατευόμενη γεωργική γη, αμπελώνες, που και εσείς είχατε δεχθεί ότι πρέπει να είναι, ξαφνικά αποκτά εμπορική χρήση αλλά αλλάζει και η σχεδιαζομένη "ΑΤΤΙΚΗ ΟΔΟΣ" για να το εξυπηρετήσει. Αλλάζει ο σχεδιασμός. Επιβαρύνεται το δημόσιο με μερικά δισεκατομμύρια. Και τελικά αυτός που θίγεται απ'αυτές τις περιπτωσιακές ρυθμίσεις, είναι ο νομοταγής πολίτης. 

Θα πρέπει κάποτε το Υπουργείο να φέρει μία συνολική πρόταση προκειμένου να ξέρουμε τι επιτρέπεται και τι απαγορεύεται. Αν θέλετε πραγματικά να προστατεύσετε και την αττική γη αλλά και τους πολίτες που διαβιούν σε αυτή. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Υπουργέ, έχετε ένα νομοσχέδιο το οποίο εκκρεμεί στην Εθνική Αντιπροσωπεία και νομίζω ότι εκεί είναι η δουλειά πιο εμπεριστατωμένη. Εδώ βλέπω μία αποσπασματική ενέργεια, για την οποία δεν διαφωνούμε. Ορθώς το κάνετε. Αλλά δημιουργείτε την αίσθηση της αδικίας για άλλες περιπτώσεις. Θα μπορούσατε να το φέρετε συνολικά. 'Αλλωστε, αυτό το νομοσχέδιο είχε αυτήν την ευχέρεια να διορθώσει πολλά λάθη. Δεν το κάνατε. Εγώ ψηφίζω την τροπολογία και σας παρακαλώ, αν μπορείτε, να εντάξετε και τις παραχωρήσεις που έγιναν προς τους Βορειοηπειρώτες στη Θεσπρωτία. Είναι άδικο μετά από τριάντα, σαράντα χρόνια να έχουν αυτήν τη γη και ακόμη να μην έχουν παραχωρητήρια. Κάντε το ίδιο σ' αυτήν την περίπτωση. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Παπαδόπουλος έχει το λόγο. 

ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κύριε Υπουργέ, θα μιλήσω για την παράγραφο 2 της προτεινόμενης διάταξης που έχετε εσείς με την τροποποίηση. Αφορά στην παραχώρηση στους δικαιούχους των εκτάσεων εκείνων που δόθηκαν κάποτε και εκ των υστέρων χαρακτηρίστηκαν με κάποιους τρόπους ότι είναι δασικές εκτάσεις. Και οι άνθρωποι πλέον δεν μπορούν να πάνε στα σπίτια τους. 

Το 1922 ήρθαν οι πρόσφυγες και δοθήκαν από τότε παραχωρητήρια σε ορισμένους ανθρώπους που βρίσκονται στις παραμεθόριες περιοχές της Δράμας. Οι άνθρωποι αυτοί για διάφορους λόγους επειδή δεν μπορούσαν πλέον να ζήσουν σε εκείνην την περιοχή, ζήτησαν να βρουν την τύχη τους ή στην εσωτερική ή στην εξωτερική μετανάστευση. 'Υστερα από χρόνια θέλουν να επανέλθουν και να εγκατασταθούν εκεί για να φυλάνε Θερμοπύλες και δεν μπορούν να πάνε στα σπίτια τους. Τα ελάχιστα χωράφια που τους δόθηκαν με νόμιμο τρόπο με παραχωρητήριο αυτήν τη στιγμή δεν βρίσκονται στα χέρια τους και είναι διαθέσιμα και οι άνθρωποι θέλουν να πάνε αλλά δεν μπορούν. Γιατί να πάνε σε εκείνην την περιοχή την άγονη, όπως είναι παραδείγματος χάρη το Λιβαδερό, η Σκαλωτή, το Σιδηρόνερο, το Οροπέδιο, οι ποταμοί, η Μικροκλεισούρα, η Μικρομηλιά το Πέρασμα η Σίλλη, η Προσινάδα, ο Βώλακας και οι Πύργοι, η περιοχή Νευροκοπίου γενικότερα, όπως έγινε δήμος και ορισμένα χωριά γύρω από τη Δράμα, όπως διαμορφώθηκε τώρα ο Δήμος Δράμας, όπως είναι οι Ταξιάρχες. 

Σε αυτές λοιπόν τις περιοχές, θα πρέπει εφαρμόζοντας το νόμο να δώσετε κάποια λύση για να μη λένε οι άνθρωποι ότι εφαρμόζουμε δυο μέτρα και δυο σταθμά. Λένε ότι αδικούνται. Γιατί να αδικούνται. 

Γι' αυτό, κύριε Υπουργέ, να δοθεί κάποια λύση, αν δεν μπορεί με την παρούσα τροπολογία σε πολύ σύντομο χρόνο να συμπεριλάβετε όλες αυτές τις περιοχές, γιατί υπάρχουν και άλλες περιοχές εκτός του Νομού Δράμας που κατ' αυτόν τον τρόπο αδικούνται. 

Λέμε ότι πρέπει να εφαρμόσουμε Παλλαϊκή 'Αμυνα ιδιαίτερα στις παραμεθόριες περιοχές. Πως θα εφαρμόσουμε Παλλαϊκή άμυνα όταν τα δώδεκα στρέμματα που τους δόθηκαν το 1922 αυτήν τη στιγμή δεν μπορούν να τα έχουν. 'Ετσι όπως πάει το πράγμα αυτήν τη στιγμή το ελάχιστο τμήμα γης που τους δόθηκε κάποτε σήμερα έφυγε από τα χέρια τους. Λυπούμαι πολύ αλλά πρέπει να δοθεί λύση και σ' αυτές τις περιοχές. Είμαι υπέρ της τροπολογίας. 

ΠΡΟΕΔΡΕΥΩΝ (Νικόλαος Κατσαρός): Ο κ. Δημοσχάκης έχει το λόγο. 

ΘΕΟΦΑΝΗΣ ΔΗΜΟΣΧΑΚΗΣ: Εκ των προτέρων, κύριε Υπουργέ, την τροπολογία την ψηφίζω γιατί αφορά και οικισμούς και δήμους του Νομού 'Εβρου. Υπάρχει μια πρώην κοινότητα Ελληνοχωρίου και οι οικισμοί Θηρέα και Λαγός οι οποίοι καλλιεργούν εδώ και διακόσια χρόνια από τους προγόνους τους τα χωράφια. Και έρχεται ξαφνικά το δημόσιο, οι δήμοι και οι κοινότητες και τους βάζουν πρόστιμα. 

Θα παρακαλέσω, κύριε Υπουργέ, να συμπεριληφθούν και οι κοινότητες αυτές γιατί αντιμετωπίζουν προβλήματα και έχω κάνει επανειλημμένως ερωτήσεις στη Βουλή γι' αυτά τα θέματα. Ευχαριστώ πολύ. 

ΠΡΟΕΔΡΕΥΩΝ (Νικόλαος Κατσαρός): Ο κ. Σταύρου έχει το λόγο. 

ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, χαίρομαι διότι επιτέλους η Κυβέρνηση μετά από συνεχείς πιέσεις, ερωτήσεις και επερωτήσεις Βουλευτών της Νέας Δημοκρατίας, φέρνει αυτήν την αποσπασματική έστω τροπολογία η οποία πράγματι είναι θετική διότι λύνει επιτέλους ορισμένα επικοιστικά προβλήματα που είχαν δημιουργήσει κοινωνική αναστάτωση και αποτελούσαν άρνηση της πολιτείας να αποδώσει κοινωνική δικαιοσύνη. 

Γνωρίζετε ότι το 1993 η Νέα Δημοκρατία είχε ολοκληρώσει τη σύνταξη νομοσχεδίου που επέλυε στο σύνολό τους σχεδόν θέματα ιδιοκτησιακά-επικοιστικά αλλά και δασικά. Δυστυχώς για το δεύτερο θέμα μέχρι σήμερα η Κυβέρνηση δεν έχει αποσαφηνίσει τις προθέσεις της, αν υπάρχει πολιτική βούληση για την επίλυση τέτοιων προβλημάτων. 

Πριν αποχωρήσει ο Υπουργός Εθνικής 'Αμυνας ήθελα να αναφερθώ στα θέματα του οικοδομικού συνεταιρισμού, αξιωματικών του ΑΟΟΑ. Τι γίνεται επιτέλους με αυτό το κτήμα στο Πικέρμι των αξιωματικών. Τους ταλαιπωρείτε τόσα χρόνια. Το 1993 το είχαμε επιλύσει αυτό το θέμα και πιστεύαμε ότι επιτέλους ο ΑΟΟΑ θα διένημε τα οικόπεδά του στην περιοχή του Πικερμίου στους αξιωματικούς. Μέχρι σήμερα δεν έχει γίνει τίποτε και συνεχώς οι 'Ελληνες αξιωματικοί εμπαίζονται από την Κυβέρνηση. 

Προχωρώντας θα ήθελα να αναφερθώ στην τροπολογία και συγκεκριμένα εκεί που μιλάει για την Ξυλοκέριζα. Πρέπει να διευκρινιστεί ότι πρόκειται για την περιοχή της Νέας Μάκρης, για να μη δημιουργηθεί σύγχυση. Αν εννοείτε αυτή ή πρόκειται περί άλλης που υπάγεται σε άλλη περιοχή. Πρέπει να προστεθεί "Ξυλοκέριζα Νέας Μάκρης." 

Πρέπει να επισημάνω ότι έχουν παραληφθεί τα προβλήματα των γεωργοκτηνοτρόφων Ανω Σουλίου. Υπέρ των γεωργοκτηνοτρόφων εκδόθηκε οριστικός τίτλος κυριότητας. Ο τίτλος αυτός στηρίζεται σε εσφαλμένη πράξη των διοικήσεων περί διασώσεως των κτηματολογικών στοιχείων της οριστικής διανομής του αγροκτήματος Κάτω Σούλι-Λιμικό. Καθόσον αφορά τη βοσκίσιμη έκταση του ΣΑΚ Ανω Σουλίου από το χαρακτηρισμό της ως κοινόχρηστη σε κοινόκτητη με δικαίωμα νομής και κυριότητας των αποκατασταθέντων. 

Η παρέλευση αρκετού χρόνου από την έκδοση οριστικού τίτλου κυριότητας έχει σαν συνέπεια τη δημιουργία πραγματικής καταστάσεως, που δεν μπορεί να ανατραπεί. Για τη λύση αυτής της εκκρεμότητας πρέπει να προστεθεί κάποια τροπολογία που να επιλύει επιτέλους αυτό το πρόβλημα των γεωργοκτηνοτρόφων Κάτω Σουλίου. 

'Εχουμε επίσης το πρόβλημα των αγροτών στο Χάρακα Λεγραινών, είναι είκοσι οκτώ οι ενδιαφερόμενοι. Υπήρχε έκταση εξακοσίων τριάντα πέντε στρεμμάτων που ανήκει στην εκποιητέα μοναστηριακή περιουσία του ΟΔΕΠ, κηρύχθηκε αναγκαστικώς μισθωτέα με απόφαση του Υπουργού Γεωργίας και εκμισθώθηκε σε είκοσι οκτώ ακτήμονες καλλιεργητές για την αποκατάστασή τους επί μια δεκαετία. Αυτοί οι άνθρωποι από τότε μέχρι σήμερα κατέχουν και καλλιεργούν τους κλήρους τους και ήδη μετά διά του Υπουργείου Γεωργίας έχουν φυτεύσει αμπέλια και ελαιόδενδρα. 

Νομίζω ότι πρέπει στις ρυθμίσεις της τροπολογίας αυτής να προστεθούν και ο Χάρακας Λεγραινών Αττικής. 

'Εχουμε επίσης τους κτηνοτρόφους μέλη του συνεταιρισμού αποκατάστασης ακτημόνων μικρών κτηνοτρόφων Βάρης Αττικής. Με την απόφαση 53/48 της επιτροπής απαλλοτριώσεων κρίθηκαν δικαιούχοι κτηνοτροφικής αποκατάστασης κατά το αστικό δίκαιο και η παραχώρηση συγκεκριμένης έκτασης στους καλλιεργητές της Βάρης. Δυστυχώς όμως ούτε και γι' αυτήν τη ρύθμιση προβλέπεται λύση με την τροπολογία αυτή, παρ' όλο ότι και στο προηγούμενο νομοσχέδιο της Νέας Δημοκρατίας αλλά και στο άλλο, το επονομαζόμενο Τζουμάκα, υπήρχε σχετική πρόβλεψη για την επίλυση. 

Νομίζω ότι πρέπει να συμπεριληφθεί και να κλείσει αυτό το θέμα. 

ΠΡΟΕΔΡΕΥΩΝ (Νικόλαος Κατσαρός): Κύριε συνάδελφε, τελειώνετε. 

ΑΠΟΣΤΟΛΟΣ ΣΤΑΥΡΟΥ: Υπάρχει επίσης το κτήμα στην Αυλώνα Αττικής Σάλεσι-Μπούγα, που δεν πρόλαβαν, γιατί παρήλθε η προθεσμία που προεβλέπετο από το νόμο για τη διανομή. 

Θα πρέπει συνεπώς να παραταθεί για πέντε χρόνια από τη δημοσίευση της συγκεκριμένης τροπολογίας οι προθεσμίες του β.δ. 229/61 για τη συντέλεση της διανομής του κοινό κτήματος Σάλεσι-Μπούγα Αυλώνος Αττικής. 

ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε Σταύρου. 

ΑΠΟΣΤΟΛΟΣ ΣΤΑΥΡΟΥ: Επιγραμματικά θα αναφερθώ σε δύο ρυθμίσεις. 

Επίσης δεν λαμβάνεται μέριμνα με την προτεινόμενη τροπολογία για τις περιπτώσεις αυθαίρετα κατεχομένων εκτάσεων. Τι σημαίνει τούτο. Κάθε αυθαίρετος κάτοχος δημόσιας έκτασης κοινόχρηστης ή διαθέσιμης δικαιούται και πρέπει να υποβάλει στην αρμόδια διεύθυνση γεωργίας μέσα σε προθεσμία δύο ετών από τη δημοσίευση του νόμου αυτού αίτηση για την εξαγορά της έκτασης. 

ΠΡΟΕΔΡΕΥΩΝ (Νικόλαος Κατσαρός): Κύριε Σταύρου, δεν μπορώ να σας δώσω άλλο χρόνο. Σας παρακαλώ πολύ. 

ΑΠΟΣΤΟΛΟΣ ΣΤΑΥΡΟΥ: Θα ήθελα να μπει στην τροπολογία η σχετική διάταξη που να λέει "Εφόσον έχουν αναγερθεί μόνιμα κτίσματα σημαντικής αξίας και εφόσον ο κάτοχος τα καλλιεργεί συστηματικά. Είναι οι λεγόμενες μη αναπότρεπτες καταστάσεις. 

Και τελειώνω επίσης με μια επισήμανση ότι υπάρχουν διαχρονικά ευθύνες της ελληνικής πολιτείας, διότι τετρακόσιοι είκοσι άνθρωποι γεωργοκτηνοτρόφοι της περιοχής του Δήμου Μάνδρας έχουν υποβάλει εδώ και είκοσι χρόνια σχετικές αιτήσεις, για να παραχωρηθεί και να εφαρμοστεί στην πράξη ο σχετικός τίτλος, που τους έχει δοθεί και από τότε μέχρι σήμερα δυστυχώς τα κατά τόπους δασαρχεία επικαλούμενα την έλλειψη προσωπικού δεν ρυθμίζουν αυτό το πρόβλημα. 

Και τελειώνω με μια επισήμανση ... 

ΠΡΟΕΔΡΕΥΩΝ (Νικόλαος Κατσαρός): 'Οχι άλλη, κύριε συνάδελφε, τελειώσαμε. 

ΑΠΟΣΤΟΛΟΣ ΣΤΑΥΡΟΥ: Κύριε Πρόεδρε, τελείωσα. 

Επειδή όλα τα παραπάνω αγροκτήματα νομίμως από τους δικαιούχους κατέχονται, σε καμία περίπτωση δεν θα πρέπει να ζητηθεί από τους νομίμους δικαιούχους όλων αυτών των περιπτώσεων η καταβολή κάποιας αποζημίωσης στο ελληνικό δημόσιο. 

ΠΡΟΕΔΡΕΥΩΝ (Νικόλαος Κατσαρός): Τελειώσατε, κύριε συνάδελφε. 

Ο κ. Καρασμάνης έχει το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, αναφέρομαι στη δεύτερη παράγραφο στη διανομή και παραχώρηση των εκτάσεων. Κύριε Υπουργέ, δίνετε τη δυνατότητα της παραχώρησης τίτλων κυριότητος. Βέβαια με προβληματίζει το γεγονός ότι αναφέρεσθε ότι με υπουργική απόφαση θα δώσετε τη δυνατότητα της εξαγοράς αυτών των εκτάσεων που τις δικαιούνται. Αυτοί οι άνθρωποι καλλιεργούν και κατέχουν αυτά τα κτήματα από τους προγόνους τους εκατό και διακόσια χρόνια. Θα έρθουν τώρα και θα πληρώσουν; 'Ομως, υπάρχει το εξής άλλο οξύμωρο. Υπάρχει νόμος του 1955, που το οφειλόμενο τίμημα βγαίνει σε μεταλλική δραχμή, κύριε Υπουργέ, και ξέρετε ότι η μεταλλική δραχμή μεταφράζεται σε υπερτιμημένο δολάριο. Αντιλαμβάνεσθε ότι τα χρήματα που θα καταθέσουν οι άνθρωποι αυτοί θα είναι τόσα που θα είναι σαν να το αγοράζουν από την αρχή. Αυτό προσέξτε το στην υπουργική απόφαση, δηλαδή, ειδικότερα τη μεταλλική δραχμή. Υπάρχει ο νόμος του 1955 που θα σας οδηγήσει στη μεταλλική δραχμή. Αυτό θέλω να το προσέξετε, κύριε Υπουργέ. Είναι άδικο οι άνθρωποι που κατέχουν εκατό και διακόσια χρόνια να έρθουν τώρα να πληρώσουν. Τέλος θέλω να εκφράσω την ικανοποίησή μου που ο κύριος Υπουργός κάνει πράξη τη δέσμευσή του ότι σε κάποιο νομοσχέδιο θα συμπεριληφθεί ειδική διάταξη που θα δίνει λύση στο πρόβλημα των αγροκτηνοτρόφων που κατέχουν και νέμονται γη χωρίς τίτλους ιδιοκτησίας. Και επαναλαμβάνω, κύριε Υπουργέ, είναι αδιανόητο γεωργοί που επί δεκαετίες κατέχουν και νέμονται εκτάσεις να κληθούν τώρα να πληρώσουν γι' αυτήν τη συγκεκριμένη γη υπέρογκα τιμήματα, γι' αυτό να μην ισχύσει η παλιά νομοθεσία με την οποία η χρέωση του τιμήματος γινόταν με το σύστημα των "μεταλλικών δραχμών" με το οποίο οι τιμές που θα προκύψουν θα είναι εξωπραγματικές και ασύμφορες, το τίμημα να είναι συμβολικό. Και ακόμη, κύριε Υπουργέ, επιτέλους καταθέστε το νομοσχέδιο "αδιανέμητα κτήματα και ρυθμίσεις αγροτικής νομοθεσίας" με το οποίο ρυθμίζονται πολλές εκκρεμότητες, όπως ανώμαλες δικαιοπραξίες κλπ. για τις οποίες έχετε δεσμευθεί. 

ΠΡΟΕΔΡΕΥΩΝ (Νικόλαος Κατσαρός): Δεν υπάρχει άλλος εγγεγραμμένος για να μιλησει. 

Ο κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, θα έκανα μια πρόταση στον κύριο Υπουργό, επειδή δεν απάντησε, να απαλείψει την παράγραφο 1 που αναφέρεται στα δάση, ώστε να ψηφίσουμε την υπόλοιπη τροπολογία με τις τρεις παραγράφους, γιατί βλέπω ότι συμφωνούν όλα τα κόμματα. Και, ασφαλώς, αν είναι δυνατό να συμπληρωθεί και με τις καινούριες περιπτώσεις. Πρέπει να φύγει η παράγραφος 1, γιατί έτσι όπως είναι θα αναγκαστούμε να μην ψηφίσουμε την τροπολογία, παρά το ότι συμφωνούμε στις τρεις υπόλοιπες παραγράφους. 

Νομίζω, ότι είναι σωστό. Κύριε Υπουργέ, ξέρω ότι υπάρχει κατανόηση από την πλευρά σας και είμαστε και σε μια κρίσιμη περίοδο, είμαστε στον Ιούλιο μήνα με πυρκαγιές κλπ., και όλα αυτά δημιουργούν κλίμα αρνητικό έστω και για τέτοιες περιπτώσεις. 

Νομίζω λοιπόν, ότι πρέπει να αποσύρετε την πρώτη παράγραφο για να ψηφίσουμε όλες τις υπόλοιπες παραγράφους. Πιστεύω ότι πρέπει να το κάνετε. 

ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, το λόγο, παρακαλώ. 

ΠΡΟΕΔΡΕΥΩΝ (Νικόλαος Κατσαρός): Κύριε Τσιτουρίδη, θέλετε να ακούσετε πρώτα τον κύριο Υπουργό και να μιλήσετε μετά; 

ΣΑΒΒΑΣ ΤΣΙΤΟΥΡΙΔΗΣ: Εντάξει, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, η πρώτη παράγραφος, όπως είναι, υπάρχει σε νόμο. Η μόνη διαφορά του ισχύοντος νομικού πλαισίου και αυτής της παραγράφου, της πρώτης, είναι η φράση "βοτανικοί κήποι". 'Οτι, δηλαδή, μπορούμε να κάνουμε βοτανικούς κήπους σε κάποια έκταση, που όπως γνωρίζετε αν έχει χαρακτηριστεί δάσος δεν σημαίνει ότι έχει και δένδρα. Σε κάποιες εκατάσεις λοιπόν μπορεί να ονομαστεί ένας τόπος "βοτανικός κήπος" και να γίνει εκεί μια μικρή αίθουσα ή όχι. Αυτό θέλω να διευκρινίσω, γιατί νομίζω ότι υπάρχει μια παρανόηση. 

Η διάταξη αυτή υπάρχει. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Το ξέρω. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Μόνο τις λέξεις "βοτανικούς κήπους" προσθέτουμε, απολύτως τίποτε άλλο. 'Ολες οι άλλες διατάξεις, οι εξαιρέσεις υπάρχουν, είτε 

την αφαιρέσω εγώ από το κείμενο τώρα είτε δεν την αφαιρέσω. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Αφού υπάρχουν οι άλλες. Εκτός αν έχετε υπόψη σας κάτι συγκεκριμένο -πρέπει να μας το πείτε- για τους βοτανικούς κήπους. Μα, η διεύρυνση -αυτό θέλω να πω, κύριε Υπουργέ- δημιουργεί κινδύνους, πέρα από το ότι -εδώ σας μιλάω και σαν νομικός-είναι και αμφισβητούμενες συνταγματικά τέτοιου είδους διατάξεις. Μην επιμένετε, για να ψηφίσουμε και τις άλλες διατάξεις. Νομίζω ότι δεν υπάρχει λόγος. Και το λέω καλόπιστα, διότι υπάρχουν οι άλλες περιπτώσεις. Διευρύνετε απλά τις περιπτώσεις αλλαγής χρήσης δασικής γης. Επομένως αποσύρετε αυτά, για να ψηφίσουμε και τη δεύτερη παράγραφο, τη διανομή και τα άλλα. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Θα το συζητήσουμε. 

'Οσον αφορά τη δεύτερη παράγραφο, στην οποία υπάρχει και συμφωνία, θέλω να ξεκαθαρίσω δύο πράγματα. Πρώτον -και να το έχουμε υπόψη μας, γιατί έγιναν και πολλές παρατηρήσεις και πολλές προσθήκες- θέλω να δηλώσω ότι δεν πρόκειται για αυθαίρετους κατόχους δημοσίων εποικιστικών εκτάσεων, αλλά μόνο για εκείνους τους ακτήμονες οι οποίοι έχουν κριθεί αποκαταστατέοι με διατάξεις και δικαστικές αποφάσεις. Δεν μιλάμε για αυθαίρετα εδώ. 

Δεύτερον, οι εκτάσεις αυτές των κτημάτων που φέρνουμε δεν είναι ούτε δάση ούτε δασικές εκτάσεις ούτε αναδασωτέες εκτάσεις. 

Τρίτον, αντιλαμβάνομαι από τις παρατηρήσεις που έγιναν ότι υπάρχουν και άλλες περιπτώσεις. Και το ερώτημα είναι γιατί το Υπουργείο Γεωργίας φέρνει αυτές τις περιπτώσεις. Απάντηση: Γιατί αυτές έχουν επισήμως αναγγελθεί μέχρι σήμερα στο Υπουργείο Γεωργίας. Θέλω όμως να βοηθήσω προς αυτήν την κατεύθυνση που έχετε θέσει όλοι και να πω ότι -επειδή διατάξεις παρόμοιες που έχουν σχέση με βοσκοτόπους, δασικά κλπ., αφού γίνει και η τελική επεξεργασία νομικά, συνταγματικά και απ' όλες τις επιτροπές, θα έλθουν πιθανόν το φθινόπωρο- αναλαμβάνω τη δέσμευση σε εκείνο το νομοσχέδιο, όσες αναγγελθούν μέχρι 31 Αυγούστου από ενδιαφερόμενους από οποιουσδήποτε, να τις συμπεριλάβουμε με μια άλλη διάταξη. Εγώ δεν αυθαιρετώ φέρνοντας κάποιες που επέλεξα εγώ, αυτές είναι, αυτές έχουν αναγγελθεί μέχρι σήμερα. Δεσμεύομαι όμως ότι σε επόμενο νομοσχέδιο που έχει σχέση με αυτά τα θέματα και θα έλθει το Σεπτέμβριο ή Οκτώβριο, όσοι άλλοι αναγγελθούν και εφόσον εμπίπτουν σ'αυτές τις διατάξεις, πολύ ευχαρίστως να το φέρω ως συμπληρωματική διάταξη αυτής που ψηφίζουμε, αλλά να μην καθυστερήσουμε αυτό το οποίο υπάρχει σήμερα. 

'Ολες τις άλλες παρατηρήσεις θα τις λάβω υπόψη μου και θα τις εξετάσω και εγώ. Μια και αναφέρθηκαν μέσα στη Βουλή, είμαστε υποχρεωμένοι να τις δούμε. 

Επανέρχομαι στην πρώτη διάταξη, κύριε Πρόεδρε. Εγώ θέλω να κατανοηθεί ότι δεν αλλάζουμε το άρθρο που υπάρχει. Προσθέτουμε μόνο τις λέξεις "βοτανικοί κήποι". Εγώ να το αφαιρέσω προκειμένου να ψηφιστεί όλο, αλλά δεν θα δώσουμε τη δυνατότητα σε κάποιους δήμους ή σε κάποιες περιοχές, που θέλουν να δημιουργήσουν βοτανικό κήπο, να κάνουν κάτι για το καλό των περιοχών τους. Μόνο αυτό προσθέτω εγώ. Τα άλλα όλα υπάρχουν στο νόμο. Δεν προσθέτω τίποτα εγώ. Και θα μας πουν πολύ εύκολα -και γι'αυτό θέλω να το κατανοήσετε αυτό- πώς δίνετε άδεια για εγκαταστάσεις ορειβασίας και χειμερινού αθλητισμού -τα έχουμε δώσει, είναι στο νόμο- και δεν δίνετε μια απάντηση σ' ένα τέτοιο αίτημα, που έχει έλθει στο Υπουργείο Γεωργίας, να δημιουργηθεί βοτανικός κήπος. Νομίζω ότι είναι για χρήση του κοινού και πιστεύω ότι δεν δημιουργεί πρόβλημα στο να αποχαρακτηρίσουμε μια έκταση και να πούμε εδώ να γίνει βοτανικός κήπος. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Αν μου επιτρέπετε, κύριε Υπουργέ, αποσύρετε την παράγραφο, διότι επαναλαμβάνω είναι και κρίσιμη περίοδος χρονικά. Και ξέρετε ότι υπάρχουν και κάποιες αντιρρήσεις πάνω σ'αυτό και δημοσιεύματα αυτών των ημερών και είναι η περίοδος κρίσιμη. 

Δεν είναι θέμα τα δημοσιεύματα, είναι κρίσιμη περίοδος. Αποσύρετέ το, εφόσον αποδεχθήκατε τη βάση και μετά βλέπουμε τι ακριβώς αφορά. Το λέω με κατανόηση και δεν έχω κανένα πρόβλημα πολιτικής ιδιοτέλειας. Προς Θεού! 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εφόσον από το Τμήμα υπάρχει ομοφωνία για όλες τις υπόλοιπες, εγώ θα την κρατήσω, να την επαναφέρω σε επόμενο νομοσχέδιο βέβαιος για την κατανόησή σας, διότι αφορά πραγματικά ανάγκες δήμων και κοινοτήτων. Κήπους θέλουμε να κάνουμε, δεν θέλουμε να χαλάσουμε κάτι. 

Ευχαριστώ. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.) Ευχαριστούμε, κύριε Υπουργέ. 

ΠΡΟΕΔΡΕΥΩΝ (Νικόλαος Κατσαρός): Ο κ. Τσιτουρίδης έχει το λόγο. 

ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, ο κύριος Υπουργός ανεφέρθη στις περιπτώσεις οι οποίες κατ' αυτόν έχουν αναγγελθεί στο Υπουργείο της Γεωργίας. Ο κ. Σταύρου ανέφερε τέσσερις περιπτώσεις του 'Ανω Σουλίου Αττικής Μαραθώνος του Χάρακα Λεγραινών των κτηνοτρόφων Βάρης Αττικής και του κτήματος Αυλώνας, οι οποίες είχαν συμπεριληφθεί σε προηγούμενα σχέδια νόμου τα οποία είχαν συνταχθεί, είχαν ετοιμαστεί από το Υπουργείο της Γεωργίας και αυτές τις τέσσερις περιπτώσεις εκτιμούμε ότι τις έχει το Υπουργείο της Γεωργίας. Είχαν αναγγελθεί στο μέτρο που υπάρχουν σε προηγούμενα σχέδια νόμου, τα οποία είχαν ετοιμαστεί από τις υπηρεσίες του Υπουργείου της Γεωργίας. 

Θα θέλαμε λοιπόν η δέσμευση του Υπουργού για τις περιπτώσεις που θα έχουν αναγγελθεί μέχρι 31 Αυγούστου να περιλάβει και αυτές τις περιπτώσεις. Θεωρείστε ότι υπάρχει ήδη αναγγελία γι'αυτές τις περιπτώσεις και ενδεχομένως αν οι υπηρεσίες σας διαβεβαιώσουν ότι υπάρχουν αυτές, να τις περιλάβετε ακόμη και σήμερα. Αυτή είναι η πρότασή μας. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, χαιρόμαστε που ο κύριος Υπουργός απέσυρε την πρώτη παράγραφο ξεκαθαρίζοντας ένα πράγμα. Με αυτή επεχείρησε η Κυβέρνηση να επανενεργοποιήσει το άρθρο 61 του ν. 998, όταν είναι γνωστό, κύριε Υπουργέ, ότι πάρα πολλές διατάξεις, αυτές ειδικά που αναφέρονται σε αλλαγή χρήσης και σε αναγνώριση εμπραγμάτων δικαιωμάτων, έχουν ουσιαστικά κριθεί αντισυνταγματικές. Υπάρχει και η υποχρέωση της σύνταξης του δασολογίου πριν από οποιαδήποτε άλλη αλλαγή χρήσης, οπότε η αναγνώριση εμπραγμάτων δικαιωμάτων που επιχειρήσατε να φέρετε με τη συγκεκριμένη ρύθμιση, βέβαια προσθέτοντας τους βοτατινικούς κήπους δεν μπορούσε να εφαρμοστεί. Το πρόβλημα είναι να παρακάμψουμε το ν. 998 θεσμοθετώντας ξανά. Πάντως είναι καλό το ότι το αποσύρατε. Βέβαια εγώ περιμένω μια απάντηση σχετικά με τους Θρακομακεδόνες με την εγκατάσταση του Ολυμπιακού Χωριού, να δούμε τι σκοπεύει να κάνει η Κυβέρνηση εκεί πέρα. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Νομίζω ότι από τη στιγμή που απέσυρα την πρώτη διάταξη δεν μπορώ να συζητήσω τα θέματα έτσι όπως τα έβαλε ο συνάδελφος ο κ.Αποστόλου. 

Στο δεύτερο, η Ξυλοκέριζα που είπε ο κ.Σταύρου, ναι η Ξυλοκέριζα Νέας Μάκρης. Μπορεί να προστεθεί για να διευκρινιστεί μήπως υπάρχει και άλλη τέτοια περιοχή. 

Επαναλαμβάνω αυτά που είπα προηγουμένως, ότι όποιος έχει να αναγγείλει στο Υπουργείο Γεωργίας γιατί υπάρχουν και άλλες εκτάσεις, κάτι θα πρέπει μέχρι τις 31 Αυγούστου να έρθει, με την αναγγελία για άλλες περιοχές που θα πρέπει να ενταχθούν σε ένα παρόμοιο άρθρο να τις περάσουμε. 

ΠΡΟΕΔΡΕΥΩΝ (Νικόλαος Κατσαρός): Δεν υπάρχει άλλος εγγεγραμμένος και κηρύσσεται περαιωμένη η συζήτηση επί της τροπολογίας με γενικό αριθμό 2849 και ειδικό 162. 

Ερωτάται το Τμήμα: Γίνεται δεκτή αυτή η τροπολογία, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεκτή. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Νικόλαος Κατσαρός): Συνεπώς η τροπολογία με γενικό αριθμό 2849 και ειδικό 162 έγινε δεκτή, κατά πλειοψηφία, όπως τροποποιήθηκε από τον κύριο Υπουργό. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεν γίνεται δεκτή ομοφώνως αυτή η τροπολογία; 

ΕΥΑΓΓΕΛΟΣ ΜΠΟΥΤΑΣ: Στο πρώτο μέρος, κατά πλειοψηφία, στο δεύτερο στο τρίτο και στο τέταρτο, ομόφωνα. 

ΠΡΟΕΔΡΕΥΩΝ (Νικόλαος Κατσαρός): Κύριε Μπούτα, δεν κάνουμε διαχωρισμό. 'Η την ψηφίζετε ή δεν την ψηφίζετε. 

ΕΥΑΓΓΕΛΟΣ ΜΠΟΥΤΑΣ: Ισχύει η τοποθέτηση που έκανα, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Η τοποθέτηση είναι έστω μερικώς αρνητική και αυτό σημαίνει ότι είναι αρνητική. Επομένως καλώς κάναμε δεκτή αυτή την τροπολογία, κατά πλειοψηφία. 

Εισερχόμαστε στη συζήτηση της τροπολογίας με γενικό αριθμό 2857 και ειδικό 166 των Υπουργών Γεωργίας και Εθνικής Οικονομίας. Αφορά τη δυνατότητα ανάθεσης έργων του Υπουργού Γεωργίας στην ΠΑΣΕΓΕΣ, όπως το ΟΣΔΕ, καθώς και της εκπόνησης και διαχείρισης προγραμμάτων αγροτικής ανάπτυξης. 

Κύριε Υπουργέ, έχετε το λόγο επί της τροπολογίας αυτής. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, εδώ υπάρχουν κάποιες διατάξεις. 

Η πρώτη αφορά την ΠΑΣΕΓΕΣ. Απλώς αποτυπώνει κάτι το οποίο γίνεται σήμερα. Δηλαδή, το ολοκληρωμένο σύστημα διαχείρισης των επιδοτήσεων το κάνει εδώ και πέντε χρόνια η ΠΑΣΕΓΕΣ. Είναι κάτι που γίνεται και επομένως απλώς αποτυπώνουμε την υπάρχουσα κατάσταση, διότι υπήρχε πρόβλημα ακόμη και στην πληρωμή των δικαιουμένων αποζημιώσεων για το έργο που κάνει. 

Η δεύτερη αφορά μία διόρθωση σε σχέση με την κοινοτική οδηγία 9250, για το ποιοι μπορεί να παρέχουν υπηρεσίες. Υπήρχε πάλι μία νομική ασάφεια, την οποία ξεκαθαρίζουμε και απλώς λέμε ότι ως εταιρείες νοούνται οι εταιρείες του αστικού ή του εμπορικού δικαίου, συμπεριλαμβανομένων των συνεταιρισμών και άλλων νομικών προσώπων δημοσίου και ιδιωτικού δικαίου, διότι έτσι όπως ήταν διατυπωμένο, δεν φαινόταν αν μπορεί ένας συνεταιρισμός να κάνει ή να μην κάνει μελέτη. 

Η τρίτη είναι απλή. Το συμπληρώνουμε και ξεκαθαρίζουμε την έννοια, γιατί και οι συνεταιρισμοί είναι νομικά πρόσωπα. 'Εχουμε ψηφίσει και ιδρύσει τον Οργανισμό Πιστοποίησης Λογαριασμών, ο οποίος αποτελείται από μέλη του Ελεγκτικού Συνεδρίου, ο Πρόεδρος, ο Γενικός Επιθεωρητής, τα μέλη και δύο εκπρόσωποι του Υπουργείου Γεωργίας και του Υπουργείου Οικονομικών. 

Για όλους αυτούς προέκυψε το θέμα των αμοιβών τους, γιατί όταν τους αποσπάσαμε ως μέλη του Διοικητικού Συμβουλίου του ΟΠΙΛΟΓ, δεν έπαιρναν και τα επιδόματα που έπαιρναν, με αποτέλεσμα να μη δέχεται κανείς να έρθει, αφού θα είχε υποστεί σημαντική οικονομική ζημιά, για να στελεχώσει αυτόν τον Οργανισμό. 

Σημειώνω ότι αυτός ο Οργανισμός θα ελέγχει, είναι ανώτατο όργανο, το σύνολο της διαχείρισης των επιδοτήσεων. Ερχόμαστε τώρα να το διορθώσουμε και λέμε ότι θα παίρνουν αυτά που έπαιρναν. Δεν λέμε κάτι διαφορετικό, ότι θα παίρνουν ειδικές αμοιβές, αλλά τουλάχιστον να παίρνουν αυτό που έπαιρναν ως υπάλληλοι στην προηγούμενη θέση τους. Αυτές είναι οι τρεις διατάξεις. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Τσιτουρίδης έχει το λόγο. 

ΣΑΒΒΑΣ ΤΣΙΤΟΥΡΙΔΗΣ: Θα ήθελα να θέσω ένα ερώτημα στον κύριο Υπουργό, που αφορά τη δυνατότητα απευθείας ανάθεσης του Υπουργού Γεωργίας στην ΠΑΣΕΓΕΣ του ολοκληρωμένου συστήματος διαχείρισης. 

Πραγματικά υπάρχει μία ανάγκη. Η ΠΑΣΕΓΕΣ έχει το "know how", συνεργάζεται με τις κατά τόπον ενώσεις αγροτικών συνεταιρισμών και έχουμε φθάσει σε ένα ικανοποιητικό σημείο, θα έλεγα, σε ένα ικανοποιητικό επίπεδο λειτουργίας αυτού του συστήματος, αν και εξακολουθούν να υπάρχουν σημαντικές καθυστερήσεις στη διαχείριση αυτού του συστήματος. 

Το ερώτημά μου, κύριε Υπουργέ, είναι κατά πόσον συνάδει η προτεινόμενη τροπολογία με τους κανόνες του ελεύθερου ανταγωνισμού, δηλαδή έχω ερωτήματα και νομικής και πολιτικής τάξεως, σχετικά με το κατά πόσο μία διάταξη νόμου μπορεί να παρέχει εξουσιοδότηση σε έναν Υπουργό να αναθέτει απευθείας κάτι, για το οποίο μπορεί στην ελεύθερη αγορά να παρουσιασθούν και άλλοι με ικανοποιητικότερους όρους, ενδεχομένως με μεγαλύτερη αποτελεσματικότητα, οι οποίοι θα εδέχοντο να διαχειρισθούν αυτό το σύστημα. 

Αυτό είναι το ερώτημά μας, χωρίς αυτό να σημαίνει ότι δεν αναγνωρίζουμε την ανάγκη να έχει η ΠΑΣΕΓΕΣ -σε συνεργασία με τις συνεταιριστικές οργανώσεις -τη διαχείριση αυτού του συστήματος. 

Επίσης δεν θα θέλαμε σε καμία περίπτωση, κατά τη διαχείριση αυτού του συστήματος, η τριτοβάθμια συνεταιριστική οργάνωση να κερδίζει μεσιτικά για εργασίες τις οποίες κάνουν δευτεροβάθμιες συνεταιριστικές οργανώσεις, οι οποίες ενδεχομένως για την περιοχή τους θα μπορούσαν να αναλάβουν αυτές πρωτογενώς τη διαχείριση του συστήματος, χωρίς να χρειάζεται να πληρώνουν μεσιτικά στην τριτοβάθμια συνεταιριστική οργάνωση. 

Αυτές είναι οι παρατηρήσεις μας και θα ήθελα συγκεκριμένες απαντήσεις και δεσμεύσεις επ' αυτών. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Μπούτας έχει το λόγο. 

ΕΥΑΓΓΕΛΟΣ ΜΠΟΥΤΑΣ: Θεωρώ σωστή την τροπολογία που φέρνει ο κύριος Υπουργός, γιατί σε τελική ανάλυση δεν έμεινε και τίποτε άλλο να κάνει στην ΠΑΣΕΓΕΣ και στους συνεταιρισμούς. Αν θα έχει κάποιο λόγο ύπαρξης από εδώ και πέρα και η ΠΑΣΕΓΕΣ και το συνεταιριστικό κίνημα, θα είναι για να κάνει αυτές τις δουλειές. 

ΜΟΣΧΟΣ ΓΙΚΟΝΟΓΛΟΥ: Το μεσίτη να κάνει; 

ΕΥΑΓΓΕΛΟΣ ΜΠΟΥΤΑΣ: Μα, αφαιρέθηκαν όλα τα άλλα. Αυτή είναι η ουσία, κύριε Γικόνογλου, και βάλατε τα μέγιστα στις πρώτες σας προσπάθειες, για να γίνει αυτό το πράγμα. 

Συμφωνούμε ότι πρέπει να δοθεί η δυνατότητα στον Υπουργό Γεωργίας να αναθέτει αυτήν τη δουλειά στην ΠΑΣΕΓΕΣ, έστω και αν είναι ακριβότερη ακόμα στο τίμημα απ'ό,τι θα ήταν από κάποιον ιδιώτη, αρκεί να υπάρξουν οι προϋποθέσεις -και εδώ είναι το ζήτημα- ώστε να διεκπεραιώνεται αυτή η δουλειά κατά τον καλύτερο τρόπο, γρήγορα, για να μπορούν οι παραγωγοί να έχουν τα ευεργετήματα. 

ΠΡΟΕΔΡΕΥΩΝ (Νικόλαος Κατσαρός): Ο κ. Αποστόλου έχει το λόγο. 

ΣΑΒΒΑΣ ΤΣΙΤΟΥΡΙΔΗΣ: Αυτά αφορούν το συνδικαλιστικό κίνημα Καρδίτσας; 

ΕΥΑΓΓΕΛΟΣ ΜΠΟΥΤΑΣ: 'Οχι. Εγώ αναφέρθηκα στις συνεταιριστικές ενώσεις και στην ΠΑΣΕΓΕΣ. 

ΠΡΟΕΔΡΕΥΩΝ (Νικόλαος Κατσαρός): Υπάρχει και υστερόγραφο, κύριε Μπούτα; 

ΕΥΑΓΓΕΛΟΣ ΜΠΟΥΤΑΣ: Με προκάλεσε, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Αποστόλου, έχετε το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Και εμείς συμφωνούμε με τη συγκεκριμένη τροπολογία. Επιτέλους, το συνεταιριστικό κίνημα πρέπει να αρχίσει να ασχολείται και με ουσιαστικό έργο, γιατί μέχρι τώρα "περί άλλων ετύρβαζε". 

ΠΡΟΕΔΡΕΥΩΝ (Νικόλαος Κατσαρός): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Συμφωνούμε, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Ο κ. Αργύρης έχει το λόγο. 

ΕΥΑΓΓΕΛΟΣ ΑΡΓΥΡΗΣ: Αυτό το τελευταίο τι το θέλατε, κύριε Αποστόλου; Το συνεταιριστικό κίνημα έχει ένα συγκεκριμένο έργο στον ελληνικό αγροτικό χώρο και για ορισμένες, μεμονωμένες περιπτώσεις, δεν μπορούμε να γενικεύουμε τον κανόνα. Είναι ανεπίτρεπτο γιατί υπάρχουν συνεταιρισμοί, όπως στη δική μου περιοχή, στην 'Ηπειρο, στα Γιάννενα, που αν δεν υπήρχαν η οικονομία θα ήταν κατά 50% μικρότερη. Το ΑΕΠ δηλαδή, θα ήταν κατά 50% λιγότερο. 'Αρα, λοιπόν, από εκεί που είναι η φτωχότερη περιοχή της Ευρώπης, θα γινόταν ακόμα φτωχότερη. Επομένως θα πρέπει να αποδίδουμε τα πράγματα όπως έχουν. 

Σε ό,τι αφορά τώρα τη συγκεκριμένη διάταξη, θα πρέπει να σας πω ότι αυτό που γίνεται με την ανάθεση του Υπουργού προς την ΠΑΣΕΓΕΣ λύνει μερικώς το πρόβλημα, γιατί μέχρι σήμερα η ΠΑΣΕΓΕΣ έχει πάρει όλους τους διαγωνισμούς που έγιναν για το ολοκληρωμένο σύστημα επιδοτήσεων και δεν το πήρε με ανάθεση. Το αποτέλεσμα ήταν να κάνει έργο πάνω από ένα δισεκατομμύριο (1.000.000.000) τα δύο προηγούμενα χρόνια και να μην πληρωθεί. 

Θεωρώ ότι η διάταξη αυτή δίνει τη δυνατότητα στον Υπουργό να αναθέτει στην ΠΑΣΕΓΕΣ, όμως δεν λύνει το προηγούμενο πρόβλημα. Είχε υπάρξει μια συμφωνία μεταξύ Υπουργείου και ΠΑΣΕΓΕΣ να λυθεί αυτό μέσω των εισφορών, που θα γινόταν από τον ΕΛΓΑ, πράγμα που δεν έγινε μέχρι σήμερα. Παραπέμπεται αυτό, κύριε Υπουργέ, στο μέλλον. Επειδή το μέλλον είναι αόριστο και γεννά υποχρεώσεις, θα πολλαπλασιάζονται αυτές οι υποχρεώσεις και θα δημιουργηθούν προβλήματα από τη μη εκκαθάριση παλιών λογαριασμών μεταξύ Υπουργείου Γεωργίας και ΠΑΣΕΓΕΣ. 

Η ΠΑΣΕΓΕΣ δεν ζητά ανάθεση. Ο κ. Μπούτας είπε ότι και ακριβότερη να είναι η ΠΑΣΕΓΕΣ πρέπει να δίνεται σ' αυτή. Η ΠΑΣΕΓΕΣ όσους διαγωνισμούς έχει πάρει μέχρι σήμερα είναι μειοδότης σε αυτούς και έβγαλε πέρα το έργο, είτε το Μητρώο Αγροτών είτε τις υπόλοιπες εργασίες, όπως είναι το ολοκληρωμένο σύστημα επιδοτήσεων. 

Να πω και κάτι σε αυτό που είπε ο κ. Τσιτουρίδης. Κατ'αρχήν δεν πρέπει να διασπάσουμε το συνεταιριστικό κίνημα. Μπορεί να βρεθεί πράγματι τυχαία σε ένα νομό μία ένωση αγροτικών συνεταιρισμών να έχει μία υποδομή και να κάνει μία μελέτη. Αυτά πρέπει να ανατίθενται στο κορυφαίο όργανο που έχει το know -how, που μπορεί πράγματι να προσδώσει κύρος σε οποιαδήποτε μελέτη που θα βγάλει, παρά να έχουμε περιστασιακά τεμαχισμό των γνώσεων και των υποδομών που μπορεί να φτιάξει κάθε οργάνωση. Γιατί θα φτιάξει σήμερα μία μελέτη, αυτό θα της δημιουργήσει υποχρεώσεις, θα πάρει δύο-τρεις υπαλλήλους και όταν τελειώσει η μελέτη θα πλεονάζει το προσωπικό σε μία οργάνωση. Πρέπει αυτό το επιστημονικό προσωπικό υψηλού επιπέδου να είναι στην κορυφή της πυραμίδας, για να μπορεί να προσφέρει καλύτερα τη δουλειά του στο συνεταιριστικό κίνημα. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΣΑΒΒΑΣ ΤΣΙΤΟΥΡΙΔΗΣ: 'Εχω ζητήσει το λόγο, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Θέλετε να ακούσετε τον κύριο Υπουργό και να δευτερολογήσετε μετά; 

ΣΑΒΒΑΣ ΤΣΙΤΟΥΡΙΔΗΣ: 'Ενα ερώτημα έχω μόνο, κύριε Πρόεδρε, προς τον κύριο Υπουργό. 

ΠΡΟΕΔΡΕΥΩΝ (Νικόλαος Κατσαρός): Καλώς. Ορίστε, έχετε το λόγο. 

ΣΑΒΒΑΣ ΤΣΙΤΟΥΡΙΔΗΣ: Κύριε Υπουργέ, ξέρετε πολύ καλά ότι υπάρχει και ένα επί μέρους πρόβλημα του ολοκληρωμένου συστήματος. Οι ενώσεις όλης της χώρας παρακρατούν ένα ποσοστό της τάξεως του 2% περίπου με αποφάσεις των γενικών συνελεύσεών τους για τη διαχείριση αυτού του συστήματος από τους παραγωγούς. 

Με νομοθετική ρύθμιση, η οποία είναι σύννομη με το Κοινοτικό Δίκαιο, οποιαδήποτε παρακράτηση επί κοινοτικών επιδοτήσεων είναι παράνομη. Εγώ θα σας αναφέρω την περίπτωση της 'Ενωσης Αγροτικών Συνεταιρισμών του Κιλκίς και Παιονίας, για να μην πάω σε άλλους νομούς της χώρας... 

ΠΡΟΕΔΡΕΥΩΝ (Νικόλαος Κατσαρός): Και Λαρίσης και Φαρσάλων. 

ΣΑΒΒΑΣ ΤΣΙΤΟΥΡΙΔΗΣ: Και Λαρίσης και Φαρσάλων, οι οποίες χωρίς αυτήν την παρακράτηση δεν μπορούν να λειτουργήσουν και δεν μπορούν να διαχειριστούν όλο αυτό το μεγάλο ζήτημα των ελέγχων και της καταβολής των επιδοτήσεων των χρηματικών ενισχύσεων. 

Κρίνω, λοιπόν, ότι θα πρέπει να λυθεί αυτό το μεγάλο ζήτημα, το οποίο δημιουργεί πάρα πολλές τριβές επί πολλά χρόνια ανάμεσα σε μεμονωμένους παραγωγούς στο συνεταιριστικό κίνημα, διότι εκτιμούμε ότι παρά την τυπική παρανομία της παρακράτησης, δεν μπορούν να λειτουργήσουν πολλές ενώσεις της χώρας, ειδικά αυτές οι οποίες λειτουργούν σε περιοχές αποκλειστικά με σιτάρια και θα πρέπει αυτός ο ετήσιος βραχνάς και η ετήσια διαμάχη να βρουν ένα τέλος. Εάν είναι τυπικώς παράνομη αυτή η παρακράτηση και δεν μπορεί να βρεθεί λύση, για να ξεφύγουμε από την παρατυπία και την παρανομία, πρέπει να βρεθεί μια λύση σε επίπεδο Υπουργείου. Κάνουν δουλειά οι ενώσεις, οι οποίες είναι δημόσιας αρχής. Εάν κρίνουμε ότι δεν πρέπει να λειτουργούν με την παρακράτηση του 2%, βρείτε τρόπο πώς θα τις αμείψουμε, αφού οι υπηρεσίες του Υπουργείου Γεωργίας στις διάφορες νομαρχίες της χώρας αδυνατούν να πράξουν τη δουλειά που κάνουν οι ενώσεις για σας. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, επ' αυτού του σημείου βεβαίως δεν μπορώ να μιλήσω επί της ουσίας, αλλά θα σας παράσχω μία πληροφορία. Οι ενώσεις γεωργικών συνεταιρισμών ζητούν από τους αγρότες συγκατάθεση, για να τους κρατήσουν το 2%. 'Αλλοι αγρότες δίνουν τη συγκατάθεση και κρατείται. Κάποιοι άλλοι δεν τη δίνουν και μάλιστα έχουν φτάσει και στα ποινικά δικαστήρια οι ενώσεις για υπεξαίρεση. Υπάρχει ένα πρόβλημα. Σήμερα βεβαίως για να ζητούν συγκατάθεση σημαίνει ότι δεν καλύπτονται από το νόμο στην κράτηση και επομένως πρέπει να σας απασχολήσει. 

Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): 'Οσον αφορά το πρώτο σημείο, το καθαρά νομικό θέμα, αν αυτό που νομοθετούμε είναι σύννομο ή όχι, είναι σύννομο με την 92/50 απόφαση του συμβουλίου, και γι' αυτό γράψαμε μέσα στο άρθρο "όταν λόγοι εμπειρίας ή ειδικών τεχνικών γνώσεων", διότι στο άρθρο 7, αν δεν κάνω λάθος, η οδηγία παράγραφος 3Α' λέει "οι αναθέτουσες αρχές μπορούν να συνάπτουν δημόσιες συμβάσεις υπηρεσιών μέσω διαδικασίας με διαπραγμάτευση και χωρίς να προηγηθεί η δημοσίευση στις ακόλουθες περιπτώσεις". 

Και το 3Β' λέει: "'Οταν για λόγους τεχνικούς "κλπ., "η εκτέλεση των υπηρεσιών μπορεί να ανατεθεί μόνο σε συγκεκριμένο πρόσωπο". Αυτή η διάταξη της 92/50 απόφασης της επιτροπής μας καλύπτει και αυτή είναι η ουσία. Δεν το κάνουμε για να βοηθήσουμε την ΠΑΣΕΓΕΣ ή οποιοδήποτε άλλο νομικό πρόσωπο. Η ουσία είναι, όπως είπε ο κ. Αργύρης, ότι αυτή η δουλειά της διατήρησης, της συντήρησης, της επεξεργασίας μέσω του ολοκληρωμένου συστήματος διαχείρισης των ενισχύσεων γίνεται από την ΠΑΣΕΓΕΣ. 

Το δεύτερο σχόλιο είναι αυτό που έθεσε ο κ. Αργύρης. Πράγματι, υπάρχει ένα θέμα. Αυτό το θέμα όμως λύθηκε -εννοώ της αμοιβής της ΠΑΣΕΓΕΣ μέσω της πρότασης που είχε γίνει- με την υπογραφή από εμένα και από τον κ. Παπαντωνίου τροπολογίας, που κατατίθεται στο σχέδιο νόμου του Υπουργείου Οικονομικών, γιατί δεν προφτάσαμε να ολοκληρώσουμε την επεξεργασία των εκθέσεων κλπ., γιατί χρειαζόταν και υπογραφή του Υπουργείου Οικονομικών. 

'Οσιν αφορά το μεγάλο θέμα της παρακράτησης, υπάρχει ένα θέμα, όπως είπατε κι εσείς κύριε Πρόεδρε και ο συνάδελφος κ. Τσιτουρίδης. 

Απαγορεύεται οποιαδήποτε παρακράτηση από τις καταβαλλόμενες ενισχύσεις στους παραγωγούς. Αυτός είναι ο πλέον αυστηρός κανόνας που μπορούμε να επιβάλουμε. Και εμείς γι' αυτό έχουμε επανειλημμένα στείλει αποφάσεις του Γενικού Γραμματέα Διεθνών Σχέσεων του Υπουργείου κλπ. 

Η ΠΑΣΕΓΕΣ για τα μέλη της και για τις ενώσεις έχει αποφασίσει για δικούς της λόγους με αποφάσεις των γενικών συνελεύσεών τους ότι θα πρέπει τα μέλη τους, οι αγρότες, να δίνουν το 1% ή 2%. Αυτό είναι δικό τους θέμα να το κάνουν, δηλαδή είναι μια καταβολή εθελουσία και όχι μία παρακράτηση από τις ενισχύσεις, γιατί αυτό δεν μπορεί να γίνει. 

ΣΑΒΒΑΣ ΤΣΙΤΟΥΡΙΔΗΣ: Αφού έχει κριθεί παράνομο από το δικαστήριο... 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Είναι ένα θέμα που γνωρίζετε ότι έχει πάρα πολλές παραμέτρους, το Υπουργείο έχει τη γνωστή θέση που έχει εκφράσει στα κείμενά του και από κει και πέρα, αν οι αγρότες-εκείνοι που θέλουν- είναι μέλη, οφείλουν να υπακούουν στις αποφάσεις των γενικών συνελεύσεών τους. Δεν είναι δικό μας θέμα, δεν είναι του Υπουργείου. 

Θα ήθελα επίσης να πω ότι υπογράφτηκε και από εμένα και από τον κ. Παπαντωνίου ο φορέας δασών -δεν πρόλαβα να τον καταθέσω, θα το κάνω σε επόμενο νομοσχέδιο, όπως έχουμε συμφωνήσει στη διακομματική. Αλλά επειδή πήρα την τροπολογία υπογεγραμμένη με τις εκθέσεις του λογιστηρίου χθες, δεν ήθελα να την καταθέσω, παρ' όλο που ξέρω ότι είναι ομόφωνη απ' όλα τα κόμματα και θα τη φέρω στις επόμενες εβδομάδες σε κάποιο άλλο νομοσχέδιο. 

ΠΡΟΕΔΡΕΥΩΝ (Νικόλαος Κατσαρός): Ο κ. Καρασμάνης έχει το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Κύριε Υπουργέ, έχετε ανοίξει ένα θέμα για τις παρακρατήσεις που είναι πολύ σημαντικό και ταλανίζει επί μεγάλο χρονικό διάστημα τους παραγωγούς. Πολύ σωστά είπατε ότι οι επιδοτήσεις απαγορεύεται να παρακρατούνται. Είναι μάλιστα απόφαση και της Ευρωπαϊκής 'Ενωσης. Ο κ. Λεγκρά, σε επιστολή που έστειλε στο Υπουργείο σας, αναφέρει ότι αν συνεχισθεί αυτή η κατάσταση, θα παραπεμφθεί η Ελλάδα στο Ευρωπαϊκό Δικαστήριο. Ωστόσο όμως η ΑΤΕ και το δημόσιο ταμείο, για κάποια χρέη παραγωγών, όταν πάνε να πάρουν τις επιδοτήσεις, τους τις παρακρατούν. Μέχρι στιγμής το Υπουργείο Γεωργίας- παρά το γεγονός ότι ο κ. Τζουμάκας απ' αυτό το Βήμα κατ' επανάληψη, όπως και σεις είπατε τώρα ότι απαγορεύονται οι παρακρατήσεις- είχε πει ότι όποιος διευθυντής Αγροτικής Τράπεζας παρανομήσει, θα πάει στο σπίτι. Αλλά η παρανομία συνεχίζεται. Ξεκαθαρίστε το αυτό. Είναι ή δεν είναι παράνομη η παρακράτηση; 

ΠΡΟΕΔΡΕΥΩΝ (Νικόλαος Κατσαρός): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, δυστυχώς πολλοί αγρότες, όταν υπογράφουν τις συμβάσεις με την Αγροτική Τράπεζα, χωρίς οι ίδιοι να το γνωρίζουν, εκχωρούν δικαιώματα. 

Οπωσδήποτε είναι ένα θέμα που πρέπει να το δείτε, κύριε Υπουργέ, και δεν επιτρέπεται, όπως και σεις είπατε, καμία παρακράτηση. 

Επειδή μιλώντας πριν αναφέρθηκα στο συνεταιριστικό κίνημα και ο συνάδελφός μου ο Βαγγέλης Αργύρης, με προσφορά χρόνια στο συνεταιριστικό κίνημα, δεν συμφώνησε -και σωστά έκανε- θέλω να ξεκαθαρίσω πως είπα αυτήν τη φράση διότι πράγματι το πρωτοβάθμιο συνεταιριστικό κίνημα πρόσφερε. Αλλά επιτρέψτε μου να έχω την άποψη ότι από κει και πάνω προεξάρχουσα λειτουργία τους ήταν η κομματική δραστηριότητα παρά η συνεταιριστική. 

ΠΡΟΕΔΡΕΥΩΝ (Νικόλαος Κατσαρός): Ο κ. Μπούτας έχει το λόγο. 

ΕΥΑΓΓΕΛΟΣ ΜΠΟΥΤΑΣ: Θα ήθελα, κύριε Πρόεδρε, και εγώ να αναφερθώ στο μεγάλο ζήτημα των παρακρατήσεων και να συμφωνήσω απόλυτα με αυτά που είπε ο συνάδελφος κ. Καρασμάνης, ότι δηλαδή εκεί που υπάρχει το μεγάλο πρόβλημα είναι με την ΑΤΕ. 

Θα ενθυμείσθε, κύριε Υπουργέ, ότι ενόχλησα και εσάς και τους κυρίους Υφυπουργούς πρόσφατα. 'Ολες οι τράπεζες και τα υποκαταστήματα στο Νομό Καρδίτσας παρακρατούσαν τις επιδοτήσεις και έχει ξεσηκωθεί όλος ο κόσμος και δικαίως. Παρ'όλη και τη δικιά σας θέληση και του Υποδιοικητή της ΑΤΕ, του κ. Παπαγεωργίου, τον οποίο είχα ενοχλήσει, συνεχίστηκε αυτό το φαινόμενο. Και βεβαίως σε πολλές περιπτώσεις, επειδή η τράπεζα έχει το πάνω χέρι και πολλοί υπάλληλοι της τράπεζας, ιδιαίτερα οι υψηλόβαθμοι, θεωρούν ότι η τράπεζα είναι δικιά τους, και φέρνονται ως ιδιοκτήτες, εκβιάζουν με τον πιο άσχημο τρόπο τους αγρότες, ιδιαίτερα τους πιο αδύνατους και τους υποχρεώνουν να αφήνουν τις επιδοτήσεις έναντι χρεών, αναγκαζόμενοι στη συνέχεια, προκειμένου να τα φέρουν βόλτα εν όψει της νέας καλλιεργητικής περιόδου, να πηγαίνουν και να δανείζονται από τρίτους, τοκογλύφους κλπ. 

Πολλές φορές ακούστηκε ότι απαγορεύεται να παρακρατήσουν επιδοτήσεις οι τράπεζες ή οποιοσδήποτε άλλος, εν τούτοις όμως αυτό το ίδιο βιολί συνεχίζεται. Πρέπει να μπει τελεία και παύλα σ' αυτό το ζήτημα. Διαφορετικά να ξέρουν και οι αγρότες τι να κάνουν. Θα τα βάλουν με την τράπεζα, με τους διευθυντές, με το Υπουργείο; Και είναι διατεθειμένοι να τα βάλουν, κύριε Υπουργέ, και να αντιδράσουν πολύ διαφορετικά γι' αυτό το ζήτημα. Γι' αυτό πρέπει να δοθεί τέλος. 

ΠΡΟΕΔΡΕΥΩΝ (Νικόλαος Κατσαρός): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, δεν θα έπαιρνα το λόγο, αλλά επειδή τα θέματα γύρω από την ΑΤΕ είναι πάρα πολλά, θα ήθελα απλώς να θυμίσω σε όλους μας, αλλά ιδιαίτερα στον κύριο Υπουργό, την προχθεσινή του δέσμευση μετά την εισήγηση του Προέδρου μας, να κάνουμε μια ιδιαίτερη συζήτηση γύρω από τα θέματα που αφορούν την ΑΤΕ. Είπατε, κύριε Υπουργέ, ότι θα κάνουμε μία επιτροπή αναφορικά με τα θέματα της ΑΤΕ. Απλώς ήθελα να το υπενθυμίσω, γιατί θεώρησα ιδιαίτερα σημαντική, θετική τη δέσμευσή σας να κάνουμε κάτι τέτοιο μετά από απάντηση που δώσατε στον πρόεδρό μας. 

ΠΡΟΕΔΡΕΥΩΝ (Νικόλαος Κατσαρός): Ο κ. Αργύρης έχει το λόγο. 

ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, υπάρχει κατ' αρχήν μία σύγχυση γύρω από το θέμα των παρακρατήσεων. Υπάρχει το πρώτο σκέλος που αφορά κάποια δεδομένα, δηλαδή υπάρχει μια αίτηση του ενδιαφερόμενου που περνάει στους ηλεκτρονικούς υπολογιστές και είναι μια πρώτη εργασία. Αυτό είναι που κάνει ο Υπουργός όταν δίνει στην ΠΑΣΕΓΕΣ την ανάθεση ή το διαγωνισμό που κάνει. Και από την άλλη είναι η παρακράτηση των επαγγελματικών οργανώσεων δηλαδή των ενώσεων για παροχή υπηρεσίας που προσφέρει για τη διαδικασία πληρωμής της συγκέντρωσης των στοιχείων και των υπολοίπων. Είναι δύο διαφορετικά πράγματα. 

Είναι αλήθεια ότι η κοινοτική νομοθεσία απαγορεύει οποιαδήποτε παρακράτηση και πρέπει να αποδίδεται το σύνολο του ποσού στον ενδιαφερόμενο. 'Οταν όμως υπάρχει η δυνατότητα μέσα από μια συμφωνία μεταξύ παραγωγών και οργάνωσης που κάνει αυτήν την εργασία, είναι ανεπίτρεπτο πολλοί να ωθούν πολλούς παραγωγούς και να τους λένε ότι θα σας κοροϊδεύουν και ότι σας κρατάνε τα λεφτά. Είναι παροχή υπηρεσιών η παρακράτηση του 2% ή του 1% και οτιδήποτε άλλο γίνεται. 'Ετσι τι κάνουμε; Βάζουμε τους παραγωγούς να μαλώνουν με τις δικές τους επαγγελματικές οργανώσεις, γιατί κάποιοι τους λένε ότι τα συμβούλια παρακρατάνε τα χρήματα ή οτιδήποτε άλλο. 

Εδώ, όταν συμμετέχεις σε ένα συνδικαλιστικό όργανο, δίδεις την εξουσιοδότηση να σου παρακρατούν από το μισθό σου κάποια χρήματα για να ενδυναμώσει το συνδικαλιστικό κίνημα. Εμείς αντίθετα κάνουμε οτιδήποτε για να αποδυναμώσουμε αυτές τις οργανώσεις. Δεν μπορούν να προσφέρουν τίποτα εάν δεν έχουν την οικονομική δυνατότητα, γιατί χρειάζεται υπαλληλικό προσωπικό για να κάνει όλη αυτήν τη δουλειά, να παίρνονται γρήγορα οι επιδοτήσεις, να μοιράζονται γρήγορα τα χρήματα, να πηγαίνουν στα χωριά και να μοιράζουν τα χρήματα. Αλλά όλο αυτό γίνεται γιατί θέλει ξανά η ΑΤΕ να περνάνε όλες οι επιδοτήσεις μέσα από την ΑΤΕ για να κάνει τις παρακρατήσεις. Εκεί είναι το μεγάλο πρόβλημα. 

Επίσης, είχαμε έναν πόλεμο μεταξύ των υπαλλήλων των συνεταιριστικών οργανώσεων και των δημοσίων υπαλλήλων, γιατί αυτό έφερνε ένα πρόσοδο. Υπήρχε επιπλέον μία αμοιβή απ' αυτή καθ' εαυτή τη διαδικασία. 'Εχουμε λοιπόν μια υπόθεση, η οποία μας έχει δημιουργήσει τεράστια προβλήματα χωρίς να έχει βάση, με αποτέλεσμα να ερχόμαστε και να είμαστε υπόλογοι έναντι της Ευρωπαϊκής 'Ενωσης ότι γίνονται παρακρατήσεις, ενώ απαγορεύεται. Μου φαίνεται ότι βγάζουμε τα μάτια μας μόνοι μας. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, το θέμα των ενισχύσεων είναι γνωστό και κλεισμένο. Απαγορεύεται η παρακράτηση οποιουδήποτε ποσού, μικρού ή μεγάλου, από τις ενισχύσεις που πρέπει να καταβληθούν στον αγρότη. Είναι διαφορετικό θέμα εάν οι αγρότες μέλη οργανώσεων -όπως είπε και ο κ. Αργύρης, όπως γίνεται σε κάθε συνδικαλιστικό σωματείο- δίνουν το δικαίωμα της εισφοράς του 1% ή του 2% στις οργανώσεις αυτές. Είναι ένα χωριστό θέμα που δεν πρέπει να εμπλακεί με τις ενισχύσεις, γιατί θα έχουμε σοβαρότατα προβλήματα. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Το δεύτερο θέμα αφορά την Α.Τ.Ε. Πρότεινα πράγματι στη χθεσινή συνεδρίαση για όλα τα θέματα της Α.Τ.Ε. Η Α.Τ.Ε. είναι το δεύτερο σε μέγεθος πιστωτικό ίδρυμα της χώρας. Θα πάψει από την 1/1/2000 να ανήκει στα ειδικά πιστωτικά ιδρύματα, άρα θα ισχύουν και γι' αυτό όλες οι διατάξεις που ισχύουν για ένα πιστωτικό ίδρυμα. Η Κυβέρνηση έχει λάβει τις αποφάσεις της και για την εξυγίανση του χαρτοφυλακίου της και για την κεφαλαιακή της ενίσχυση και για τον εκσυγχρονισμό της. Και είχα πει ότι όλα αυτά τα θέματα μπορούμε να τα συζητήσουμε σε ειδική συνεδρίαση της Διαρκούς Επιτροπής. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση της τροπολογίας με γενικό αριθμό 2857 και ειδικό 166. 

Ερωτάται το Τμήμα: Γίνεται δεκτή η τροπολογία; 

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΕΥΩΝ (Λουκάς Αποστολίδης): Συνεπώς η τροπολογία με γενικό αριθμό 2857 και ειδικό 166 έγινε δεκτή ομοφώνως. 

Κύριοι συνάδελφοι, εισερχόμαστε στις τροπολογίες των κυρίων Βουλευτών. Κατ' αρχήν θα ήθελα να ρωτήσω τον κύριο Υπουργό, εάν πρόκειται να κάνει κάποια από τις τροπολογίες των Βουλευτών δεκτή, ώστε να προταθούν αυτές και στη συνέχεια να πάμε στις τροπολογίες των Βουλευτών οι οποίοι είναι παρόντες. 

ΣΑΒΒΑΣ ΤΣΙΤΟΥΡΙΔΗΣ: Ποια τροπολογία; 

ΠΡΟΕΔΡΕΥΩΝ (Λουκάς Αποστολίδης): Είπα, κύριε Τσιτουρίδη, ότι θα μας πει ο κύριος Υπουργός εάν θα κάνει δεκτή κάποια από τις τροπολογίες των Βουλευτών. Εσείς έχετε καταθέσει κάποια τροπολογία, κύριε Τσιτουρίδη; 

ΣΑΒΒΑΣ ΤΣΙΤΟΥΡΙΔΗΣ: 'Οχι, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): 'Οχι. 'Αρα θα δούμε αν ο κ. Μπασιάκος είναι τυχερός τώρα. 

ΣΑΒΒΑΣ ΤΣΙΤΟΥΡΙΔΗΣ: 'Εχουμε μία παρέμβαση... 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, είδα τις τροπολογίες που έχουν κατατεθεί. Μπορώ να τις σχολιάσω μία - μία, αλλά δεν γίνεται καμία δεκτή. Πρέπει όμως να σχολιάσω κάποιες, γιατί μερικές έχουν γίνει δεκτές. 'Ηδη δύο έχουν γίνει δεκτές και έχουν ενσωματωθεί. 

ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε... 

ΠΡΟΕΔΡΕΥΩΝ (Λουκάς Αποστολίδης): Κύριε Τσιτουρίδη, είπε ο κύριος Υπουργός. 

Η διαδικασία που προτείνω είναι η εξής: Κατ'αρχήν για παράδειγμα η συνάδελφος κ. Φουντουκίδου έχει ζητήσει να συζητήσει μία τροπολογία, την τροπολογία με γενικό αριθμό 2807 και ειδικό 134. 

ΕΥΑΓΓΕΛΟΣ ΑΡΓΥΡΗΣ: Προηγείται η τροπολογία με γενικό αριθμό 2805 και ειδικό 132. 

ΠΡΟΕΔΡΕΥΩΝ (Λουκάς Αποστολίδης): Κύριε Αργύρη, το θέμα δεν είναι να τις πάρουμε με τη σειρά. Είπα: ποιοι από τους συναδέλφους, και είχε την επιμέλεια η κ. Φουντουκίδου να φροντίσει για να συζητηθεί η τροπολογία της. 

ΕΥΤΥΧΙΟΣ ΚΟΝΤΟΜΑΡΗΣ: Μα προηγείται... 

ΠΡΟΕΔΡΕΥΩΝ (Λουκάς Αποστολίδης): Κύριε Κοντομάρη, δεν είναι θέμα τώρα το αν θα προηγηθεί η κ. Φουντουκίδου. Θα κάνετε εσείς την επόμενη. 

ΣΑΒΒΑΣ ΤΣΙΤΟΥΡΙΔΗΣ: Προηγείται η επιμελής συνάδελφος. 

ΠΡΟΕΔΡΕΥΩΝ (Λουκάς Αποστολίδης): Οι επιμελείς, κύριε Τσιτουρίδη, ασφαλώς θα πρέπει να επιβραβεύονται, εάν θέλουμε να δώσουμε κίνητρα να πάμε μπροστά. 

Επίσης το λόγο θέλει και ο συνάδελφος κ. Κονταξής για την τροπολογία με γενικό αριθμό 2833 και ειδικό 148. 

Ακούω τη δική σας τροπολογία, κύριε Αργύρη. 

ΕΥΑΓΓΕΛΟΣ ΑΡΓΥΡΗΣ: Είναι η τροπολογία με γενικό αριθμό 2805 και ειδικό 132 του κ. Κοντομάρη. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, έχω και εγώ κάποιες τροπολογίες. Είναι η με γενικό αριθμό 2814 και ειδικό 136, η με γενικό αριθμό 2831 και ειδικό 146 και η με γενικό αριθμό 2832 και ειδικό 147. 

ΠΡΟΕΔΡΕΥΩΝ (Λουκάς Αποστολίδης): Μάλιστα. Ο κ. Μπούτας; 

ΕΥΑΓΓΕΛΟΣ ΜΠΟΥΤΑΣ: Την τροπολογία με γενικό αριθμό 2835 και ειδικό 150, την τροπολογία με γενικό αριθμό 2836 και ειδικό 151 και την τροπολογία με γενικό αριθμό 2837 και ειδικό 152. 

ΠΡΟΕΔΡΕΥΩΝ (Λουκάς Αποστολίδης): Μάλιστα. 

Υπάρχει κάποιος συνάδελφος που επιθυμεί να πάρει το λόγο; 

ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, παρακαλώ, το λόγο. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Σκουλάκη, έχετε το λόγο. 

ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, είναι η τροπολογία του κ.Κοντομάρη, την οποία έχω καταθέσει και εγώ και η τροπολογία με ειδικό αριθμό 167 και γενικό αριθμό 2859. 

ΠΡΟΕΔΡΕΥΩΝ (Λουκάς Αποστολίδης): Είναι εκπρόθεσμες οι τροπολογίες αυτές και δεν θα συζητηθούν. 

ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, μία δέσμευση του κυρίου Υπουργού θα μπορούσε να λύσει το πρόβλημα. 

ΠΡΟΕΔΡΕΥΩΝ (Λουκάς Αποστολίδης): Είναι εκπρόθεσμες και δεν θα συζητηθούν! 

Ο κ. Ρόκος έχει το λόγο. 

ΣΑΒΒΑΣ ΤΣΙΤΟΥΡΙΔΗΣ: Του κ. Κοντομάρη είναι εμπρόθεσμη. 

ΕΥΤΥΧΙΟΣ ΚΟΝΤΟΜΑΡΗΣ: Είναι εμπρόθεσμη κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Είπα για τη δεύτερη τροπολογία, κύριε Κοντομάρη. Γιατί βιάζεστε να σχολιάσετε; Την πρώτη θα τη συζητήσουμε, το είπα και στον κ. Αργύρη. 

ΕΥΑΓΓΕΛΟΣ ΜΠΑΣΙΑΚΟΣ: 'Ιδια είναι. 

ΠΡΟΕΔΡΕΥΩΝ (Λουκάς Αποστολίδης): Δεν είναι η ίδια, κύριε συνάδελφε, η τροπολογία με ειδικό αριθμό 36 που υπογράφουν ο κ. Σκουλάκης και ο κ. Αργύρης. Είναι εκπρόθεσμη. 

ΕΥΑΓΓΕΛΟΣ ΜΠΑΣΙΑΚΟΣ: 'Εχουν το ίδιο περιεχόμενο. 

ΠΡΟΕΔΡΕΥΩΝ (Λουκάς Αποστολίδης): Μπορεί να έχουν το ίδιο περιεχόμενο, αλλά είναι εκπρόθεσμη. 

Ορίστε, κύριε Ρόκο, έχετε το λόγο. 

ΓΕΩΡΓΙΟΣ ΡΟΚΟΣ: 'Εχω καταθέσει και εγώ μία, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ποια είναι, κύριε Ρόκο; 

ΓΕΩΡΓΙΟΣ ΡΟΚΟΣ: Είναι η τροπολογία με γενικό αριθμό 2819, η οποία συμπίπτει με αυτή του κ. Κοντομάρη και είναι εμπρόθεσμη. Υπάρχει και μία τροπολογία του ΚΚΕ, η οποία αφορά τη συγχώνευση των κτηνοτροφικών συνεταιρισμών 'Αρτας και Ιωαννίνων. 

Κύριε Πρόεδρε, θα ήθελα να κάνω ένα σχόλιο. 

ΠΡΟΕΔΡΕΥΩΝ (Λουκάς Αποστολίδης): 'Οταν θα πάρετε το λόγο μετά να κάνετε το σχόλιο. 

ΓΕΩΡΓΙΟΣ ΡΟΚΟΣ: Δεν αφορά, κύριε Πρόεδρε, τον Κανονισμό, αφορά γενικότερα τη διαδικασία. Το να έρχονται τριάντα τροπολογίες για να τις μοιράζει ο κάθε συνάδελφος στα χωριά του, δεν ωφελεί πουθενά, εάν δεν υπάρχει βούληση από την Κυβέρνηση και πόσο μάλλον όταν αυτή εκφράζεται από την ίδια την Κυβέρνηση. 

ΠΡΟΕΔΡΕΥΩΝ (Λουκάς Αποστολίδης): Μερικές απ'αυτές τις τροπολογίες έχουν ενσωματωθεί, κύριε Ρόκο. 

ΓΕΩΡΓΙΟΣ ΡΟΚΟΣ: Είχατε πει, κύριε Υπουργέ, ότι θα φέρνατε και μία τροπολογία για τους εργαζομένους στις θυγατρικές εταιρείες της ΚΥΔΕΠ, ΣΥΝΕΛ, ΣΥΝΕΔΙΝ κλπ. Εσείς το είχατε πει, κύριε Υπουργέ. Μας μοιράστηκε κάτι χωρίς υπογραφή, δεν ξέρω πώς μας μοιράστηκε, πριν από λίγο. Ενώ το είχατε υποσχεθεί, δεν το συζητάτε και ξέρετε ότι είναι πάρα πολύ σοβαρό. 

ΠΡΟΕΔΡΕΥΩΝ (Λουκάς Αποστολίδης): Ο κ. Τσιτουρίδης έχει το λόγο για ένα λεπτό. 

ΣΑΒΒΑΣ ΤΣΙΤΟΥΡΙΔΗΣ: Για ένα λεπτό, οφείλω να πω και εγώ, κύριε Πρόεδρε, ότι εκκρεμεί μία υποσχεθείσα, σύμφωνα με όσα γνωρίζουμε, τροπολογία της Κυβέρνησης για τη ρύθμιση του θέματος των εργαζομένων στη ΣΥΝΕΛ. Την περιμέναμε αυτήν την τροπολογία. Είχαμε την εντύπωση ότι θα κατετίθετο και θα εσυζητείτο σ'αυτό το νομοσχέδιο. 

Εγώ να δεχθώ ότι υπάρχουν και άλλες περιπτώσεις εργαζομένων στις συνεταιριστικές οργανώσεις, οι οποίοι δούλεψαν επί πολλά χρόνια και ίσως πρέπει να δούμε το θέμα συνολικώς. 

Εγώ θα ήθελα όμως να δεσμευτείτε, κύριε Υπουργέ, από σήμερα. Η ΣΥΝΕΛ από το 1984 μέχρι προσφάτως έκανε σημαντική δουλειά. Οι υπάλληλοί της επετέλεσαν έργο το οποίο ήταν έργο δημόσιας αρχής πάρα πολλες φορές και λόγω της ειδικής εκκαθάρισης απελύθησαν ήδη ογδόντα δύο. 

Θα σας παρακαλούσαμε, λοιπόν, επειδή υπάρχει μείζον κοινωνικό ζήτημα, να δεσμευτείτε πότε θα αντιμετωπίσετε, εντός ποίου χρονικού διαστήματος, αυτή την περίπτωση και όσες άλλες ενδεχομένως αφορούν εργαζόμενους σε συνεταιριστικές οργανώσεις. 

Μπορώ από τώρα να καταθέσω τη δέσμευση της Νέας Δημοκρατίας ότι μετά από ενδελεχή εξέταση όλων των περιπτώσεων αντιμετωπίζουμε θετικά τη ρύθμιση τέτοιων ζητημάτων για ανθρώπους οι οποίοι επί πολλές δεκαετίες επετέλεσαν έργο δημόσιας αρχής. Ευχαριστώ. 

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, παρακαλώ, το λόγο. 

ΠΡΟΕΔΡΕΥΩΝ (Λουκάς Αποστολίδης): Δεν μπορεί να συνεχιστεί άλλο αυτό, κύριε Μπασιάκο. Παίρνει το λόγο ο Κοινοβουλευτικός σας Εκπρόσωπος. Σαν εισηγητής δεν μπορείτε να κάνετε γενικά σχόλια. Μπορείτε να πάρετε όμως το λόγο σε όλες τις τροπολογίες. 

ΕΥΑΓΓΕΛΟΣ ΜΠΑΣΙΑΚΟΣ: Επί των τροπολογιών, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): 'Εχετε καταθέσει τροπολογία; 

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, θέλω να αναφερθώ στο ίδιο θέμα που αναφέρθηκαν και οι συνάδελφοι προηγουμένως, στη δέσμευση της Κυβέρνησης να ρυθμίσει τα θέματα των εργαζομένων στη ΣΥΝΕΛ και άλλες ομοειδείς περιπτώσεις που αφορούν συνεταιριστικές οργανώσεις. 

Θα ήθελα να προσθέσω και μία κουβέντα μόνο για να έχει πλήρη εικόνα ο κύριος Υπουργός να τοποθετηθεί, για το πρόβλημα που αντιμετωπίζουμε στη Βοιωτία, που υπάρχει αδυναμία των ενώσεων να πληρώσουν τους εργαζόμενους. 

ΠΡΟΕΔΡΕΥΩΝ (Λουκάς Αποστολίδης): Ναι, αλλά μας βοήθησε και πρέπει να το λέμε για τον κύριο Υπουργό. 'Εβγαλε τα λεφτά στην ένωση της Λειβαδιάς, ήδη βγήκαν με κίνητρα οι εργαζόμενοι, αυτοί που το ζήτησαν. Το ίδιο έγινε και στη Θήβα. Να λέμε και τα καλά, να λέμε και τα στραβά. 

ΕΥΑΓΓΕΛΟΣ ΜΠΑΣΙΑΚΟΣ: Υπάρχουν προβλήματα σε πολλές ενώσεις της χώρας. 

ΠΡΟΕΔΡΕΥΩΝ (Λουκάς Αποστολίδης): 'Οταν μας λύνουν προβλήματα, να μην τους κυνηγάμε κιόλας!
ΕΥΑΓΓΕΛΟΣ ΜΠΑΣΙΑΚΟΣ: Υπάρχουν προβλήματα και στις δύο ενώσεις της Βοιωτίας. Υπήρξαν κατά καιρούς διαβεβαιώσεις. Υπάρχουν προβλήματα πληρωμής. 

Προφανώς, εκείνο που ζητάμε εμείς είναι να υπάρχουν κάποια κίνητρα για τις μετατάξεις. Να υπάρξουν κάποιες δυνατότητες, ώστε να μετακινηθούν σε κάποιον άλλο φορέα και να έχουν μία συνέχεια. Αυτό είναι που ζητάμε εμείς. 

Αυτή την αντιμετώπιση ας την δει ο κύριος Υπουργός και ας τοποθετηθεί επ'αυτών. 

ΠΡΟΕΔΡΕΥΩΝ (Λουκάς Αποστολίδης): Δεν θέλω να προλάβω τον κύριο Υπουργό, αλλά επειδή επανειλημένα τον έχω ακούσει και πολλοί συνάδελφοι το έχουν πει, πράγματι η πολιτική ηγεσία έχει αναφερθεί ότι θα δώσει μία γενικότερη λύση σε αυτό το ζήτημα. Αν είναι έτοιμος ο κύριος Υπουργός να μας πει ότι στο επόμενο νομοσχέδιο θα λυθεί αυτό το θέμα, θα είναι μια θετική εξέλιξη αναμφίβολα. 

Ο κ. Καρασμάνης έχει το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Θέλω να προτείνω τις τροπολογίες που έχω καταθέσει. Είναι αυτή που συζητάμε για τις ενώσεις, τις μετατάξεις κλπ. και θέλω πάρα πολύ να συζητήσουμε τις τροπολογίες με αριθμό 149, 158, 154 και 156. 

ΠΡΟΕΔΡΕΥΩΝ (Λουκάς Αποστολίδης): Κύριε Χρυσανθακόπουλε, έχω σημειώσει ήδη τη δική σας τροπολογία που έχει γενικό αριθμό 2821 και ειδικό 142. Είδατε ότι σας προλαβαίνω. 

Θα δώσω για δύο λεπτά το λόγο στον κύριο Υπουργό να απαντήσει στα ερωτήματα που απευθύνατε, κύριοι συνάδελφοι, και αμέσως μετά θα μπούμε στη συζήτηση με τη διαδικασία που καταγράφηκαν οι τροπολογίες. 

Ορίστε, κύριε Υπουργέ. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Το θέμα που ετέθη αφορά το προσωπικό που εργαζόταν ή εργάζεται σε συνεταιριστικές εταιρείες ή επιχειρήσεις. 'Εχω συζητήσει και έχω διατυπώσει ακόμα και τα σχετικά άρθρα, τα οποία όμως για να ψηφισθούν έπρεπε πρώτα να ψηφισθεί το νομοσχέδιο του Υπουργείου Εσωτερικών για τις μετατάξεις, τις μονιμοποιήσεις κλπ., ώστε να υπάρχει μια εικόνα των θέσεων. 'Εχω πει ότι ειδικά για τη ΣΥΝΕΛ, την Αγροτική Τεχνική, την Πτηνοτροφική, εφόσον η ΑΤΕ τη θέσει σε εκκαθάριση -είναι θέμα της ΑΤΕ και εφόσον δεν την έχει θέσει σε εκκαθάριση, δεν μπορώ να παρέμβω- και εφόσον οι προσλήψεις έχουν γίνει προ της ψήφισης του ν.2190/94 για όλους, θα βρούμε τη λύση που πρέπει. 

'Εχω συνεργασθεί και με τους ίδιους. Να ψηφισθεί ο νόμος του Υπουργείου Εσωτερικών, γιατί, όπως γνωρίζετε, για να τις καταθέσω πρέπει να συνυπογράψει η Υπουργός Εσωτερικών και μόλις ξεκαθαρίσει το τοπίο σε όλον αυτόν το χώρο, θα προχωρήσουμε και στην ψήφιση αυτών των θεμάτων. 

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, όσον αφορά τη συζήτηση των τροπολογιών θα παρακαλούσα να ακολουθήσουμε την εξής διαδικασία. Επειδή δεν θα κάνετε σχόλια σε όλες σας τις τροπολογίες, κάθε τροπολογία που αναπτύσσεται από τους συναδέλφους, να σημειώνετε τις παρατηρήσεις σας και να δώσετε μία συνολική απάντηση στις τροπολογίες. 

Πρώτη είναι η τροπολογία με γενικό αριθμό 2807 και ειδικό 134 της κ. Φουντουκίδου. 

Ορίστε, κυρία Φουντουκίδου, έχετε το λόγο. 

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, οι διατάξεις της αγροτικής νομοθεσίας ρητώς απαγορεύουν τις κατατμήσεις και μεταβιβάσεις αγροτεμαχίων ή οικοπεδικών εκτάσεων που παραχωρήθηκαν για την αγροτική αποκατάσταση. Πλην όμως στην πράξη, είτε λόγω ανταλλαγής είτε λόγω κληρονομικής διαδοχής είτε λόγω οικονομικών δυσχερειών διαμορφώθηκαν καταστάσεις τέτοιες, ώστε σήμερα να βρίσκονται ιδιοκτήτες των εκτάσεων αυτών άλλοι, πλην των αρχικών κληρούχων. 

Κατά καιρούς η πολιτεία, αναγνωρίζοντας το κοινωνικό πρόβλημα που είχε προκύψει νομιμοποίησε την υπάρχουσα κατάσταση δίνοντας τη δυνατότητα δικαστικής επικύρωσης, δηλαδή δικαστικής αναγνώρισης των μεταβιβάσεων που συντελέστηκαν κατά παρέκκλιση της αγροτικής νομοθεσίας. 

Από το 1968 έχει να δοθεί νέα παράταση. Το ν.δ. 3958/59 άρθρο 15 για πρώτη φορά έδωσε τη δυνατότητα της επικύρωσης. Ζητούμε να δοθεί μία παράταση εκ νέου μέχρι το 2002, ώστε όσοι έχουν εκκρεμότητες, να μπορέσουν να νομιμοποιήσουν την κατάσταση. 

Υπάρχουν πολλά οικονομικά και κοινωνικά προβλήματα και συνηγορούν στην απόφαση που πρέπει να πάρετε και από το γεγονός ότι θα έχουμε το Εθνικό Κτηματολόγιο θα υπάρξει αδυναμία των πραγματικών ιδιοκτητών να νομιμοποιήσουν τα ακίνητά τους, αφού δεν υπάρχει άλλη διαδικασία. 

Σας υπενθυμίζω ότι η φορολογική μεταχείριση στις περιπτώσεις αυτές ανατρέχει στο σημερινό χρόνο. Ισχύει δηλαδή η σημερινή αξία, η εκτίμηση γίνεται με το σημερινό σύστημα της εφορίας. 'Εχει και λόγους εισπρακτικούς το δημόσιο. Δεν πρόκειται να χάσει. Δεν συνεπάγεται κόστος, ίσα-ίσα έχει όφελος για το δημόσιο. Σας υπενθυμίζω ότι το Εθνικό Κτηματολόγιο είναι εν όψει και επιβάλλει την άμεση επίλυση και ρύθμιση του προβλήματος. 

ΠΡΟΕΔΡΕΥΩΝ (Λουκάς Αποστολίδης): Εισερχόμαστε στη συζήτηση της τροπολογίας με γενικό αριθμό 2833 και ειδικό 148 του κ. Κονταξή. 

Ορίστε, έχετε το λόγο. 

ΑΘΑΝΑΣΙΟΣ ΚΟΝΤΑΞΗΣ: Κύριε Υπουργέ, σας κατετέθη εμπροθέσμως αυτή η τροπολογία και αφορά τον πτηνοτροφικό συνεταιρισμό 'Αρτας. 'Οπως γνωρίζετε με το ν. 2538/97, που έχει τον τίτλο "Τροποποίηση της κείμενης νομοθεσίας για τα γεωργικά και κτηνιατρικά φάρμακα κλπ.", ρυθμίστηκαν χρέη των αγροτικών συνεταιρισμών. Κακώς ρυθμίστηκαν αυτά τα χρέη. Αφού όμως ρυθμίστηκαν τα χρέη αυτά και δεν μπορούμε να κάνουμε διαφορετικά τώρα, δεν μπορεί να υπάρχει δυσμενής μεταχείριση για τον πτηνοτροφικό συνεταιρισμό 'Αρτας, για τον οποίον ειδικώς αναφέρετε ότι "προκειμένου να γίνει ρύθμιση των χρεών του πτηνοτροφικού συνεταιρισμού 'Αρτας, πρέπει να ενωθεί με τον αγροτικό πτηνοτροφικό συνεταιρισμό Ιωαννίνων "Η ΠΙΝΔΟΣ". Αυτό μνημονεύετε στο εδάφιο δ' της παραγράφου 5 του άρθρου 17α. 

Ζητεί ο πτηνοτροφικός συνεταιρισμός 'Αρτας την ίση μεταχείριση με όλους τους άλλους συνεταιρισμούς. Τι ζητάει και δεν γίνεται δεκτή αυτή η τροπολογία; 'Οταν υπάρχουν συνεταιρισμοί σε διαφορετικούς νομούς και απέχουν μεταξύ τους αυτοί οι συνεταιρισμοί, αυτή η συνένωση θα έχει μόνο τυπικό γραφειοκρατικό χαρακτήρα. Θα δημιουργηθούν αξεπέραστες γραφειοκρατικές λειτουργικές δυσκολίες και δεν θα μπορέσει να επιτευχθεί η εξυγίανση. 

Επομένως προτείνω να χαριστούν τα χρέη του πτηνοτροφικού συνεταιρισμού 'Αρτας χωρίς την προϋπόθεση της συνενώσεως με τον αγροτικό πτηνοτροφικό συνεταιρισμό Ιωαννίνων. Είναι δικαιότατο το αίτημα, λογικό και σωστό. 

Επίσης θα ήθελα και εγώ να συνηγορήσω υπέρ της τροπολογίας που ανέπτυξε η κ. Φουντουκίδου και αφορά στην επικύρωση ανωμάλων δικαιοπραξιών με την κατάτμηση αγροτεμαχίων. Κύριε Υπουργέ, τέτοιες επικυρώσεις επιτρέπονται κατά χρονικά διαστήματα. Είναι μία πραγματικότητα την οποία δεν μπορούμε να παραγνωρίσουμε. Αν αρνηθείτε τώρα εσείς, μετά από ένα μικρό χρονικό διάστημα θα αναγκαστείτε να δεχθείτε. 

ΠΡΟΕΔΡΕΥΩΝ (Λουκάς Αποστολίδης): Εισερχόμαστε στη συζήτηση της τροπολογίας με γενικό αριθμό 2805 και ειδικό αριθμό 132 του κ. Κοντομάρη. 

Ορίστε, έχετε το λόγο. 

ΕΥΤΥΧΙΟΣ ΚΟΝΤΟΜΑΡΗΣ: Κύριε Πρόεδρε, αυτή η τροπολογία έχει μία ιστορία. Κατ'αρχήν την κουβεντιάσαμε στη Διαρκή Επιτροπή που συζητούσαμε το νομοσχέδιο. Μάλιστα, ζήτησα να αναπληρώσω συνάδελφο στην επιτροπή, για να μπορέσω να μιλήσω. 'Εγινε ένας εκτεταμένος διάλογος. Τοποθετήθηκαν όλα τα κόμματα -και θα παρακαλούσα να τοποθετηθούν και σήμερα όλα- και συμφωνούν. Δεν υπάρχει δηλαδή ούτε ένας από οποιαδήποτε πτέρυγα που να διαφωνεί με αυτήν την τροπολογία. Μάλιστα, ο Υπουργός μας στη Διαρκή Επιτροπή είπε τα εξής σε ερώτηση του κ. Μπασιάκου: 

"Είναι ένα θέμα που θέλουμε και προσπαθούμε να λύσουμε. 'Εχουμε ήδη συνεννοηθεί με το Υπουργείο Δικαιοσύνης. Πράγματι, η μειοψηφία του Συμβουλίου της Επικρατείας δίνει μία δυνατότητα από τη συζήτηση στο τμήμα. Η τροπολογία έχει πολλά θετικά σημεία, βάζει πολλούς περιορισμούς και είναι ένα θέμα που θα το φέρουμε αφού έχουμε ακόμη ένα μήνα χρόνο. Δηλώνω ότι κατ'αρχήν βλέπω το θέμα θετικά". 

Κύριε Πρόεδρε, έχουμε ομόφωνη απόφαση της Νομαρχιακής Αυτοδιοίκησης. 'Εχουμε ομόφωνη απόφαση της συντονιστικής επιτροπής των αγροτών. 'Εχουμε τα κόμματα τοπικά στην Κέρκυρα που συμφωνούν όπως και κεντρικά. Ποιο είναι το σκεπτικό; Το σκεπτικό είναι το εξής: Επί είκοσι, τριάντα χρόνια γινόταν ψεκασμός με αεροπλάνο και αυτό με απόφαση του τμήματος του Συμβουλίου της Επικρατείας δεν μπορεί να υπάρξει και συμφωνούμε με αυτό. 

Επειδή έχουμε ορεινές περιοχές και δύσβατες, δεν μπορούν να πάνε επίγεια μέσα, όπως τρακτέρ. Πέρσι μάλιστα σκοτώθηκε ένας χειριστής τρακτέρ προσπαθώντας να περάσει από μονοπάτι τους σωλήνες, να ραντίσει από εδάφους. Με αυτό το σκεπτικό επειδή σε ορεινές και δύσβατες περιοχές δεν μπορεί να γίνει ψεκασμός από εδάφους, υπάρχει πρόταση του αγροτικού κόσμου να γίνει με ελικόπτερο, που ελέγχει την κατάσταση. Δεν είναι όπως το αεροπλάνο. Δεν δημιουργεί πρόβλημα σε άλλες φυτείες, είναι και σε πιο χαμηλό ύψος. Και βέβαια μπορεί θαυμάσια να γίνει, εκτός από τα φάρμακα τα εντομοκτόνα που δίνουν από το Υπουργείο Γεωργίας, της "ΜΠΑΓΙΕΡ" κλπ., με άλλα τα οποία είναι φιλικά προς το περιβάλλον. Δηλαδή, αν υπάρχει ένα πρόβλημα και φαρμάκων, σαφώς μπορούν οι υπηρεσίες να το δεχθούν. 

Τι λέω, κύριε Πρόεδρε; Λέω ότι αυτή η τροπολογία που βασίζεται σ' αυτό το σκεπτικό, που συμφωνούν όλες οι πτέρυγες. 'Ηθελα ως νέος Βουλευτής να μου πείτε το εξής: Το Τμήμα όλο συμφωνεί, ο Υπουργός είπατε ότι δεν την κάνει δεκτή. Δηλαδή, αυτός ο ναός της δημοκρατίας τι νόημα έχει; Είμαστε όλοι εδώ μέσα να αποφασίσουμε για ένα θέμα που συμφωνούμε όλοι και διαφωνούμε; Για ποιο λόγο δηλαδή; Τι κάνουμε εδώ; Ποιος είναι ο ρόλος μας ως Βουλευτές; Και, εν πάση περιπτώσει, με ποιο σκεπτικό, με ποιο κριτήριο; Παρακαλώ να έχουμε μια διαβεβαίωση. 'Ηδη αρχίζει η θερινή περίοδος που γίνονται ψεκασμοί. Η νομαρχιακή αυτοδιοίκηση... 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε. 

ΕΥΤΥΧΙΟΣ ΚΟΝΤΟΜΑΡΗΣ: Τελειώνω. 

...έχει προχωρήσει σε προκηρύξεις. Πρέπει να προστατευθεί η σοδειά των αγροτών. Τι θα τους πούμε εμείς; Τι θα κάνουμε εμείς δηλαδή; 

ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, θα ήθελα και εγώ να πω δυο κουβέντες. 

ΠΡΟΕΔΡΕΥΩΝ (Λουκάς Αποστολίδης): Ο κ. Σκουλάκης έχει το λόγο, για ένα λεπτό. 

ΕΥΑΓΓΕΛΟΣ ΜΠΑΣΙΑΚΟΣ: Γιατί κύριε Πρόεδρε, για ένα λεπτό; 

ΠΡΟΕΔΡΕΥΩΝ (Λουκάς Αποστολίδης): Γιατί δεν τη συνυπογράφει, κύριε Μπασιάκο. Συνυπογράφετε εσείς, κύριε Μπασιάκο; 

ΕΥΑΓΓΕΛΟΣ ΜΠΑΣΙΑΚΟΣ: Δεν συνυπογράφω. 

ΠΡΟΕΔΡΕΥΩΝ (Λουκάς Αποστολίδης): Εσείς είσθε εισηγητής. 

Εγώ θέλω να διευκολύνω. Σε όποιον δεν συνυπογράφει την υπ' αριθμ. 2805 τροπολογία και βλέπω μόνο την υπογραφή του κ. Κοντομάρη, αν θέλω δίνω το λόγο, αν δεν θέλω, δεν δίνω το λόγο. Είναι στην ευχέρεια του Προεδρείου. Είπε ο κ. Σκουλάκης προηγούμενα ότι θέλει να πει μια κουβέντα. Πείτε, λοιπόν, όλοι σας μια κουβέντα. 

Ορίστε, κύριε Σκουλάκη. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, έχουμε συνυπογράψει σε προηγούμενο νομοσχέδιο παρόμοια τροπολογία. 

ΠΡΟΕΔΡΕΥΩΝ (Λουκάς Αποστολίδης): Κύριε Βεζδρεβάνη, δεν μπορεί το Προεδρείο να ξέρει αν σε προηγούμενα νομοσχέδια το είχατε συνυπογράψει ή όχι. Εγώ έχω μπροστά μου μια συγκεκριμένη τροπολογία. 

Ορίστε, κύριε Σκουλάκη. 

ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, νιώθω λίγο περίεργα, γιατί έχω την αίσθηση ότι μου δίνετε χατηρικά το λόγο. 

ΠΡΟΕΔΡΕΥΩΝ (Λουκάς Αποστολίδης): Κύριε Σκουλάκη, δεν σας κάνω καμιά χάρη. Αν έχετε όρεξη να ασχοληθείτε με διαδικαστικά, συνεχίστε. 

ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, έχω καταθέσει τροπολογία και είναι μέσα στα πλαίσια των προθεσμιών και έχω δικαίωμα να μιλήσω, να πω και εγώ την άποψή μου. 

Κύριε Πρόεδρε, συμπληρωματικά στα όσα είπε ο κ. Κοντομάρης. Την ίδια μέρα που συνεζητείτο το νομοσχέδιο, κατέθεσα και εγώ την ίδια ακριβώς τροπολογία. 

ΠΡΟΕΔΡΕΥΩΝ (Λουκάς Αποστολίδης): Δεν μπορούσατε να το πείτε αυτό για να μη πείτε ότι σας κάνω χάρη; Μα, είπα, κύριε Σκουλάκη -βλέπετε γιατί με αδικείτε;- όσοι έχουν συνυπογράψει, πόσο μάλλον εσείς που έχετε καταθέσει παρόμοια τροπολογία, θα έχετε τη δυνατότητα να μιλήσετε και οι εισηγητές ασφαλώς και οι Κοινοβουλευτικοί Εκπρόσωποι. Δεν σας είπα ότι σας κάνω χάρη. 

ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, όφειλα να καταθέσω αυτή τη τροπολογία ... 

ΠΡΟΕΔΡΕΥΩΝ (Λουκάς Αποστολίδης): Ποια είναι αυτή η τροπολογία που έχετε καταθέσει; 

ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, σας παρακαλώ. 

ΠΡΟΕΔΡΕΥΩΝ (Λουκάς Αποστολίδης): Ορίστε, συνεχίστε. 

ΕΜΜΑΝΟΥΗΛ ΣΚΟΥΛΑΚΗΣ: Δεν δημιουργώ ποτέ προβλήματα στα δεκαοκτώ χρόνια που θητεύω το Κοινοβούλιο και αφήστε με να πω δυο κουβέντες. 

'Εχω καταθέσει αυτήν την τροπολογία γιατί επισκέφθηκα δύο δήμους του νομού μου και το υπ' αριθμόν ένα θέμα που μου έβαλαν οι αγρότες ήταν αυτό. Είναι δέκα πρώην κοινότητες, οι οποίες, λόγω του ότι είναι δύσβατες, ορεινές και απρόσιτες περιοχές, δεν μπορούν να κάνουν ψεκασμό από εδάφους. Αυτό ήταν όλο. Κατέθεσα μαζί με τους άλλους συναδέλφους την τροπολογία. Πρότεινα μάλιστα στην κοινοβουλευτική επιτροπή να μπουν ασφαλιστικές δικλείδες, κύριε Πρόεδρε. Μια επιστημονική επιτροπή του νομού, στην οποία θα συμμετέχει και ο διευθυντής υγείας της νομαρχίας, θα κάνει τεκμηριωμένη επιστημονικά εισήγηση στο νομαρχιακό συμβούλιο. Στη συνέχεια θα αποφασίζει το νομαρχιακό συμβούλιο για το ποιες περιοχές θα εντάσσονται στον αεροψεκασμό από εδάφους με ελικόπτερο. 

Και είπαμε να μπει και τρίτη ασφαλιστική δικλείδα. Ο τελικός υπογράφων για το ποιες περιοχές θα ενταχθούν σ' αυτό τον αεροψεκασμό να είναι ο περιφερειάρχης. Αυτό είπαμε και νομίζω ότι εξασφαλίζεται έτσι η μη καταστρατήγηση του μέτρου και δεν θα υπάρχει κανένα πρόβλημα. 

ΠΡΟΕΔΡΕΥΩΝ (Λουκάς Αποστολίδης): Ο κ. Αργύρης έχει το λόγο. 

ΕΥΑΓΓΕΛΟΣ ΑΡΓΥΡΗΣ: Είναι αλήθεια ότι εδώ έχουμε μία ειδική περίπτωση. Είναι σε ορισμένες περιοχές, χωρις αν θέλετε να ανατρέπουμε συνολικά την υπ' αριθμ. 3953 απόφαση του Ε' Τμήματος του Συμβουλίου της Επικρατείας, πολύ δύσκολο να υπάρξει επίγειος αεροψεκασμός. Είναι πάρα πολύ δύσκολο. 'Ετσι δεν μπορούμε να αφήσουμε μία παραγωγή να καταστρέφεται. Και είναι σίγουρο ότι έχουν δοκιμασθεί και άλλα μέσα και έχουν αλλάξει ακόμα και φάρμακα που κάνουν αυτόν τον αεροψεκασμό. 'Εχουμε προηγούμενες περιπτώσεις στην Ισπανία και σε άλλες χώρες. Πρέπει δηλαδή να δούμε, πώς μπορούμε να δώσουμε τη δυνατότητα αεροψεκασμού στους άμεσα ενδιαφερόμενους σε περιορισμένο αν θέλετε χώρο. Να μην πάμε σε μία γενίκευση πάλι και ανοίξουμε θέματα τα οποία έχουν κλείσει αλλά σε ορισμένες περιπτώσεις, σε ορισμένους νομούς και μάλιστα σε προσδιορισμένες περιοχές που θα καθορίζουν τα νομαρχιακά συμβούλια και όλοι οι εμπλεκόμενοι φορείς της περιοχής, νομίζω ότι πρέπει να δοθεί η εξουσιοδότηση στη Νομαρχιακή Αυτοδιοίκηση να έχει τη δυνατότητα να ανατρέψει αυτό. 

'Αλλωστε η απόφαση του Συμβουλίου της Επικρατείας δεν είναι ομόφωνη. Ακόμη βλέπουμε ότι και η μειοψηφία δίνει σε εξαιρετικές περιπτώσεις τη δυνατότητα να γίνει κάτι τέτοιο. Μην πάμε δηλαδή σε κάτι που πηγαίνει από την άλλη όχθη. 

ΠΡΟΕΔΡΕΥΩΝ (Λουκάς Αποστολίδης): Ο κ. Κηπουρός έχει το λόγο. 

ΧΡΗΣΤΟΣ ΚΗΠΟΥΡΟΣ: Κύριε Πρόεδρε, αποτελεί βιασμό και του φυσικού και του ιστορικού αλλά και του πολιτισμικού μας περιβάλλοντος να ξεριζώσεις ελαιόδενδρα, όπως έκαναν κάποιοι άλλοι ως απόφαση σε προηγούμενες περιόδους, πεπεισμένοι από ευρωπαϊκές υποδείξεις. 

Το αίτημα, όπως έρχεται, είναι και δίκαιο και ηθικό και πολιτικό και συνιστά μεγάλη υποκρισία η απόρριψή του. Νομίζω ότι ιδιαίτερα αυτοί που έδειξαν μία μεγάλη πολιτικά και ηθικά αδιαφορία για ζητήματα περιβαλλοντικών βιασμών, επιχειρούν να χρησιμοποιούν την Κέρκυρα και την κάθε Κέρκυρα σαν άλλοθι για να συνεχίζονται στο Λεκανοπέδιο τέρατα και σημεία. Διυλίζουν τον κώνωπα και καταπίνουν την κάμηλο. 

Θα πρότεινα στο Νομάρχη Κέρκυρας να προσκαλέσει το Συμβούλιο της Επικρατείας να συνεδριάσει στην Κέρκυρα, να κάνει επιτόπου αυτοψία για να συνειδητοποιήσει ότι τα πράγματα είναι διαφορετικά από τον τρόπο με τον οποίο τα προσεγγίζει. Και πιστεύω ότι ο κύριος Υπουργός είναι υποχρεωμένος να κάνει αποδεκτή αυτήν την τροπολογία του συναδέλφου κ. Κοντομάρη, που τελικά αν ο ίδιος διστάζει να το πράξει, εμείς, συνάδελφε Κοντομάρη, μπορούμε να ζητήσουμε ονομαστική ψηφοφορία. 

ΠΡΟΕΔΡΕΥΩΝ (Λουκάς Αποστολίδης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, βέβαια είναι γνωστό ότι η καθολική απαγόρευση των αεροψεκασμών ήρθε στη χώρα μας με μεγάλη καθυστέρηση και ήταν γνωστό εδώ και χρόνια το πρόβλημα που εμφανιζόταν στον ψεκασμό από εδάφους σε αυτές τις άγονες, τις δύσβατες περιοχές. Βέβαια κακώς όλα αυτά τα χρόνια που ξέραμε ότι θα έρθει αυτή η απόφαση, δεν φτιάξαμε αυτές τις προϋποθέσεις, για να μην υπάρχουν αυτά τα προβλήματα σήμερα. 'Ομως το πρόβλημα σήμερα υπάρχει και επειδή υπάρχει κυρίως σε περιοχές που το εισόδημα από αυτήν την καλλιέργεια είναι το μοναδικό γι' αυτές τις περιοχές, πρέπει να βρούμε μία λύση. Πρέπει να βρούμε μία λύση και το εισόδημα να υπάρξει και να μην έρθουμε αντιμέτωποι απέναντι στην απόφαση του Συμβουλίου της Επικρατείας, αλλά κυρίως και να μην ανοίξουμε τους ασκούς του Αιόλου. Διότι όταν εμείς εδώ συζητάμε για οικολογικά προϊόντα, καταλαβαίνουμε ότι αυτές οι επαναφορές σε παλιά καθεστώτα μπορούν να μας δημιουργήσουν πρόβλημα. 

Πρέπει, λοιπόν, να λύσουμε αυτό το πρόβλημα και για μας οι αποφάσεις με αεροψεκασμό από ελικόπτερα μπορούν στις συγκεκριμένες περιοχές να εφαρμοστούν, δηλαδή στις ορεινές και δύσβατες περιοχές, βέβαια υπό τις εξής προϋποθέσεις: 

Πρώτον, η ισχύ της συγκεκριμένης διάταξης να έχει συγκεκριμένη χρονική περίοδο, ας πούμε πέντε χρόνια ή έξι χρόνια μέσα στα οποία να υποχρεωθεί το Υπουργείο Γεωργίας, η Νομαρχιακή Αυτοδιοίκηση να βρουν τον τρόπο και να φτιαχτούν οι δρόμοι, για να μην είναι δύσβατες οι περιοχές όπως λέμε. 

Το δεύτερο είναι η τοπική επιτροπή, όπως ακριβώς αναφέρεται στην τροπολογία θα εκφράζει γνώμη. Την τελική απόφαση δεν θα την παίρνει καν ο περιφερειάρχης, αλλά το Υπουργείο Γεωργίας. Αυτός δηλαδή να έχει την αποκλειστική ευθύνη. 

Και το τρίτο είναι ότι πρέπει να δοθεί μία μεγάλη προσοχή στα εντομοκτόνα που θα χρησιμοποιηθούν. Αν είναι δυνατόν αν υπάρχει ενιαία αντιμετώπιση σε όλη την Ελλάδα. 

Με αυτές τις προϋποθέσεις, εμείς συμφωνούμε να γίνει δεκτή η τροπολογία. 

ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Επειδή, κύριε Πρόεδρε, έχω καταθέσει και εγώ μία παρόμοια τροπολογία, θα μιλήσω τώρα για να μην επανέλθουμε. 

Κύριε Πρόεδρε, οι καλλιεργητές αγρότες των ελαιοδένδρων δέχονται ήδη πολλά πλήγματα. Αυτό τουλάχιστον πρέπει να μας κάνει να έχουμε ανοιχτά τα αυτιά και σε συγκεκριμένο αίτημά τους. Είναι ένα αίτημα που αφορά όχι βέβαια ένα νομό, αλλά αρκετούς νομούς όπου υπάρχουν δύσβατες εκτάσεις, εκτάσεις όπου δεν υπάρχει δρόμος. Δεν φρόντισε η πολιτεία τόσα χρόνια να κάνει δρόμο. 

Αλλά χαρακτηριστικό είναι το παράδειγμα της Κέρκυρας όπου υπάρχει ομόφωνη απόφαση του Νομαρχιακού Συμβουλίου. 'Αραγε αυτοί που θρέφονται και με τον τουρισμό, δεν αντιλαμβάνονται τι επιπτώσεις για το περιβάλλον θα είχε αν αυτό δεν ήταν εφικτό; Απλούστατα πρέπει κάποια στιγμή να αξιοποιήσουμε την τεχνολογία, κάτι το οποίο το έχουν κάνει και άλλες χώρες. Το έχει κάνει και η Ισπανία όχι βεβαίως σε όλους τους χώρους. 'Ομως στους συγκεκριμένους χώρους και στην Ισπανία έχει επιτραπεί και γίνεται ράντισμα με ελικόπτερα. 'Εχουν μία συγκεκριμένη ταχύτητα, έλεγχο απόστασης κλπ. και δεν βλάπτει επί της ουσίας το περιβάλλον. 'Ο,τι γίνεται από κάτω, γίνεται τώρα από πάνω. 

Επιπλέον υπάρχουν φάρμακα τα οποία πια -και θα μπορούσε και αυτό να συζητηθεί- δεν έχουν χαρακτηρισθεί σαν επικίνδυνα. Μπορεί να υπάρχει μια τέτοια επίσης προσαρμογή. 

Δεν μπορούμε να κλείνουμε τα αυτιά μας σ' αυτήν την πίεση που δεχόμαστε από τόσα μέρη της Ελλάδας, όπου πραγματικά δεν είναι δυνατόν να ανταποκριθούν στους ψεκασμούς. 

Κύριε Υπουργέ, είχατε δείξει κατ' αρχήν τη διάθεσή σας και είχατε πει ότι θα μιλήσετε με τον Υπουργό Δικαιοσύνης κλπ. Αλλά να σας πω και κάτι άλλο. Αν θέλει και ο Υπουργός Δικαιοσύνης και ο καθένας να ελέγξει στα σοβαρά και να μην σπρώχνει στην ανομία άλλα όργανα της πολιτείας, να στρέψει τα μάτια να δει που γίνονται αεροψεκασμοί αυτήν τη στιγμή στη χώρα μας, γιατί γίνονται. Γίνονται και λέτε και εσείς πολλές φορές ας πάρουν την ευθύνη τα Νομαρχιακά Συμβούλια και οι Νομάρχες. Ε, δεν είναι έτσι. Δεν είναι λύση αυτή. Εμείς νομοθετούμε γι' αυτούς, εμείς πρέπει να τους καλύψουμε, γιατί αυτές οι παρεμβάσεις γίνονται. 

Αυτήν τη στιγμή γίνονται αεροψεκασμοί στο Νομό Θεσσαλονίκης στα ρύζια, για τα κουνούπια. Αν δεν γίνει κάποιος μερικός αεροψεκασμός ελεγχόμενος, δεν μπορεί να μείνει άνθρωπος. Και το γνωρίζετε ότι γίνονται. Δεν είναι σοβαρό για μας να κλείνουμε τα μάτια και τα αυτιά ή να επιτρέπουμε σε κάποια όργανα χωρίς νομική κάλυψη να κάνουν αυτές τις ενέργειες. Πρέπει να το πάρουμε εμείς απόφαση εδώ και να βρούμε τις λύσεις. Υπάρχουν λύσεις. 

Πρώτα-πρώτα υπάρχει μία διάθεση από όλες τις πλευρές και το ίδιο το Νομαρχιακό Συμβούλιο. Αυτό να έχει και ένα μεταβατικό χαρακτήρα τέσσερα - πέντε χρόνια. 

Δεύτερον να γίνει σε συγκεκριμένους χώρους και να ελεγχθεί με ευθύνη του Νομαρχιακού Συμβουλίου αλλά και της περιφέρειας. Αν χρειάζεται, μπορείτε να προσθέσετε και τις περιφέρειες για να υπάρχουν όλες αυτές οι ασφαλιστικές δικλείδες, οι οποίες διασφαλίζουν πραγματικά τη σωστή υλοποίηση του νόμου που εμείς πρέπει να ψηφίσουμε και που θα αφορά ασφαλώς μόνο τις ορεινές περιοχές. 

ΠΡΟΕΔΡΕΥΩΝ (Λουκάς Αποστολίδης): Ο κ. Μπούτας έχει το λόγο. 

ΕΥΑΓΓΕΛΟΣ ΜΠΟΥΤΑΣ: Την ίδια τροπολογία καταθέσαμε και εμείς, κύριε Υπουργέ, και πραγματικά δεν κατανοούμε γιατί δεν κάνετε δεκτή αυτήν την τροπολογία, τη στιγμή που όλη η κοινωνία, πολιτικά κόμματα, νομαρχιακά συμβούλια, αγρότες, όργανα των αγροτών ζητούν και δέχονται κατ' εξαίρεση σε περιπτώσεις όπου δεν είναι προσιτές οι περιοχές, να υπάρξει αεροψεκασμός για να προστατευθεί η παραγωγή των ελαιώνων. 

Κατανοούμε ότι δεν μπορεί να γίνει αεροψεκασμός σε μια περιοχή, όπου είναι οι πλαζ δίπλα, όπου είναι οι παραλίες, όπου μπορεί να πάει το τρακτέρ, όπου μπορεί να πατήσει ο άνθρωπος με τα πόδια. Αλλά δεν κατανοούμε γιατί δεν γίνεται σε περιοχές, όπου δεν δημιουργήθηκε πρόβλημα. 

Γι' αυτό ζητάμε να υπάρξει εξαίρεση με απόφαση του περιφερειάρχη, να καθορίζονται οι περιοχές μετά από γνωμοδοτική απόφαση του Νομαρχιακού Συμβουλίου και όχι μόνο σε μία περιοχή, αλλά σε όλες τις περιοχές της χώρας, όπου υπάρχει το συγκεκριμένο πρόβλημα. Είναι πάρα πολλές αυτές οι περιοχές, είναι πάρα πολλά νησιά, αλλά και άλλες περιοχές της ηπειρωτικής Ελλάδας. 

ΠΡΟΕΔΡΕΥΩΝ (Λουκάς Αποστολίδης): Ο κ. Μπασιάκος έχει το λόγο. 

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, παίρνω το λόγο και για την πρόσθετη ανάγκη να δώσω μία εξήγηση στον κ. Κοντομάρη. Πράγματι στην επιτροπή ζητήσαμε από τον Υπουργό να εξετάσει ευνοϊκά το αίτημα κατοίκων αγροτών, όχι μόνο της περιοχής Κερκύρας, αλλά και άλλων περιοχών, για την έγκριση του αεροψεκασμού και με ελικόπτερα, όπως πολύ σωστά το τοποθετείτε, ώστε να λυθεί ένα πρόβλημα, που αφορά πολλές περιοχές. Ειδικότερα στην Κέρκυρα υπάρχει μεγάλο πρόβλημα, λόγω και του επικλινούς του εδάφους. Αυτό το θέμα θα πρέπει να το δει η Κυβέρνηση και απ' αυτήν την άποψη θετικά. 

'Αρα συμφωνούμε με το πνεύμα της τροπολογίας. Θα σας δίναμε τη δυνατότητα να τροποποιήσετε, ενδεχομένως, τη διατύπωσή της, αν κρίνετε ότι αυτό είναι σκόπιμο. 'Εχει περάσει ήδη ένας μήνας από τη συζήτηση στην επιτροπή και άρα οι υπηρεσίες θα μπορούσαν να βρουν και μια άλλη διατύπωση, αν υπήρχαν κάποιοι άλλοι περιορισμοί. 

Ο κ. Αποστόλου πολύ σωστά είπε να υπάρχει μία καταληκτική ημερομηνία, ώστε να επισπευστεί η κατασκευή των δρόμων, που είναι ευθύνη της πολιτείας, του Υπουργείου Γεωργίας, ειδικότερα σε περιοχές που έχουν το απρόσιτο, όπως είναι η περιοχή της Κέρκυρας, αλλά και άλλες περιοχές, ώστε να δοθεί η δυνατότητα να λυθεί αυτό το πρόβλημα. 

Θεωρώ ότι πρέπει να βρεθεί λύση, όχι απαραίτητα σύμφωνα με το κείμενο της τροπολογίας ως έχει. Τροποποιήστε το, αν το κρίνετε, αλλά πρέπει να αντιμετωπιστεί το πρόβλημα. Η παραγωγή πέφτει κάθετα κάθε χρόνο και δεν είναι ανεκτό να χάνουμε την παραγωγή, όταν άλλες χώρες, όπως η Ισπανία, μεταχειρίζονται το αντίστοιχο σύστημα και όταν δεν ξέρουμε αν ορισμένες άλλες μέθοδοι, όπως οι παγίδες, τις οποίες είδαμε, κύριε Υπουργέ και στην έκθεση του Γεωπονικού Πανεπιστημίου μαζί, είναι τόσο αποδοτικές και αν πράγματι φέρνουν αποτέλεσμα. 

Θέλω να τονίσω ότι είναι διακομματική η συνεργασία και η συμφωνία στο πνεύμα της τροπολογίας. Και ο κ. Σπύρου, ο οποίος δεν μετέχει σ' αυτό το Τμήμα, έχει συμφωνήσει και έχει πιέσει επανειλημμένα για τη λύση του προβλήματος. 'Εχουμε συναντηθεί και ως εκπρόσωποι της Νέας Δημοκρατίας με το Νομάρχη Κέρκυρας και θεωρώ ότι είναι θέμα των υπηρεσιών να εισηγηθούν μία λύση, η οποία δεν αντιστρατεύεται την απόφαση του Συμβουλίου της Επικρατείας, αλλά και δεν αφήνει στην τύχη τους τους ελαιώνες εκεί και άρα το εισόδημα των αγροτών. 

Αν θέλετε να έχετε μία προθεσμία μέχρι την Τρίτη, ενδεχομένως, για να σκεφθείτε με τις υπηρεσίες μία διαφορετική διατύπωση, να σας τη δώσουμε. Αλλά πρέπει μέσα στην επόμενη εβδομάδα άμεσα να λυθεί το θέμα. Βέβαια, δεν σας κρύβω ότι χάνεται η περίοδος με την καθυστέρηση, που υπάρχει και αυτό είναι ένα μείζον πρόβλημα, που ανάγεται στις ευθύνες της Κυβέρνησης. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, για την τροπολογία, μετά από πολλές συζητήσεις και με τους συναδέλφους Βουλευτές των Κομμάτων που εκλέγονται στην Κέρκυρα, αλλά και με το νομάρχη και με άλλες αρχές, αναγνωρίζοντας ότι υπάρχει ένα πραγματικό πρόβλημα σε ορισμένες περιοχές, προσπαθήσαμε να βρούμε και προσπαθούμε να βρούμε λύσεις, που δεν χρειάζονται όμως νομοθετική ρύθμιση. Πιστεύουμε ότι υπάρχουν τέτοιες λύσεις και ότι μπορούμε να τις βρούμε. 

Υπάρχουν τρία δεδομένα. Υπάρχει η απόφαση του Συμβουλίου της Επικρατείας. Η Κυβέρνηση, η πολιτεία, δεν το κάνουν ποτέ, δεν μπορούν να νομοθετήσουν, αντιθέτως από μία συζητηθείσα το 1995 και εκδοθείσα το 1996 απόφαση του Συμβουλίου της Επικρατείας. 

Δεν μπορεί να το κάνει το Υπουργείο Γεωργίας μόνο, γιατί όποιος διαβάσει την απόφαση του Συμβουλίου της Επικρατείας, θα διαπιστώσει ότι έχει παρέμβει με έγγραφό της η Διεύθυνση Δημόσιας Υγιεινής του Υπουργείου Υγείας και έχει λάβει αρνητική θέση στο θέμα των αεροψεκασμών. 

Πρώτο, λοιπόν, πρόβλημα είναι ότι υπάρχει μία απόφαση του Συμβουλίου της Επικρατείας και μάλιστα επικαλείται σπουδαίους λόγους, όπως το Σύνταγμα, νόμους και ξαναλέω ότι δεν είναι μόνο θέμα του Υπουργείου Γεωργίας, είναι και θέμα του Υπουργείου Υγείας. 

Δεύτερον, είναι ότι υπάρχουν αποφάσεις της Ευρωπαϊκής 'Ενωσης. Πρέπει μάλιστα να προσθέσω ότι επειδή γενικά τα περιβαλλοντικά θέματα συνδέθηκαν με τη γεωργία μετά την "Ατζέντα 2000". Και για τα θέματα των ενισχύσεων στην ουσία από το 2000 δεν θα υπάρχουν ούτε ενισχύσεις σε επιβαρημένα προϊόντα από ψεκασμούς ή από άλλες μεθόδους, οι οποίες μπορούν να προκαλέσουν κίνδυνο για την υγεία του ανθρώπου. Δεν μπορούμε δηλαδή από τη μια μεριά να λέμε για διοξίνες στους Βέλγους και να μιλάμε εμείς για 

καθολική δηλητηρίαση, πέρα από τις επιπτώσεις που μπορεί να έχουν στο οικοσύστημα. 

Σήμερα -και δεν είναι σωστό αυτό που λέγεται για την Ισπανία, επειδή επισκέφθηκα με την τότε Ισπανίδα Υπουργό Γεωργίας την Ισπανία- σε όλες τις χώρες -γιατί το θέμα είναι υπαρκτό, υπάρχει ο δάκος, τι κάνουμε απέναντι στο δάκο;- εφαρμόζεται το σύστημα των δακοπαγίδων. Δηλαδή, κατά δένδρο ή ανά ομάδα βάζεις μία παγίδα δάκου και καταστρέφει από εδάφους ή με ραντισμούς από εδάφους, έστω με ελεγχόμενα προϊόντα. 

Υπάρχει όμως και ένα θέμα το οποίο πρέπει να λάβουμε υπόψη μας, το θέμα του μεγάλου αριθμού δένδρων. Δεν μπορούμε να μιλάμε μόνο για την Κέρκυρα και εάν ψηφίσουμε κάτι δεν θα ισχύει μόνο για την Κέρκυρα, αλλά για όλη την Ελλάδα. Στην Ελλάδα όμως έχουμε εκατό ογδόντα χιλιάδες ελαιόδενδρα. 

Κανείς δεν θα θελήσει να ψεκάσει από το έδαφος ή να βάλει δακοπαγίδες, γιατί η πιο εύκολη λύση είναι ο αεροψεκασμός. Οπότε αν δώσουμε αυτήν την έγκριση, όλοι θα ψεκάσουν, επικαλούμενοι τις γεωγραφικές και άλλες ιδιαιτερότητες που υπάρχουν σε κάποιους τόπους. Εγώ αναγνωρίζω ότι υπάρχει πρόβλημα. Μπορούμε όμως αυτό το πρόβλημα -και έχουμε επανειλημμένα και με συναδέλφους Βουλευτές και με το Νομάρχη της Κέρκυρας, ειδικά γι' αυτήν ή έστω όπου αλλού υπάρξει τέτοιο ειδικό πρόβλημα- να το λύσουμε. Αλλά αν είναι τόσο ειδικό πρόβλημα, γιατί πρέπει να το λύσουμε με τα αεροπλάνα; Δεν υποτιμώ αυτούς που προστατεύουν ή θέλουν να προστατεύουν το περιβάλλον, έστω και αν πολλές φορές καταλήγουν σε υπερβολές, αλλά δεν μπορείς με ένα ραντισμό από αέρα, ανεξάρτητα από το πού φυσάει, να καταστρέφεις το μελίσσι του μελισσουργού, να καταστρέφεις την πανίδα και ίσως γιατί όχι και μία ευρύτερη περιοχή, που είναι τουριστική περιοχή. 

Είναι ένα θέμα που στο μυαλό μου φέρνει αυτό που μαθαίναμε από τους αρχαίους μύθους, για το αν η βροχή είναι καλή για τον έναν ή τον άλλο γαμπρό ενός οικογενειάρχη. Αν για τον έναν έβρεχε ήταν κακό, για τον άλλον ήταν καλό. 

Μπορούμε να βρούμε λύση, αλλά αυτή θα είναι ανάμεσα στο Υπουργείο Γεωργίας και την κάθε Νομαρχιακή Αυτοδιοίκηση. Δεν μπορεί να είναι νομοθετική, γιατί δεν μπορούμε να μη λάβουμε υπόψη μας τις αποφάσεις της Ευρωπαϊκής 'Ενωσης, αλλά κυρίως την απόφαση του Συμβουλίου της Επικρατείας. 

ΧΡΗΣΤΟΣ ΚΗΠΟΥΡΟΣ: Να το αλλάξετε... 

ΓΕΩΡΓΙΑΣ ΑΝΩΜΕΡΙΤΗΣ (Υπουργός Γεωργίας): 'Οχι, δεν το αλλάζουμε. Δεν μπορούμε να το αλλάξουμε. Η νομοθετική εξουσία και οι αποφάσεις της δεν είναι για να τις γράφουμε στα παλιά μας τα παπούτσια. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ο κ. Κοντομάρης έχει το λόγο. 

ΕΥΤΥΧΙΟΣ ΚΟΝΤΟΜΑΡΗΣ: Εμείς δεν ανατρέπουμε την απόφαση του Συμβουλίου της Επικρατείας. Δεν μιλάμε για όλη την Κέρκυρα. Μιλάμε για εξαιρετικές περιπτώσεις σε ορισμένες και δύσβατες περιοχές. Αυτό που και η μειοψηφία του Συμβουλίου Επικρατείας μας το επισημαίνει. 'Αρα δεν μπορούμε να κάνουμε όλη την Ελλάδα με αεροψεκασμούς. Μιλάμε για εξαιρετικές περιπτώσεις μετά από γνώμη των τοπικών συμβουλίων εκεί για να προστατεύσουμε την παραγωγή. 

Το δεύτερο θέμα είναι το εξής: Το Υπουργείο Υγείας δίνει αεροψεκασμούς για κουνούπια κλπ. με την αρμόδια υπηρεσία του. Ποτέ δεν ζητήσαμε την άδεια για τον Ελαιώνα και ποτέ δεν έχει συνηγορήσει, διότι εν πάση περιπτώσει δεν έχει την αρμοδιότητα. Είναι αρμοδιότητα του Υπουργείο Γεωργίας. 

Και το τρίτο θέμα είναι το εξής: Εμείς ξέρουμε καλύτερα εκεί πέρα αν ο τουρισμός και το αγροτικό εισόδημα πάνε μαζί, αν το ένα θίγει το άλλο και αν γνωρίζουμε να υπερασπιζόμαστε τα συμφέροντα τα τοπικά του χώρου. 

Είναι φανερό ότι όλοι οι φορείς, Τοπική Αυτοδιοίκηση, Αγροτικοί Συνεταιρισμοί, οι πάντες μιλάνε για ορεινές και δύσβατες περιοχές και εκεί είμαστε μακριά από ενοικιαζόμενα και τουρισμό. 

'Εχουμε το νου μας, κύριε Πρόεδρε, ξέρουμε τι κάνουμε, επιμένουμε σ' αυτό και παρακαλώ πολύ επειδή έχει κατατεθεί ονομαστική ψηφοφορία να προχωρήσετε στη διαδικασία ως Προεδρείο. 

ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, αλλάζοντας την τεχνολογία αλλάζουν και τα δεδομένα. Υπάρχει πράγματι μια απόφαση του Συμβουλίου της Επικρατείας, παρ' όλο που η μειοψηφία αφήνει περιθώρια, αν τη διαβάσει κανείς επισταμένα. Εδώ μιλάμε για αξιοποίηση μιας άλλης τεχνολογίας, μεταξύ αεροψεκασμού και επίγειου ψεκασμού. Αυτό έχει ξεπεραστεί από τη στιγμή που υπάρχει το ενδιάμεσο που είναι η χρήση ελικοπτέρου. Είναι μεν από τον αέρα, δεν περπατά σε ρόδες, αλλά έχει την ίδια δυνατότητα ελέγχου που έχει και το τρακτέρ. Δηλαδή είναι περιοριστικό, δεν έχει ταχύτητες, αλλά απλώς γίνεται από πάνω... 

ΠΡΟΕΔΡΕΥΩΝ (Λουκάς Αποστολίδης): Υπήρχαν όμως τα ελικόπτερα τότε. 

ΓΕΩΡΓΙΟΣ ΡΟΚΟΣ: Υπήρχαν, αλλά δεν είχαν αξιοποιηθεί. 

ΠΡΟΕΔΡΕΥΩΝ (Λουκάς Αποστολίδης): Κάπου ενδιάμεσα υπήρχαν και αυτά. 

ΓΕΩΡΓΙΟΣ ΡΟΚΟΣ: Δεν είχαν αξιοποιηθεί μέχρι τότε ίσως σ' αυτή την κατεύθυνση. Γι' αυτό και επιμένουμε. Δεν είναι ότι επιμένουμε στην ουσιαστική αλλαγή του σκεπτικού που έχετε βάλει το Συμβούλιο της Επικρατείας. Μιλάμε για ελικόπτερα και για συγκεκριμένες περιοχές που όπως φαίνεται και η μειοψηφία το είχε προσδιορίσει. 

ΠΡΟΕΔΡΕΥΩΝ (Λουκάς Αποστολίδης): Θα ήθελα να σας ρωτήσω, κύριε Υπουργέ, αν για τη συγκεκριμένη αυτή τροπολογία υπάρχει δαπάνη για το δημόσιο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Υπάρχει. 

ΠΡΟΕΔΡΕΥΩΝ (Λουκάς Αποστολίδης): Εφόσον υπάρχει δαπάνη για το δημόσιο, δεν μπορεί καν να τεθεί σε ψηφοφορία. Αν υπάρχει δαπάνη, σύμφωνα με τον Κανονισμό, δεν τίθεται καν σε ψηφοφορία. 'Εστω και μία δραχμή αν υπάρχει δαπάνη, για το δημόσιο, σύμφωνα με τον Κανονισμό δεν μπορεί να μπει σε ονομαστική ψηφοφορία. 

ΕΥΑΓΓΕΛΟΣ ΜΠΑΣΙΑΚΟΣ: Δαπάνη δεν υπάρχει, διότι είναι εισφορές... 

ΠΡΟΕΔΡΕΥΩΝ (Λουκάς Αποστολίδης): Δεν ρώτησα εσάς, κύριε Μπασιάκο, αλλά τον κύριο Υπουργό. Θα μου πει ο κύριος Υπουργός και θα μου πείτε και εσείς την άποψή σας. 

Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, θέλω να λύσουμε ένα υπαρκτό πρόβλημα. Και επειδή ο κύριος Υπουργός είπε προ ολίγου ότι σε αλλεπάλληλες συναντήσεις με τις Νομαρχιακές Αυτοδιοικήσεις κάπου βρίσκεται κοντά να λυθεί το πρόβλημα, θα ήθελα να του πω ότι και εμείς αυτό θέλουμε. 'Εστω για ένα, δύο ή τρία χρόνια να λύσετε το πρόβλημα. 

Εσείς μπορείτε τώρα να δεσμευθείτε ότι στις επαφές σας με τη Νομαρχιακή Αυτοδιοίκηση ... 

ΠΡΟΕΔΡΕΥΩΝ (Λουκάς Αποστολίδης): Μα αυτό σας είπε τώρα ο κύριος Υπουργός. 

ΕΥΑΓΓΕΛΟΣ ΑΠΟΣΤΟΛΟΥ: Μη με διακόπτετε... 

ΠΡΟΕΔΡΕΥΩΝ (Λουκάς Αποστολίδης): Μα να διευκολύνω θέλω, κύριε Αποστόλου. 

ΕΥΑΓΓΕΛΟΣ ΑΠΟΣΤΟΛΟΥ: Και εμείς αυτό θέλουμε. Διότι πρέπει να υπάρξει κάτι διαφορετικό απ' αυτό που υπάρχει μέχρι σήμερα. Διότι μέχρι σήμερα δεν είχε βρεθεί λύση. 

'Αρα, λοιπόν, αν από την πλευρά του μπορεί να δεσμευθεί εδώ στην Αίθουσα ότι θα λύσουμε το πρόβλημα με τις Νομαρχιακές Αυτοδιοικήσεις κατά τρόπο που να διασφαλίζει το εισόδημα αυτών των ανθρώπων και να μην ερχόμαστε σε συγκρούσεις και με τις αποφάσεις του Συμβουλίου της Επικρατείας και με την Ευρωπαϊκή 'Ενωση, εμείς θα είμαστε ικανοποιημένοι. 

ΧΡΗΣΤΟΣ ΚΗΠΟΥΡΟΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Κηπουρέ, έχετε το λόγο. 

ΧΡΗΣΤΟΣ ΚΗΠΟΥΡΟΣ: Αυτό το τρικ που χρησιμοποιήσατε προηγουμένως, ότι η τροπολογία δεν θα τεθεί σε ψηφοφορία, εφόσον υπάρχει δαπάνη... 

ΠΡΟΕΔΡΕΥΩΝ (Λουκάς Αποστολίδης): Δεν είναι τρικ, κύριε Κηπουρέ. 

ΧΡΗΣΤΟΣ ΚΗΠΟΥΡΟΣ: ...υποτιμά τη νοημοσύνη τη δική μου τουλάχιστον σαν Βουλευτή. 

ΠΡΟΕΔΡΕΥΩΝ (Λουκάς Αποστολίδης): Προτρέχετε, κύριε Κηπουρέ και καλό θα είναι να μην προτρέχετε σε όλα τα πράγματα. 

ΧΡΗΣΤΟΣ ΚΗΠΟΥΡΟΣ: Είστε υποχρεωμένος να διαβάσετε την αίτηση ονομαστικής ψηφοφορίας, να διαβάσετε ποιοι την υπέγραψαν και να διακοπεί η συνεδρίαση για την Τρίτη. 

'Οσον αφορά τώρα τα άλλα ζητήματα, νομίζω ότι προσβάλλουν όλους μας. 

ΠΡΟΕΔΡΕΥΩΝ (Λουκάς Αποστολίδης): Σας είπα προηγουμένως να μην προτρέχετε. Τον Κανονισμό δεν τον φτιάχνει ο κάθε συνάδελφος ή εγώ, όπως εγκεφαλικά αυτός πιστεύει, αλλά όπως υπάρχει αντικειμενικά και έχει ψηφιστεί από το Σώμα. 

Ο κύριος Υπουργός έχει το λόγο. 

Θα σας παρακαλέσω να έχω την άποψή σας για το αν υπάρχει δαπάνη του δημοσίου γι'αυτήν τη συγκεκριμένη τροπολογία. 

ΗΛΙΑΣ ΒΕΖΔΡΕΒΑΝΗΣ: Με αυτόν τον τρόπο γίνεται μεγαλύτερη δαπάνη, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Εσείς, σαν παλιός, θα πρέπει να βοηθάτε και όχι να δυσχεραίνετε το έργο μας. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εξέθεσα προηγουμένως τους λόγους για τους οποίους δεν μπορεί να γίνει δεκτή αυτή η τροπολογία ως έχει, είπα όμως ότι μπορούν ειδικά σε προβληματικές, μειονεκτικές, δύσβατες περιοχές να βρεθούν λύσεις και έχω προτείνει λύσεις, που να αφορούν το Υπουργείο απ'ευθείας με την Τοπική Αυτοδιοίκηση μέσα σε ένα πλαίσιο σεβασμού προς το περιβάλλον και ενεργειών για την καταπολέμηση του δάκου. Αυτό μπορεί να βρεθεί χωρίς να ψηφίσουμε διάταξη νόμου που να είναι αντίθετη με αποφάσεις των ανωτάτων δικαστηρίων. 

Θέλω να επισημάνω ότι γενικού χαρακτήρα αεροψεκασμοί μπορεί να διατηρήσουν ή και να αυξήσουν την παραγωγή, αλλά θα έχουν επιπτώσεις και στο περιβάλλον και στο ίδιο το προϊόν. Γι'αυτό ξαναλέω ότι από το 2000, αν υπάρχουν προϊόντα που θα είναι επιβαρημένα περιβαλλοντικά, δεν θα ενισχύονται με επιδοτήσεις από την Ευρωπαϊκή 'Ενωση. Ο Κανονισμός ψηφίστηκε και είναι σαφής και αυτό αφορά πολύ περισσότερα πράγματα. 

Θέλω να δώσω τη διάσταση η οποία υπάρχει, σε θέματα περιβάλλοντος, σε θέματα προστασίας της διατροφής και όχι μόνο για την ελιά και το λάδι, αλλά για όλα τα προϊόντα, για να δείξω ποια είναι η τάση που υπάρχει σήμερα στον τόπο μας και στην Ευρωπαϊκή 'Ενωση. 

Εφόσον είναι ένα πολύ συγκεκριμένο θέμα σε μια πολύ συγκεκριμένη περιοχή, ενός τόσο όμορφου και παραγωγικού νησιού, όπως είναι η Κέρκυρα, γιατί οι περισσότεροι το ξέρουμε για τον τουρισμό και λίγοι ξέρουν ότι είναι και ένα αγροτικό νησί, μπορούμε να βρούμε λύσεις χωρίς να καταφεύγουμε σε νομοθετικές ρυθμίσεις που, αν θέλετε, μας εκθέτουν. 

Εγώ προτείνω το διάλογο που έχουμε εδώ και τόσο καιρό να τον ολοκληρώσουμε με λύσεις τεχνικού χαρακτήρα, μέσα από το Υπουργείο Γεωργίας. 

ΕΥΤΥΧΙΟΣ ΚΟΝΤΟΜΑΡΗΣ: Θα ήθελα να πω κάτι, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): 'Οχι, κύριε Κοντομάρη, δεν έχετε το δικαίωμα τριτολογίας. 

Ο κ. Σφυρίου έχει το λόγο, ως Κοινοβουλευτικός Εκπρόσωπος. 

ΚΟΣΜΑΣ ΣΦΥΡΙΟΥ: Κύριε Πρόεδρε, εγώ κατ'αρχήν θα ήθελα να επικαλεσθώ αυτά που κατά καιρούς αγαπητοί συνάδελφοι, ορισμένοι από τους οποίους υπογράφουν και την αίτηση ονομαστικής ψηφοφορίας, μας έχουν αναφέρει σ'αυτήν εδώ την Αίθουσα και μας έχουν εγκαλέσει μάλιστα μερικές φορές για την ανάγκη σεβασμού των αποφάσεων των ανωτάτων δικαστηρίων της χώρας και ιδιαίτερα του Συμβουλίου της Επικρατείας. Και βλέπουμε στη συγκεκριμένη περίπτωση οι ίδιοι να καταφεύγουν να προτείνουν ονομαστική ψηφοφορία σε μια διάταξη, η οποία κατά την ταπεινή μας εκτίμηση θα ξαναπέσει πάλι στο Συμβούλιο της Επικρατείας, αν το Κοινοβούλιο ήθελε να ψηφίσει αυτήν τη διάταξη. 

Γι'αυτό, εμείς πιστεύουμε, ότι από τη στιγμή που επί της ουσίας, για την αντιμετώπιση του ζητήματος, προτείνει συγκεκριμένη λύση στις περιοχές που κατά γενική ομολογία υπάρχει και είναι κατανοητή εξάλλου η ιδιαιτερότητα που έχει η μια ή η άλλη περιοχή και ακούστηκε σήμερα εδώ ότι υπάρχει ανάγκη να γίνουν αυτού του είδους οι ψεκασμοί, μπορεί να δώσει λύσεις κατά περίπτωση το Υπουργείο. 

Και εγώ θα πρότεινα, κύριε Υπουργέ, τις αμέσως επόμενες ημέρες να γίνει μία συνάντηση με δυο-τρεις συναδέλφους, πέντε συναδέλφους ποιοι είναι αυτοί που έχουν ιδιαιτερότητες στις περιοχές αυτές που απαιτούνται τέτοιου είδους ψεκασμοί, ώστε να προωθηθούν με διοικητικό τρόπο οι λύσεις αυτές. 'Οχι να ανοίγουμε πάλι τους ασκούς του Αιόλου με μία γενική διάταξη η οποία γενική διάταξη θα έχει πάλι αρνητική υποδοχή στο Συμβούλιο της Επικρατείας. Δεν μπορούμε να συνεχίσουμε αυτήν την τακτική. 

Νομίζω ότι πρέπει οι κύριοι συνάδελφοι να δείξουν την κατανόηση που απαιτείται και να γίνει δεκτή η πρόταση του κυρίου Υπουργού. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Τσιτουρίδη, έχετε το λόγο για ένα λεπτό και παρακαλώ να μη γενικεύσουμε πάλι τη συζήτηση. 

ΣΑΒΒΑΣ ΤΣΙΤΟΥΡΙΔΗΣ: Επειδή εξέλαβα την παρέμβαση του κ. Σφυρίου ως έχουσα αιχμές προς ορισμένους εκ των συναδέλφων που υπέγραψαν για το κατά πόσο σεβόμεθα ή δεν σεβόμεθα τις αποφάσεις των ανωτάτων δικαστηρίων, θα παρακαλούσα πάρα πολύ τις αιχμές αυτές να μην τις κάνετε σε μας, κύριε Σφυρίου. 

Εμείς είδαμε μία τροπολογία η οποία λέει ότι σε εξαιρετικές περιπτώσεις και μετά από έλεγχο και της Νομαρχιακής Αυτοδιοίκησης θα μπορούσαμε να προχωρήσουμε σε αεροψεκασμούς εκεί όπου δεν είναι δυνατόν να γίνει τίποτε άλλο. Και δεν γνωρίζω εάν η απόφαση του Συμβουλίου της Επικρατείας μέχρι τώρα επειδή παρέστην σε πάρα πολλές συσκέψεις και με τη Νομαρχιακή Αυτοδιοίκηση της Κέρκυρας και με τους συναδέλφους Βουλευτές επί πολλούς μήνες και λύση δεν βρέθηκε εκτιμώ ότι θέλει νόμο. Αυτό άκουσα μέχρι σήμερα. Εάν δεν θέλει νόμο και δεσμευθεί η Κυβέρνηση ότι μέσα σε ένα χρονικό διάστημα πολύ λίγων εβδομάδων, ημερών θα μπορούσαμε να βρούμε άλλη λύση να το δεχθώ. Επειδή δεν βρέθηκε άλλη λύση όμως και έως τώρα ακούγαμε ότι θέλει νόμο γι' αυτό ακριβώς και επειδή πρόκειται περί εξαιρετικών περιπτώσεων που δεν γίνεται τίποτε άλλο, γι' αυτό υπογράψαμε κύριε Σφυρίου, και δεν ξέρω εάν το Συμβούλιο Επικρατείας έχοντας μία γενικευμένη εκτίμηση και άποψη και ρύθμιση μπορεί να υπεισέρχεται σε ζητήματα τα οποία η ζωή έρχεται και λέει ότι πρέπει να ψάξουμε να βρούμε για τα ζητήματα αυτά άλλες λύσεις από τη δικανική αντίληψη κάποιων εδώ εν Αθήναις. Αυτό λέμε. 

Και βεβαίως, δεν θα επιμείνουμε επί του τυπικού, εάν πρέπει να έχει νόμο ή δεν πρέπει να έχει νόμο. Θέλουμε να λυθεί ένα πραγματικό ζήτημα το οποίο ταλανίζει συγκεκριμένες περιοχές της χώρας. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση επί της τροπολογίας με γενικό αριθμό 2805 και ειδικό 132 και άλλης μιας τροπολογίας που έχει παρόμοιο περιεχόμενο. 

'Εχει κατατεθεί αίτηση ονομαστικής ψηφοφορίας από τους συναδέλφους Κοντομάρη Ευτύχη, Ρόκο Γεώργιο, Αποστόλου Ευάγγελο, Μπούτα Ευάγγελο, Τσιτουρίδη Σάββα, Κηπουρό Χρήστο, Παπούλια Κάρολο και Βεζδρεβάνη Ηλία. Σύμφωνα όμως με τις διατάξεις του Συντάγματος άρθρο 73, παράγραφος 3 όπου αναφέρεται συγκεκριμένα ότι καμία πρόταση νόμου ή τροπολογία ή προσθήκη δεν εισάγεται για συζήτηση αν προέρχεται από τη Βουλή εφόσον συνεπάγεται σε βάρος του δημοσίου, των Οργανισμών Τοπικής Αυτοδιοίκησης ή άλλων νομικών προσώπων δημοσίου δικαίου δαπάνες ή ελάττωση εσόδων ή της περιουσίας τους για να δοθεί μισθός ή σύνταξη γενικά όφελος σε κάποιο πρόσωπο σε συνδυασμό με το άρθρο 101, παράγραφος 6 "τροπολογίες που υποβλήθηκαν κατά παράβαση της διατάξεως του άρθρου 73, παράγραφος 3 και του άρθρου 75, παράγραφος 2 του Συντάγματος δεν εισάγονται για συζήτηση ή ψήφιση.] Από εκεί και πέρα, κύριοι συνάδελφοι, εγώ δεν μπορώ να θέσω σε ψηφοφορία τη συγκεκριμένη τροπολογία με βάση αυτές τις διατάξεις και θα συνεχίσουμε τη συζήτηση στις επόμενες τροπολογίες. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Λουκάς Αποστολίδης): Δεν μπορείτε να έχετε το λόγο. 

ΕΥΤΥΧΙΟΣ ΚΟΝΤΟΜΑΡΗΣ: Κύριε Πρόεδρε, πρέπει να μιλήσω για ένα λεπτό. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Κοντομάρη. 

ΕΥΤΥΧΙΟΣ ΚΟΝΤΟΜΑΡΗΣ: Δύο πράγματα, κύριε Πρόεδρε. Κατ' αρχήν ξέρει πολύ καλά και ο κύριος Υπουργός και νομίζω ότι εδώ πέρα κάποια στιγμή πρέπει να λέμε τα πράγματα με το όνομά τους ότι ο αεροψεκασμός χρειάζεται λιγότερα χρήματα απ' ό,τι από εδάφους. Επομένως, αφού έχει διατεθεί για τη Κέρκυρα το ποσό για όλη την Κέρκυρα από εδάφους, σημαίνει ότι αν κάνω ένα τμήμα από αεροψεκασμό τα λεφτά είναι λιγότερα, κύριε Υπουργέ, και πρέπει να το πούμε εδώ. Αυτό είναι το ένα. 

Δεύτερον, από 16 του μηνός επειδή ήμουν σίγουρος ότι θα το βάλετε το θέμα έτσι έχω στείλει και στον κ. Ρίζο στο Γενικό Λογιστήριο και σε σας, κύριε Υπουργέ, προσωπικά επιστολές που σας λέω ότι είναι πιθανόν στη Βουλή να μας καθηλώσουν και να μας πουν ότι δεν συζητάμε γιατί δεν έχουμε την έκθεση του Λογιστηρίου. Είναι εδώ το FAX το οποίο θα καταθέσω και δεν έχω πάρει απάντησή σας. 

Μετά από όλα αυτά, παρακαλώ πάρα πολύ το Προεδρείο να τα λογαριάσει σοβαρά και επιτέλους να σταθούμε στο ύψος των περιστάσεων. Πρέπει να πάμε σε ονομαστική ψηφοφορία. 'Ολα τα άλλα είναι υπεκφυγές, κύριε Πρόεδρε. Πραγματικά λυπάμαι για όλα αυτά. 

Καταθέτω, κύριε Πρόεδρε, στα Πρακτικά τις επιστολές. 

(Στο σημείο αυτό ο Βουλευτής κ. Κοντομάρης καταθέτει για τα Πρακτικά τις προαναφερθείσες επιστολές οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής). 

ΠΡΟΕΔΡΕΥΩΝ (Λουκάς Αποστολίδης): Κύριε Κοντομάρη, σας ανέφερα τα συγκεκριμένα άρθρα. Δεν μπορώ εγώ να κάνω ψηφοφορία. Εάν με ρωτήσετε από άποψη περιεχομένου όπως και ο κύριος Υπουργός, δεν νομίζω ότι υπάρχει συνάδελφος... 

ΓΕΩΡΓΙΟΣ ΡΟΚΟΣ: Κάνετε ό,τι θέλετε. 

ΠΡΟΕΔΡΕΥΩΝ (Λουκάς Αποστολίδης): Κύριε Ρόκο, μη λέτε μεγάλες κουβέντες. Τον Κανονισμό και το Σύνταγμα δεν τα ψήφισα εγώ. Αυτά αναφέρουν. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, παρακαλώ το λόγο επί της διαδικασίας. 

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Λουκάς Αποστολίδης): Κύριε Βεζδρεβάνη, είστε παλιός και το γνωρίζετε. 'Η ο Κοινοβουλευτικός Εκπρόσωπος ή ο εισηγητής να πάρει το λόγο για τη διαδικασία. Εάν δώσω σε όλους το λόγο για διαδικασία, δεν θα τελειώσουμε. 

Ορίστε, όμως, έχετε το λόγο, γιατί σέβομαι την παλαιότητά σας μέσα εδώ και την παρουσία σας. 

ΗΛΙΑΣ ΒΕΖΔΡΕΒΑΝΗΣ: Θέσατε ένα θέμα Κανονισμού. Εγώ συμφωνώ μαζί σας ότι ο Κανονισμός αυτό λέει και έτσι είναι. Υπάρχει όμως μία διαφορά στο συγκεκριμένο θέμα. Δεν πρόκειται περί δαπάνης του δημοσίου. Η κάθε δαπάνη για τον αεροψεκασμό γίνεται με δαπάνες των παραγωγών. 'Αρα δεν εμπίπτει στη διάταξη αυτή του Κανονισμού η διαδικασία που προτείνουμε. 

ΠΡΟΕΔΡΕΥΩΝ (Λουκάς Αποστολίδης): Κύριε Βεζδρεβάνη, και ο κ. Κοντομάρης όταν τοποθετήθηκε είπε ότι όχι δεν υπάρχει δαπάνη, αλλά ότι υπάρχει πολύ μικρότερη δαπάνη. 

ΗΛΙΑΣ ΒΕΖΔΡΕΒΑΝΗΣ: Και δεν είναι του δημοσίου. 

ΠΡΟΕΔΡΕΥΩΝ (Λουκάς Αποστολίδης): Είναι της Νομαρχιακής Αυτοδιοίκησης. 

ΗΛΙΑΣ ΒΕΖΔΡΕΒΑΝΗΣ: Δεν είναι του δημοσίου. Είναι των ιδίων των παραγωγών. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Μπασιάκο, έχετε το λόγο. 

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, να κάνω μία διευκρίνιση γι' αυτό το θέμα. Ο κ. Κοντομάρης είπε ένα επιχείρημα ότι η δαπάνη είναι πολύ μικρότερη από αυτήν που προβλέπεται με τις πιστώσεις που έχουν δοθεί ήδη στη Νομαρχιακή Αυτοδιοίκηση. 'Αρα δεν γεννάται καμία επιβάρυνση του κρατικού προϋπολογισμού. Θα δοθούν οι πιστώσεις και λιγότερες μάλιστα από εκείνες που έχουν διατεθεί στη Νομαρχιακή Αυτοδιοίκηση. Αυτό είναι το ένα. 

Δεύτερον, είναι σωστό που λέει ο κ. Βεζδρεβάνης. 'Οπως θα γνωρίζετε γιατί κατάγεστε από χωριό το οποίο έχει και ελαιοπαραγωγή ο κάθε αγρότης όταν σπάζει τις ελιές στο λιοτρίβι, πληρώνει την εισφορά του. 'Αρα δεν υπάρχει δαπάνη του κρατικού προϋπολογισμού σε καμία περίπτωση. 

ΠΡΟΕΔΡΕΥΩΝ (Λουκάς Αποστολίδης): Κύριε Μπασιάκο, κατανοώ και το πρόβλημα και την αγωνία των συναδέλφων. Τυπικά όμως, είμαι υποχρεωμένος να εφαρμόσω τη διάταξη όπως ακριβώς έχει. 

Εισερχόμαστε στη συζήτηση της τροπολογίας με γενικό αριθμό 2819 και ειδικό αριθμό 140. 

O κ. Ρόκος... 

ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Λουκάς Αποστολίδης): Δεν μπορούμε να επανέλθουμε ξανά στο ίδιο πράγμα πενήντα φορές, κύριε Τσιτουρίδη. 

ΧΡΗΣΤΟΣ ΚΗΠΟΥΡΟΣ: Εγώ αποχωρώ, κύριε Πρόεδρε, και σας χαιρετώ. 

ΠΡΟΕΔΡΕΥΩΝ (Λουκάς Αποστολίδης): Να πάτε στο καλό, κύριε Κηπουρέ, και να ξεκουραστείτε. 

ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, για ένα λεπτό. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Τσιτουρίδη. 

ΣΑΒΒΑΣ ΤΣΙΤΟΥΡΙΔΗΣ: Επικαλούμαι το άρθρο 88 του Κανονισμού, κύριε Πρόεδρε, που λέει ότι οι τροπολογίες που συνεπάγονται επιβάρυνση του προϋπολογισμού του κράτους διαβιβάζονται πριν από τη συζήτηση στο Γενικό Λογιστήριο του Κράτους αν το ζητήσουν οι αρμόδιοι Υπουργοί και υποθέτω και οι Βουλευτές που καταθέτουν την τροπολογία. Σ' αυτήν την περίπτωση το Γενικό Λογιστήριο του Κράτους υποχρεούται να υποβάλει στη Βουλή την έκθεσή του μέσα σε τρεις μέρες από την παραλαβή της. Μόνο αν η προθεσμία αυτή περάσει άπρακτη οι τροπολογίες μπορούν να συζητηθούν και χωρίς την έκθεση. Κατάλαβα ότι ο κ. Κοντομάρης ζήτησε την έκθεση του Λογιστηρίου του Κράτους, παρήλθε άπρακτη αυτή η προθεσμία, άρα επικαλούμαι το άρθρο 88, παράγραφος 5 του Κανονισμού της Βουλής που μας δίνει απάντηση στο ζήτημα το οποίο θέσατε. 

ΠΡΟΕΔΡΕΥΩΝ (Λουκάς Αποστολίδης): Κύριε Τσιτουρίδη, επανέρχεσθε σε μία συζήτηση, η οποία εδώ μέσα στο Κοινοβούλιο έχει γίνει πάρα πολλές φορές, κατά πόσο δηλαδή ο Πρόεδρος, ο Προεδρεύεων του Εθνικού Κοινοβουλίου θα πρέπει να βλέπει αν για όλες τις τροπολογίες που έρχονται των συναδέλφων Βουλευτών έχει ζητηθεί έκθεση από το Γενικό Λογιστήριο του Κράτους. 

Και γνωρίζετε ότι αυτό στην πράξη δεν γίνεται για όλες τις τροπολογίες, γιατί το Γενικό Λογιστήριο θα έπρεπε να εργάζεται αποκλειστικά και μόνο με το να βγάζει αυτές τις εκθέσεις. Μην επανερχόμεθα, λοιπόν, σε μια συζήτηση, η οποία έχει απασχολήσει απεριόριστες φορές και την Αίθουσα εδώ και τη Διάσκεψη των Προέδρων. Επειδή συμμετέχω στη Διάσκεψη των Προέδρων έχει ξαναγίνει συζήτηση πάνω σ'αυτό το θέμα να βρεθεί κάποια φόρμουλα το πώς μπορεί αυτό το πράγμα να διεκπεραιωθεί, για να μη βρισκόμαστε μπροστά σ'αυτά τα φαινόμενα. 

Μην ξεκινήσετε αυτήν τη συζήτηση, κύριε συνάδελφε. 'Εχετε το λόγο επί της τροπολογίας την οποία έχετε ζητήσει με γενικό αριθμό 2819 και ειδικό αριθμό 140. 

ΓΕΩΡΓΙΟΣ ΡΟΚΟΣ: Εγώ σας ζήτησα να μιλήσω... 

ΠΡΟΕΔΡΕΥΩΝ (Λουκάς Αποστολίδης): Μην επανέλθουμε, κύριε Ρόκο. 'Εληξε η συζήτηση. 

ΓΕΩΡΓΙΟΣ ΡΟΚΟΣ: Είναι η ίδια τροπολογία. Δεν θέλω να τη συζητήσω. Γι'αυτήν ζήτησα το λόγο. 

'Οσον αφορά τα προηγούμενα, επειδή είπα κάτι εκτός μικροφώνου, θα το επαναλάβω για να καταγραφεί στα Πρακτικά. Πράγματι κάνετε ό,τι θέλετε. Διότι αυτό που είπατε προηγούμενα, κύριε Πρόεδρε, είναι έτσι ακριβώς. Δεν εστάλησαν ασφαλώς όλες οι τροπολογίες στο Γενικό Λογιστήριο του Κράτους, για να μην κουράζεται, αλλά αυτή η συγκεκριμένη εστάλη. Και εστάλη με πρωτοβουλία του συναδέλφου και πρέπει να υπάρχει απάντηση. Να μην κάνουμε πως δεν καταλαβαίνουμε, γιατί είναι εύκολο να κάνουμε πως δεν καταλαβαίνουμε για να βρίσκουμε λύσεις εκεί που δεν υπάρχουν πολιτικές λύσεις. 

ΠΡΟΕΔΡΕΥΩΝ (Λουκάς Αποστολίδης): Προχωρούμε στην τροπολογία με γενικό αριθμό 2821 και ειδικό αριθμό 142. 

Το λόγο έχει ο κ. Χρυσανθακόπουλος. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Υπουργέ, σας επαναφέρω ένα ζήτημα το οποίο έχει να κάνει με την ίση μεταχείριση των εργαζομένων. Και θα ήθελα, όπως δεσμευτήκατε προηγουμένως, σχετικά με τους εργαζόμενους στη ΣΥΝΕΛ και τις εκκρεμότητες που υπάρχουν, να ληφθεί υπόψη στη συνέχεια και η υπόθεση των εργαζομενων της ΣΥΝΕΔΙΜ, που όλως παραδόξως παρελήφθησαν. Και αυτό είναι αμέλεια. Αλλά πρόκειται περί θυγατρικής της ΚΥΔΕΠ. Και ενώ όλοι οι εργαζόμενοι της ΚΥΔΕΠ βρέθηκαν σε μια αποκατάσταση και διευθετήθηκε η τύχη τους, για τους εργαζόμενους στη ΣΥΝΕΔΙΜ, που δεν είναι ούτε είκοσι άτομα στο σύνολο, δεν έχει διευθετηθεί το ζήτημα. 

Επειδή έχετε δεσμευτεί με προηγούμενη δήλωσή σας ότι το συγκεκριμένο θέμα θα εξεταστεί, θα σας παρακαλούσα να μην υπάρξει παράλειψη όταν θα γίνει η συνολική αντιμετώπιση του ζητήματος, γιατί για εργαζόμενους σε άλλους οργανισμούς και συνεταιρισμούς έχουν υπάρξει δυο και τρεις διευθετήσεις, ενώ γι'αυτούς εκκρεμεί. 

ΠΡΟΕΔΡΕΥΩΝ (Λουκάς Αποστολίδης): Προχωρούμε στην τροπολογία με γενικό αριθμό 2825 και ειδικό αριθμό 144. 

Ο κ. Βεζδρεβάνης. Δεν είναι εδώ. Δεν ξέρω αν είναι ίδια μ'αυτήν που συζητήσαμε προηγούμενα. 

Πάμε στην τροπολογία με γενικό αριθμό 2831 και ειδικό αριθμό 146. 

Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, πριν πω τις απόψεις μου γι' αυτήν την τροπολογία, θέλω να πω ότι χαίρομαι γιατί ο κύριος Υπουργός πριν από λίγο είπε ότι την τροπολογία που έχουμε καταθέσει και που αφορά το Ταμείο Δασών, θα τη φέρει εντός των ημερών σε επόμενο νομοσχέδιο. Είναι θετικό. 

Επίσης, εγώ θα πρότεινα, παρ' ότι εσείς είπατε ότι έχει τελειώσει η σχετική διαδικασία, για να μη δημιουργείται και μια δυσμενής εντύπωση για τη λειτουργία του Κοινοβουλίου, να δοθεί η δυνατότητα μέχρι την Τρίτη να παρουσιάσει συγεκριμένη άποψη ο κύριος Υπουργός σχετικά με την τροπολογία που κατέθεσε ο κ. Κοντομάρης και ζητήθηκε από πλευράς μας ονομαστική ψηφοφορία. Καλό είναι, αν μπορεί, να γίνει δεκτό και τώρα, κύριε Υπουργέ. 

'Ερχομαι τώρα στην τροπολογία με γενικό αριθμό 2831. Είναι μια περίπτωση, κύριε Υπουργέ, την οποία γνωρίζετε, την έχουμε κουβεντιάσει, έχει υπάρξει και από την προηγούμενη πολιτική ηγεσία του Υπουργείου δέσμευση συγκεκριμένη ότι θα λυθεί αυτό το θέμα που αφορά τις επιχειρήσεις συντήρησης και τυποποίησης. Γνωρίζετε το συγκεκριμένο θέμα και σεις, κύριε Πρόεδρε. Μάλιστα σ'αυτό το νομοσχέδιο υπήρχε σχετικό άρθρο όταν είχε κυκλοφορήσει το πρώτο σχέδιο νόμου. Αποσύρθηκε. Υπάρχει η δέσμευση. Τέλος πάντων, κάποια στιγμή δεν θα πρέπει να λυθεί το συγκεκριμένο θέμα; 

Υπάρχει όχι μόνο το πρόβλημα λειτουργίας αυτών των επιχειρήσεων, που γνωρίζετε σε τι στάδιο υπερχρέωσης έχουν φτάσει, αλλά υπάρχει και ο κίνδυνος να παραπεμφθούμε στα Ευρωπαϊκά Δικαστήρια και να αναγκασθείτε πλέον, μετά από απόφαση της Ευρωπαϊκής 'Ενωσης, των Ευρωπαϊκών Δικαστηρίων, να καταβάλετε το συγκεκριμένο ποσό. 

Υπάρχει και η διακομματική στήριξη απ' ό,τι γνωρίζω όλων των πτερύγων της Βουλής. Επιτέλους, πρέπει να λυθεί αυτό το θέμα! 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Βεζδρεβάνη, έχετε το λόγο για να αναπτύξετε τη δική σας τροπολογία με γενικό αριθμό 2825 και ειδικό 144. 

ΕΥΑΓΓΕΛΟΣ ΑΠΟΣΤΟΛΟΥ: Περιμένω απάντηση. 

ΠΡΟΕΔΡΕΥΩΝ (Λουκάς Αποστολίδης): Θα σας δοθεί η απάντηση. 

Ορίστε, κύριε Βεζδρεβάνη, έχετε το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε και κύριοι συνάδελφοι, παρ'ότι η δήλωση του κυρίου Υπουργού ότι δεν δέχεται καμία τροπολογία των Βουλευτών θα με έκανε να μην ασχοληθώ καθόλου με την τροπολογία μου, ακολούθως και με την πρακτική την οποία ακολουθεί η Κυβέρνηση να θέλει ολόκληρη η Βουλή μια τροπολογία και η Κυβέρνηση να αρνείται και μάλιστα με οποιεσδήποτε μεθοδεύσεις τις οποίες έκανε πριν από λίγο ο Υπουργός παρά τω Πρωθυπουργώ, ο κ. Γείτονας, απεφεύχθη και η δυνατότητα να εκφραστεί η Βουλή. 

Παρ' όλα αυτά, λοιπόν, εγώ θα κουβεντιάσω την τροπολογία την οποία κατέθεσα. Και μάλιστα, δεν την κατέθεσα μόνος μου, αλλά την κατέθεσαν τριάντα δυο συνάδελφοι απ'όλο το πολιτικό φάσμα το οποίο σημαίνει ότι εάν το Προεδρείο την έθετε σε ψηφοφορία και τιμούσαν τις υπογραφές τους οι συνάδελφοι -γιατί συνέβη και πολλές φορές να μην τις τιμήσουν κάποιοι-η τροπολογία θα περνούσε. 

Κύριοι συνάδελφοι, το θέμα είναι απλό. Με το ν. 2150/93 η πολιτεία αδίκησε κατάφωρα τους ανταποκριτές του ΟΓΑ. Ψήφισε νόμο και δίδει ένα εφάπαξ ανάλογα με τα χρόνια υπηρεσίας σ'εκείνους οι οποίοι θα συνταξιοδοτηθούν μετά απ'αυτό το νόμο. Και άφησε έξω όλους εκείνους, οι οποίοι συνταξιοδοτήθηκαν μέχρι εκείνη τη στιγμή. Δηλαδή, άφησε εκείνους που άνδρωσαν τον ΟΓΑ, που τον λειτούργησαν από τα σπάργανά του, από το 1963. 

Θεωρώ, κύριοι συνάδελφοι, ότι είναι άδικη η συμπεριφορά αυτή της πολιτείας απέναντι αυτών των ανθρώπων, οι οποίοι προσέφεραν ύψιστες υπηρεσίες στον ΟΓΑ και λέω την εποχή που ήταν στα σπάργανά του και λειτουργούσε μόνο με ενενήντα εννέα υπαλλήλους και όχι με τις εκατοντάδες που λειτουργεί σήμερα και προσφέρει αυτά τα οποία προσφέρει. Τα γνωρίζουμε όλοι και δεν θέλω να επεκταθώ. 

Γι'αυτό, λοιπόν, κύριε Υπουργέ, παρά την αρχική σας δήλωση ότι δεν θα δεχθείτε καμία τροπολογία Βουλευτών, εγώ επιμένω να δεχθείτε την τροπολογία, γιατί είναι αποκατάσταση δικαιοσύνης. 

ΠΡΟΕΔΡΕΥΩΝ (Λουκάς Αποστολίδης): Εισερχόμαστε στην τροπολογία του κ. Καρασμάνη με γενικό αριθμό 2834 και ειδικό 149. 

Ορίστε, κύριε Καρασμάνη, έχετε το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, αναφέρομαι στο ν. 2266 που ψηφίστηκε στις 13/12/94. Στις ευεργετικές διατάξεις αυτού του νόμου, εξαιρέθηκε το προσωπικό των δασαρχείων, το οποίο κάλυπτε πάγιες και διαρκείς ανάγκες της υπηρεσίας όπως ζητούσε ο νόμος. Επειδή όμως εμισθοδοτείτο, κατά το χρόνο της δημοσίευσης του νόμου, από πιστώσεις του προγράμματος δημοσίων επενδύσεων, απεκλείσθη, ενώ για δέκα, δεκαπέντε, είκοσι χρόνια, οι δασεργάτες εμισθοδοτούντο από τον κρατικό προϋπολογισμό. Εξ αιτίας του γεγονότος ότι τον τελευταίο μήνα εμισθοδοτούντο από τις δημόσιες επενδύσεις, απεκλείσθησαν αυτοί οι δασεργάτες, οι οποίοι επί πολλά χρόνια προσέφεραν υπηρεσία. Είναι κατάφωρα άδικη αυτή η εξαίρεση και θα παρακαλούσα τον κύριο Υπουργό, αυτό το πράγμα να το δει. Είναι γνωστό ότι οι δασεργάτες προσφέρουν σημαντικότατο έργο. Ζουν μέσα στο δάσος, είναι οι δασοφύλακες του δάσους. 

Επομένως θα πρέπει να το προσέξει αυτό ο κύριος Υπουργός και σε κάποιο άλλο νομοσχέδιο να φέρει μια διάταξη που να δίνει τη δυνατότητα, στο προσωπικό των δασαρχείων που εξαιρέθηκαν από το νόμο 2266/94 άδικα να μονιμοποιηθούν. 

ΠΡΟΕΔΡΕΥΩΝ (Λουκάς Αποστολίδης): Ο κ. Μπούτας έχει το λόγο για τις τρεις τροπολογίες του. 

ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, έχω και άλλες τροπολογίες. 

ΠΡΟΕΔΡΕΥΩΝ (Λουκάς Αποστολίδης): Ποιες άλλες έχετε, κύριε συνάδελφε; 

ΓΕΩΡΓΙΟΣ ΚΑΡΑΣΜΑΝΗΣ: Είναι η τροπολογία με γενικό αριθμό 2852 και ειδικό 164. 

Αυτή η τροπολογία αναφέρεται στους γεωργικούς συνεταιρισμούς, στις ενώσεις. Είναι γνωστό ότι αυτές οι ενώσεις δεν έχουν ρευστότητα. Η αδυναμία λοιπόν, αυτών των ενώσεων να ανταποκριθούν στις νόμιμες υποχρεώσεις τους οφείλεται εν πολλοίς στο υπέρογκο κόστος των υπαλληλικών αμοιβών. 

Είναι γνωστό ότι το 1981 το προσωπικό το οποίο απασχολείτο στους συνεταιρισμούς ήταν γύρω στις τεσσερισήμισι χιλιάδες και στη δεκαετία του 1980 ξεπέρασε τις δεκαπέντε χιλιάδες. Είναι επόμενο και φυσικό να μη μπορούν να ανταποκριθούν οι ενώσεις σε αυτό το υπέρογκο προσωπικό με αποτέλεσμα να υπάρχουν ενώσεις που δεν μπορούν να πληρώσουν σήμερα το προσωπικό τους. 

'Οσες ρυθμίσεις, κύριε Υπουργέ, και αν κάνετε, πάλι θα ξαναγυρίσουμε στο φαύλο κύκλο της υπερχρέωσης των συνεταιρισμών. Δώστε, λοιπόν, τη δυνατότητα, αφού λέτε ότι θα φέρετε νομοθετικό πλαίσιο που θα ρυθμίζει τους συνεταιρισμούς, να φύγει το πλεονάζον αυτό προσωπικό και να ενταχθεί στον ευρύτερο δημόσιο τομέα. Είναι πολύ σημαντικό αυτό το θέμα και πρέπει να το προσέξετε. 

Επίσης, κύριε Πρόεδρε, υπάρχει και η τροπολογία με γενικό αριθμό 2839 και ειδικό 154. Αναφέρεται στο άρθρο 1 που μιλάει για τις διεπαγγελματικές οργανώσεις. 

Αναφέρεσθε στη βιολογική καλλιέργεια, κύριε Υπουργέ, και εξαιρείτε την ολοκληρωμένη γεωργία, που, όπως ξέρετε, διεθνώς είναι αναγνωρισμένη. Νομίζω ότι θα πρέπει να προσέξετε αυτήν την τροπολογία, ώστε να υπαχθεί και η ολοκληρωμένη γεωργία, η οποία μπορεί να προσφέρει σημαντικές υπηρεσίες στην ελληνική γεωργία. 

Επίσης, θα ήθελα να αναφερθώ και στην τροπολογία με γενικό αριθμό 2843 και ειδικό 158. Με την προτεινόμενη τροποποίηση προτείνεται να συμπεριληφθεί και η δυνατότητα αναγνώρισης των διεπαγγελματικών οργανώσεων σε επίπεδο ζώνης παραγωγής. 

Κύριε Υπουργέ, το είπαμε και στην εισήγηση ότι η ζώνη παραγωγής θα μπορεί να επεκτείνεται σε περισσότερες της μιας διοικητικές περιφέρειες, αλλά και σε περιοχές εντός των ορίων μιας περιφερειακής διεπαγγελματικής οργάνωσης. Χωρίς αυτήν την προσθήκη κινδυνεύει το προτεινόμενο νομοσχέδιο να καταστεί δυσλειτουργικό για ορισμένα γεωργικά προϊόντα, όπως παραδείγματος χάρη το κρασί, αφού η κοινοτική και η εθνική νομοθεσία αναφέρονται σε ζώνες παραγωγής μικρότερες της περιφέρειας. Αυτό θέλω να το προσέξετε. 

Αυτά ήθελα να πω, κύριε Πρόεδρε, σε γενικές γραμμές. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Μπούτας έχει το λόγο να αναπτύξει τις τρεις τροπολογίες του. Η πρώτη είναι με γενικό αριθμό 2835 και ειδικό 150, η δεύτερη με γενικό αριθμό 2836 και ειδικό 151 και η τρίτη με γενικό αριθμό 2837 και ειδικό 152. 

Ορίστε, κύριε Μπούτα. 

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, η τροπολογία με ειδικό αριθμό 150 που αφορά τους αεροψεκασμούς συζητήθηκε και είχε την τύχη που είχε. 

Η τροπολογία με ειδικό αριθμό 151 που κατέθεσε ο συνάδελφος κ. Κονταξής συζητήθηκε. Θέλω να προσθέσω ότι ένα θετικό μέτρο, η συνένωση των συνεταιρισμών και η ρύθμιση των χρεών των συνεταιρισμών που έγινε, έστω όπως έγινε, υποχρέωσε τον κτηνοτροφικό συνεταιρισμό 'Αρτας να συνενωθεί με τον κτηνοτροφικό συνεταιρισμό Ιωαννίνων και μετά να τύχει της ρύθμισης. Θεωρούμε ότι αυτό ήταν ένα γραφειοκρατικό και τυπικό ζήτημα. Δεν είχε καμία πρακτική σημασία. 

Πιστεύουμε ότι άλλοι ήταν οι σκοποί και άλλες ήταν οι παρεμβάσεις εκείνες οι οποίες ανάγκασαν τον τότε Υπουργό, τον κ. Τζουμάκα, να αναγκάσει ουσιαστικά το συνεταιρισμό 'Αρτας σε αυτήν την επώδυνη πραγματικά κατάσταση. Και στη δύσκολη κατάσταση που έχει περιέλθει σήμερα, κύριε Υπουργέ, μετά το γνωστό πρόβλημα με τις διοξίνες που αντιμετωπίζουν όλοι οι κτηνοτροφικοί συνεταιρισμοί, θα πρέπει, αν αυτήν τη στιγμή δεν μπορείτε να το κάνετε δεκτό, άμεσα να λυθεί αυτό το ζήτημα, απλά με τη διαγραφή του τελευταίου εδαφίου της παραγράφου 5 του άρθρου 17α' του ν. 2538/97. 

Δεν έχει και δαπάνη. Κατά συνέπεια, νομίζω ότι μπορεί να γίνει δεκτή. 

Για την τροπολογία με αριθμό 152, με το άρθρο 13 του ν.2558/97 θεσμοθετήθηκε η διαδοχική ασφάλιση και στους αγρότες. Αποτελούσε δίκαιο αίτημα του αγροτικού κινήματος, επειδή πολλοί αγρότες κατά καιρούς είχαν ασφαλιστεί και σε άλλα ασφαλιστικά ταμεία. Ο τρόπος όμως με τον οποίο έγινε η εφαρμογή του νόμου, κατοχυρώθηκε η διαδοχική ασφάλιση, είναι επιλεκτικός και άδικος, διότι αφορά μόνο αυτούς που έχουν γεννηθεί μετά το 1933. Αυτοί δηλαδή που το 1998 βγήκαν στη σύνταξη και είναι γεννημένοι πριν από το 1933 αποκλείονται από τη βελτίωση της σύνταξής τους, από τη διαδοχική ασφάλιση, που θα έπρεπε να ισχύσει και γι' αυτούς, γιατί ήταν ασφαλισμένοι κατά καιρούς σε άλλα ταμεία. 

Θεωρούμε, κύριε Υπουργέ, ότι είναι αδικία αυτό που γίνεται. Αδικούνται άνθρωποι φτωχοί, που παίρνουν σύνταξη τριάντα χιλιάδες το μήνα. Υπολογίζουμε ότι η δαπάνη δεν είναι δυσβάσταχτη. Πρέπει να αποκατασταθεί αυτή η αδικία. Περιμένω να δεσμευθείτε, έστω σε άλλο νομοσχέδιο, να υπάρξει η λύση αυτού του προβλήματος. Είναι άνθρωποι, που έτρεχαν από έργο σε έργο, για να έχουν ένσημα του ΙΚΑ, για να μπορέσουν να τα βγάλουν πέρα μέχρι σήμερα και τελικά έφτασαν στο σημείο να έρθουν ξανά στον ΟΓΑ, για να πάρουν τις τριάντα χιλιάδες. Καταλαβαίνετε πόσο ταλαιπωρήθηκαν αυτοί οι άνθρωποι. Εν πάση περιπτώσει, είναι και χρήματα που τα έχουν πληρώσει στο ΙΚΑ. Πρέπει να συμπεριληφθούν όλοι. 

ΠΡΟΕΔΡΕΥΩΝ (Λουκάς Αποστολίδης): Πριν δώσω το λόγο στον κύριο Υπουργό, θα ήθελα να ευχηθώ στο συνάδελφο Κοινοβουλευτικό Εκπρόσωπο του ΠΑΣΟΚ κ. Σφυρίου χρόνια πολλά και κάθε επιθυμία σας να γίνει πράξη. 

ΚΟΣΜΑΣ ΣΦΥΡΙΟΥ: Ευχαριστώ. 

ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Λουκάς Αποστολίδης): Τι θέλετε, κύριε Σκουλάκη; Μην αρχίσετε να φωνάζετε πάλι. 

ΕΜΜΑΝΟΥΗΛ ΣΚΟΥΛΑΚΗΣ: Δεν νομίζω ότι έχω φωνάξει ποτέ αδικαιολόγητα. 

ΠΡΟΕΔΡΕΥΩΝ (Λουκάς Αποστολίδης): Προηγουμένως βγάλατε τη φωνή σας, που είναι και κρητική. 

ΕΜΜΑΝΟΥΗΛ ΣΚΟΥΛΑΚΗΣ: 'Οταν έχω δίκιο, κύριε Πρόεδρε, θα φωνάξω όσο και αν προσπαθούν να μ' εμποδίσουν. 

ΠΡΟΕΔΡΕΥΩΝ (Λουκάς Αποστολίδης): Είχατε δίκιο-άδικο προηγουμένως! 

Ορίστε, έχετε το λόγο. 

ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, ξέρω ότι η τροπολογία που κατέθεσα είναι εκπρόθεσμη και δεν μπορεί να συζητηθεί. Επί της ουσίας δεν θέλω να απαντήσει ο Υπουργός. Μία κουβέντα μόνο επιτρέψτε μου να πω, αν και ο ίδιος το επιτρέπει. Είναι μία τροπολογία πάρα πολύ σημαντική, όχι μόνο για το Νομό Χανίων, αλλά για όλη την Ελλάδα. Αφορά τα κίνητρα για τις συγχωνεύσεις των συνεταιριστικών οργανώσεων. 

ΠΡΟΕΔΡΕΥΩΝ (Λουκάς Αποστολίδης): Αυτό είναι καλό, γιατί μας ενδιαφέρει όλους. Εσείς συγχωνευτήκατε εκεί. 

ΕΜΜΑΝΟΥΗΛ ΣΚΟΥΛΑΚΗΣ: Εμείς ξεκινήσαμε μία διαδικασία συγχώνευσης. Φοβάμαι ότι η πρωτοβουλία της ΠΑΣΕΓΕΣ να καλέσει όλες τις ενώσεις, να τους έχει βάλει επιτακτικά το θέμα να απαντήσουν σε σύντομο χρονικό διάστημα, μην τυχόν και τούτη τη φορά κολλήσει στο ότι δεν ισχύουν τα κίνητρα. Στην ουσία τα κίνητρα του ν. 2538, που ήταν πάρα πολύ σημαντικά, έχουν αδρανοποιηθεί με την ψήφιση του 2601/98. Γι' αυτό κατέθεσα την τροπολογία. 

ΠΡΟΕΔΡΕΥΩΝ (Λουκάς Αποστολίδης): Δηλαδή να ξεμπλοκάρουμε τα κίνητρα. 

ΕΜΜΑΝΟΥΗΛ ΣΚΟΥΛΑΚΗΣ: Μου αρκεί μία διευκρίνιση του Υπουργού, η οποία θα είναι και μήνυμα προς τις ενώσεις ταυτόχρονα. Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Γίνατε κατανοητός, κύριε συνάδελφε. 

Ο κύριος Υπουργός έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, από τις τροπολογίες που συζητήθηκαν, μία σειρά τροπολογιών, αυτές που έχουν ειδικό αριθμό 154, 155, 159, 156, 157 και 158, που αναφέρονται στις διεπαγγελματικές οργανώσεις, δεν μπορούν να γίνουν δεκτές. Οι απόψεις όμως που εκφράζονται και στην ουσία και κάποιες που αναφέρατε μπορούν να μπουν μέσα στις υπουργικές αποφάσεις, που θα βγουν για τις διεπαγγελματικές οργανώσεις και θα τις λάβω υπόψη. 

Οι τροπολογίες με ειδικό αριθμό 151 και 148 του κ. Μπούτα και του κ. Κονταξή, που αφορούσαν τα θέματα του πτηνοτροφικού συνεταιρισμού "Η ΠΙΝΔΟΣ", δεν μπορούν να συζητηθούν γιατί εντάσσονται στο νόμο. Είναι διάταξη νόμου για τον οποίο ήδη χρειαστήκαμε και ομόφωνη πολιτική απόφαση του Συμβουλίου Υπουργών και δεν μπορεί να αλλάξει εξ αυτού του λόγου. Παρ' όλα αυτά δεσμεύομαι να το δω με την ΑΤΕ. 

Οι τροπολογίες με ειδικό αριθμό 152 και 144 αφορούν τον ΟΓΑ. Είναι αυτές που ανέφεραν ο κ. Μπούτας και ο κ. Βεζδρεβάνης. Ο ΟΓΑ εποπτεύεται από το Υπουργείο Εργασίας. Είναι θέματα του Υπουργείου Εργασίας. Τα κατανοώ και θα τα συζητήσω με το συνάδελφο Υπουργό. 

Οι τροπολογίες με ειδικό αριθμό 142, 149 και 147, έχουν σχέση με θέματα προσωπικού. Απάντησα ότι όλα αυτά τα θέματα θα τα φέρω προς συζητήση αμέσως μετά την ψήφιση του νομοσχεδίου του Υπουργείου Εσωτερικών. 

Οι τροπολογίες με ειδικό αριθμό 146, 145 και αυτήν του κ. Αποστόλου, αφορούν την υπόθεση τη γνωστή του κ. Μπαρακάκου, την οποία και κατανοώ. Υπάρχει ένα πραγματικό θέμα. Επειδή όμως ένα πραγματικό θέμα που αφορά μόνο έναν επιχειρηματία δεν μπορούσε να μπει μέσα σε γενικότερες εκτιμήσεις, εξ αυτού του λόγου, το Υπουργείο Οικονομικών, δεν μου έδωσε την ειδική έκθεση που απαιτείται, παρ' ότι την έστειλα στο Υπουργείο Οικονομικών για να την υπογράψει. Θα το ξαναδούμε όμως αυτό το θέμα. Το Υπουργείο Οικονομικών πάντως έχει δίκιο. 

ΓΕΩΡΓΙΟΣ ΡΟΚΟΣ: Κύριε Πρόεδρε, το λόγο. 

ΠΡΟΕΔΡΕΥΩΝ (Λουκάς Αποστολίδης): Ορίστε έχετε το λόγο. 

ΓΕΩΡΓΙΟΣ ΡΟΚΟΣ: 'Οσον αφορά το θέμα που έθεσε και το ΚΚΕ για τους πτηνοτροφικούς συνεταιρισμούς, δεν είναι απλώς η αδικία που υπάρχει με τη συνένωση σε όλο το νομοσχέδιο. Δεν διευκρινίζετε, επίσης, τι είναι. 'Οταν λέτε συνένωση, τι εννοείτε; Είναι συγχώνευση; Είναι συνεργασία; 'Η κάτι άλλο; Και αυτό δεν φαίνεται και δεν προσδιορίζεται. Στην πράξη τώρα δεν λειτουργεί και δεν μπορεί να λειτουργήσει. 

Μιλάμε για μελέτες βιωσιμότητας γι' αυτό που θα προκύψει από την συγχώνευση. Υπάρχει μια πρόταση: Να υπάρχει εξυγίανση των δυο συνεταιρισμών και όχι του ενός, γιατί υπάρχουν λόγοι που το λέμε αυτό. Να υπάρχει μια μικτή επιτροπή από ειδικούς που θα δει όλη αυτήν την προοπτική της συγχώνευσης. 

Θα είναι τελικά συγχώνευση ή συνεργασία; Αυτό δεν προσδιορίζεται. Γιατί αν πεις ότι μαζεύω δυο αριθμητικούς δείκτες και τους συνενώνω χωρίς να έχω δυο διαφορετικές μελέτες, δεν κάνεις τίποτα. Και πρέπει να το δούμε αυτό το θέμα αν θα είναι σε επίπεδο εμπορίας, παραγωγής. Σε τι θα είναι; 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Είπα ότι θα το δούμε. 

ΠΡΟΕΔΡΕΥΩΝ (Λουκάς Αποστολίδης): Είναι επιχειρηματική η προσέγγιση του κ. Ρόκου. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Αν τον καιρό που ψηφιζόταν το νομοσχέδιο συμφώνησαν το άλφα και σήμερα συμφωνούν κάτι διαφορετικό... 

ΕΥΑΓΓΕΛΟΣ ΜΠΟΥΤΑΣ: Δεν συμφώνησαν τίποτα τέτοιο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): 'Ετσι υπάρχει στο νόμο. 

ΓΕΩΡΓΙΟΣ ΡΟΚΟΣ: Το θέμα είναι να συμφωνήσουν και τα δυο διοικητικά συμβούλια. 

ΕΥΑΓΓΕΛΟΣ ΜΠΟΥΤΑΣ: Ο πτηνοτροφικός συνεταιρισμός 'Αρτας ήταν αντίθετος. Επιβλήθηκε αυτό. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Οι τροπολογίες με ειδικό αριθμό 140 και 137 που αφορούσαν το ΕΘΙΑΓΕ έχουν ήδη ενσωματωθεί στο νομοσχέδιο. 

Την τροπολογία με ειδικό αριθμό 134 που ανέπτυξε η κ. Φουντουκίδου, θα τη δούμε. Είναι προς τη σωστή κατεύθυνση, αλλά θέλει νομοτεχνική επεξεργασία διαφορετική απ' ό,τι είναι διατυπωμένη. 

'Οσον αφορά την τελευταία τροπολογία με ειδικό αριθμό 167, έστω και εκπρόθεσμη, που ανέπτυξε ο κ. Σκουλάκης, να πω ότι στο νόμο πλαίσιο για τους συνεταιρισμούς που θα φέρουμε πιστεύω μέσα στον επόμενο μήνα, το θέμα των συγχωνεύσεων θα είναι το πιο σημαντικό άρθρο. Θα δώσουμε ειδικό βάρος. Και μάλιστα προς αυτήν την κατεύθυνση έχουμε αναθέσει και σε ειδικούς επιστήμονες να βρούμε τις λύσεις εκείνες για να μπορούν να υπάρξουν μεγάλοι και δυνατοί συνεταιρισμοί. 

ΠΡΟΕΔΡΕΥΩΝ (Λουκάς Αποστολίδης): Συνεπώς, κύριοι συνάδελφοι, από τις τροπολογίες που συζητήθηκαν, ουδεμία γίνεται δεκτή. Στις δικές σας, κύριε Μπούτα, απήντησε κατά θετικό τρόπο ο κύριος Υπουργός. 

Ολοκληρώθηκε η συζήτηση των τροπολογιών. 

Επανερχόμεθα στην ψήφιση του ακροτελεύτιου άρθρου. 

Ερωτάται το Τμήμα: Γίνεται δεκτό το ακροτελεύτιο άρθρο; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς, το ακροτελεύτιο άρθρο έγινε δεκτό ομοφώνως. 

Συνεπώς το νομοσχέδιο του Υπουργείου Γεωργίας: "Διεπαγγελματικές οργανώσεις και ρύθμιση θεμάτων αρμοδιότητας του Υπουργείου Γεωργίας" έγινε δεκτό κατ' αρχήν και κατ' άρθρον και η ψήφισή του στο σύνολο αναβάλλεται για άλλη συνεδρίαση. 

'Εχω την τιμή να ανακοινώσω στο Τμήμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Οικονομίας: "Σύσταση Νέας Χρηματιστηριακής Αγοράς (ΝΕ.ΧΑ.) ρυθμίσεις γενικοτέρων θεμάτων της Κεφαλαιαγοράς, των Δημοσίων Επιχειρήσεων και Οργανισμών, της Ανώνυμης Εταιρείας Διώρυγας Κορίνθου και άλλες διατάξεις". 

Κύριοι συνάδελφοι, να σας υπενθυμίσω ότι το πρωί της Τρίτης 6 Ιουλίου 1999 και ώρα 10.00' θα έχουμε την ολομέλεια της Βουλής των Εφήβων. 

Στο σημείο αυτό δέχεσθε να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Τμήματος και ώρα 14.04' λύεται η συνεδρίαση για την προσεχή Τρίτη 6 Ιουλίου 1999 και ώρα 18.30' με αντικείμενο εργασιών του Τμήματος νομοθετική εργασία, σύμφωνα με την ημερήσια διάταξη που θα διανεμηθεί. 

Ο ΠΡΟΕΔΡΟΣ                                                                                     ΟΙ ΓΡΑΜΜΑΤΕΙΣ

 














 









