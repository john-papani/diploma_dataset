       ΠΙΝΑΚΑΣ ΠΕΡΙΕΧΟΜΕΝΩΝ
       ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
       ΣΥΝΕΔΡΙΑΣΗ Ζ΄
       Πέμπτη 11 Ιουλίου 2002
       ΘΕΜΑΤΑ
       Α΄ ΕΙΔΙΚΑ ΘΕΜΑΤΑ
       1. Επικύρωση Πρακτικών, σελ.
       2. Ανακοινώνεται ότι τη συνεδρίαση παρακολουθούν σπουδαστές του Σχολείου Ανθυπασπιστών Κέντρου Εκπαίδευσης Παλάσκα, σελ.
       Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
       1. Κατάθεση αναφορών, σελ.
       2. Ανακοίνωση του δελτίου επικαίρων ερωτήσεων της Τρίτης 16 Ιουλίου 2002, σελ.
       3. Συζήτηση επικαίρων ερωτήσεων:
       α) Προς τον Υπουργό Υγείας και Πρόνοιας, σχετικά με τη λειτουργία του Κέντρου Δηλητηριάσεων κλπ., σελ.
       β) Προς τον Υπουργό Εργασίας και Κοινωνικών Ασφαλίσεων, σχετικά με την κατασκευή του νέου κτιρίου του Εργατικού Κέντρου Λάρισας, σελ.
       Γ΄ ΝΟΜΟΘΕΤΙΚΗ ΕΡΓΑΣΙΑ
       1. Συζήτηση επί των άρθρων του σχεδίου νόμου του Υπουργείου Οικονομίας και Οικονομικών: «Απαγόρευση παιγνίων», σελ.
       ΟΜΙΛΗΤΕΣ
       Α. Επί των επικαίρων ερωτήσεων:
       ΚΑΚΛΑΜΑΝΗΣ Α., σελ.
       ΝΑΣΙΩΚΑΣ Ε., σελ.
       ΣΠΥΡΟΠΟΥΛΟΣ Ρ., σελ.
       ΤΣΙΟΓΚΑΣ Δ., σελ.
       Β. Επί του σχεδίου νόμου του Υπουργείου Οικονομίας και Οικονομικών
       ΑΜΠΑΤΖΟΓΛΟΥ Γ., σελ.
       ΓΚΑΤΖΉΣ Ν., σελ.
       ΚΑΤΣΑΡΟΣ Ν., σελ.
       ΛΕΟΝΤΙΑΔΗΣ Θ., σελ.
       ΠΑΥΛΙΔΗΣ Α., σελ.
       ΡΕΓΚΟΥΖΑΣ Α., σελ.
       ΣΠΗΛΙΟΠΟΥΛΟΣ Κ., σελ.
       ΤΣΙΠΛΑΚΟΣ Α., σελ.
       ΦΩΤΙΑΔΗΣ Α., σελ.
       
ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  B΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2002
ΣΥΝΕΔΡΙΑΣΗ  Ζ΄
Πέμπτη, 11 Ιουλίου 2002
       Αθήνα, σήμερα στις 11 Ιουλίου 2002, ημέρα Πέμπτη και ώρα 10.40’ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α’ σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Τμήμα.
	(Ανακοινώνονται προς το Τμήμα από τον κ. Νικήτα Κακλαμάνη Βουλευτή Α΄ Αθηνών, τα ακόλουθα: 
A. ΚΑΤΑΘΕΣΗ ΑΝΑΦΟΡΩΝ

       1) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Επιμελητήριο Δράμας ζητεί τη συμμετοχή των Επιμελητηρίων στην αξιολόγηση και υλοποίηση των προγραμμάτων ενίσχυσης των μικρομεσαίων επιχειρήσεων από το Γ’ ΚΠΣ.
       2) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η ’Ενωση Αγροτικών Συνεταιρισμών Νομού Δράμας ζητεί την άμεση εκτίμηση των ζημιών που προκλήθηκαν από τη χαλαζόπτωση στις πατατοκαλλιέργειες της περιοχής της.
       3) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Παύλος Σαββίδης ζητεί την επαναπρόσληψή του στην ιχθυόσκαλα Καβάλας.
       4) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύλλογος Διοικητικών Υπαλλήλων ΤΕΙ Ηπείρου ζητεί την πρόσληψη προσωπικού για την εύρυθμη λειτουργία του ΤΕΙ.
       5) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία η ’Ενωση Αγροτικών Συνεταιρισμών Πηλίου – Β. Σποράδων ζητεί την εξατομίκευση των ζημιών της αγροτικής παραγωγής της περιοχής της.
       6) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία η Ομοσπονδία Ενοικιαζομένων Δωματίων και Επιπλωμένων Διαμερισμάτων Θεσσαλίας και Β. Σποράδων – Πηλίου ζητεί την απλοποίηση των διαδικασιών για την ανανέωση του ειδικού σήματος λειτουργίας των ενοικιαζομένων δωματίων.
       7) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία Εργαζόμενοι στη Δημοτική Επιχείρηση ’Υδρευσης – Αποχέτευσης Μεσολογγίου ζητούν τη μονιμοποίησή τους.
       8) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία το Τεχνολογικό Εκπαιδευτικό ’Ιδρυμα Μεσολογγίου ζητεί το παράρτημα ΤΕΙ Ναυπάκτου να ενταχθεί στο ΤΕΙ Μεσολογγίου.
       9)  Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία η Πανελλήνια Ομοσπονδία Επαγγελματιών Πρακτόρων ΠΡΟ-ΠΟ ζητεί να μη θιγούν κεκτημένα δικαιώματα των πρακτόρων του ΟΠΑΠ.
       10) Ο Β’ Αντιπρόεδρος της Βουλής και Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Δήμος Βιστωνίδας Ξάνθης ζητεί να ληφθούν μέτρα για τη διάθεση της παραγωγής πατάτας έτους 2002.
       11) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Δαφνουσίων Φθιώτιδας ζητεί την επίλυση του προβλήματος της διάθεσης της παραγωγής πατάτας της περιοχής του.
       12) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Συντονιστική Επιτροπή Δικηγορικών Συλλόγων Ελλάδας ζητεί να εξαιρεθεί ο ΦΠΑ από τις νομικές υπηρεσίες.
       13) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Ομοσπονδία Ενοικιαζομένων Δωματίων και Επιπλωμένων Διαμερισμάτων Θεσσαλίας και Β. Σποράδων – Πηλίου διαμαρτύρεται για την εκ νέου υποβολή δικαιολογητικών για την ανανέωση των ειδικών σημάτων λειτουργίας των ενοικιαζομένων δωματίων.
       14) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Επιμελητήριο Φθιώτιδας ζητεί τη συμμετοχή των Επιμελητηρίων στην αξιολόγηση των επενδυτικών προτάσεων στα πλαίσια της υλοποίησης των προγραμμάτων ενίσχυσης των μεσαίων επιχειρήσεων του Γ’ ΚΠΣ.
       15) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Πανελλήνια Ομοσπονδία Επαγγελματιών Πρακτόρων ΠΡΟ-ΠΟ υποβάλλει προτάσεις για την τροποποίηση του σχεδίου του Νέου Κανονισμού Λειτουργίας Πρακτορείων ΟΠΑΠ – Δικαιωμάτων και Υποχρεώσεων Πρακτόρων.
       16) Ο Βουλευτής Αθήνας κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η κυρία Ελένη Παπαγεωργίου, βιολόγος,  ζητεί τη δημιουργία προσωποπαγούς θέσης ΠΕ Βιολόγου ή τη μετατροπή μιας οργανικής θέσης από ΠΕ Χημικών – Βιοχημικών σε ΠΕ Βιολόγων στο Περιφερειακό Γενικό Νοσοκομείο Τριπόλεως «Η Ευαγγελίστρια».
       17) Ο Βουλευτής Αθήνας κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Διοικητικό Συμβούλιο του Πε.Σ.Υ. Βορείου Αιγαίου ζητεί την τροποποίηση του οργανισμού του Γενικού Νοσοκομείου Μυτιλήνης για τη μετατροπή μιας οργανικής θέσης από ΤΕ Βιβλιοθηκονομίας σε ΤΕ Τεχνολόγων Τροφίμων.
       18) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Αγίου Γεωργίου Τυμφρηστού Φθιώτιδας ζητεί τη συνέχιση της λειτουργίας της υπηρεσίας της Ελληνικής Αστυνομίας στην περιοχή του.
       19) Ο Βουλευτής Ηρακλείου κ. ΣΤΕΛΙΟΣ ΜΑΤΖΑΠΕΤΑΚΗΣ κατέθεσε αναφορά με την οποία η Ομοσπονδία Αγροτικών Συλλόγων Ηρακλείου ζητεί την απάλειψη των προστίμων λόγω καθυστέρησης πληρωμής των τελών κυκλοφορίας των αυτοκινήτων των αγροτών της περιοχής του.
       20) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Συντονιστική Επιτροπή Συνταξιουχικών Οργανώσεων Ειδικών Ταμείων ζητεί τη λήψη μέτρων για τη βιωσιμότητα των ειδικών ταμείων των μελών της.
       21) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Τουριστική Εταιρεία «INTERSALONIKA» ζητεί να της ανατεθεί το έργο της αεροδιακομιδής ασθενών.
       22) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Κοινωνιολόγων ζητεί να διευκρινισθούν οι όροι και τα προσόντα που απαιτούνται για τη συμμετοχή των κοινωνιολόγων σε διαγωνισμούς του ΑΣΕΠ. 
       23) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Γιώργης Δόξας, ζητεί να απαγγελθεί το ποίημα του πατέρα του, ποιητή Τάκη Δόξα, κατά τους Ολυμπιακούς Αγώνες του 2004.
       24) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο κ. Γ. Χουντάσης, κάτοικος Καφηρέως Εύβοιας ζητεί να του καταβληθεί η επιδότηση που δικαιούται ως κτηνοτρόφος.
       25) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Πανελλήνια ’Ενωση Συλλόγων Ερασιτεχνών Αλιέων ζητεί τη λήψη μέτρων για την προστασία και αύξηση των ιχθυοαποθεμάτων.
       26) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ολομέλεια των Προέδρων των Δικηγορικών Συλλόγων Ελλάδος ζητεί την εξαίρεση επιβολής του ΦΠΑ από τις δικηγορικές αμοιβές.
       27) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά  με την οποία ο Δ/νων Σύμβουλος της εταιρείας ΠΡΟΧΑΡΤ ΑΒΕΕ ζητεί από το νόμο περί πνευματικής ιδιοκτησίας (Ν. 2121/93 παρ. 18) να εξαιρεθεί της εισφοράς του 4% «το χαρτί κατάλληλλο για φωτοτυπίες».
       ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
       ΕΠΙΚΑΙΡΩΝ ΕΡΩΤΗΣΕΩΝ
       Πρώτη είναι η με αριθμό 9/8-7-2002 επίκαιρη ερώτηση του Βουλευτή της Νέας Δημοκρατίας κ. Νικήτα Κακλαμάνη προς τον Υπουργό Υγείας- Πρόνοιας, σχετικώς με τη λειτουργία του Κέντρου Δηλητηριάσεων κλπ.
       Η επίκαιρη ερώτηση του κ. Κακλαμάνη έχει ως εξής: «Το Κέντρο Δηλητηριάσεων (Κ.Δ.) μοναδικό στην Ελλάδα κατά τη διάρκεια της πολύχρονης λειτουργίας του, πρόσφερε πολυτιμότατες υπηρεσίες στη δημόσια υγεία. 
       Το Κ.Δ. λειτουργεί μέσα στο Νοσοκομείο Παίδων «Αγλαϊα Κυριακού» σ΄ ένα χώρο περίπου 40μ2 , με τρία Γραφεία. 
       Όλα αυτά μέχρι πρότινος, αφού η Νέα Δημοκρατία πήρε το Γραφείο τερατογέννεσης και το πρόσφερε στην Πανεπιστημιακή Κλινική, από την οποία στη συνέχεια πήρε το γραφείο του καθηγητή για να το προσφέρει στο νέο υποδιοικητή».
       Αλλαγή βάρδιας! 
       «Μετά από αυτό το Κ.Δ. λειτουργεί πλέον κάτω από αντίξοες συνθήκες, αφού στο σκεπτικό της διοίκησης (;) φαίνεται ότι η αναγκαιότητα να έχει εντός του νοσοκομείου γραφείο ο υποδιοικητής ήταν σημαντικότερη από το γραφείο τερατογέννεσης του Κ.Δ. 
       Ερωτάται ο κύριος Υπουργός: 
       1. Γιατί το Γραφείο του υποδιοικητή δεν στεγάσθηκε στο κτίριο που υπάρχει στη Μεσογείων; 
       2. Πώς είναι δυνατόν να συνεχισθεί η λειτουργία του Κ.Δ. κάτω από αυτές τις συνθήκες; Πότε επιτέλους θα πληρωθούν οι τρεις κενές θέσεις (ενός Διευθυντού και δύο επιμελητών Β΄) ιατρών, οι οποίες έχουν προκηρυχθεί από διετίας;»
       Θα απαντήσει ο Υφυπουργός Υγείας- Πρόνοιας ο κ. Νασιώκας. 
       Κύριε Υπουργέ, έχετε το λόγο.
       ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ, κύριε Πρόεδρε. 
       Κύριοι συνάδελφοι, το Κέντρο Δηλητηριάσεων –όπως και ο κύριος συνάδελφος αναφέρει στην ερώτησή του- είναι μοναδικό στην Ελλάδα. Είναι ανεξάρτητο τμήμα οργανικά ενταγμένο στο Νοσοκομείο Παίδων Αθηνών «Παναγιώτου και Αγλαϊας Κυριακού».
  Προσφέρει τεράστια υπηρεσία. Είναι πάρα πολύ πετυχημένο. Η λειτουργία του δίνει εμπιστοσύνη και ασφάλεια σε όλους τους γιατρούς της χώρας είτε υπηρετούν στα δημόσια είτε τα ιδιωτικά νοσοκομεία είτε ασκούν ιατρική στην περιφέρεια είτε στο κέντρο, σε κέντρα υγείας, περιφερειακά ιατρεία ή ιδιωτικά ιατρεία. Ακόμη, έχουν πρόσβαση σ’ αυτό όλοι οι πολίτες όποτε το χρειαστούν. Σώζει, λοιπόν, ζωές κατά το κοινώς λεγόμενον. Διότι η αντιμετώπιση μια οξείας δηλητηρίασης, κύριε Πρόεδρε, απαιτεί την απολύτως σωστή αλλά και την έγκαιρη λήψη των κατάλληλων μέτρων. 
       Με την ευκαιρία, λοιπόν, της ερώτησης θέλω να τονίσω ότι αυτή η σημαντική  υπηρεσία, που είναι μια τηλεφωνική ιατρική υπηρεσία μπορεί να εξελιχθεί, και σε μια επιστημονική υπηρεσία που θα κάνει και έρευνα και εκπαίδευση και το Υπουργείο Υγείας αλλά και το ΠΕΣΥ και το νοσοκομείο εξετάζει σοβαρά αυτήν την προοπτική και μέχρι τέλος του έτους το νοσοκομείο θα μελετήσει και θα ανακοινώσει τα μέτρα αναβάθμισης του Κέντρου Δηλητηριάσεων.
       Τώρα ερχόμαστε στο απολύτως συγκεκριμένο περιεχόμενο της ερώτησης. Είναι γνωστό ότι υπάρχει σοβαρή στενότητα χώρου σ’ αυτό το νοσοκομείο. Η συγκεκριμένη μονάδα στεγαζόταν σε χώρο 62 τετραγωνικών. Τώρα στεγάζεται σε 50 τετραγωνικά, διότι ένα γραφείο 12 τετραγωνικών δόθηκε στον Καθηγητή Σινανιώτη για να μπορεί να στεγαστεί και η γραμματεία και η αντιπρόεδρος στο γραφείο του κ. Σινανιώτη και βεβαίως στης Αντιπροέδρου ένα άλλο γραφείο δηλαδή 12 τετραγωνικών να στεγαστεί ο νέος υποδιοικητής. Δεν ήταν λειτουργικά σωστό και δεν συμφωνούμε με αυτήν την ενέργεια να στεγαστεί ο υποδιοικητής σε ένα χώρο που απέχει περίπου χίλια πεντακόσια μέτρα από την κυρίως εργασία του. Αυτή όμως η μείωση του χώρου είναι απολύτως προσωρινή. Ο κ. Σινανιώτης θα συνταξιοδοτηθεί μέχρι τέλος του έτους. Έτσι θα επανέλθουν τα 62 τετραγωνικά. Όμως το σημαντικότερο είναι ότι πρέπει να βρούμε καταλληλότερο, μεγαλύτερο χώρο και σωστότερα διαρθρωμένο για τη λειτουργία αυτού του τμήματος.
       Η συλλειτουργία των δύο νοσοκομείων, του νοσοκομείου δηλαδή που στεγάζεται το Κέντρο και του Νοσοκομείου Παίδων «Αγία Σοφία» που εξαγγέλθηκε από τον κύριο Πρωθυπουργό και που θα πραγματοποιηθεί σταδιακά στο επόμενο διάστημα, θα απελευθερώσει επαρκείς χώρους για τη στέγαση του Κέντρου Δηλητηριάσεων. Παράλληλα, εξετάζεται και η περίπτωση να μεταφερθεί, εφόσον συμφωνούν και οι εργαζόμενοι, στο κτίριο της Μεσογείου σε κατάλληλο χώρο.
       Δύο κουβέντες θα ήθελα να πω και για το προσωπικό. Η θέση του διευθυντού προκηρύχθηκε πριν ένα χρόνο το Μάιο του 2001. Απελευθερώνεται αυτές τις μέρες και θα προχωρήσουν οι κρίσεις. Προκηρύχθηκε τώρα και μια θέση επιμελητού Β’ και, όπως λέει και ο κύριος συνάδελφος, δύο ακόμη θέσεις επιμελητών Β΄ έχουν προκηρυχθεί πριν δύο χρόνια περίπου. Δεν έχει τελειώσει η διαδικασία γιατί στο μεν ένα βρισκόμαστε στον όγδοο επιλαχόντα και δεν έχει αποδεχθεί ακόμη το διορισμό του, στο δε δεύτερο στον έκτο. Ελπίζουμε ότι θα αποδεχθούν κι έτσι θα συμπληρωθούν οι θέσεις.
        Ευχαριστώ.
       ΠΡΟΕΔΡΕΥΩΝ (Κωνσταντίνος Γείτονας): Ο κ. Κακλαμάνης έχει το λόγο.
       ΝΙΚΗΤΑΣ ΚΑΚΛΑΜΑΝΗΣ: Κύριε Υπουργέ, στην ουσία επιβεβαιώσατε τα όσα αναφέρω στην ερώτηση. Βεβαίως το ότι θα συνταξιοδοτηθεί ο κ. Σινανιώτης δεν σημαίνει ότι ο κ. Σινανιώτης δεν θα αντικατασταθεί από άλλο καθηγητή, άρα δεν αντιλαμβάνομαι το πώς θα απελευθερωθεί το γραφείο του. Ούτε 1500 μέτρα απέχει το κτίριο της Μεσογείων από το «Αγλαΐα Κυριακού» και εν πάση περιπτώσει, όσα μέτρα κι αν απείχε είναι πολύ χρησιμότερο να υπήρχε το Γραφείο Τερατογέννεσης του Κέντρου Δηλητηριάσεων παρά ο κύριος υποδιοικητής που δεν ξέρω τι δουλειά κάνει μέσα στο «Αγλαΐα Κυριακού».
       Γνωρίζετε ότι σήμερα εφημερεύει τις καθημερινές ένας γιατρός από τις 2 το μεσημέρι μέχρι τις 9.00΄ το πρωί και ότι το Σαββακύριακο εφημερεύει ένας γιατρός όλο το 24ωρο, για να δίνει συμβουλές άμεσες, όπως σωστά είπατε, για δηλητηριάσεις; Και μου λέτε ότι λειτουργεί με ασφάλεια το Κέντρο Δηλητηριάσεων; Ένας γιατρός να απαντά σε χιλιάδες τηλεφωνήματα; Η πιθανότητα του να κάνει λάθος είναι μέγιστη, κύριε Υπουργέ. 
        Δεύτερον: Πότε επιτέλους θα ιδρύσετε ένα δεύτερο  Κέντρο Δηλητηριάσεων στη Βόρειο Ελλάδα με έδρα τη Θεσσαλονίκη; Αυτό είναι αίτημα και πρόταση που σας είχε κάνει ο απελθών διευθυντής, ο κ. Βλάχος εδώ και χρόνια. 
       Τρίτον, έχετε λάβει υπόψη σας τις ανάγκες του Κέντρου Δηλητηριάσεων εν όψει 2004; Είδατε μήπως το επιχειρησιακό πρόγραμμα του Σίδνει για τους Ολυμπιακούς Αγώνες που έγιναν εκεί και σε τι θέση ήταν το αντίστοιχο Κέντρο Δηλητηριάσεων από άποψη υποδομής και προσωπικού; Γνωρίζω ότι η αναπληρώτρια διευθύντρια η κα Βαλδή σάς έχει κάνει προτάσεις –δεν ξέρω αν έχουν φθάσει σ΄ εσάς ή αν είναι στον κ. Σοφιανό, που χειρίζεται υποτίθεται τα θέματα του Γ΄ Κοινοτικού Πλαισίου και του 2004- που σας λέει τι πρόκειται να συμβεί αν μείνει το Κέντρο Δηλητηριάσεων έτσι. 
       Έχετε σκεφτεί ποτέ το ενδεχόμενο να πάθει τροφική δηλητηρίαση ένας διάσημος αθλητής και να μην προλάβουμε να του δώσουμε τις ανάλογες παροχές ιατρικών υπηρεσιών; Έχετε σκεφτεί το διεθνή διασυρμό της χώρας; Και μου λέτε ότι στο τέλος του χρόνου θα σκεφτείτε και θα μας πείτε πώς θα αναβαθμίσετε αυτό το Κέντρο εν όψει και των τρεχουσών αναγκών, αλλά και του 2004!
       Εγώ, κύριε Υφυπουργέ, σας χτυπώ το καμπανάκι. Η ερώτηση δεν έγινε τόσο για να σας ελέγξω, όσο κυρίως για να χτυπήσω το καμπανάκι στο Υπουργείο Υγείας. Είναι από τις άμεσες προτεραιότητες και για τους Έλληνες, αλλά και για το 2004.
       ΠΡΟΕΔΡΕΥΩΝ (Κωνσταντίνος Γείτονας): Ο κ. Νασιώκας έχει το λόγο.
       ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
       Το Κέντρο Δηλητηριάσεων, κύριε συνάδελφε, λειτουργεί και λειτουργεί πολύ καλά. Κι εσείς κι εγώ είπαμε ποια είναι τα αποτελέσματα. Βεβαίως το Κέντρο Δηλητηριάσεων είναι μια επιπλέον επιστημονική βοήθεια όλων των συναδέλφων γιατρών και των άλλων εργαζομένων στην υγεία, οι οποίοι αντιμετωπίζουν στις σωστά οργανωμένες μονάδες τα επείγοντα περιστατικά.
       Κι εγώ κι εσείς πιστεύουμε ότι με τη συμπλήρωση του Κέντρου με το υπόλοιπο προσωπικό και το Κέντρο μπορεί να λειτουργεί καλύτερα, αλλά και το προσωπικό να έχει περισσότερη άνεση. 
       Δεν πιστεύω ότι υπάρχει πρόβλημα κινδύνου σε σχέση με τους Ολυμπιακούς Αγώνες. Οργανώνονται όλες εκείνες οι μονάδες πρωτοβάθμιας φροντίδας υγείας, αλλά βεβαίως και πρέπει να αναβαθμιστεί και το συγκεκριμένο Κέντρο. Κατά τη δική μας άποψη όχι μόνο δεν υπάρχει πρόβλημα, αλλά σίγουρα το συγκεκριμένο κέντρο με την κάλυψη του προσωπικού πρέπει να εξελιχθεί σε ένα επιστημονικό Κέντρο που θα κάνει και έρευνα και εκπαίδευση. Και αυτή η εκπαίδευση δεν θα είναι μόνο πάνω στο ερωτηθέν περιστατικό, αλλά θα αφορά γενικώς όλους τους γιατρούς με διάφορους τρόπους και με έντυπα.
       Σχετικά με το δεύτερο θέμα, αν δηλαδή προτιθέμεθα να κάνουμε δεύτερο Κέντρο Δηλητηριάσεων στη Θεσσαλονίκη, δεν υπάρχει προς το παρόν τέτοια απόφαση. Η απόφαση είναι ένα Κέντρο σε όλη την Ελλάδα, ένα άρτια οργανωμένο Κέντρο καλυμμένο με το προσωπικό, ένα Κέντρο που θα έχει τις δυνατότητες να ανταποκρίνεται πλήρως στις όποιες αυξημένες ανάγκες που έχουμε κάθε φορά, όλο το χρόνο στη χώρα μας ιδίως το καλοκαίρι που έχουμε πάρα πολλούς τουρίστες -οπότε και αυξάνεται ο πληθυσμός μας- αλλά βεβαίως και σε μεγάλα γεγονότα, όπως είναι οι Ολυμπιακοί Αγώνες. 
       Νομίζω ότι αυτή η αναβάθμιση και θα γίνει και το Κέντρο θα ανταποκριθεί στον προορισμό του.
     Ευχαριστώ πολύ.
       ΠΡΟΕΔΡΕΥΩΝ (Κωνσταντίνος Γείτονας): Ακολουθεί η δεύτερη με αριθμό 10/8-7-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Εργασίας και Κοινωνικών Ασφαλίσεων, Πολιτισμού, σχετικώς με την κατασκευή του νέου κτιρίου του Εργατικού Κέντρου Λάρισας.
       Η επίκαιρη ερώτηση του κ. Τσιόγκα έχει ως εξής:
       «Το 1983 ξεκίνησε η αποκάλυψη του Β’ Αρχαίου Θεάτρου της Λάρισας και το 1986 ολοκληρώθηκε, πλην όμως η σκηνή του θεάτρου βρίσκεται κάτω από τα θεμέλια του κτιρίου του Εργατικού Κέντρου Λάρισας το οποίο χτίστηκε περίπου το 1970.
       Το 1986 ο Δήμος Λάρισας έδωσε στην Εργατική Εστία έναντι συμβολικού τιμήματος, οικόπεδο 833 τ.μ. στη συμβολή των οδών Καλλιθέας και Τζαβέλα για την ανέγερση νέου κτιρίου του Εργατικού Κέντρου, έτσι ώστε να κατεδαφιστεί το παλιό και να ολοκληρωθεί η αποκάλυψη του Β’ Αρχαίου Θεάτρου. Από το 1986 όλες οι διοικήσεις του Εργατικού Κέντρου με ομόφωνες αποφάσεις διεκδίκησαν την ανέγερση, όμως, μέχρι σήμερα καμιά κυβέρνηση δεν ικανοποίησε το αίτημα, παρ’ ότι όλοι οι Υπουργοί Εργασίας ενημερώνονταν γι’ αυτό.
       Μετά από αλλεπάλληλες συναντήσεις με την Εργατική Εστία το έργο εντάχθηκε το 2001 στο πρόγραμμα ανέγερσης για το 2002 χωρίς όμως να γίνει τίποτα. Αντί να προχωρήσει η κατασκευή του νέου κτιρίου όπως έπρεπε, στο νέο επενδυτικό πρόγραμμα της Εργατικής Εστίας για το 2002 έχει αφαιρεθεί η κατασκευή του Εργατικού Κέντρου από το πρόγραμμα της ανέγερσης παρά τις υποσχέσεις που δόθηκαν από το Υπουργείο Εργασίας ότι το έργο θα γίνει.
       Ερωτώνται οι κύριοι Υπουργοί γιατί μέχρι σήμερα δεν έχει προχωρήσει η κατασκευή του νέου κτιρίου του Εργατικού Κέντρου Λάρισας και τι μέτρα θα πάρουν, ώστε να ξεκινήσει άμεσα η ανέγερσή του»;
       Θα απαντήσει ο Υφυπουργός Εργασίας και Κοινωνικών Ασφαλίσεων κ. Ροβέρτος Σπυρόπουλος.
       Ορίστε, κύριε Υπουργέ, έχετε το λόγο.
       ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε συνάδελφε, δεν νομίζω ότι είναι απολύτως αληθές ότι ο Δήμος Λάρισας έδωσε στον Οργανισμό επί των οδών Καλλιθέας και Τζαβέλα οικόπεδο έναντι συμβολικού τιμήματος. Σας θυμίζω ότι το κτίριο αυτό αγοράστηκε το 1986 με ένα τίμημα που τότε ξεπερνούσε τα δώδεκα εκατομμύρια δραχμές.
       ΔΗΜΗΤΡΗΣ ΤΣΙΟΓΚΑΣ: Τσάμπα, εκεί που είναι.
       ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Άρα, λοιπόν, δεν αγοράστηκε, δεν ήταν συμβολικό αυτό το τίμημα.
       Επίσης, δεν είναι αληθές ότι ο σκοπός της αγοράς του οικοπέδου είναι το ταυτόχρονο γκρέμισμα του υπάρχοντος κτιρίου. Είναι ένα θέμα το οποίο σαφώς θα συζητηθεί και βέβαια θα συζητηθεί αφού ανεγερθεί το νέο κτήριο του Εργατικού Κέντρου. Η αγορά του οικοπέδου, όπως αναφέρεται επιγραμματικά στο με αριθμό 1696/21.2.1986 πωλητήριο συμβόλαιο, έγινε προκειμένου να ανεγερθεί σε αυτό κτήριο προς στέγαση του Εργατικού Κέντρου Λάρισας. 
       Τρίτον, ορθώς συμπεριελήφθη το έργο της ανέγερσης του Εργατικού Κέντρου στο πρόγραμμα του 2001, διότι από το τέλος του 2000 ο Οργανισμός Εργατικής Εστίας βρίσκονταν σε διαρκή επαφή με το δήμο προκειμένου να υπογραφεί προγραμματική συμφωνία για την εκπόνηση της μελέτης. Δυστυχώς, όμως, παρά τη συνεργασία αυτή οι τεχνικές υπηρεσίες του Δήμου Λάρισας, λόγω φόρτου εργασιών, δεν κατάφεραν να εκπονήσουν αυτές τις μελέτες. Έτσι το μόνο που αποκόμισε ο Οργανισμός Εργατικής Εστίας με αυτήν τη συνεργασία με το δήμο είναι επτά προσχέδια αρχιτεκτονικής μελέτης, τα οποία δεν μπορούν σε καμία περίπτωση να χαρακτηριστούν ως μελέτη. 
       Μετά από τα παραπάνω οι υπηρεσίες του Οργανισμού εκπονούν και θα θέσουν υπόψη του Διοικητικού Συμβουλίου του Οργανισμού τα τεύχη πρόσκλησης ενδιαφέροντος μελετητών για την εκπόνηση των απαιτουμένων μελετών. Εκτιμάται ότι η πρόσκληση αυτή θα γίνει μέσα στον Ιούλιο.
       Για την πληρότητα της ενημέρωσής σας θα σας αναφέρω ότι το κόστος για την εκπόνηση των μελετών ανέρχεται περίπου στα 61 εκατομμύρια δραχμές. Με την εκκίνηση αυτής της διαδικασίας τον Ιούλιο νομίζω ότι οριοθετούνται πια όλες εκείνες οι ενέργειες που πρέπει να γίνουν, για να ολοκληρωθεί η ανέγερση του κτηρίου του Εργατικού Κέντρου στη διασταύρωση των οδών Καλλιθέας και Τζαβέλα. 
       Ευχαριστώ πολύ.
       ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιόγκας έχει το λόγο.
       ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, το Εργατικό Κέντρο Λάρισας κτίστηκε στην οδό Εργατικής Πρωτομαγιάς 6 το 1970 για να καλύψει και κάλυπτε αν θέλετε, τις ανάγκες εκείνης της εποχής για τη Λάρισα εκείνης της εποχής. 
       Σήμερα, πρέπει να σας πω ότι τα σωματεία κυριολεκτικά έχουν τα γραφεία τους στα σκαλοπάτια του Εργατικού Κέντρου, γιατί έχει μεγαλώσει η Λάρισα, οι εργαζόμενοι έχουν αυξηθεί, τα σωματεία έχουν αυξηθεί και δεν μπορούν να λειτουργήσουν. Το πρώτο είναι αυτό.
       Καλέσαμε και τον κ. Σκανδαλίδη, το Γραμματέα της Κεντρικής Επιτροπής του ΠΑ.ΣΟ.Κ. τότε, που επισκέφθηκε το Εργατικό Κέντρο Λάρισας, ο οποίος μας είχε υποσχεθεί ότι θα ξεκινήσει η διαδικασία να κτιστεί ένα νέο γιατί πράγματι δεν καλύπτονται οι ανάγκες.
       Δεύτερον, σε ό,τι αφορά το τίμημα έχω να πω ότι το οικόπεδο της Εργατικής Εστίας για την ανέγερση του Εργατικού Κέντρου βρίσκεται σε πολύ κεντρικό σημείο της πόλης και βεβαίως η αξία του είναι πολύ μεγαλύτερη, γι’ αυτό τονίζουμε και λέμε ότι είναι συμβολική.
       Τρίτον, εμείς θέλουμε και την αποκάλυψη του Β΄ Αρχαίου Θεάτρου της Λάρισας γιατί ήδη, χωρίς να είναι ολοκληρωμένη η ανασκαφή, γίνονται εκδηλώσεις. Ήδη τα σχολεία της πόλης κάνουν εκδηλώσεις, όπως πρόσφατα έκαναν με το κλείσιμο της σχολικής χρονιάς. 
       Βέβαια, πρέπει να πούμε ότι από το 1986 έχουμε μόνο υποσχέσεις για την κατασκευή του νέου Εργατικού Κέντρου, το οποίο με τη μεγάλη αίθουσα θα λύσει όχι μόνο τα προβλήματα των σωματείων και των φορέων, αλλά και της ίδιας της πόλης της Λάρισας, η οποία σήμερα έχει μόνο δύο αίθουσες για διάφορες εκδηλώσεις. Θα θέλαμε, λοιπόν, από την πλευρά μας να επισπευσθούν όλες οι διαδικασίες, ούτως ώστε γρήγορα να ξεκινήσει η ανέγερση του Εργατικού Κέντρου της Λάρισας.
       ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υφυπουργέ, έχετε το λόγο.
       ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων: Κύριε Πρόεδρε, νομίζω ότι έχω απαντήσει στο συνάδελφο, κάτι το οποίο βέβαια το γνώριζε πριν έρθει να υποβάλει την ερώτηση.
       Είναι γνωστό στη διοίκηση του Εργατικού Κέντρου ότι ήδη βρίσκεται σε εξέλιξη το θέμα και τον Ιούλιο θα υπάρξει προκήρυξη για τις μελέτες. Βέβαια, είναι γνωστό και δεν πρέπει να προσμετρώνται οι ευθύνες στον Οργανισμό Εργατικής Εστίας για τα θέματα των καθυστερήσεων που αφορούν την εκκίνηση αυτού του έργου. Νομίζω ότι τα πράγματα είναι στη σωστή κατεύθυνση και ξεκινάει η διαδικασία. Τον Ιούλιο θα γίνει πρόσκληση για την εκπόνηση των μελετών και στη συνέχεια το έργο θα πάρει την κανονική του εξέλιξη. 
       Θα ήθελα να κάνω μια παρατήρηση σε σχέση με την Εργατική Εστία. Αγαπητέ συνάδελφε, θα ήθελα να σας πω -όπως και σεις γνωρίζετε πολύ καλά- ότι ο Οργανισμός Εργατικής Εστίας είναι ένας οργανισμός που έχει σαν στόχο να αναλαμβάνει τη στέγαση όλων των εργατικών κέντρων σε όλη την Ελλάδα, καθώς υπάρχει γι’ αυτό ένα πολύ μεγάλο πρόγραμμα. 
       Στα πλαίσια αυτού του προγραμματισμού έχει ενταχθεί και η ανέγερση του Εργατικού Κέντρου της Λάρισας. Στον Οργανισμό Εργατικής Εστίας συμμετέχουν -ουσιαστικά με αυξημένη ευθύνη και πρωτοβουλία- εκπρόσωποι των εργαζόμενων και των εργοδοτών που σηκώνουν και το κύριο βάρος της χρηματοδότησης αυτού του οργανισμού. Το πρόγραμμα συγκροτείται μέσα από τη συνευθύνη του διοικητικού συμβουλίου και, βέβαια, επιμερίζονται τα ετήσια κονδύλια, προκειμένου να καλυφθούν αυτές οι ανάγκες. 
       Γνωρίζετε πολύ καλά ότι το θέμα που θέτετε έχει προγραμματιστεί. Τον Ιούλιο γίνεται η εκκίνηση του έργου με τη δημοσίευση ουσιαστικά της πρόσκλησης ενδιαφέροντος για τις μελέτες και θα υπάρξει η κανονική ροή για την εκτέλεση αυτού του έργου. 
       ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Τρίτης 16 Ιουλίου 2002.
       Επίκαιρες Ερωτήσεις (Άρθρα 29 παρ. 1, 130 παρ. 8 Καν. Βουλής)
1. Η με αριθμό 12/11-7-2002 Επίκαιρη Ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Μαντέλη προς τον Υπουργό Μεταφορών και Επικοινωνιών, σχετικώς με την υποχρεωτική χρήση του κράνους από τους δικυκλιστές, τη μείωση ή κατάργηση του Φόρου Προστιθέμενης Αξίας στα κράνη κ.λ.π.
2. Η με αριθμό 11/11-7-2002 Επίκαιρη Ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τις καταστροφές στο Νέο Φάληρο και το Μοσχάτο από την πρόσφατη καταιγίδα, την αποζημίωση των πληγέντων κ.λ.π.
3. Η με αριθμό 13/11-7-2002 Επίκαιρη Ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, σχετικώς με την αποζημίωση των πληγέντων από την πρόσφατη θεομηνία στο Λεκανοπέδιο, την υλοποίηση του προγράμματος αντιπλημμυρικής προστασίας κ.λ.π.
     Κύριοι συνάδελφοι, έχω την τιμή να ανακοινώσω στο Τμήμα ότι τη συνεδρίασή μας παρακολουθούν από τα βόρεια και δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» για τα «180 Xρόνια από την Ελληνική Επανάσταση», εκατόν ένας σπουδαστές του Σχολείου Ανθυπασπιστών Ειδικοτήτων και Τεχνών του Κέντρου Εκπαίδευσης Παλάσκα. 
       Θέλω, επίσης, να σας ενημερώσω ότι είχα την τιμή εκ μέρους του Προέδρου και του Προεδρείου να τους υποδεχθώ στην Αίθουσα της Γερουσίας και να τους ενημερώσω για τη λειτουργία της Βουλής.
       Η Βουλή τους καλωσορίζει.
       (Χειροκροτήματα απ’ όλες τις πτέρυγες)
       Κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
       ΠΡΟΕΔΡΕΥΩΝ (Κωνσταντίνος Γείτονας): Κύριοι Βουλευτές, εισερχόμαστε στην ημερήσια διάταξη της 
       ΝΟΜΟΘΕΤΙΚΗΣ ΕΡΓΑΣΙΑΣ
       Συνέχιση της συζήτησης των άρθρων και του συνόλου του σχεδίου νόμου του Υπουργείου Οικονομίας και Οικονομικών:  «Απαγόρευση παιγνίων».
       Στη χθεσινή συνεδρίαση ψηφίστηκαν τα άρθρα 1, 2 και 3 του νομοσχεδίου. 
       Σήμερα θα συζητηθούν τα υπόλοιπα άρθρα του νομοσχεδίου, δηλαδή τα άρθρα 4 έως 11 καθώς και το ακροτελεύτιο άρθρο 12 του νομοσχεδίου. 
       Υπάρχει επίσης μια εμπρόθεσμη τροπολογία Βουλευτού.
       Ήθελα να προτείνω στο Τμήμα τη συζήτηση όλων των άρθρων ως ενότητα. Θα δοθεί περισσότερος χρόνος και στους εισηγητές και στους Βουλευτές, έτσι ώστε να ολοκληρώσουμε με άνεση τη συζήτηση του νομοσχεδίου. 
       Συμφωνεί το Τμήμα με αυτήν την πρόταση;
       ΑΝΑΣΤΑΣΗΣ ΠΑΠΑΛΗΓΟΥΡΑΣ: Συμφωνούμε κύριε Πρόεδρε.
       ΠΡΟΕΔΡΕΥΩΝ (Κωνσταντίνος Γείτονας): Εφόσον η πρόταση έγινε αποδεκτή ομοφώνως, προχωρούμε με αυτόν τον τρόπο και συζητούμε ως ενότητα τα άρθρα 4 έως 11, με ανοχή χρόνου για τους ομιλιτές.
       Κύριε Υπουργέ, πριν δώσω το λόγο στους εισηγητές έχετε κάποια νομοτεχνική διόρθωση ή αλλαγή σε κάποιο από τα άρθρα ή επιφυλάσσεστε να το κάνετε αφού ακούσετε τους συναδέλφους;
       ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Επιφυλάσσομαι, γιατί έχει γίνει μια πρόταση την οποία αποδεχόμαστε. 
       ΠΡΟΕΔΡΕΥΩΝ (Κωνσταντίνος Γείτονας): Αυτό θα γίνει στη διάρκεια της συζήτησης, όταν θα έχετε διατυπώσει τις τροποποιήσεις. 
       Το λόγο έχει ο εισηγητής του ΠΑΣΟΚ κ. Κωνσταντίνος Σπηλιόπουλος. 
       Θα δώσω δεκαπέντε λεπτά στους εισηγητές και θα υπάρξει κάποια ανοχή. 
       Ορίστε, κύριε Σπηλιόπουλε, έχετε το λόγο.
       ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, κύριοι συνάδελφοι, χθες συζητήσαμε και ψηφίσαμε τα τρία πρώτα άρθρα, που είναι και η ουσία του νομοσχεδίου, με τα οποία βεβαίως καθορίζεται ο χαρακτήρας του κάθε παιγνίου, όπως επίσης καθορίζεται και η λειτουργία τους. Επίσης αναφερθήκαμε στο άρθρο 2 στην απαγόρευση που υπάρχει πλέον για την εγκατάσταση και λειτουργία αυτών των μηχανημάτων, όπως επίσης και για τις επιχειρήσεις προσφοράς υπηρεσιών διαδικτύου, τα γνωστά internet-caf? .
     Σήμερα θα ξεκινήσουμε με το άρθρο 4, που αναφέρεται στις ποινικές κυρώσεις για όσους δεν εφαρμόζουν τις διατάξεις, που προηγούμενα ανέφερα. Όσοι, λοιπόν, εκμεταλλεύονται ή διευθύνουν κέντρα στα οποία διενεργούνται ή εγκαθίστανται παιχνίδια, τα οποία απαγορεύονται με τις διατάξεις που αναφέραμε προηγουμένως, τιμωρούνται με φυλάκιση τουλάχιστον τριών μηνών και με χρηματική ποινή 5.000 ευρώ.
     Σε περίπτωση βεβαίως υποτροπής, οι ποινές είναι πολύ αυστηρότερες και είναι φυλάκιση τουλάχιστον ενός έτους και  χρηματική ποινή από 25 έως 75 χιλιάδες ευρώ. Επίσης, το δικαστήριο σε μια τέτοια περίπτωση κηρύσσει τη δήμευση των μηχανημάτων αυτών.
     Στο άρθρο 5, εκτός από τις ποινικές κυρώσεις του άρθρου 4, έχουμε και τις διοικητικές κυρώσεις. Όταν, λοιπόν, διαπιστωθεί ότι υπάρχει παράνομη εγκατάσταση και λειτουργία τέτοιων μηχανημάτων, εκτός από τις προβλεπόμενες ποινικές κυρώσεις, επιβάλλεται -σύμφωνα με τα προηγούμενα- και πρόστιμο 10.000 ευρώ σε κάθε μηχάνημα, απ’ αυτά που διαπιστώνεται ότι λειτουργούν παράνομα και βεβαίως έχουμε την οριστική αφαίρεση της άδειας λειτουργίας της επιχείρησης, σύμφωνα με τις διατάξεις του άρθρου 7, τις οποίες θα αναφέρουμε παρακάτω.
     Στο άρθρο 6 αναφέρεται ότι  για την τήρηση των διατάξεων του νόμου αυτού αρμόδιες είναι οι αστυνομικές αρχές. Το είχαμε πει και στη συζήτηση επί της αρχής, ότι υπήρξαν πολλές αλληλοκαλύψεις και συγχύσεις για το ποιος έχει την αρμοδιότητα, ποιος μπορεί καλύτερα να ελέγξει τα καταστήματα αυτά και τη λειτουργία των μηχανημάτων. 
     Βεβαίως, μετά από τη σαφή θέση την οποία παίρνουμε, ότι απαγορεύεται πλέον η λειτουργία αυτών των μηχανημάτων και η εγκατάστασή τους, είναι πλέον εύκολος ο τρόπος με τον οποίο θα γίνεται ο έλεγχος. Αυτός ο τρόπος θα διαπιστώνεται από τα αστυνομικά όργανα, τα οποία έχουν την αποκλειστική ευθύνη για τον έλεγχο λειτουργίας αυτών των καταστημάτων και για τις παραβάσεις οι οποίες διαπιστώνονται. Αυτό βεβαίως γίνεται όταν τα καταστήματα βρίσκονται στην ξηρά. 
     ‘Όταν βρίσκονται σε πλοία τέτοια καταστήματα και τέτοια μηχανήματα, τότε βεβαίως τον έλεγχο τον έχει η λιμενική αρχή, στην οποία ανήκει η αρμοδιότητα, όταν το πλοίο βρίσκεται μέσα στο λιμάνι. Όταν, όμως, κατά τον έλεγχο των καταστημάτων από το ΣΔΟΕ, διότι γίνεται ο έλεγχος από το ΣΔΟΕ σε όλα τα καταστήματα και τις επιχειρήσεις, διαπιστωθεί ότι υπάρχουν ή λειτουργούν τέτοια μηχανήματα, τότε σύμφωνα με τις προηγούμενες διατάξεις, μπορεί και το ΣΔΟΕ να διαπιστώνει τις παραβάσεις και να επιβάλει τις ίδιες κυρώσεις που προβλέπονται από τα προηγούμενα άρθρα.
     Στο άρθρο 7 έχουμε την εξουσιοδότηση προς τους Υπουργούς Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Δημόσιας Τάξης και Εμπορικής Ναυτιλίας για να καθορίσουν τους όρους, τις προϋποθέσεις, τις διαδικασίες και τα δικαιολογητικά για τη χορήγηση των αδειών στις επιχειρήσεις που πρόκειται να προσφέρουν υπηρεσίες διαδικτύου, δηλαδή τα γνωστά internet-caf?  τα οποία αναφέραμε χθες. Επίσης καθορίζεται και το όργανο που θα επιβάλει την αφαίρεση της άδειας της επιχείρησης καθώς και ο τρόπος και η διαδικασία αφαίρεσης της άδειας αυτής, όπως και οποιαδήποτε άλλη λεπτομέρεια που αφορά το ζήτημα αυτό.
     Στο άρθρο 8, είναι γνωστό ότι υπήρξε καταβολή τέλους για τις επιχειρήσεις, οι οποίες είχαν εισαγάγει μηχανήματα με την προηγούμενη διαδικασία, με τον προηγούμενο νόμο που ίσχυε μέχρι σήμερα και είχαν προκαταβάλει το φόρο ο οποίος προβλεπόταν από το νόμο.
       Επειδή από σήμερα παύουν πλέον να λειτουργούν αυτά τα μηχανήματα, είναι σωστό και δίκαιο –και νομίζω ότι καλά κάνει το Υπουργείο- να επιστραφεί το ποσοστό του φόρου, που αντιστοιχεί από σήμερα και μετά στις επιχειρήσεις αυτές, ούτως ώστε να μην υπάρχει καμία διαμαρτυρία και κανένα παράπονο από τους επιχειρηματίες, οι οποίοι έχουν προκαταβάλει το τέλος, το οποίο προεβλέπετο από τις προηγούμενες διατάξεις.
       Στο άρθρο 9 οι διατάξεις, που αφορούν τα καζίνο, δεν θίγονται, αλλά εξακολουθούν ισχύουν. Επίσης στο άρθρο 9 υπάρχει αναφορά στις τριμελείς επιτροπές παιγνίων, οι οποίες πλέον παύουν να λειτουργούν, εκτός και αν έχουν ακόμα εκκρεμείς υποθέσεις, τις οποίες οφείλουν  να φέρουν εις πέρας.
       Τέλος στο άρθρο 10 έχουμε κάποιες διατάξεις, οι οποίες ίσχυαν μέχρι σήμερα και στις οποίες γίνεται αναπροσαρμογή, όσον αφορά τα ψυχαγωγικά και τεχνικά παίγνια, με παιγνιόχαρτα. Αυτά διενεργούνται ελεύθερα και εδώ υπάρχει αναφορά πως θα γίνεται η καταβολή τέλους, πως θα παίρνονται οι άδειες κλπ.
        Σε αυτό το σημείο, κύριε Πρόεδρε και κύριοι συνάδελφοι, θα ήθελα να αναφερθώ και εγώ σε κάτι, που χθες ειπώθηκε από πολλούς συναδέλφους. Σε πολλά ορεινά χωριά πράγματι μοναδικός τρόπος διασκέδασης είναι, για τους υπερήλικες κυρίως, τα παιγνιόχαρτα στα καφενεία. Θα έλεγα, λοιπόν, ότι θα πρέπει να δούμε και να εξετάσουμε –θα πρέπει και ο Υπουργός να εξετάσει- το θέμα του τέλους για τα καταστήματα αυτά, τα μικροκαφενεία, που υπάρχουν κυρίως στα ορεινά χωριά και προσφέρουν αυτόν τον τρόπο ψυχαγωγίας ή διασκέδασης προς τους γέροντες, που κατοικούν στην ύπαιθρο.
       Τελειώνοντας, κύριε Πρόεδρε και κύριοι συνάδελφοι, θα ήθελα να πω ότι ολοκληρώνεται ένα νομοσχέδιο, το οποίο βεβαίως έρχεται μετά από μία αναστάτωση που έχει δημιουργηθεί στην κοινωνία. Είναι λογικό μέσα απ’ αυτές τις διατάξεις, τις οποίες ψηφίζουμε σήμερα και θεωρούνται ότι λύνουν το πρόβλημα, μαζί με τα ξερά, όπως λέει και ο λαός, να καίγονται και τα χλωρά. Κανείς –και εγώ πολύ περισσότερο- δεν είπε ποτέ ότι δεν υπήρξαν στο παρελθόν επιχειρήσεις, οι οποίες λειτούργησαν νόμιμα, και μηχανήματα, τα οποία εισήχθησαν ως τεχνικά και λειτούργησαν ως τεχνικά. Αυτό το λέω, γιατί υπήρξε αναφορά συναδέλφου που είπε ότι εμείς είπαμε πως ουδέποτε υπήρξε τέτοιο μηχάνημα, που λειτούργησε ως τεχνικό, ή καμία επιχείρηση δεν λειτούργησε νόμιμα. Δεν είπαμε ποτέ αυτό.
        Όμως, επειδή η μετατροπή δημιούργησε προϋποθέσεις εύκολου και γρήγορου κέρδους, η μεγάλη πλειοψηφία των μηχανημάτων και οι περισσότερες από τις επιχειρήσεις, οι οποίες λειτούργησαν με τα μηχανήματα αυτά, τα μετέτρεψαν δυστυχώς σε τυχερά. Γι’ αυτόν το λόγο δημιουργήθηκαν πολλά προβλήματα στην κοινωνία, στους πολίτες και κυρίως στους νέους ανθρώπους, οι οποίοι με ευκολία εθίζοντο στον ηλεκτρονικό παράνομο τζόγο.
       Κλείνοντας  θέλω να πω ότι μας δόθηκε η ευκαιρία να κλείσουμε ένα θέμα, το οποίο δημιούργησε πολλές παρενέργειες και πολλά προβλήματα στην ελληνική κοινωνία. Πιστεύω λοιπόν ότι συμβάλλουμε στην αποκατάσταση της κοινωνικής ηρεμίας όσον αφορά αυτό το ζήτημα. Όλοι βεβαίως οι πολίτες θα μπορούν να πηγαίνουν στους χώρους, που πήγαιναν, για να διασκεδάσουν, χωρίς να έχουν μπροστά τους την πρόκληση του εύκολου και γρήγορου κέρδους, δηλαδή του ηλεκτρονικού τζόγου, που πολύ συχνά τους οδηγούσε στα δίχτυα του παράνομου τζόγου.
       Σας ευχαριστώ.
       (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ. Ρεγκούζας έχει το λόγο.
       ΑΔΑΜ ΡΕΓΚΟΥΖΑΣ: Κύριε Πρόεδρε, κυρίες και κύριοι συνάδελφοι, η παραδοχή πως αυτή η άναρχη κατάσταση δεν μπορούσε να συνεχιστεί άλλο, ο εκμαυλισμός της κοινωνίας και ταυτόχρονα όλες αυτές οι παρενέργειες και τα κοινωνικά δράματα, που δημιουργήθηκαν, οδήγησαν, πιστεύω, όλες τις πτέρυγες της Βουλής στην αποδοχή του νομοσχεδίου μη έχοντας άλλη λύση, παρά μόνο αυτήν, που μας έφερε με δική της πρωτοβουλία η Κυβέρνηση, ανεξάρτητα αν έχει αδυναμίες ή όχι.
       Με την παραδοχή λοιπόν αυτή και με την υπερψήφιση βέβαια και των τριών πρώτων άρθρων που ουσιαστικά είναι η σπονδυλική στήλη του νομοσχεδίου, δεν θα είχε κανείς να κάνει πολλές παρατηρήσεις στα επόμενα άρθρα, ωστόσο θα περιορισθώ και εγώ σε κάποιες από αυτές, στην προσπάθειά μας να συμβάλλουμε στο να γίνει ό,τι καλύτερο εν πάση περιπτώσει μέσα από αυτή τη λογική που ανέπτυξα.
       Στο άρθρο 4 θέλω να κάνω μία παρατήρηση. Μιλάμε για υποτροπή. Υποτροπή των παρανόμων, εννοείται, γιατί δεν θα υφίστανται πλέον τέτοια καταστήματα. Ένας που συλλαμβάνεται, του επιβάλλεται μία ποινή και δεν έχω να κάνω παρατήρηση για τους τρεις μήνες που είναι το μίνιμουμ μιας ποινής αλλά κυρίως στην υποτροπή. Δηλαδή αν συλληφθεί κάποιος παράνομος, θα του αφαιρέσουν όλα αυτά που λέει παρακάτω το άρθρο 5 με τις διοικητικές ποινές και υπότροπος πότε θα είναι αν θα είναι πάλι παράνομος, αν δηλαδή τον πιάσουμε να λειτουργεί χωρίς άδειες κλπ.; Αν πράγματι είναι έτσι, σωστά μπήκε αυτή η παράγραφος της υποτροπής. 
       Για τις διοικητικές κυρώσεις. Εγώ θα έλεγα ότι είναι μικρές αυτές οι κυρώσεις και οι διοικητικές και τα πρόστιμα. Στη διακομματική επιτροπή που συζητούσαμε, εμείς μιλούσαμε για πιο μεγάλες ποινές, ακριβώς για να δημιουργήσουν την αίσθηση της αποτροπής για παραβίαση του νόμου αυτού που θα ψηφισθεί, δηλαδή για να περιορισθούν τα φαινόμενα της παράνομης λειτουργίας πλέον από εδώ και πέρα τέτοιων μηχανημάτων σε χώρους που ενδεχομένως να είναι και αθέατοι από το κοινό μάτι του πολίτη. 
       Στο άρθρο 6. Είναι πράγματι σωστό οι αστυνομικές αρχές να επιτηρούν πλέον όχι ελεγκτικά, αλλά αστυνομικά πραγματικά τη λειτουργία ή μη παράνομων καταστημάτων. Επί της ουσίας δηλαδή η Αστυνομία δεν θα υπεισέρχεται στο αν ένα μηχάνημα είναι τυχερό ή τεχνικό. Όπου βρίσκει η Αστυνομία τέτοιο μηχάνημα, θα μπορεί να πράττει τα ανάλογα.
       Η δεύτερη παράγραφος του άρθρου 6 είναι σωστή, χωρίς να σημαίνει ότι το Σώμα Δίωξης Οικονομικού Εγκλήματος θα μπαίνει επί της ουσίας του ελέγχου. Αλλά εάν μέσα από τις διαδικασίες του ελέγχου διαπιστώνονται κέρδη που αποκτήθηκαν  φορολογητέα, ωστόσο πρέπει να ενημερώνονται οι αστυνομικές αρχές για να εφαρμόζεται ο νόμος.
       Για το άρθρο 7. Θεωρούμε ότι πράγματι είναι σωστή αυτή η ρύθμιση, το είπα και χθες, γιατί λύνει ένα μεγάλο πρόβλημα που υπήρχε στα καταστήματα internet- caf?, γιατί δεν υπήρχε αρμόδια υπηρεσία που θα εκδίδει την άδεια. Ένα ζήτημα δηλαδή για το οποίο πολλές φορές μας είχαν ενοχλήσει οι πολίτες, γιατί ακριβώς δεν μπορούσαν να διαπιστώσουν ή να βρουν ποια υπηρεσία είναι αρμόδια. Η Τοπική Αυτοδιοίκηση, η Νομαρχιακή Αυτοδιοίκηση, η περιφέρεια; Είναι πράγματι μία αναγκαία ρύθμιση.
       Στο άρθρο 8. Εδώ, κύριε Υπουργέ, πραγματικά το κράτος δείχνει όχι μόνο μια ασυνέπεια, αλλά μια βαρβαρότητα θα έλεγα. Εδώ αυτά τα καταστήματα από τον Φεβρουάριο δεν λειτουργούν. Έχουν προκαταβάλει κάποια τέλη. Τι φταίνε οι άνθρωποι αυτοί επειδή η ελληνική Βουλή νομοθετεί με καθυστέρηση και μάλιστα με ημερομηνία δημοσίευσης του νόμου στην Εφημερίδα της Κυβερνήσεως; Μέχρι το μήνα που θα δημοσιευθεί, χάνονται όλα αυτά τα τέλη, ενώ έχουν εισπραχθεί κανονικά από το κράτος. Γιατί αυτή η μικροψυχία; Δεν λειτουργούσαν που δεν λειτουργούσαν γιατί δεν τους επιστρέφετε αυτά τα οποία αχρεωστήτως ουσιαστικά εισπράξατε. Δεν μπορώ να το κατανοήσω. Θεωρώ ότι είναι σκόπιμη από άποψη αδυναμίας εσόδων η λύση που δίνετε και νομίζω ότι δεν είναι σωστή.
       Στο άρθρο 9. Γνωρίζω ότι άλλα κόμματα της Αριστεράς, όπως ο Συνασπισμός και το Κομμουνιστικό Κόμμα διαφωνεί επί της φιλοσοφίας για τα καζίνο.  Εγώ θα ήθελα να κάνω μία παρατήρηση εδώ. Κάποτε η Κυβέρνηση θα πρέπει να αντιληφθεί ότι θα πρέπει να αναθεωρήσει το νομοθετικό πλαίσιο που έχει σχέση με τους όρους εισόδου στα καζίνο, με τους όρους λειτουργίας εσωτερικά των καζίνο, αλλά και ταυτόχρονα  με τα φαινόμενα τοκογλυφίας που παρατηρούνται πραγματικά στα καζίνο και κανείς δεν αντιδρά. Και κυρίως δεν αντιδρά η Κυβέρνηση, δεν αντιδρά ούτε η Βουλή με καμία πρωτοβουλία. Κάποτε, λοιπόν, πρέπει να πάρουμε μέτρα, για να αντιμετωπίσουμε αυτό το πρόβλημα και να μην κάνουμε πως δεν το βλέπουμε.
       Μέσα από τη διαδικασία του κοινοβουλευτικού ελέγχου έχουν γίνει κατά καιρούς κάποιες κινήσεις από τα κόμματα της Αντιπολίτευσης, αλλά νομίζω ότι είναι ανάγκη αυτό το θέμα να τεθεί στο τραπέζι για συζήτηση.
       Επίσης, στην παράγραφο 2, σχετικά με τις επιτροπές παιγνίων, νομίζω ότι είναι άστοχη η παύση αυτών των επιτροπών, γιατί προβλήματα που θα μπορούσαν να αντιμετωπίσουν αυτές οι επιτροπές θα υπάρξουν. Πολύ φοβάμαι ότι θα αναγκαστείτε να ξανασυστήσετε αυτές τις επιτροπές πολύ σύντομα.
       Στο άρθρο 10, στην παράγραφο 2, υπάρχει μία αντίφαση και σας την επισημαίνω με τη διαδικασία των παιγνιοχάρτων. Έχουμε αλλάξει τις κατηγορίες. Δεν υπάρχει κατηγορία τεχνικών παιχνιδιών, δεν υπάρχει κατηγορία τυχερών παιχνιδιών. Τα παιγνιόχαρτα εντάσσονται στην τελευταία κατηγορία, στα ψυχαγωγικά τεχνικά παίγνια. Με τη ρύθμιση αυτή, όπως είναι, θεωρώ ότι δίνετε άφεση αμαρτιών να παίζονται παιγνιόχαρτα ελευθέρως. 
       Εσείς ξέρετε ότι τα παιχνίδια και τα παιγνιόχαρτα δεν ήταν μέχρι σήμερα όλα επιτρεπόμενα. Όπως έχει διατυπωθεί η διάταξη, φαίνεται ότι ένας με παιγνιόχαρτα πλέον μπορεί να βάλει μέσα σε ένα κατάστημα και να παίζει μπακαρά. Δεν γνωρίζω πώς παίζεται ο μπακαράς, αλλά ξέρω ότι είναι βάρβαρο παιχνίδι και παίζεται στα καζίνο. Θα αφήσουμε να παίζονται και στα μικρομάγαζα τέτοια τυχερά παιχνίδια, χωρίς να το αντιμετωπίζουμε; Το λέω αυτό καλόπιστα και θεωρώ ότι κάτι πρέπει να γίνει, να μπει κάποια προσθήκη εδώ που να λέει ότι τα παιχνίδια, στα οποία συμβάλλει ο παράγοντας τύχη, δεν μπορεί να παίζονται ελεύθερα.
       Στην παράγραφο 3, θα ενώσω κι εγώ τη φωνή μου με τον εισηγητή της Πλειοψηφίας για τα μικροκαφενεία στην περιφέρεια, που είναι αποκλειστικοί χώροι ψυχαγωγίας για τους λίγους αναπομείναντες εκεί πολίτες και κυρίως μεγάλης ηλικίας. Αυτά τα καταστήματα προσφέρουν ουσιαστικά κοινωνικό έργο και δεν αντέχουν να τους βάλουμε έστω και το τέλος των 90 ευρώ να πληρώνουν γι’ αυτό που προσφέρουν στους πολίτες. Βεβαίως, οι ιδιοκτήτες των μικροκαφενείων θα αναγκαστούν να μην το προσφέρουν και θα συμβάλουν με τη σειρά τους και αυτοί στο να ενταθεί ακόμη περισσότερο η εσωτερική αστυφιλία, με το να αδειάζουν τα χωριά και την περιφέρεια. Νομίζω ότι αυτό πρέπει να είναι η έγνοια όλων μας.
       Με αυτές τις παρατηρήσεις θα ήθελα να κλείσω, επισημαίνοντας ότι η Νέα Δημοκρατία, σηματοδοτώντας τη βούλησή της να σταματήσει αυτή η άναρχη κατάσταση με τη λειτουργία του παράνομου ηλεκτρονικού τζόγου, δίδει θετική ψήφο.
       ΠΡΟΕΔΡΕΥΩΝ (Κωνσταντίνος Γείτονας): Ο κ. Γκατζής έχει το λόγο.
       ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
       Για την ουσία του νομοσχεδίου μιλήσαμε επί της αρχής και στα προηγούμενα άρθρα. Θα σταθώ στα άρθρα που συζητάμε σήμερα, κάνοντας ορισμένες παρατηρήσεις.
       Η πρώτη παρατήρηση είναι για το άρθρο 4. Κύριε Υπουργέ, αν το δείτε, στην πρώτη παράγραφο, στην τελευταία σειρά, αναφέρει ότι το δικαστήριο διατάσσει την δέσμευση των μηχανημάτων παιγνίων. Νομίζω ότι δεν χρειάζεται να περιμένουμε το δικαστήριο να πάρει οποιαδήποτε απόφαση. Πρέπει να κάνουμε μια τροποποίηση της φράσης αυτής και να πούμε ότι κατάσχονται αυθημερόν. 
       Επίσης, η κατάσχεση των μηχανημάτων πρέπει να μπει και στην πρώτη παράγραφο, όπου έχουμε τα πρώτα πρόστιμα, δηλαδή στην ίδια παράγραφο, εκεί που λέει ότι για φυλάκιση τριών μηνών γίνεται και κατάσχεση των μηχανημάτων. Αν περιμένουμε από τα δικαστήρια να κάνουν όλη αυτή τη διαδικασία, καταλαβαίνετε ότι τα μηχανήματα μπορεί και να δουλεύουν στο μεταξύ.
       Ερχόμαστε στις διοικητικές κυρώσεις. Πιστεύω ότι είναι σωστές.
       Καλά κάνουμε και βάζουμε τέτοια μεγάλα πρόστιμα, αλλά τα πρόστιμα θα είναι πιο δραστικά αν αυξηθούν και πιστεύω ότι εκείνο που «τσούζει» τους ανθρώπους αυτούς της παρανομίας είναι το οικονομικό και απ’ αυτή την άποψη νομίζω ότι θα πρέπει να το αυξήσουμε.
       Στο άρθρο 6, συμφωνούμε να έχει η αστυνομική αρχή τον έλεγχο αυτόν όπως επίσης και τα σώματα δίωξης οικονομικού ελέγχου όταν διαπιστώνουν τις παραβάσεις αυτές. Να επιβάλλουν τις κυρώσεις και να προβαίνουν στις κατάλληλες ενέργειες που προβλέπονται για τη δίωξη αυτού του εγκλήματος.
       Επισης, στο άρθρο 7 ζητάτε μια εξουσιοδότηση ούτως ώστε με κοινή υπουργική απόφαση να καθορίσετε όλες τις διαδικασίες και προϋποθέσεις για τα δικαιολογητικά για την άδεια χρήσης. 
       Εδώ κύριε Υπουργέ, νομίζω ότι το μόνο δικαιολογητικό θα πρέπει να είναι η χρήση του internet μόνο για υπηρεσίες. Και πρέπει όπως καθορίζεται σε προηγούμενα άρθρα αυτό να το τηρήσουμε χωρίς καμιά παρέκκλιση. Διότι από κει και πέρα ανοίγουν οι ασκοί του Αιόλου για οποιαδήποτε εκμετάλλευση. 
       Για την επιστροφή του τέλους εμείς θα συμφωνήσουμε όπως είναι. Φυσικά εκείνοι οι λίγοι που ασκούσαν νόμιμα το επάγγελμα αυτό χωρίς να μετατρέπουν τα μηχανήματα σε τεχνικά είναι πολλοί λίγοι και πού θα τους βρούμε. Όμως, να λυπηθούμε τους άλλους οι οποίοι έχουν καταληστεύσει τον κόσμο για να πάρουν μια επιστροφή η οποία ήταν γι’ αυτούς πέντε λεπτά ενός μηχανήματος; 
       ΑΔΑΜ ΡΕΓΚΟΥΖΑΣ: Ζήτημα δικαίου είναι.
       ΝΙΚΟΛΑΟΣ ΓΚΑΤΖΗΣ: Αυτό θέλω να πω δεν είναι δίκαιο. Όταν έρχεται ο άλλος και σε ληστεύει θα του πεις πάρε και το παράβολο για το οποίο με λήστευες. Δεν μπορούν να τους διακρίνουν. 
       ΑΔΑΜ ΡΕΓΚΟΥΖΑΣ: Δεν μπορούν να τους διακρίνουν. 
       ΝΙΚΟΛΑΟΣ ΓΚΑΤΖΗΣ: Δεν μετριούνται στα δάκτυλα. Τόσο πολύ έχει κυριαρχήσει η παρανομία. Πιστεύω ότι δεν χρειάζεται καμιά ευαισθησία σ’ αυτούς. 
       Η μεγάλη μας διαφωνία, κύριε Πρόεδρε, είναι στο άρθρο 9 για τα καζίνο. Θα μου πείτε τα καζίνο έχουν τόσα άλλα παιχνίδια. Δεν είναι εκεί το θέμα. Είναι η αντίληψη που περνάει και τα καζίνο που ξεφυτρώνουν σαν μανιτάρια σε όλη την Ελλάδα, ήδη ο τζόγος παίζεται και στην Κυβέρνηση με την πώληση του καζίνου της Πάρνηθας. Μια περιουσία εκατοντάδων δισεκατομμυρίων όπως πολύ λένε η οποία θα πουληθεί και η οποία όχι μόνο θα αξιοποιηθεί για να ληστεύει τους Έλληνες πολίτες, αλλά θα αξιοποιήσει και το ξενοδοχείο, ένα υπέροχο ξενοδοχείο και την περιοχή εκεί του δρυμού. Είμαστε κάθετοι μ΄ όλη αυτήν τη διαδικασία της εξάπλωσης των καζίνων και την χρήση αυτών. Πολύ περισσότερο όμως εδώ θα ήθελα να σημειώσω αυτό που είπαμε και χθες, ότι είναι πραγματικά ειρωνεία να λέμε ότι κτυπάμε τον τζόγο όταν ακούγεται ότι γίνεται μια μάχη μεταξύ των διαπλεκομένων μεγάλων οικονομικών συμφέροντων για το ποιος θα εκμεταλλευτεί τον ΟΠΑΠ, ο οποίος θα αναλάβει όλα αυτά τα τυχερά παιχνίδια. Είμαστε κατηγορηματικοί σ’ αυτή την πρόθεση ή σχεδιασμό και όχι μόνο για να μην τα δώσει αυτά τα παιχνίδια, αλλά μη λειτουργήσουν νέα παιχνίδια που μέσω της νέας τεχνολογίας θα εξαντλούν και κάθε δραχμή του Έλληνα εργαζόμενου αφού και μέσω της κινητής τηλεφωνίας και της μεταβλητής τηλεόρασης θα μπορεί να παίζει ανά πέντε λεπτά το νέο παιχνίδι το ΚΙΝΟ και χίλια δυο άλλα παιχνίδια  τα οποία μηχανεύεται το Υπουργείο και ο ΟΠΑΠ για να πάρει και τη τελευταία δραχμή του Έλληνα πολίτη.
       Έρχομαι τώρα ουσιαστικά στο τελευταίο άρθρο που είναι το άρθρο 10. Εδώ η πρότασή μας ήταν διαφορετική σε σχέση με τους χίλιους κατοίκους που θέτετε στο άρθρο για κάθε δήμο ή κοινότητα. Είπατε ότι δέχεστε για το όριο αυτό οι τριάντα χιλιάδες να κατέβουν στις δέκα χιλιάδες. Όχι όμως μ’ αυτή τη διατύπωση που έχετε εδώ. Θα πρέπει να εξετάσετε και το θέμα των ορεινών και προβληματικών περιοχών οι οποίες μπορεί να έχουν χίλιους εκατό κατοίκους, πλην όμως οι άνθρωποι αυτοί δεν έχουν ούτε τα προς το ζειν. Εκεί το καφενείο συντελεί ένα μεγάλο  κοινωνικό έργο. Μαζεύονται εκεί όσοι από τους κατοίκους ακόμα αντέχουν να μένουν σ’ αυτές τις περιοχές αλλά και πίνει ένα καφέ ο κάθε περαστικός. Πραγματικά επιτελούν κοινωνικό έργο γιατί δεν βγάζουν ούτε ένα μεροκάματο, δεν βγάζουν ούτε 100 δραχμές που λέει ο λόγος. Σ’ αυτές τις περιπτώσεις θα πούμε να πληρώσουν 300 ευρώ;
       Είναι και αντικοινωνικό και άδικο, κύριε Υπουργέ.  Και νομίζω ότι αυτό θα πρέπει να το συμπεριλάβετε. Και μπορούμε να πούμε όχι μόνο με χίλιους κατοίκους, αλλά να διευκρινίσουμε ότι αφορά και ορεινές ή προβληματικές πρώην κοινότητες.
       ΑΡΙΣΤΟΤΕΛΗΣ ΠΑΥΛΙΔΗΣ: Και νησιωτικές περιοχές, όπως το Καστελλόριζο.
       ΝΙΚΟΛΑΟΣ ΓΚΑΤΖΗΣ:  Και νησιωτικές. Να είναι όμως προβληματική. Εάν όμως η περιοχή αυτή είναι τουριστική, τότε…. Δεν μπορώ να πω εγώ παραδείγματος χάρη για τη Σκόπελο ή για την……
       ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Για τη Ρόδο. 
     ΝΙΚΟΛΑΟΣ ΓΚΑΤΖΗΣ: …Ρόδο ή τα χωριά της Ρόδου που έχουν μεγάλη τουριστική κίνηση. 
	Αυτά είχα να πω, κύριε Πρόεδρε, και νομίζω, κύριε Υπουργέ, ότι πρέπει, εφόσον δεχθείτε το όριο μέχρι χίλιους κατοίκους, να περιοριστεί το ποσό σε 30 ευρώ, πλην όμως θα πρέπει να συμπεριλάβουμε και αυτές τις ορεινές και προβληματικές κοινότητες που πραγματικά εάν γυρίσετε αυτές τις ορεινές περιοχές θα διαπιστώσετε ότι έχουν πολλά προβλήματα και πολλές από αυτές δεν έχουν ούτε καφενείο.
       ΠΡΟΕΔΡΕΥΩΝ (Κωνσταντίνος Γείτονας): Ο κ. Αμπατζόγλου, ειδικός αγορητής του Συνασπισμού της Αριστεράς και της Προόδου έχει το λόγο.
       ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, είχαμε τη δυνατότητα σε προηγούμενη συνεδρίαση να παρακολουθήσουμε τις αμοιβαίες κατηγορίες μεταξύ του ΠΑΣΟΚ και της Νέας Δημοκρατίας για το ποιο από τα δύο κόμματα εξέθρεψε το φαινόμενο του τζόγου και των τυχερών παιχνιδιών στην Ελλάδα.
       ΝΙΚΟΛΑΟΣ ΚΑΤΣΑΡΟΣ: Μιλάμε στα άρθρα τώρα. Αυτά τα είπαμε χθες. 
       ΠΡΟΕΔΡΕΥΩΝ (Κωνσταντίνος Γείτονας):  Θα υποκαταστήσετε το Προεδρείο, κύριε Κατσαρέ;
       ΓΕΩΡΓΙΟΣ ΑΜΠΑΤΖΟΓΛΟΥ: Ιδιαίτερη, λοιπόν, σημασία έχει η άποψη που έχουν αυτά τα δύο κόμματα στο θέμα των καζίνο, που θέλει και ο κύριος συνάδελφος και ενδιαφέρεται…
       ΝΙΚΟΛΑΟΣ ΚΑΤΣΑΡΟΣ: Μα, επανέρχεται, κύριε Πρόεδρε, σε θέματα….
       ΠΡΟΕΔΡΕΥΩΝ (Κωνσταντίνος Γείτονας): Μα, δεν μπορώ αμέσως με την πρώτη φράση σε κάθε ομιλία συναδέλφου να παρεμβαίνω. Θα με κατηγορούσατε από άλλη πλευρά για παρεμπόδιση...
       ΓΕΩΡΓΙΟΣ ΑΜΠΑΤΖΟΓΛΟΥ: Με συγχωρείτε, κύριε Πρόεδρε.
       Στην άποψη για τα καζίνο υπάρχει φιλοσοφία των δύο κομμάτων για τον τζόγο και για τα φαινόμενα τύχης, γιατί αποτελεί πολιτική επιλογή αυτών των κομμάτων να αναπαράγουν με διάφορες μορφές αυτά τα φαινόμενα. 
       Έτσι, λοιπόν, δηλώσαμε από την αρχή της συζήτησης την αντίθεσή μας αναφορικά με την παράγραφο 1, του άρθρου 9, όπου επιτρέπουν τα φρουτάκια και τους κουλοχέρηδες  στα καζίνο. Είναι παιχνίδια τα οποία δημιουργούν συλλογικές συμπεριφορές και εξαρτήσεις, που το αποτέλεσμά τους δεν εξαρτάται από την πνευματική ικανότητα του παίκτη. Η όλη όμως φιλοσοφία και προνομιακή μεταχείριση των καζίνο θέτει ένα θέμα. Κατά πόσο η ελληνική πολιτεία, οι ελληνικές κυβερνήσεις θέλουν να επικρατεί η λογική, η ψυχολογία, ο εθισμός και η εξάρτιση από τον τζόγο, πόσο θέλουν αυτό το εμπόριο ελπίδων, αυτή η εκμετάλλευση των προσδοκιών για γρήγορο πλουτισμό να αποτελεί στοιχείο της καθημερινής μας ζωής.
       Και εμείς νομίζουμε ότι είναι πολιτική επιλογή και του κόμματος του ΠΑΣΟΚ και της Νέας Δημοκρατίας και κατά τις περιόδους που ασκούσαν κυβέρνηση αυτό το φαινόμενο να το προωθούν και να το αναπαράγουν ως αντίβαρο στα σημαντικά ελλείμματα που έχει η καθημερινή ζωή των πολιτών, στα ελλείμματα στην απασχόληση και στην ποιότητα ζωής. 
       Κύριε  Πρόεδρε, με εξαίρεση το άρθρο 9 το οποίο καταψηφίζουμε, εμείς από την πλευρά μας συμφωνούμε με τις άλλες διατάξεις. Θα ήθελα συμπληρωματικά να συνηγορήσω και με τις προτάσεις των υπόλοιπων συναδέλφων για την παράγραφο 3 του άρθρου 10 για τα χωριά μέχρι χίλιους κατοίκους ότι θα πρέπει να τύχουν μιας ευνοϊκής μεταχείρισης. Ευχαριστώ. 
       ΠΡΟΕΔΡΕΥΩΝ (Κωνσταντίνος Γείτονας): Ο κ. Καρασμάνης έχει το λόγο. 
       ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, θα ήθελα να κάνω μερικές παρατηρήσεις για την παράγραφο 1 του άρθρου 10. Τις  άδειες για τα ψυχαγωγικά και τυχερά παιχνίδια τις δίνει ο δήμος. Επειδή η Τοπική Αυτοδιοίκηση τους προηγούμενους μήνες βρέθηκε στο μάτι του κυκλώνα με όσα ακούστηκαν, νομίζω ότι την αρμοδιότητα θα πρέπει να την έχει ένα αποκεντρωμένο  όργανο του κράτους, όπως παραδείγματος χάριν ο γενικός γραμματέας, ο προϊστάμενος του ΣΔΟΕ ή ακόμα και η Αστυνομία, δεδομένου ότι το άρθρο 6 στην παράγραφο 1 την πρωτοβουλία για την τήρηση των διατάξεων του νομοσχεδίου την δίνει στην Αστυνομία. 
       Και έρχομαι στο άρθρο 10 παράγραφος 3 εκεί που προσδιορίζεται ότι το ετήσιο τέλος θα πρέπει να καταβάλλεται σε κάθε τραπέζι. Μάλιστα υπάρχει και ένα τεχνικό λάθος, διότι ο καποδιστριακός νόμος χωρίζει τον Α΄ βαθμό  αυτοδιοίκησης σε δήμους, δημοτικά διαμερίσματα και σε κοινότητες. Άρα λοιπόν εκεί που λέμε για δήμους και κοινότητες θα πρέπει να μπει «για δήμους, για δημοτικά διαμερίσματα και κοινότητες» με πληθυσμό μέχρι χίλιους κατοίκους. Ο καποδιστριακός νόμος το λέει ρητά αυτό το πράγμα. 
       Επιπλέον νομίζω ότι είναι παρά πολύ άδικο το γεγονός ότι επιβάλλεται σε προβληματικές παραμεθόριες περιοχές και κοινότητες, σε δημοτικά διαμερίσματα μέχρι χίλιους κατοίκους τέλος 90 ευρώ. Έχω την εντύπωση ότι πρέπει να μηδενιστεί και να μην υπάρχει καθόλου τέλος σε αυτά τα χωριά. Σ΄ αυτά τα χωριά υπάρχει ένα καφενείο όπου συγκεντρώνονται οι υπερήλικες γέροντες, για να παίξουν ένα παιχνίδι και να περάσουν την ώρα τους. 
       Επιπλέον υπάρχουν και κοινότητες που έχουν χίλιους, χίλιους διακόσιους και χίλιους τριακόσιους κατοίκους. Αυτά τα δημοτικά διαμερίσματα θα πληρώσουν σύμφωνα με την παράγραφο γ΄ 430 ευρώ; Είναι νομίζω άδικο, κύριε Υπουργέ. Άλλωστε και στην επιτροπή νομίζω ότι αποδειχθήκατε το αίτημα αυτό και είπατε ότι θα το εξετάσουμε στην Ολομέλεια. Πιστεύω ότι θα δείξετε την ευαισθησία, ώστε για τα δημοτικά διαμερίσματα που είναι στις παραμεθόριες περιοχές να μην υπάρξει καθόλου τέλος και τους χίλιους κατοίκους να τους πάμε λόγου χάριν στους χίλιους πεντακόσιους. Ευχαριστώ. 
       ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Τσιπλάκος. 
       ΑΡΙΣΤΕΙΔΗΣ ΤΣΙΠΛΑΚΟΣ: Κύριε Πρόεδρε, θέλω να πω ότι η ολική απαγόρευση ανεξαρτήτως κατηγοριών όλων των παιχνιδιών με την οποία αναγκαστήκαμε όλοι να συμφωνήσουμε λόγω της ελλείψεως ελέγχου θα δημιουργήσει μία προσπάθεια εκτόνωσης και καταστρατήγησης του νόμου. 
       Θέλω να σας πω, κύριε Υπουργέ, χωρίς υπερβολή ότι τα άρθρα 4 και 5 υποβαθμίζουν το νομοσχέδιο και περιορίζουν τη δυνατότητα που έχει για την πάταξη του τζόγου. Ποσά των 5000 ευρώ τα ρισκάρει εύκολα ο οποιοσδήποτε επιχειρηματίας μπροστά το τεράστιο κέρδος το οποίο αποκομίζει έχοντας υπόψη και την αδράνεια του κυβερνητικού ελέγχου και των αρμοδίων οργάνων της υπηρεσίας. 
       Από μία πρόχειρη μελέτη και υπολογισμό που έκανα από τα ίδια τα στοιχεία των ενδιαφερομένων υπολόγισα ότι μόνο για τους μισθούς των ανθρώπων  που εργάζονται στον τομέα αυτόν είναι αρκετά τρισεκατομμύρια δραχμές. 
       Αντιλαμβάνεστε, λοιπόν, πόσο είναι το κόστος και πόσα χρήματα βγάζουν και επομένως τα 5.000 ή τα 10.000 ευρώ είναι αστεία υπόθεση για να ρισκάρει ο οποιοσδήποτε επιχειρηματίας να καταστρατηγήσει το νόμο. 
       Θα πρέπει να το κοιτάξετε αυτό γιατί δεν είναι δυνατόν τα πρόστιμα αυτά να είναι αποτρεπτικά της καταστρατήγησης του νόμου. 
       Συμφωνώ απόλυτα με την άποψη του κ. Καρασμάνη. Εδώ έχουμε κοινότητες όχι σε περιοχές ακριτικές όπως η Βοιωτία που έχω την τιμή να εκπροσωπώ, που έχουν κλείσει τα καφενεία  διότι δεν έχουν κανένα οικονομικό ενδιαφέρον. Όταν λοιπόν σε κοινότητες των τριακοσίων κατοίκων γερόντων βάζετε τέλος 100.000 με 150.000 δραχμές διότι ανήκουν σε διαμέρισμα δήμου εκατόν πενήντα χιλιάδων κατοίκων, αντιλαμβάνεστε ότι θα ερημώσουν εντελώς και θα πρέπει αυτό να το επανεξετάσετε. 
       Αυτές τις δύο παρατηρήσεις ήθελα να κάνω, κύριε Πρόεδρε. 
       ΠΡΟΕΔΡΕΥΩΝ (Κωνσταντίνος Γείτονας): Ο κ. Λεονταρίδης έχει το λόγο. 
       ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, η Ελλάδα έγινε τόπος όπου ανθεί ο τζόγος σε πολλές μορφές. Από πού να αρχίσει κανείς; Από τον κρατικό τζόγο, κυρίως το Στοίχημα, που παίζεται σε όλους τους χώρους, ακόμα και στα σχολεία, στις δημόσιες υπηρεσίες κλπ.; Από το χρηματιστήριο που ειδικότερα τη διετία 1998-1999 χάθηκαν 35 τρισεκατομμύρια δραχμές του ελληνικού λαού για να πλουτίσουν οι λίγοι; 
       Όπως ελέχθη σε αυτήν την Αίθουσα η πολιτική της Κυβέρνησης όλα αυτά τα χρόνια έχει δημιουργήσει την εντύπωση ότι τα αγαθά δεν κτώνται κόποις, αλλά τα αγαθά κόλποις κτώνται!
       Η Κυβέρνηση με αυτό το νομοσχέδιο ομολογεί την πλήρη αδυναμία ελέγχου και την έλλειψη εμπιστοσύνης στα ελεγκτικά όργανα τα οποία είναι επιφορτισμένα με το ρόλο αυτόν. Και εδώ όμως γεννώνται πολλά ερωτηματικά. Τώρα τα ανακάλυψε όλα αυτά η Κυβέρνηση; Τόσα χρόνια τι έκανε; Τη βόλευε αυτή η νοσηρή κατάσταση; 
       Εμείς σαν Νέα Δημοκρατία πιστεύουμε ότι πρέπει να προστατεύσουμε την κοινωνία που έχει ανάγκη από μία πολιτεία που θα καθοδηγεί τον πολίτη στη λογική της προοπτικής του μέσα από παραγωγική προσπάθεια που θα ανταμείβεται και ηθικά και υλικά. 
       Έρχομαι τώρα σε ένα άλλο θέμα που συζητείται εδώ πέρα, στο άρθρο 10 για τα παραδοσιακά καφενεία και γενικότερα για τα καφενεία που υπάρχουν στα χωριά μας, στις παραμεθόριες και προβληματικές περιοχές, όπου συνεχίζεται να επιβάλλεται τέλος για παιγνιόχαρτα. 
       Τα χωριά μας, κύριε Πρόεδρε, έχουν αδειάσει. Δεν έχουν μείνει οι νέοι στην ύπαιθρο. Όλοι είναι αγρότες με χαμηλό εισόδημα, συνταξιούχοι του ΟΓΑ, που έχουν ως διέξοδο την ψυχαγωγία στο παραδοσιακό καφενείο. Τα περισσότερα όμως καφενεία κλείνουν και γιατί πρέπει σύμφωνα με το νέο νομοσχέδιο να ασφαλιστούν στο ΤΕΒΕ, αλλά και γιατί δεν έχουν πλέον πελάτες. Έρχεστε τώρα και σεις και συνεχίζετε να φορολογείτε αυτά τα καφενεία και τους δίνετε έτσι το τελειωτικό τους χτύπημα. 
       Τα καφενεία αυτά όπως είπαν πολλοί συνάδελφοι προσφέρουν κοινωνικό έργο όπως και τα ΚΑΠΗ. Στις ορεινές και προβληματικές περιοχές, στις πρώην κοινότητες, δεν πρέπει να υπάρχει τέλος για τα παιγνιόχαρτα. Είναι άδικο και πιστεύουμε ότι προς αυτήν την κατεύθυνση όλοι εδώ μπορούμε να συμφωνήσουμε να απαλείψουμε το τέλος αυτό στις προβληματικές περιοχές, στις κοινότητες, γιατί το καφενείο είναι ένας τόπος  για να ψυχαγωγηθούν οι συμπατριώτες μας ιδίως τώρα που στην επαρχία υπάρχει μεγάλο πρόβλημα που το γνωρίζετε. Ευχαριστώ. 
       ΠΡΟΕΔΡΕΥΩΝ (Κωνσταντίνος Γείτονας): Ο κ. Κατσαρός έχει το λόγο.
       ΝΙΚΟΛΑΟΣ ΚΑΤΣΑΡΟΣ: Ευχαριστώ, κύριε Πρόεδρε.
       Θα ήθελα να αρχίσω από το άρθρο 10, παράγραφος 3, εδάφιο α΄. Όλοι οι συνάδελφοι όλων των κομμάτων συμφώνησαν ότι σε δήμους ή δημοτικά διαμερίσματα –είναι αναγκαία η συμπλήρωση- ή κοινότητες δεν πρέπει να επιβάλλεται αυτό το τέλος σε κάθε τραπέζι. 
       Εδώ γεννάται ένα θέμα πάρα πολύ σοβαρό και νομίζω ότι δεν μπορεί να το αγνοήσει η Κυβέρνηση. Όλη η Βουλή συμφωνεί ότι πρέπει να απαλειφθεί αυτό το εδάφιο. Το ερώτημα είναι: αν επιμείνει η Κυβέρνηση, ποιος νομοθετεί; Η Βουλή ή η Κυβέρνηση; Αυτό είναι ένα ερώτημα, αλλά δεν ξέρω αν με ακούει ο κύριος Υπουργός. Ο κύριος σύμβουλος θα έχει και κάποια άλλη ώρα να τον ενημερώσει. 
       Είπα λοιπόν, κύριε Υπουργέ –διότι δεν το ακούσατε- ότι όλη η Βουλή είναι σύμφωνη σε κοινότητες ή δήμους ή δημοτικά διαμερίσματα κάτω των χιλίων κατοίκων να μην επιβάλλεται αυτό το τέλος. Για να ενισχύσω αυτόν τον ισχυρισμό θα αναφερθώ στο Νομό Λαρίσης. Χαίρομαι γιατί είναι παρών και ο εκ Λαρίσης συνάδελφος κ. Φαρμάκης και μπορεί να επιβεβαιώσει αυτά τα οποία εγώ θα αναφέρω. 
       Στο Νομό Λαρίσης παλιές κοινότητες και οικισμοί κοινοτήτων είναι περίπου διακόσιες πενήντα. Από τα διακόσια πενήντα είναι ζήτημα αν υπάρχουν άλλα δέκα, δεκαπέντε χωριά, ας το πω έτσι, που να έχουν πάνω από χίλιους κατοίκους εκτός από το χωριό του κ. Φαρμάκη, την Κρανιά Ολύμπου. Όλα έχουν κάτω από χίλιους κατοίκους. Σε μερικά δε ορεινά κυρίως χωριά, ιδιαίτερα της επαρχίας Ελασσόνας, αλλά και ολόκληρου του νομού έχει συρρικνωθεί τόσο ο πληθυσμός τους, ώστε εμείς που παλαιότερα πηγαίναμε και μιλούσαμε μπροστά σε είκοσι, τριάντα, σαράντα, πενήντα ανθρώπους, μερικές φορές και σε πολύ περισσότερους, τώρα βρίσκουμε πέντε, δέκα γεροντάκια στο μοναδικό ίσως καφενείο και τίποτε άλλο παραπάνω. 
       Κύριε Υπουργέ, πράγματι αυτά τα ελάχιστα καφενεία που έμειναν προσφέρουν κοινωνικό έργο. Εκεί λοιπόν βρήκατε την πηγή των εσόδων του ελληνικού δημοσίου, το οποίο μάλιστα θα εισπράττει το 90% και ο ταλαίπωρος ο δήμος, ο οποίος και τις άδειες θα δίνει και την παρακολούθηση θα έχει, θα παίρνει μόνο το 10%; Νομίζω λοιπόν ότι αυτή η διάταξη πρέπει να απαλειφθεί. Οι 30.000 κατά τραπέζι σημαίνει ιδιαίτερα γι αυτά τα χωριά με τους ελάχιστους κατοίκους ότι είναι τα έσοδα όχι ολόκληρου του μηνός, αλλά ολόκληρου του έτους. Καταλαβαίνετε λοιπόν πόσο άδικη είναι αυτή η ρύθμιση και, εν πάση περιπτώσει, δεν την αποδέχεται ολόκληρη, σύσσωμη η Βουλή. Ομοφώνως την απορρίπτει αυτήν τη διάταξη. Δεν μπορείτε λοιπόν να επιμείνετε.
       Μερικές παρατηρήσεις στο άρθρο 4.
       Κύριε Υπουργέ, μετά τις συμπληρώσεις και τις διορθώσεις που κάνατε στο άρθρο 2 πρέπει να προσαρμόσετε σε εκείνες τις ρυθμίσεις και το άρθρο 4. Δεν μπορεί να λέτε «όσοι εκμεταλλεύονται ή διευθύνουν κέντρα», γιατί στα «κέντρα» προσθέσατε «και κάθε άλλο δημόσιο ή ιδιωτικό χώρο». Και το «κέντρα» δεν καλύπτει και τους δημόσιους ή ιδιωτικούς χώρους. Οι ποινικοί νόμοι από τα ποινικά δικαστήρια ερμηνεύονται πάντοτε συσταλτικά, όχι διασταλτικά. Και θα δείτε ότι θα έρθει κάποιος κατηγορούμενος γιατί το διαμέρισμά του το είχε μετατρέψει σε τόπο διεξαγωγής παιγνίων και θα απαλλαγεί.
       Επομένως εκεί που λέτε «όσοι εκμεταλλεύονται ή διευθύνουν κέντρα να προσθέσετε ή άλλο δημόσιο ή ιδιωτικό χώρο».
       Τώρα ως προς τις έννοιες «εκμεταλλεύονται ή διευθύνουν». Αν είναι κάποιος ιδιοκτήτης τέτοιων μηχανημάτων και τα εκμισθώνει σε διαφόρους και εκείνοι τα εκμεταλλεύονται ή αν ένας ιδιοκτήτης και εκμεταλλευτής τα εκμεταλλεύονται με παρένθετα πρόσωπα ή αν έχει συστήσει και κάποιες εταιρείες και βάλει κάποιους διευθύνοντες συμβούλους ή διευθυντές σε τρία, τέσσερα, πέντε, δέκα στέκια τα οποία μπορεί να έχει στην ίδια πόλη, αυτός ο οποίος είναι ιδιοκτήτης και τα εκμισθώνει ή τα εκμεταλλεύεται με παρένθετα πρόσωπα ή με διευθυντές διαφορετικούς που διορίζει στο καθένα, αυτός μένει απ’ έξω και τιμωρείται μόνο ο εκμεταλλευτής, ο ενοικιαστής ή ο διευθυντής; Έχω τη γνώμη ότι θα πρέπει να διορθωθεί αυτή η διάταξη και να περιλάβουν ακριβώς και τους ιδιοκτήτες οι οποίοι εκμισθώνουν. Και να μην υπάρχει το διαζευκτικό ή, να είναι σωρευτική η ευθύνη. Δηλαδή και όσοι εκμισθώνουν και εκμεταλλεύονται και διευθύνουν οι ίδιοι ή δι’ άλλων προσώπων, υπόκεινται στις ποινές που ορίζει το άρθρο. 
       Και κάτι άλλο που θέλω να παρατηρήσω. Το ελάχιστο όριο της ποινής είναι τρεις μήνες για εκείνον ο οποίος για πρώτη φορά δικάζεται γι’ αυτό το αδίκημα και το μείζον τα πέντε χρόνια. 
       Κύριε Υπουργέ, οι δικαστές ξεκινούν πάντοτε από το ελάχιστο όριο, από τη βάση της ποινής. Στα πέντε χρόνια ποτέ δεν θα φτάσει κανένας. Αν θέλετε λοιπόν να είναι αυστηρός ο νόμος, τουλάχιστον διπλασιάστε το ελάχιστο. Πείτε από έξι μήνες μέχρι πέντε χρόνια. Και το πρόστιμο των 5.000 ευρώ κάντε το 10.000 ευρώ. Τα 5.000 ευρώ, δηλαδή 150.000 δραχμές, είναι σχεδόν τίποτε…
       ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι 1,5 εκατομμύριο.
       ΝΙΚΟΛΑΟΣ ΚΑΤΣΑΡΟΣ: Μου ξέφυγε ένα μηδενικό. Με το μηδέν πάντοτε μπερδευόμουν!
       Εν πάση περιπτώσει, να θέλετε να τον κάνετε περισσότερο αυστηρό το νόμο διπλασιάστε και το τρίμηνο, κάντε το εξάμηνο. Και αν πράγματι είναι το ποσό όπως είπατε, δεν έχω λόγο να αμφιβάλλω, δεν επιμένω σ’ αυτό το σημείο. 
       Αυτά, κύριε Πρόεδρε. Ευχαριστώ.
       ΠΡΟΕΔΡΕΥΩΝ (Κωνσταντίνος Γείτονας): Ο κ. Παυλίδης έχει το λόγο.
       ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, συνεχίζεται η συζήτηση για τρίτη μέρα για ένα θεάρεστο έργο, το τζόγο. Το Κοινοβούλιο απασχολείται για πολλοστή φορά με το θεάρεστο αυτό έργο. Εδώ χαλάει ο κόσμος γύρω μας, ακόμη να έλθει το ηλεκτρικό ρεύμα που διεκόπη από τις πλημμύρες τις προχθεσινές, με μια μόνο νεροποντή, στα σπίτια μας, κύριε Υπουργέ επί των Οικονομικών.
       Επαναλαμβάνω ακόμα η ΔΕΗ να επαναφέρει τα του ηλεκτροφωτισμού στην προτέραν θέση…
       ΠΡΟΕΔΡΕΥΩΝ (Κωνσταντίνος Γείτονας): Κύριε Παυλίδη, παρακαλώ, ελάτε στα άρθρα, να μην ανοίξουμε άλλη συζήτηση. 
       ΑΡΙΣΤΟΤΕΛΗΣ ΠΑΥΛΙΔΗΣ: Ασχολούμεθα με τον τζόγο, την ώρα, συνάδελφοι Βουλευτές, που στο Νομό Δωδεκανήσου το βόρειο συγκρότημα είναι στο σκοτάδι βυθισμένο σήμερα και χωρίς νεροποντή. Σκότος και έρεβος, κύριε Τσιπλάκο! Θυμάσθε το καινούργιο εργοστάσιο, της ΔΕΗ που επί ημερών σας έγινε, στην ΚΩ 16 δισεκατομμύρια, στην Κω…
       ΠΡΟΕΔΡΕΥΩΝ (Κωνσταντίνος Γείτονας): Κύριε Παυλίδη, με όλη την εκτίμηση που σας έχω, σας παρακαλώ μιλήστε για τα άρθρα.
       ΑΡΙΣΤΟΤΕΛΗΣ ΠΑΥΛΙΔΗΣ: Πάμε τώρα σ’ αυτό καθεαυτό το νομοσχέδιο.
       Στο άρθρο 4, κύριε Υφυπουργέ, επιβάλλετε ποινικές κυρώσεις και λέτε ότι μπορεί να επιβληθεί στους διευθύνοντες κέντρα στα οποία διενεργούνται ή εγκαθίστανται αυτά τα παίγνια κάποιο πρόστιμο και σε περίπτωση υποτροπής, χρηματική ποινή από 25.000 ευρώ έως 75.000 ευρώ, δηλαδή άνοιγμα 50.000 ευρώ. Ξέρετε τι σημαίνει αυτό; Ότι συμβαίνει κάθε φορά που η απόσταση μεταξύ του άνω και κάτω ορίου είναι πολύ μεγάλη. Υποθέτω ότι αντιλαμβάνεστε τι εννοώ. Ποιος θα κρίνει εάν θα είναι 26.000 ευρώ, 27.000 ευρώ ή 28.000 ευρώ;
       ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το δικαστήριο.
       ΑΡΙΣΤΟΤΕΛΗΣ ΠΑΥΛΙΔΗΣ: Ναι, το δικαστήριο, αλλά κοιτάξτε την απόσταση. Μεγάλο το εύρος!
       ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Όλοι οι ποινικοί νόμοι έχουν αυτό το εύρος.
       ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, μην προκαλείτε διακοπές, διότι δεν θα τελειώσουμε ποτέ. Σημειώστε για να απαντήσετε μετά. Ο κ. Παυλίδης έχει τον τρόπο να παρασύρει τους Υπουργούς σε παρελκυστικό διάλογο…
       ΑΡΙΣΤΟΤΕΛΗΣ ΠΑΥΛΙΔΗΣ: Πάμε τώρα στις τροποποιούμενες διατάξεις.
       Κύριε Πρόεδρε, λογάριασα στην εκλογική περιφέρεια που γνωρίζω, στα Δωδεκάνησα, ποιοι είναι αυτοί οι δήμοι ή οι κοινότητες που υπάγονται στην παράγραφο 3α΄, μέχρι χίλιους κατοίκους και οι οποίοι πρέπει να καταβάλουν, ανά τραπέζι, όπως λέτε, τις 30.000 δραχμές περίπου. Το Καστελόριζο υπάγεται σ’ αυτήν τη διάταξη. Το ίδιο συμβαίνει και με τη Χάλκη, την Τήλο, τη Σύμη, τους Λειψούς και το Αγαθονήσι. 
       Η επόμενη κλίμακα αφορά δήμο ή κοινότητα με πληθυσμό μέχρι χίλιους κατοίκους και χαρακτηρισμένες ως τουριστικές και αρχαιολογικές. Ο χαρακτηρισμός «τουριστικές» ισχύει για τρεις μήνες το χρόνο. Κάνετε αυτό που ανέφερα σε προηγούμενο νομοσχέδιο με τα περίπτερα, όπου υποχρεώνετε τα περιπτεράκια τουριστικών περιοχών –της Πάτμου, καλή η ώρα, που δουλεύει εξήντα μέρες μάξιμουμ- να είναι ασφαλισμένα στο ΤΕΒΕ και ότι εισπράττουν για να ζήσουν δώδεκα μήνες, το δίνουν για τις εισφορές στο ΤΕΒΕ. Το ίδιο κάνετε και εδώ. Θα δουλέψουν δύο μήνες σ’ αυτά τα νησάκια που είναι τουριστικά. Τουρισμός σημαίνει μάξιμουμ εξήντα μέρες στην καλύτερη των περιπτώσεων. Η  Χάλκη, καλή η ώρα, είναι τουριστική. Τη βάζετε σε άλλη κατηγορία. 
       Έχετε, λοιπόν, δύο κριτήρια. Το ένα είναι το πληθυσμιακό και το άλλο το τουριστικό. Τη Χάλκη θα τη βάλετε στα τουριστικά και θα πληρώνει ο φουκαράς ο καφετζής ό,τι βγάζει για να ζήσει όλον το χρόνο. Αυτά είναι τελείως παράλογα! Τη μεν κατάταξη σε τουριστικές περιοχές την έχει κάνει ο ΕΟΤ με κριτήρια το κάλλος, τη γραφικότητα και άλλα παρόμοια, το δε χαρακτήρα τον αξιοποιεί το Υπουργείο των Οικονομικών για να επιβάλει επιπλέον φορολογία. 
       Παρακαλώ, λυπηθείτε μας! Μας επιβάλατε φορολογία, τον περίφημο επίναυλο του κ. Παπουτσή, για να πηγαίνουμε στα σπίτια μας. Ξέρετε ότι από το Νοέμβριο για να πάει κανείς από τον Πειραιά στη Χάλκη πρέπει να δώσει και 3% για ξεκίνημα ως επίναυλο, για να πληρώσουμε τη λεγόμενη «άγονη γραμμή». Πάει αυτό, πέρασε!
       Έρχεσθε τώρα σε αυτό το τουριστικό νησάκι και λέτε: «Και τώρα θα σε τιμωρήσουμε». Ο καφετζής θα πληρώνει για το όποιο παιγνιδάκι έχει εκεί, για το «τραπέζι», όπως το έχετε χαρακτηρίσει. Αυτά δεν στέκουν. Μου θυμίζετε εκείνη την καταπληκτική ιδέα που είχατε με τα «αντικειμενικά κριτήρια», με τα οποία είχατε βάλει όλα στην ίδια σειρά. Το τετραγωνικό μέτρο όσο εισόδημα απέφερε στο Σύνταγμα τόσο ήταν και στις ακραίες περιοχές, τις παραμεθόριες. Αυτά θεωρώ ότι είναι υπερβολές.
       Έκανα λογαριασμό, κύριε Πρόεδρε, για τους δήμους και τις κοινότητες. Από χίλιους μέχρι δέκα χιλιάδες κατοίκους είναι 430 ευρώ από 340 σήμερα. Εκατόν πενήντα χιλιάδες δραχμές θα πληρώνει ο καφετζής για κάθε τραπέζι. Ξέρετε τι σημαίνει αυτό, κύριε Υπουργέ; 
       Μένω στην τελευταία μου παρατήρηση -μια και ο χρόνος εκπνέει- που αναφέρεται στα καζίνο. Έθεσα θέμα στο οποίο υπεσχέθητε να δώσετε απάντηση σήμερα. Γιατί δεν φρόντισε η Κυβέρνησή σας, το Υπουργείο σας, να τηρηθεί ο όρος που περιελήφθη κατά την έκδοση αδείας λειτουργίας του καζίνο της Ρόδου που ορίζει ότι εντός τακτής προθεσμίας, πρέπει να γίνουν επενδύσεις στο δήμο της Ρόδου ύψους 20 δισεκατομμυρίων δραχμών, οι οποίες μάλιστα στη σύμβαση είναι και κατονομασμένες. Το θεωρώ μέχρι στιγμής –αναμένω να ακούσω τις απόψεις σας- σκανδαλώδη παράλειψη και είμαι πανέτοιμος στη δευτερολογία, αναλόγως τι θα πείτε, να συμπληρώσω την περιγραφή αυτής της –σε εισαγωγικά- παραλείψεως.
       ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός.
       ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε και αγαπητοί συνάδελφοι, βαδίζουμε στο τέλους του δευτέρου μέρους των επί μέρους άρθρων ενός νομοσχεδίου όντως σημαντικού, όπως απ΄ όλες τις πλευρές επισημάνθηκε. Βαδίζουμε σε ομόφωνη ψήφιση και των άρθρων εκτός από ορισμένες παρατηρήσεις, οι οποίες διατυπώθηκαν και στις οποίες θα έλθω κατά τη διάρκεια της ομιλίας μου. Θα τις διευκρινίσω ή θα αποδεχθώ ορισμένες από αυτές.
	Έτσι λοιπόν για την εφαρμογή αυτής της συγκεκριμένης ρύθμισης προβλέπονται ιδιαίτερα αυστηρές κυρώσεις. Δεν θα συμμεριστώ την άποψη ορισμένων συναδέλφων που μίλησαν για κυρώσεις, οι οποίες είναι μικρές. Το αντίθετο μάλιστα: Θα έλεγα ότι είναι από τις πλέον αυστηρές κυρώσεις που προβλέπονται σε ποινικές διατάξεις για αδικήματα σε βαθμό πλημμελήματος. 
       Έτσι λοιπόν το «ποινές τουλάχιστον τριών μηνών» σημαίνει ότι υπάρχει η δυνατότητα του δικαστηρίου να επιβάλει ποινή από τρεις μήνες έως πέντε χρόνια. Στο σημείο που λέει: «ποινή τουλάχιστον 5.000 ευρώ» η ποινή πολλαπλασιάζεται, μια και υπάρχει ευχέρεια στο δικαστήριο να επιβάλει μεγαλύτερες ποινές.
       Η πρακτική μέχρι τώρα -θα έλεγα από συστάσεως του ελληνικού κράτους-όσον αφορά τους ποινικούς νόμους είναι ότι υπάρχει ένα εύρος των ποινών μέσα στο οποίο πρέπει να κινείται το δικαστήριο. Κανείς απολύτως –το τονίζω- ποινικός νόμος δεν καθορίζει επακριβώς την ποινή, δηλαδή δεν δεσμεύει απολύτως το ποινικό δικαστήριο, το οποίο σαν δικαστήριο ουσίας ερευνά την κάθε περίπτωση ξεχωριστά. Δεν μπορεί κανείς να πει ότι κάθε περίπτωση οποιουδήποτε ποινικού αδικήματος αλλά και σε αυτήν την συγκεκριμένη περίπτωση πρέπει να αντιμετωπιστεί από ποινικής πλευράς με την ίδια ακριβώς αυστηρότητα, την οποία θα προβλέπουμε ρητά εμείς μέσα στο νόμο.
       Δίνεται η δυνατότητα και μάλιστα θέλω να θυμίσω στους εξ ημών νομικούς ότι σε πάρα πολλά αδικήματα δεν προβλέπεται καν συγκεκριμένη ποινή. Προβλέπεται ποινή φυλακίσεως, που σημαίνει δηλαδή ότι δίνεται η δυνατότητα στο δικαστή να επιβάλει ποινή φυλάκισης από δέκα ημέρες μέχρι πέντε χρόνια. Καταλαβαίνει κανείς το εύρος μέσα στο οποίο κινείται το ποινικό δικαστήριο. 
       ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) 
       Θα έλεγα λοιπόν ότι δεν είναι τυχαίο, του ότι έχουμε εμπιστοσύνη στο δικαστήριο, αλλά ξανατονίζω ότι η κάθε υπόθεση αντιμετωπίζεται από το δικαστήριο με βάση τα πραγματικά περιστατικά και έτσι πρέπει να κινείται. Επομένως οι ποινές πιστεύουμε ότι είναι ιδιαίτερα αυστηρές και σε περίπτωση υποτροπής γίνονται όντως εξοντωτικές.
       Ταυτόχρονα όμως και επειδή υπάρχει η δυνατότητα μέσα από το ισχύον πλαίσιο, και τη συνήθη διαδικασία να καθυστερήσει η απονομή της ποινικής δικαιοσύνης, επιβάλλονται την ίδια στιγμή διοικητικές κυρώσεις οι οποίες  είναι επίσης πολύ αυστηρές.  Επιβάλλονται πρόστιμα 10.000 ευρώ για κάθε μηχάνημα, δηλαδή 3.500.000  περίπου εκατομμύρια δραχμές, μια ποινή η οποία είναι ικανή για να αποτρέψει τον καθένα από την παρανομία. Ταυτόχρονα δε, γίνεται οριστική αφαίρεση της αδείας λειτουργίας του μηχανήματος.
       Αναφέρθηκε από κάποιον συνάδελφο μη νομικό ότι δεν αναφέρεται στις διοικητικές ποινές η κατάσχεση. Η κατάσχεση επιβάλλεται, επικυρώνεται όμως από το ίδιο το δικαστήριο, δεν έχει δυνατότητα κανένας να οριστικοποιήσει μια κατάσχεση. Τα μηχανήματα όμως πρέπει να το πούμε δεσμεύονται την ίδια ώρα. Με τη βεβαίωση παράβασης δεσμεύονται, άρα τίθενται εκτός λειτουργίας από τη στιγμή βεβαίωσης της παράβασης. Αλλά η επικύρωση της κατάσχεσης, γίνεται μόνο από τα δικαστήρια όπως προβλέπεται σε όλες τις περιπτώσεις. 
       Επίσης, θέλω να τονίσω ότι η μεταφορά της αρμοδιότητας στην Ελληνική Αστυνομία είναι πραγματικά ένα θετικό βήμα, μια και η Ελληνική Αστυνομία έχει στη δύναμή της δεκάδες χιλιάδες άνδρες και μπορεί να έχει καθημερινή εποπτεία των χώρων. Ταυτόχρονα βέβαια, στους χώρους ευθύνης του Λιμενικού Σώματος όπως έχει οριοθετηθεί αυτή η ευθύνη από άλλους νόμους, αρμόδια είναι η Λιμενική Αστυνομία και επίσης υπάρχει συντρέχουσα αρμοδιότητα του Σώματος Δίωξης Οικονομικού Εγκλήματος για τη βεβαίωση των συγκεκριμένων αδικημάτων και παραβάσεων. 
       Θέλω να πω ότι δεν υπάρχει καμία απολύτως σύγχυση όσον αφορά τις αρμοδιότητες. Η αποκλειστική αρμοδιότητα ανήκει στην Αστυνομία και στο Λιμενικό Σώμα και  ταυτόχρονα η συντρέχουσα αρμοδιότητα είναι του Σώματος Δίωξης Οικονομικού Εγκλήματος, μια και θα έλεγα μέσα στις αρμοδιότητες του Σώματος είναι και αυτή. ΄Ενα κομμάτι του οικονομικού εγκλήματος είναι και το έγκλημα που αφορά τα παράνομα παίγνια.
       Πρέπει επίσης να πούμε ότι επιστρέφονται τα τέλη σ’αυτούς οι οποίοι νομίμως λειτουργούσαν και πλήρωσαν. Η αναλογία είναι με βάση το μήνα, τον Ιούλιο δηλαδή, που ψηφίζεται το συγκεκριμένο νομοσχέδιο.
       ΑΔΑΜ ΡΕΓΚΟΥΖΑΣ: Από τη δημοσίευση.
       ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εντάξει, από τη δημοσίευση. Πιστεύουμε ότι θα είναι μέσα στον Ιούλιο. Εν πάση περιπτώσει, από την ημερομηνία της δημοσίευσης, γιατί οι περισσότεροι αλλά και συνάδελφοι που δεν εκλέγονται στην επαρχία, γνωρίζουμε τα προβλήματα της επαρχίας, γι’ αυτό και υπήρξε η προηγούμενη ρύθμιση. Υπήρξε μια σημαντική διαφοροποίηση, λιγότερο από το 5% θα έλεγα του συνολικού τέλους επιβάλλεται σε μικρά χωριά με την ισχύουσα νομοθεσία. ΄Ομως, πιστεύω ότι θα πρέπει να μειώσουμε ακόμα περισσότερο τα συγκεκριμένα τέλη, να τα περιορίσουμε σε μηδενική σχεδόν βάση. 
       Αποδέχομαι την πρόταση όλων σας. Έτσι λοιπόν στο άρθρο 10 παράγραφος 3 το ετήσιο τέλος επιβάλλεται σε κάθε τραπέζι που είναι ειδικά διασκευασμένο για τη διενέργεια ψυχαγωγικών και τεχνικών παιγνίων με παιγνιόχαρτα στους παρακάτω χώρους και υπολογίζεται –προσθέτουμε- από 1/1/2003, για να μην υπάρχει καμία σύγχυση όσον αφορά την ημερομηνία που ισχύει, ως εξής: α) Για δήμους με πληθυσμό μέχρι χιλίων κατοίκων, το διορθώνουμε και βάζουμε μέχρι δύο χιλιάδων κατοίκων για να συμπεριλάβει το σύνολο σχεδόν των μικρών χωριών όλης της Ελλάδος, από 90 ευρώ σε 30 ευρώ, δηλαδή περίπου 10.000 δραχμών, όπως ήταν η δική σας πρόταση, κύριε Γκατζή, και των υπολοίπων συναδέλφων.
       ΝΙΚΟΛΑΟΣ ΓΚΑΤΖΗΣ:  Σε δήμους, κύριε Υπουργέ, ή σε πρώην κοινότητες;
       ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σε δήμους και κοινότητες. Υπάρχει διευκρίνιση παρακάτω. Δεν υπάρχει κανένα πρόβλημα. Αναφερόμαστε στον πληθυσμό πριν από τους καποδιστριακούς δήμους, πριν από τη συνένωσή τους. Επομένως όλα τα χωριά, εμπίπτουν σ’ αυτό και εξαιρούνται μόνο δύο – τρεις μικρές πόλεις σε κάθε νομό και σε ορισμένους δήμους εξαιρούνται μια-δυο κοινότητες. 
       ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, κύριε Φωτιάδη. Τη λέξη «κοινότητες» την παραλείπετε; 
       ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Όχι, κύριε Πρόεδρε, δεν την παραλείπουμε. 
       ΠΡΟΕΔΡΕΥΩΝ (Παναγιώτης Σγουρίδης): Άρα, για δήμους και κοινότητες με πληθυσμό μέχρι δύο χιλιάδες. 
       ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ακριβώς. 
       Δεν χρειάζεται αυτή η διευκρίνιση, γιατί παρακάτω υπάρχει στο κείμενο αυτή η διευκρίνιση. Άρα, δεν χρειάζεται να αναφέρουμε τα δημοτικά διαμερίσματα. 
       Στο εδάφιο β΄ του άρθρου 10 «Για δήμους και κοινότητες με πληθυσμό μέχρι δύο χιλιάδων κατοίκων» αντί «χιλίων κατοίκων» το ετήσιο τέλος ορίζεται σε διακόσια αντί για τριακόσια ευρώ.
       Στο εδάφιο γ΄ του άρθρου 10 «Για δήμους με πληθυσμό από χίλιους και ένα» διορθώνεται σε δύο χιλιάδες και ένα μέχρι δέκα χιλιάδες κατοίκους, το ετήσιο τέλος ορίζεται σε 300 ευρώ, αντί 430 ευρώ.  
       Στο εδάφιο δ΄ του άρθρου 10 τα «530 ευρώ» γίνονται 400, ενώ στους δήμους με πληθυσμό πάνω από πενήντα χιλιάδες κατοίκους τα 900 ευρώ μειώνονται στα 700. 
       Για εντευκτήρια σωματείων, συλλόγων και ομίλων τα 1200 ευρώ γίνονται 1000 ευρώ. 
       Υπάρχει δηλαδή ένας μηδενισμός του τέλους όσον αφορά το σύνολο σχεδόν των οικισμών, πρώην κοινοτήτων και δημοτικών διαμερισμάτων, όπως λειτουργούν σήμερα, και παραμένουν σε πολύ χαμηλά επίπεδα τα υπόλοιπα τέλη. 
       Εδώ πρέπει να κάνουμε μία διευκρίνιση, γιατί κατανοώ το γεγονός ότι αρκετοί συνάδελφοι δεν γνωρίζουν τη φορολογική νομοθεσία. Τα τέλη αυτά επιβάλλονταν και επιβάλλονται όχι στα τραπέζια του καφενείου που παίζει κάποιος χαρτιά, αλλά στα ειδικώς διασκευασμένα τραπέζια. Δηλαδή, πρόκειται για κάποιο μαγαζί που λειτουργεί γι’ αυτόν το σκοπό. Για να πηγαίνουν να παίζουν παιχνίδια. 
       Επομένως σε ένα καφενείο της δικής μου πατρίδας, που τα τραπέζια δεν είναι ειδικά διασκευασμένα και παίζουν χαρτιά, τεχνικά παίγνια, δεν υπάρχει τέλος, ούτε καν τα 30 ευρώ που καθορίσαμε σήμερα ή τα 90 που υπήρχαν προηγούμενα.
       Άρα, τα τέλη αυτά ισχύουν όχι για τα καφενεδάκια, όπως θα έλεγαν με μεγάλη ευαισθησία πολλοί συνάδελφοι, και τα οποία ασφαλώς δεν έχουν αίθουσα με ειδικά διασκευασμένα τραπέζια για παίγνια, αλλά για οργανωμένα καφενεία. Γι’ αυτά δηλαδή που λειτουργούν αποκλειστικά και μόνο για τη λειτουργία παιγνίων ή έχουν μία γωνία για τη διενέργειά τους.
       ΑΡΙΣΤΟΤΕΛΗΣ ΠΑΥΛΙΔΗΣ: Από σήμερα καταργείται η τσόχα.
       ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Επίσης, όσον αφορά το άρθρο 4 παράγραφος 1 ήταν ορθή η παρατήρηση του κ. Κατσαρού. «Όσοι εκμεταλλεύονται ή διευθύνουν κέντρα…» και συνεχίζουμε «…ή άλλους χώρους…» της παραγράφου 1 του άρθρου 2, όπως το μνημονεύσαμε προηγούμενα. Αποδέχομαι την παρατήρηση. Ήταν εποικοδομητική και επωφελής, γιατί πιθανότατα να υπήρξε ερμηνευτικό πρόβλημα, δηλαδή να απαγορεύεται κάτι, αλλά να θεωρηθεί ότι δεν προβλέπεται ποινή γι’ αυτό που απαγορεύεται. 
       Κύριε Πρόεδρε, πιστεύω ότι έγινε μια σωστή και επωφελής συζήτηση και πιστεύουμε ότι το συγκεκριμένο νομοσχέδιο θα αποβεί επωφελές και χρήσιμο για την κοινωνία και θα έχει τα αποτελέσματα που όλοι προσδοκούμε σ’ αυτήν την Αίθουσα. 
       ΠΡΟΕΔΡΕΥΩΝ (Παναγιώτης Σγουρίδης): Κύριε Παπαληγούρα, θα πάρετε το λόγο; 
       ΑΝΑΣΤΑΣΗΣ ΠΑΠΑΛΗΓΟΥΡΑΣ: Όχι, κύριε Πρόεδρε. 
       ΠΡΟΕΔΡΕΥΩΝ (Παναγιώτης Σγουρίδης): Κύριε Φωτιάδη, θέλετε να κάνετε κάποια παρατήρηση; 
       ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, με συγχωρείτε, αλλά δεν είδα τον κ. Παυλίδη και νόμισα ότι δεν με παρακολουθεί, αλλά βλέπω ότι είναι δίπλα σας. Θα ήθελα να κάνω μία παρατήρηση για να μη θεωρηθεί ότι δεν απαντώ στον αγαπητό εκ Ρόδου συνάδελφο, ο οποίος δεν έχει κατανοήσει απόλυτα την ιδιαίτερη αγάπη μου για τη Ρόδο.  
       ΠΡΟΕΔΡΕΥΩΝ (Παναγιώτης Σγουρίδης): Αφού είπαμε ότι η Θράκη, τα νησιά του ανατολικού Αιγαίου και η Κύπρος συνδέονται με ένα αδιόρατο νήμα. 
       ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εμείς οι Θρακιώτες διαμορφώσαμε συγκεκριμένη θεωρία και λέμε ότι η Θράκη, το Αιγαίο και η Κύπρος είναι αναπόσπαστοι κρίκοι του έθνους μας. 
       Βέβαια η Ρόδος τώρα δεν έχει τα ίδια προβλήματα που έχουν τα υπόλοιπα νησιά του Αιγαίου, ούτε η Θράκη. Ίσως γι’ αυτό να μην αισθάνονται ορισμένοι ότι είμαστε αλληλέγγυοι και με τη Ρόδο, όπως μ΄ όλα τα νησιά του Αιγαίου. Εμείς όμως δηλώνουμε κατηγορηματικά και πανηγυρικά, κύριε Πρόεδρε, ότι είμαστε αλληλέγγυοι όλων των νησιών του Αιγαίου χωρίς καμία απολύτως εξαίρεση. 
       Έτσι, λοιπόν, σύμφωνα με την ενημέρωση που έχω πάρει σήμερα το πρωί από το Υπουργείο Ανάπτυξης, σχετικά με τη σύμβαση, πρέπει να πω ότι οι χώροι των παιγνίων του καζίνο, ο χώρος υποδοχής και το εστιατόριο έχουν αποπερατωθεί και λειτουργούν από τον Απρίλιο του 1999. Το ξενοδοχείο έχει αποπερατωθεί και λειτουργεί πλήρως από την 1.1.2002. Από την 1.1.2002 μέχρι 31.3.2002 λειτούργησε ως δοκιμαστική περίοδος και ως χρόνος εκπαίδευσης για το προσωπικό, για τη δημιουργία υψηλού επιπέδου υπηρεσιών, για τους επισκέπτες του ξενοδοχείου. Το καφέ -εστιατόριο των «ΡΟΔΩΝ» έχει κατασκευαστεί και λειτουργεί ήδη κατά τέτοιον τρόπο ώστε να είναι δυνατή η ανά πάσα στιγμή μετατροπή του σε χώρο συνεδριάσεων, τουλάχιστον εκατόν είκοσι ατόμων και εντός του 2000 ολοκληρώθηκαν τα έργα της ανακατασκευής  των πεζοδρομίων γύρω από τους περιβάλλοντες χώρους του καζίνο, καθώς και η ανακατασκευή της προκυμαίας συνολικού προϋπολογισμού 200.000.000 δραχμών. 
       Από τον Οκτώβριο του 1998 έχει συσταθεί σε συνεργασία με την Εμπορική Τράπεζα η αναπτυξιακή εταιρεία με την επωνυμία «ΡΟΔΩΝ Αναπτυξιακή Ανώνυμη Εταιρεία». Ήδη έχουν συνταχθεί δεκαπέντε προτάσεις και έχουν υποβληθεί στην επιτροπή της Εμπορικής Τράπεζας προκειμένου να κριθεί η βιωσιμότητά τους. Θα πρέπει να τονίσω, μεταξύ των προτάσεων που έχουν υποβληθεί και εξετάζονται με ιδιαίτερη σοβαρότητα και έχει υποβάλει η «ΡΟΔΩΝ Αναπτυξιακή Ανώνυμη Εταιρεία» σε συνεργασία με ομάδα εταιρειών προκειμένου να συμμετάσχουν στο διαγωνισμό για την ανακατασκευή του γηπέδου γκολφ στην περιοχή Αφάντου και την κατασκευή διεθνούς κέντρου αναψυχής. Επίσης, σε στενή συνεργασία με το Δήμο της Ρόδου προτείνεται η κατασκευή μαρίνας στη Ρόδο. Ταυτόχρονα έχει προχωρήσει η γεωμετρική μελέτη τριών περιοχών της Ρόδου για τη δημιουργία ενός πρωτοποριακού έργου το οποίο έχει παρουσιαστεί από το δήμο ως «Ανελκυστήρας Χρόνου», αυτός είναι ο τίτλος του έργου και μια σειρά από πολλά άλλα έργα τα οποία μνημονεύονται και πιστεύω ότι πολλούς από τους συναδέλφους δεν τους ενδιαφέρουν, έργα πολλών δεκάδων δισεκατομμυρίων πέραν των είκοσι που μνημόνευσε ο αγαπητός κύριος συνάδελφος και ελπίζουμε ότι πολύ σύντομα αυτή η συνεργασία του Δήμου Ρόδου, της ροδίτικης αναπτυξιακής εταιρείας αλλά και της Εμπορικής Τράπεζας θα φέρει αποτελέσματα. 
       ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς εκ των συναδέλφων Βουλευτών που θέλει να δευτερολογήσει;
       ΑΡΙΣΤΟΤΕΛΗΣ ΠΑΥΛΙΔΗΣ: Εγώ, κύριε Πρόεδρε.
       ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλίδη, έχετε το λόγο για πέντε λεπτά.
       ΑΡΙΣΤΟΤΕΛΗΣ ΠΑΥΛΙΔΗΣ: Ο κύριος Υπουργός μας διάβασε και τον ευχαριστώ πάρα πολύ, για το τι σχεδιάζεται να γίνει βάσει της συμβάσεως μεταξύ του ελληνικού δημοσίου και του λαβόντος την άδεια του καζίνο Ρόδου, αλλά αναφέρεται στο κτήριο όπου εγκαταστάθηκε η επιχείρηση. Παρεχωρήθη το ξενοδοχείο των «ΡΟΔΩΝ» το οποίο το ανακατασκεύασαν για να εγκατασταθεί η επιχείρηση. Αλλά η σύμβαση προβλέπει και ανάληψη υποχρεώσεως να επενδύσει η επιχείρηση -αυτά είναι τα αντισταθμιστικά οφέλη- εντός του Δήμου των Ροδίων 20 δισεκατομμύρια.  
       Τίποτα από αυτά που μας είπατε δεν εντάσσεται στην υποχρέωση που έχει αναλάβει η επιχείρηση. Ό,τι μας είπατε είναι επεμβάσεις για να λειτουργήσει το καζίνο. Τα πεζοδρόμια γύρω-γύρω, τα οποία σας είπε ότι είναι έργο που κατασκευάστηκε από την εταιρεία, ανήκουν στο τετράγωνο όπου βρίσκεται το ξενοδοχείο ΡΟΔΟΝ. Αν αυτό εσείς το θεωρείτε αναπτυξιακό έργο, τότε με αναγκάζετε να πω πως η έννοια της επενδύσεως είναι του «πεζοδρομίου». 
       Κύριε Υπουργέ, δεν μας ενημερώσατε πλήρως. Υποχρέωση είναι το καζίνο της Ρόδου να κάνει επένδυση ύψους 20 δισεκατομμυρίων δραχμών εντός πέντε ετών από χορηγήσεως της αδείας. Μέσα σε αυτά τα πέντε χρόνια πρέπει να γίνει, σε διάστημα δεκαοκτώ  ή είκοσι τεσσάρων  μηνών, μια πρώτη επέμβαση, η οποία περιλαμβάνει μεταξύ των άλλων και το υπόγειο πάρκινγκ στον προ του ενυδρείου χώρο. 
       Δεν μας διαβάσατε τίποτα απ΄ όλα αυτά, κύριε Υπουργέ. Λυπούμαι για λογαριασμό του Υπουργείου Ανάπτυξης πως σας ενημερώνει -και μάλιστα εγγράφως- με αυτά τα παραπλανητικά στοιχεία. Παραπλάνησε εσάς το πονηρόν Υπουργείον Αναπτύξεως και εσείς το Κοινοβούλιο. Δεν μας είπατε ποια έργα ουσίας έχει αναλάβει να κάνει αυτή η εταιρεία, στην οποία δώσατε την άδεια εκμεταλλεύσεως του Καζίνο. Ψάχνω τώρα να βρω αν υπάρχει όρος, γιατί δεν μας τον διαβάσατε στη σύμβαση. 
       ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν υπάρχει όρος. Την έψαξα και εγώ. 
       ΑΡΙΣΤΟΤΕΛΗΣ ΠΑΥΛΙΔΗΣ: Υπάρχουν επιστολές σ’ αυτόν το φάκελο και ο όρος 3.2.6. της Σύμβασης. Η Εμπορική Τράπεζα στην κατ’ εκείνη την εποχή συσταθείσα εταιρεία με Έλληνες, επίσης, μετόχους έχει με μία σειρά αλληλογραφίας αναλάβει αυτήν την υποχρέωση ως φορέας του έργου. Αυτή η υποχρέωση μετεβιβάσθη στους μετέπειτα αναλαβόντες όλο το πακέτο των μετοχών για να εκτελέσουν αυτά τα έργα που σας λέω. Πρόκειται για έργα 20 δισεκατομμυρίων. Ό,τι μας είπατε είναι οι επεμβάσεις που έγιναν για λογαριασμό της εταιρείας, για να δουλέψει το Καζίνο. Πώς θα δούλευε το καζίνο σε ένα εγκαταλελειμμένο ξενοδοχείο; 
       Πράγματι έφτιαξαν εστιατόριο, αίθουσα για να βάλουν τα παιχνίδια και ένα μέρος του ξενοδοχείου, το οποίο δεν λειτουργεί. Έκαναν δηλαδή τους χώρους εγκαταστάσεως των παιγνίων. ΄Ε, αυτή είναι η επένδυση; Δεν είναι αυτή η επένδυση. Προς όφελος του Δήμου των Ροδίων τα αντισταθμιστικά οφέλη ήταν ύψους 20 δισεκατομμυρίων δραχμών. Δεν μας απαντήσατε και επιβεβαιώσατε αυτά τα οποία εγώ καταγγέλλω. 
       Επ’ ευκαιρία αυτής της συζητήσεως ζητώ την παρέμβασή σας ως Υπουργού των Οικονομικών. Ζητώ να έλθετε σε επικοινωνία με το Δήμο της Ρόδου και να ελέγξετε γιατί δεν εφαρμόζεται αυτό το μέρος της συμφωνίας που περιελήφθη ως όρος κατά την έκδοση της αδείας του καζίνο. Εγώ πάντως σας δηλώνω τώρα το εξής: Σήμερα θα ζητήσω να μου στείλουν, για να έλθει στο γραφείο σας, όλο το πακέτο με αυτό καθεαυτό το κείμενο της πρώτης συμβάσεως και τις συνημμένες επιστολές, οι οποίες αποτελούν το σύνολο της συμφωνίας και αναμένω τις ενέργειές σας!
       ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 4 έως 11 και εισερχόμαστε στην ψήφισή τους κεχωρισμένως. 
       Ερωτάται το Τμήμα: Γίνεται δεκτό το άρθρο 4 όπως τροποποιήθηκε από τον κύριο Υπουργό;
       ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
       ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό όπως τροποποιήθηκε από τον κύριο Υπουργό ομοφώνως. 
       Ερωτάται το Τμήμα: Γίνεται δεκτό το άρθρο 5 ως έχει;
       ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
       ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό ως έχει ομοφώνως.
       Ερωτάται το Τμήμα: Γίνεται δεκτό το άρθρο 6 ως έχει;
       ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
       ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό ως έχει ομοφώνως.
       Ερωτάται το Τμήμα: Γίνεται δεκτό το άρθρο 7 ως έχει;
       ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
       ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό ως έχει ομοφώνως.
       Ερωτάται το Τμήμα: Γίνεται δεκτό το άρθρο 8 ως έχει;
       ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
       ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό ως έχει ομοφώνως. 
       Ερωτάται το Τμήμα: Γίνεται δεκτό το άρθρο 9 ως έχει;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
       ΝΙΚΟΛΑΟΣ ΓΚΑΤΖΗΣ: Κατά πλειοψηφία.
       ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό ως έχει κατά πλειοψηφία.
       Ερωτάται το Τμήμα: Γίνεται δεκτό το άρθρο 10 όπως τροποποιήθηκε από τον κύριο Υπουργό;
       ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
       ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό όπως τροποποιήθηκε από τον κύριο Υπουργό ομοφώνως.
       Ερωτάται το Τμήμα: Γίνεται δεκτό το άρθρο 11 ως έχει;
       ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
       ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό ως έχει ομοφώνως.
       Υπάρχει, κύριοι συνάδελφοι, μία τροπολογία με γενικό αριθμό 1008 και ειδικό 63, η οποία είναι εμπρόθεσμη.
       Υπάρχει κάποιος από τους συναδέλφους που θέλει να την αναπτύξει; Όχι.
       Εσείς, κύριε Υπουργέ, θέλετε να πείτε κάτι επί της τροπολογίας;
       ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν την αποδεχόμαστε. Επί της ουσίας έχουμε συζητήσει όλες οι πτέρυγες το θέμα, επομένως δεν υπάρχει κάτι καινούριο για να συζητήσουμε. Τα Υπουργείο δεν αποδέχεται την τροπολογία.
       ΠΡΟΕΔΡΕΥΩΝ (Παναγιώτης Σγουρίδης): Συνεπώς εισερχόμαστε στην ψήφιση του ακροτελεύτιου άρθρου.
       Ερωτάται το Τμήμα: Γίνεται δεκτό το ακροτελεύτιο άρθρο;
       ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
       ΠΡΟΕΔΡΕΥΩΝ (Παναγιώτης Σγουρίδης): Το ακροτελεύτιο άρθρο έγινε δεκτό ομοφώνως.
       Συνεπώς το νομοσχέδιο του Υπουργείου Οικονομίας και Οικονομικών «Απαγόρευση παιγνίων» έγινε δεκτό επί της αρχής και επί των άρθρων.
       Η ψήφισή του στο σύνολο αναβάλλεται για άλλη συνεδρίαση.
       Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
       ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
       Με τη συναίνεση του Τμήματος και ώρα 12.29΄ λύεται η συνεδρίαση για την Τρίτη 16 Ιουλίου 2002 και ώρα 18.30΄, με αντικείμενο εργασιών του Τμήματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



1

ΣΥΝΕΔΡΙΑΣΗ 11-7-2002


